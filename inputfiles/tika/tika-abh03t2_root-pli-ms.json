{
  "tika-abh03t2:0": "Kathāvatthupakaraṇa-mūlaṭīkā",
  "tika-abh03t2:1": "Ganthārambhakathāvaṇṇanā",
  "tika-abh03t2:2": "Kathānaṁvatthubhāvatoti kathāsamudāyassa pakaraṇassa attano ekadesānaṁ okāsabhāvaṁ vadati. Samudāye hi ekadesā antogadhāti. Yena pakārena saṅkhepena adesayi, taṁ dassento ‘‘mātikāṭhapaneneva ṭhapitassā’’ti āha.",
  "tika-abh03t2:3": "Nidānakathāvaṇṇanā",
  "tika-abh03t2:4": "Anupādisesāya nibbānadhātuyā parinibbāyīti parinibbānameva parinibbānassa parinibbānantarato visesanatthaṁ karaṇabhāvena vuttaṁ. Yāya vā nibbānadhātuyā adhigatāya pacchimacittaṁ appaṭisandhikaṁ jātaṁ, sā tassa appaṭisandhivūpasamassa karaṇabhāvena vuttāti. Dubbalapakkhanti na kāḷāsokaṁ viya balavantaṁ, atha kho ekamaṇḍalikanti vadanti. Dhammavādīadhammavādīvisesajananasamatthāya pana paññāya abhāvato dubbalatā vuttā. Tesaṁyevāti bāhuliyānameva , bahussutikātipi nāmaṁ. Bhinnakāti mūlasaṅgītito mūlanikāyato vā bhinnā, laddhiyā suttantehi liṅgākappehi ca visadisabhāvaṁ gatāti attho.",
  "tika-abh03t2:5": "Mūlasaṅgahanti pañcasatikasaṅgītiṁ. Aññatra saṅgahitātiādīsu dīghādīsu aññatra saṅgahitato suttantarāsito taṁ taṁ suttaṁ nikkaḍḍhitvā aññatra akariṁsūti vuttaṁ hoti. Saṅgahitato vā aññatra asaṅgahitaṁ suttaṁ aññatra katthaci akariṁsu, aññaṁ vā akariṁsūti attho. Atthaṁ dhammañcāti pāḷiyā atthaṁ pāḷiñca. Vinaye nikāyesu ca pañcasūti vinaye ca avasesapañcanikāyesu ca.",
  "tika-abh03t2:6": "‘‘Dvepānanda , vedanā vuttā mayā pariyāyenā’’tiādi (ma. ni. 2.89) pariyāyadesitaṁ. Upekkhāvedanā hi santasmiṁ paṇīte sukhe vuttā bhagavatāti ayañhettha pariyāyo. ‘‘Tisso imā, bhikkhave, vedanā sukhā dukkhā upekkhā vedanā’’tiādi (saṁ. ni. 4.249-251) nippariyāyadesitaṁ. Vedanāsabhāvo hi tividhoti ayamettha nippariyāyatā. ‘‘Sukhāpi vedanā aniccā saṅkhatā’’tiādi (dī. ni. 2.123) nītatthaṁ. ‘‘Yaṁ kiñci vedayitaṁ, sabbaṁ taṁ dukkha’’ntiādi (saṁ. ni. 2.32) neyyatthaṁ. ‘‘Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse’’tiādikaṁ (a. ni. 9.21) aññaṁ sandhāya bhaṇitaṁ gahetvā aññaṁ atthaṁ ṭhapayiṁsu. ‘‘Natthi devesu brahmacariyavāso’’tiādikaṁ (kathā. 270) suttañca aññaṁ sandhāya bhaṇitaṁ atthañca aññaṁ ṭhapayiṁsūti evamettha attho daṭṭhabbo. ‘‘Atthekacco puggalo attahitāya paṭipanno’’tiādi (pu. pa. mātikā 4.24) byañjanacchāyāya saṇhasukhumaṁ suññatādiatthaṁ bahuṁ vināsayuṁ.",
  "tika-abh03t2:7": "Vinayagambhīranti vinaye gambhīrañca ekadesaṁ chaḍḍetvāti attho. Kilesavinayena vā gambhīraṁ ekadesaṁ suttaṁ chaḍḍetvāti attho. Patirūpanti attano adhippāyānurūpaṁ suttaṁ, suttapatirūpakaṁ vā asuttaṁ. Ekacce aṭṭhakathākaṇḍameva vissajjiṁsu, ekacce sakalaṁ abhidhammapiṭakanti āha ‘‘atthuddhāraṁ abhidhammaṁ chappakaraṇa’’nti. Kathāvatthussa savivādattepi avivādāni chappakaraṇāni paṭhitabbāni siyuṁ, tāni nappavattantīti hi dassanatthaṁ ‘‘chappakaraṇa’’nti vuttanti. Tatiyasaṅgītito vā pubbe pavattamānānaṁ vasena ‘‘chappakaraṇa’’nti vuttaṁ . Aññānīti aññāni abhidhammapakaraṇādīni. Nāmanti yaṁ buddhādipaṭisaṁyuttaṁ na hoti mañjusirītiādikaṁ, taṁ nikāyanāmaṁ. Liṅganti nivāsanapārupanādivisesakataṁ saṇṭhānavisesaṁ. Sikkādikaṁ parikkhāraṁ. Ākappo ṭhānādīsu aṅgaṭṭhapanaviseso daṭṭhabbo. Karaṇanti cīvarasibbanādikiccaviseso.",
  "tika-abh03t2:8": "Saṅkantikassapikena nikāyena vādena vā bhinnā saṅkantikāti attho. Saṅkantikānaṁ bhedā suttavādī anupubbena bhijjatha bhijjiṁsūti attho. Bhinnavādenāti bhinnā vādā etasminti bhinnavādo, tena abhinnena theravādena saha aṭṭhārasa hontīti vuttaṁ hoti. Bhinnavādenāti vā bhinnāya laddhiyā aṭṭhārasa honti, te sabbepi sahāti attho. Theravādānamuttamoti ettha thera-iti avibhattiko niddeso. Therānaṁ ayanti thero. Ko so? Vādo. Thero vādānamuttamoti ayamettha attho.",
  "tika-abh03t2:9": "Uppanne vāde sandhāya ‘‘parappavādamathana’’nti āha. Āyatiṁ uppajjanakavādānaṁ paṭisedhanalakkhaṇabhāvato ‘‘āyatilakkhaṇa’’nti vuttaṁ.",
  "tika-abh03t2:10": "Nidānakathāvaṇṇanā niṭṭhitā.",
  "tika-abh03t2:11": "Mahāvaggo",
  "tika-abh03t2:12": "1. Puggalakathā",
  "tika-abh03t2:13": "1. Suddhasaccikaṭṭho",
  "tika-abh03t2:14": "1. Anulomapaccanīkavaṇṇanā",
  "tika-abh03t2:15": "1. Māyāya amaṇiādayo maṇiādiākārena dissamānā ‘‘māyā’’ti vuttā. Abhūtena maṇiudakādiākārena gayhamānā māyāmarīciādayo abhūtaññeyyākārattā asaccikaṭṭhā. Yo tathā na hoti, so saccikaṭṭhoti dassento āha ‘‘māyā…pe… bhūtattho’’ti. Anussavādivasena gayhamāno tathāpi hoti aññathāpīti tādiso ñeyyo na paramattho, attapaccakkho pana paramatthoti dassento āha ‘‘anussavā…pe… uttamattho’’ti.",
  "tika-abh03t2:16": "Chalavādassāti atthīti vacanasāmaññena atthīti vuttehi rūpādīhi sāmaññavacanassāti adhippāyo. ‘‘So sacci…pe… laddhiṁ gahetvā āmantāti paṭijānātī’’ti vacanato pana ‘‘chalavādassā’’ti na sakkā vattuṁ. Na hi laddhi chalanti. Okāsaṁ adadamānoti patiṭṭhaṁ pacchindanto. Yadi saccikaṭṭhena upalabbhati, rūpādayo viya upalabbheyya, tathā anupalabbhanīyato na tava vādo tiṭṭhatīti nivattentoti adhippāyo. Taṁ sandhāyāti ‘‘yo saccikaṭṭho’’ti ettha vutto yo saccikaṭṭho, so sappaccayādibhāvena dīpito ‘‘rūpañca upalabbhatī’’tiādīsu āgato dhammappabhedoti dasseti.",
  "tika-abh03t2:17": "‘‘Tenasaccikaṭṭhaparamatthenā’’ti vatvā ‘‘tenākārenā’’ti vadato ayamadhippāyo – saccikaṭṭhaparamatthākārena upalabbhamānaṁ saccikaṭṭhaparamatthena upalabbhamānaṁ nāma hotīti. Aññathā tatoti tassa tenākārenāti vattabbaṁ siyā. Ko panetissā purimapucchāya ca visesoti? Purimapucchāya sattapaññāsavidho dhammappabhedo yathā bhūtena sabhāvatthena upalabbhati, evaṁ puggalo upalabbhatīti vuttaṁ. Idha pana bhūtasabhāvatthena upalabbhamāno so dhammappabhedo yena ruppanādisappaccayādiākārena upalabbhati, kiṁ tenākārena puggalopi upalabbhatīti esa viseso. Yathā pana rūpaṁ viya bhūtasabhāvatthena upalabbhamānā vedanā na ruppanākārena upalabbhati, evaṁ dhammappabhedo viya bhūtasabhāvatthena upalabbhamāno puggalo na ruppanādisappaccayādiākārena upalabbhatīti sakkā paravādinā vattunti acodanīyaṁ etaṁ siyā. Avajānanañca tassa yuttanti niggaho ca na kātabbo. Dhammappabhedato pana aññassa saccikaṭṭhassa asiddhattā dhammappabhedākāreneva codeti. Avajānaneneva niggahaṁ dasseti. Anujānanāvajānanapakkhā sāmaññavisesehi paṭiññāpaṭikkhepapakkhā anulomapaṭilomapakkhā paṭhamadutiyanayāti ayametesaṁ viseso veditabbo.",
  "tika-abh03t2:18": "‘‘Tena vata re vattabbe’’ti vadanto vattabbassa avacane dosaṁ pāpetīti iminā adhippāyena ‘‘niggahassa pāpitattā’’ti vuttanti daṭṭhabbaṁ. ‘‘Evametaṁ niggahassa ca anulomapaṭilomato catunnaṁ pāpanāropanañca vuttattā upalabbhatītiādikaṁ anulomapañcakaṁ nāmā’’ti vuttaṁ, anulomapaṭilomato pana dvīhi ṭhapanāhi saha sattakena bhavitabbaṁ, taṁvajjane vā kāraṇaṁ vattabbaṁ. Yaṁ pana vakkhati ‘‘ṭhapanā nāma paravādīpakkhassa ṭhapanato ‘ayaṁ tava doso’ti dassetuṁ ṭhapanamattameva hoti, na niggahassa vā paṭikammassa vā pākaṭabhāvakaraṇa’’nti (kathā. aṭṭha. 2). Tenādhippāyena idhāpi ṭhapanādvayaṁ vajjeti. Yathā pana tattha paṭikammapañcakabhāvaṁ avatvā paṭikammacatukkabhāvaṁ vakkhati, evamidhāpi niggahacatukkabhāvo vattabbo siyā. Suddhikaniggahassa pana niggahappadhānattā uddesabhāvena vutto niggahova visuṁ vuttoti daṭṭhabbo. Ye pana ‘‘ayathābhūtaniggahattā tattha paṭikammaṁ visuṁ na vutta’’nti vadanti, tesaṁ dutiye vādamukhe niggahacatukkabhāvo paṭikammapañcakabhāvo ca āpajjati.",
  "tika-abh03t2:19": "2.Attanā adhippetaṁ saccikaṭṭhamevāti sammutisaccaṁ sandhāyāti adhippāyo. Vakkhati hi ‘‘suddhasammutisaccaṁ vā paramatthamissakaṁ vā sammutisaccaṁ sandhāya ‘yo saccikaṭṭho’ti puna anuyogo paravādissā’’ti (kathā. aṭṭha. 6). Tattha yadi paravādinā attanā adhippetasaccikaṭṭho sammutisaccaṁ, sammutisaccākārena puggalo upalabbhatīti vadantena samānaladdhiko nappaṭisedhitabbo, kathā evāyaṁ nārabhitabbā. Atha sakavādinā attanā ca adhippetasaccikaṭṭhaṁyeva sandhāya paravādī ‘‘yo saccikaṭṭho’’tiādimāhāti ayamattho. Sakavādinā sammutisaccaṁyeva saccikaṭṭhoti adhippetanti āpajjati. Yadi ubhayaṁ adhippetaṁ, puna ‘‘sammutisaccaparamatthasaccāni vā ekato katvāpi evamāhā’’ti na vattabbaṁ siyāti. Yadi ca dvepi saccāni saccikaṭṭhaparamatthā, saccikaṭṭhekadesena upaladdhiṁ icchantena ‘‘puggalo upalabbhati saccikaṭṭhaparamatthenā’’tiādi anuyogo na kātabbo, na ca saccikaṭṭhekadesena anuyogo yutto. Na hi vedayitākārena upalabbhamānā vedanā ruppanākārena upalabbhatīti anuyuñjitabbā, na ca paravādī ruppanādisabhāvaṁ puggalaṁ icchati, atha kho saccikaṭṭhaparamatthamevāti. Paramatthasaccato aññasmiṁ saccikaṭṭhe vijjamāne nāssa paramatthasaccatā anuyuñjitabbā. Asaccikaṭṭhe saccikaṭṭhavohāraṁ āropetvā taṁ sandhāya pucchatīti vadantānaṁ voharitasaccikaṭṭhassa attanā adhippetasaccikaṭṭhatā na yuttā. Voharitaparamatthasaccikaṭṭhānañca dvinnaṁ saccikaṭṭhabhāve vuttanayova doso. Sammutisaccākārena upalabbhamānañca bhūtasabhāvatthena upalabbheyya vā na vā. Yadi bhūtasabhāvatthena upalabbhati, puggalopi upalabbhati saccikaṭṭhaparamatthenāti anujānanto nānuyuñjitabbo. Atha na bhūtasabhāvatthena, taṁvinimutto sammutisaccassa saccikaṭṭhaparamatthākāro na vattabbo asiddhattā. Vakkhati ca ‘‘yathā rūpādayo paccattalakkhaṇasāmaññalakkhaṇavasena atthi, na evaṁ puggalo’’ti. Tasmā maggitabbo ettha adhippāyo.",
  "tika-abh03t2:20": "Dvinnaṁ saccānanti ettha saccadvayākārena anupalabbhanīyato anuññeyyametaṁ siyā, na vā kiñci vattabbaṁ. Yathā hi ekadesena paramatthākārena anupalabbhanīyatā anujānanassa na kāraṇaṁ, evaṁ ekadesena sammutiyākārena upalabbhanīyatā paṭikkhepassa cāti maggitabbo etthāpi adhippāyo. Nupalabbhatīti vacanasāmaññamattanti nupalabbhatīti idameva vacanaṁ anuññātaṁ paṭikkhittañcāti etaṁ chalavādaṁ nissāyāti adhippāyo. Yathā upalabbhatīti etasseva anujānanapaṭikkhepehi ahaṁ niggahetabbo, evaṁ nupalabbhatīti etasseva anujānanapaṭikkhepehi tvanti evaṁ sambhavantassa sāmaññena asambhavantassa kappanaṁ panettha chalavādo bhavituṁ arahati. Tena nupalabbhatīti vacanasāmaññamattaṁ chalavādassa kāraṇattā ‘‘chalavādo’’ti vuttanti daṭṭhabbaṁ. Vacanasāmaññamattañca chalavādañca nissāyāti vā attho. Ṭhapanā niggahappaṭikammānaṁ pākaṭabhāvakaraṇaṁ na hotīti idaṁ vicāretabbaṁ. Na hi pakkhaṭṭhapanena vinā purimaṁ anujānitvā pacchimassa avajānanaṁ, pacchimaṁ vā avajānantassa purimānujānanaṁ micchāti sakkā āropetunti.",
  "tika-abh03t2:21": "3.Tavāti, paṭijānantanti ca paccatte sāmiupayogavacanānīti adhippāyena ‘‘tvaṁyeva paṭijānanto’’ti āha.",
  "tika-abh03t2:22": "4-5.Catūhi pāpanāropanāhi niggahassa upanītattāti ‘‘dunniggahitā ca homa, hañcī’’tiādinā tayā mama kato niggaho, mayā tava kato niggaho viya micchāti evaṁ tena anulomapañcake catūhi pāpanāropanāhi katassa niggahassa tena niyāmena dukkaṭabhāvassa attanā kataniggahena saha upanītattā aniggahabhāvassa vā upagamitattāti attho daṭṭhabbo. Evameva tena hi yaṁ niggaṇhāsi hañci…pe… idaṁ te micchāti etassa aniggahabhāvanigamanasseva niggamanacatukkatā veditabbā.",
  "tika-abh03t2:23": "Anulomapaccanīkavaṇṇanā niṭṭhitā.",
  "tika-abh03t2:24": "2. Paccanīkānulomavaṇṇanā",
  "tika-abh03t2:25": "7-10.‘‘Attano laddhiṁ nissāya paṭiññā paravādissā’’ti vatvā puna ‘‘paramatthavasena puggalassa abhāvato paṭikkhepo paravādissā’’ti vuttaṁ. Tatrāyaṁ paṭikkhepo attano laddhiyā yadi kato, paramatthato aññena saccikaṭṭhaparamatthena puggalo upalabbhatīti ayamassa laddhīti āpajjati. Tathā ca sati nāyaṁ sammutisaccavasena upaladdhiṁ icchantena niggahetabbo. Atha attano laddhiṁ niggūhitvā parassa laddhivasena paṭikkhipati, purimapaṭiññāya avirodhitattā na niggahetabbo. Na hi attano ca parassa ca laddhiṁ vadantassa doso āpajjatīti. Attano pana laddhiyā paṭijānitvā paraladdhiyā paṭikkhipantena attano laddhiṁ chaḍḍetvā paraladdhi gahitā hotīti niggahetabboti ayamettha adhippāyo siyā.",
  "tika-abh03t2:26": "Paccanīkānulomavaṇṇanā niṭṭhitā.",
  "tika-abh03t2:27": "Suddhasaccikaṭṭhavaṇṇanā niṭṭhitā.",
  "tika-abh03t2:28": "2. Okāsasaccikaṭṭho",
  "tika-abh03t2:29": "1. Anulomapaccanīkavaṇṇanā",
  "tika-abh03t2:30": "11.Sabbatthāti sabbasmiṁ sarīreti ayamatthoti dassento āha ‘‘sarīraṁ sandhāyā’’ti. Tatthāti tasmiṁ saṁkhittapāṭhe. Yasmā sarīraṁ sandhāya ‘‘sabbattha na upalabbhatī’’ti vutte sarīrato bahi upalabbhatīti āpajjati, tasmā paccanīke paṭikkhepo sakavādissāti etena na kenaci sabhāvena puggalo upalabbhatīti ayamattho vutto hoti. Na hi kenaci sabhāvena upalabbhamānassa sarīratadaññāvimutto upaladdhiokāso atthīti.",
  "tika-abh03t2:31": "3. Kālasaccikaṭṭho",
  "tika-abh03t2:32": "1. Anulomapaccanīkavaṇṇanā",
  "tika-abh03t2:33": "12.Purimapacchimajātikālañcāti majjhimajātikāle upalabbhamānassa tasseva purimapacchimajātikālesu upaladdhiṁ sandhāyāti adhippāyo. Sesaṁ paṭhamanaye vuttasadisamevāti imesu tīsu paṭhame ‘‘sabbatthā’’ti etasmiṁ naye vuttasadisameva, kiṁ taṁ? Pāṭhassa saṁkhittatāti attho. Idhāpi hi yasmā ‘‘sabbadā na upalabbhatī’’ti vutte ekadā upalabbhatīti āpajjati, tasmā paccanīke paṭikkhepo sakavādissāti yojetabbanti.",
  "tika-abh03t2:34": "4. Avayavasaccikaṭṭho",
  "tika-abh03t2:35": "1. Anulomapaccanīkavaṇṇanā",
  "tika-abh03t2:36": "13. Tatiyanaye ca yasmā ‘‘sabbesu na upalabbhatī’’ti vutte ekasmiṁ upalabbhatīti āpajjati, tasmā paccanīke paṭikkhepo sakavādissāti yojetabbaṁ. Tenāha ‘‘tādisamevā’’ti.",
  "tika-abh03t2:37": "Okāsādisaccikaṭṭho",
  "tika-abh03t2:38": "2. Paccanīkānulomavaṇṇanā",
  "tika-abh03t2:39": "14.Tattha anulomapañcakassātiādimhi anulomapañcakanti niggahapañcakaṁ, paccanīkanti ca paṭikammaṁ vuttanti daṭṭhabbaṁ. Tattha anulomapañcakassa ‘‘sabbattha puggalo nupalabbhatī’’tiādikassa attho ‘‘sabbattha puggalo nupalabbhatī’’tiādipāḷiṁ saṁkhipitvā āgate sarūpena avutte ‘‘yasmā sarīraṁ sandhāyā’’tiādinā (kathā. aṭṭha. 11) vuttanayena veditabbo, paccanīkassa ca ‘‘sabbattha puggalo upalabbhatī’’tiādikassa paṭikammakaraṇavasena vuttassa attho paṭikammādipāḷiṁ saṁkhipitvā ādimattadassanena āgate ‘‘puggalo upalabbhatī’’tiādimhi anulome ‘‘sabbatthāti sarīraṁ sandhāya anuyogo sakavādissā’’tiādinā (kathā. aṭṭha. 11) vuttanayena veditabboti evamattho daṭṭhabbo. Atha vā tatthāti yaṁ āraddhaṁ, tasminti evaṁ atthaṁ aggahetvā tattha tesu tīsu mukhesūti attho gahetabbo. Anulomapañcakamūlakā cettha sabbānulomapaccanīkapañcakapāḷi anulomapañcakassa pāḷīti vuttā, tathā paccanīkānulomapañcakapāḷi ca paccanīkassa pāḷīti. Taṁ saṁkhipitvā paṭikammavasena āgate sarūpena avutte ‘‘puggalo nupalabbhatī’’tiādike paccanīke ‘‘upalabbhatī’’tiādike anulome ca attho heṭṭhā suddhikasaccikaṭṭhe vuttanayeneva veditabboti vuttaṁ hoti.",
  "tika-abh03t2:40": "Saccikaṭṭhavaṇṇanā niṭṭhitā.",
  "tika-abh03t2:41": "5. Suddhikasaṁsandanavaṇṇanā",
  "tika-abh03t2:42": "17-27.Rūpādīhisaddhiṁ saccikaṭṭhasaṁsandananti saccikaṭṭhassa puggalassa rūpādīhi saddhiṁ saṁsandanaṁ, saccikaṭṭhe vā rūpādīhi saddhiṁ puggalassa saṁsandananti adhippāyo. Puggalo rūpañcāti ca-kārassa samuccayatthattā yathā rūpanti evaṁ nidassanavasena vutto attho vicāretabbo. Rūpādīhi añño anañño ca puggalo na vattabboti laddhi samayo. ‘‘Aññaṁ jīvaṁ aññaṁ sarīranti abyākatametaṁ bhagavatā’’tiādikaṁ (saṁ. ni. 4.416) suttaṁ. Anuññāyamāne tadubhayavirodho āpajjatīti imamatthaṁ sandhāyāha ‘‘samayasuttavirodhaṁ disvā’’ti.",
  "tika-abh03t2:43": "Dhammatoti pāḷito. ‘‘Paṭikammacatukkādīni saṁkhittāni. Paravādī…pe… dassitānī’’ti vadantehi puggalo nupalabbhati…pe… ājānāhi paṭikammanti ettha ājānāhi niggahanti pāṭho diṭṭho bhavissati. Aññattaṁ paṭijānāpanatthanti yathā mayā aññattaṁ vattabbaṁ, tathā ca tayāpi taṁ vattabbanti aññattapaṭiññāya codanatthanti attho. Sammutiparamatthānaṁ ekattanānattapañhassa ṭhapanīyattāti abyākatattāti attho. Yadi ṭhapanīyattā paṭikkhipitabbaṁ, parenapi ṭhapanīyattā laddhimeva nissāya paṭikkhepo katoti sopi na niggahetabbo siyā. Paro pana puggaloti kañci sabhāvaṁ gahetvā tassa ṭhapanīyattaṁ icchati, sati ca sabhāve ṭhapanīyatā na yuttāti niggahetabbo. Sammuti pana koci sabhāvo natthi. Tenevassa ekattanānattapañhassa ṭhapanīyataṁ vadanto na niggahetabboti sakavādinā paṭikkhepo katoti ayamettha adhippāyo yutto.",
  "tika-abh03t2:44": "Suddhikasaṁsandanavaṇṇanā niṭṭhitā.",
  "tika-abh03t2:45": "6. Opammasaṁsandanavaṇṇanā",
  "tika-abh03t2:46": "28-36.Upaladdhisāmaññena aññattapucchā cāti idañca dvinnaṁ samānatā no aññattassa kāraṇaṁ yuttaṁ, atha kho visuṁ attano sabhāvena saccikaṭṭhaparamatthena upalabbhanīyatāti vicāretabbaṁ. ‘‘Ekavīsādhikānī’’ti purimapāṭho, vīsādhikānīti pana paṭhitabbaṁ.",
  "tika-abh03t2:47": "37-45. ‘‘Atthi puggalo’’ti suttaṁ anujānāpentena upaladdhi anujānitā hotīti maññamāno āha ‘‘upaladdhisāmaññaṁ āropetvā’’ti. Vīsādhikāni nava paṭikammapañcakasatāni dassitānīti etena suddhikasaṁsandanepi ‘‘ājānāhi paṭikamma’’micceva pāṭhoti viññāyati. Yañca vādamukhesu suddhikasaccikaṭṭhe ‘‘paṭikammacatukka’’nti vuttaṁ, tampi ‘‘paṭikammapañcaka’’nti.",
  "tika-abh03t2:48": "Opammasaṁsandanavaṇṇanā niṭṭhitā.",
  "tika-abh03t2:49": "7. Catukkanayasaṁsandanavaṇṇanā",
  "tika-abh03t2:50": "46-52. Ekadhammatopi aññattaṁ anicchanto rūpādiekekadhammavasena nānuyuñjitabbo. Samudāyato hi ayaṁ aññattaṁ anicchanto ekadesato anaññattaṁ paṭikkhipanto na niggahāraho siyāti etaṁ vacanokāsaṁ nivattetuṁ ‘‘ayañca anuyogo’’tiādimāha. Sakalanti sattapaññāsavidho dhammappabhedo puggaloti vā paramatthasaccaṁ puggaloti vā evaṁ sakalaṁ sandhāyāti attho. Evaṁ sakalaṁ paramatthaṁ cintetvā tantivasena anuyogalakkhaṇassa ṭhapitattā sakalaparamatthato ca aññassa saccikaṭṭhassa abhāvā saccikaṭṭhena puggalena tato aññena na bhavitabbanti ‘‘rūpaṁ puggalo’’ti imaṁ pañhaṁ paṭikkhipantassa niggahāropanaṁ yuttanti attho.",
  "tika-abh03t2:51": "Sabhāgavinibbhogatoti rūpato aññasabhāgattāti vuttaṁ hoti. Sabbadhammāti rūpavajje sabbadhamme vadati. ‘‘Rūpasmiṁ puggalo’’ti ettha nissayavināse vināsāpattibhayena paṭikkhipatīti adhippāyenāha ‘‘ucchedadiṭṭhibhayena cevā’’ti. Tīsu pana samayavirodhena paṭikkhepo adhippeto. Na hi so sakkāyadiṭṭhiṁ icchati, apica sassatadiṭṭhibhayena paṭikkhipatīti yuttaṁ vattuṁ. Sakkāyadiṭṭhīsu hi pañceva ucchedadiṭṭhiyo, sesāsassatadiṭṭhiyoti. Aññatra rūpāti ettha ca rūpavā puggaloti ayamattho saṅgahitoti veditabbo.",
  "tika-abh03t2:52": "Catukkanayasaṁsandanavaṇṇanā niṭṭhitā.",
  "tika-abh03t2:53": "Niṭṭhitā ca saṁsandanakathāvaṇṇanā.",
  "tika-abh03t2:54": "8. Lakkhaṇayuttivaṇṇanā",
  "tika-abh03t2:55": "54.Paccanīkānulometi idaṁ yaṁ vakkhati ‘‘chalavasena pana vattabbaṁ ‘ājānāhi paṭikamma’ntiādī’’ti (kathā. aṭṭha. 54), tena pana na sameti. Paccanīkānulome hi paccanīke ‘‘ājānāhi niggaha’’nti vattabbaṁ, na pana ‘‘paṭikamma’’nti.",
  "tika-abh03t2:56": "Lakkhaṇayuttivaṇṇanā niṭṭhitā.",
  "tika-abh03t2:57": "9. Vacanasodhanavaṇṇanā",
  "tika-abh03t2:58": "55-59.Puggaloupalabbhatīti padadvayassa atthato ekatteti ettha tadeva ekattaṁ parena sampaṭicchitaṁ asampaṭicchitanti vicāretabbametaṁ. Puggalassa hi avibhajitabbataṁ, upalabbhatīti etassa vibhajitabbataṁ vadanto vibhajitabbāvibhajitabbatthānaṁ upalabbhatipuggala-saddānaṁ kathaṁ atthato ekattaṁ sampaṭiccheyyāti? Yathā ca vibhajitabbāvibhajitabbatthānaṁ upalabbhati-rūpa-saddānaṁ taṁ vibhāgaṁ vadato rūpaṁ kiñci upalabbhati, kiñci na upalabbhatīti ayaṁ pasaṅgo nāpajjati, evaṁ etassapi yathāvuttavibhāgaṁ vadato yathāāpāditena pasaṅgena na bhavitabbanti maggitabbo ettha adhippāyo.",
  "tika-abh03t2:59": "60. ‘‘Suññato lokaṁ avekkhassū’’ti (su. ni. 1125) etena atthato puggalo natthīti vuttaṁ hotīti āha ‘‘natthītipi vutta’’nti.",
  "tika-abh03t2:60": "Vacanasodhanavaṇṇanā niṭṭhitā.",
  "tika-abh03t2:61": "10. Paññattānuyogavaṇṇanā",
  "tika-abh03t2:62": "61-66. Rūpakāyāvirahaṁ sandhāya ‘‘rūpakāyasabbhāvato’’ti āha. ‘‘Rūpino vā arūpino vā’’ti (itivu. 90) sutte āgatapaññattiṁ sandhāya ‘‘tathārūpāya ca paññattiyā atthitāyā’’ti. Vītarāgasabbhāvatoti kāmībhāvassa anekantikattā kāmadhātuyā āyattattābhāvato ca ‘‘kāmī’’ti na vattabboti paṭikkhipatīti adhippāyo.",
  "tika-abh03t2:63": "67.Kāyānupassanāyāti kāraṇavacanametaṁ, kāyānupassanāya kāraṇabhūtāya evaṁladdhikattāti attho. Āhacca bhāsitanti ‘‘aññaṁ jīvaṁ aññaṁ sarīranti abyākatametaṁ mayā’’ti (ma. ni. 2.128) āhacca bhāsitaṁ.",
  "tika-abh03t2:64": "Paññattānuyogavaṇṇanā niṭṭhitā.",
  "tika-abh03t2:65": "11. Gatianuyogavaṇṇanā",
  "tika-abh03t2:66": "69-72.‘‘Dassento‘tena hi puggalo sandhāvatī’tiādimāhā’’ti vuttaṁ, ‘‘dassento ‘na vattabbaṁ puggalo sandhāvatī’tiādimāhā’’ti pana bhavitabbaṁ, dassetvāti vā vattabbaṁ.",
  "tika-abh03t2:67": "91.Yena rūpasaṅkhātena sarīrena saddhiṁ gacchatīti ettha ‘‘rūpena saddhiṁ gacchatī’’ti vadantena ‘‘rūpaṁ puggalo’’ti ananuññātattā yenākārena taṁ jīvaṁ taṁ sarīranti idaṁ āpajjati , so vattabbo. Asaññūpapattiṁ sandhāyāti nirayūpagassa puggalassa asaññūpagassa arūpūpagassa ca antarābhavaṁ na icchatīti cutito anantaraṁ upapattiṁ sandhāyāti attho daṭṭhabbo. Ye pana cutikāle upapattikāle ca asaññūpapattikāle ca asaññasattesu saññā atthīti gahetvā asaññūpagassa ca antarābhavaṁ iccheyyuṁ, tesaṁ antarābhavabhāvato ‘‘asaññūpapatti avedanā’’ti na sakkā vattunti.",
  "tika-abh03t2:68": "92.Avedanotiādīsu tadaññanti saññabhavato aññaṁ asaññānevasaññānāsaññāyatanupapattiṁ. Nevasaññānāsaññāyatanepi hi na vattabbaṁ saññā atthīti icchanti.",
  "tika-abh03t2:69": "93.Yasmā rūpādidhamme vinā puggalo natthīti indhanupādāno aggi viya indhanena rūpādiupādāno puggalo rūpādinā vinā natthīti laddhivasena vadati.",
  "tika-abh03t2:70": "Gatianuyogavaṇṇanā niṭṭhitā.",
  "tika-abh03t2:71": "12. Upādāpaññattānuyogavaṇṇanā",
  "tika-abh03t2:72": "97.Nīlaṁ rūpaṁ upādāya nīlotiādīsūti ‘‘nīlaṁ rūpaṁ upādāya nīlakassa puggalassa paññattī’’ti ettha yo puṭṭho nīlaṁ upādāya nīloti, tadādīsūti attho.",
  "tika-abh03t2:73": "98.Chekaṭṭhaṁ sandhāyāti chekaṭṭhaṁ sandhāya vuttaṁ, na kusalapaññattiṁ. ‘‘Kusalaṁ vedanaṁ upādāyā’’ti maññamāno paṭijānātīti attho daṭṭhabbo.",
  "tika-abh03t2:74": "112.Idāni…pe… dassetuṁ ‘‘yathā rukkha’’ntiādimāhāti pubbapakkhaṁ dassetvā uttaramāhāti vuttaṁ hoti.",
  "tika-abh03t2:75": "115. ‘‘Yassa rūpaṁ so rūpavā’’ti uttarapakkhe vuttaṁ vacanaṁ uddharitvā ‘‘yasmā’’tiādimāha.",
  "tika-abh03t2:76": "116.Cittānupassanāvasenāti cittānupassanāvasena paridīpitassa sarāgādicittayogassa vasenāti adhippāyo.",
  "tika-abh03t2:77": "118.Yenāti cakkhunti ‘‘yenā’’ti vuttaṁ karaṇaṁ cakkhunti attho. Cakkhumeva rūpaṁ passatīti viññāṇanissayabhāvūpagamanameva cakkhussa dassanaṁ nāma hotīti sandhāya vadati.",
  "tika-abh03t2:78": "Upādāpaññattānuyogavaṇṇanā niṭṭhitā.",
  "tika-abh03t2:79": "13. Purisakārānuyogavaṇṇanā",
  "tika-abh03t2:80": "123.Karaṇamattanti kammānaṁ nipphādakappayojakabhāvena pavattā khandhā.",
  "tika-abh03t2:81": "124. Purimakammena vinā puggalassa jāti, jātassa ca vijjaṭṭhānādīsu sammā micchā vā pavatti natthīti sandhāya ‘‘purimakammameva tassā’’tiādimāha.",
  "tika-abh03t2:82": "125.Kammavaṭṭassāti ettha kammakārakassa yo kārako, tenapi aññaṁ kammaṁ kātabbaṁ, tassa kārakenapi aññanti evaṁ kammavaṭṭassa anupacchedaṁ vadanti. Puggalassa kārako kammassa kārako āpajjatīti vicāretabbametaṁ. Mātāpitūhi janitatādinā tassa kārakaṁ icchantassa kammakārakānaṁ kārakaparamparā āpajjatīti idañca vicāretabbaṁ.",
  "tika-abh03t2:83": "170.Suttavirodhabhayenāti ‘‘so karoti so paṭisaṁvedayatīti kho, brāhmaṇa, ayameko anto’’tiādīhi (saṁ. ni. 2.46) virodhabhayā.",
  "tika-abh03t2:84": "171. ‘‘Idha nandati pecca nandatī’’ti (dha. pa. 18) vacanato kammakaraṇakāle vipākapaṭisaṁvedanakāle ca soyevāti paṭijānātīti adhippāyo. Sayaṁkataṁsukhadukkhanti ca puṭṭho ‘‘kiṁ nu kho, bho gotama, sayaṁkataṁ sukhaṁ dukkhanti? Mā hevaṁ kassapā’’tiādisuttavirodhā (saṁ. ni. 2.18) paṭikkhipati.",
  "tika-abh03t2:85": "176.Laddhimattamevetanti soyeveko neva so hoti na aññoti idaṁ pana nattheva, tasmā evaṁvādino asayaṁkārantiādi āpajjatīti adhippāyo. Apicātiādinā idaṁ dasseti – na parassa icchāvaseneva ‘‘so karotī’’tiādi anuyogo vutto, atha kho ‘‘so karotī’’tiādīsu ekaṁ anicchantassa itaraṁ, tañca anicchantassa aññaṁ āpannanti evaṁ kārakavedakicchāya ṭhatvā ‘‘so karotī’’tiādīsu taṁ taṁ anicchāya āpannavasenāpīti. Atha vā na kevalaṁ ‘‘so karotī’’tiādīnaṁ sabbesaṁ āpannattā, atha kho ekekasseva ca āpannattā ayaṁ anuyogo katoti dasseti. Purimanayenevāti etena ‘‘idha nandatī’’tiādi sabbaṁ paṭijānanādikāraṇaṁ ekato yojetabbanti dasseti.",
  "tika-abh03t2:86": "Purisakārānuyogavaṇṇanā niṭṭhitā.",
  "tika-abh03t2:87": "Kalyāṇavaggo niṭṭhito.",
  "tika-abh03t2:88": "14. Abhiññānuyogavaṇṇanā",
  "tika-abh03t2:89": "193.Abhiññānuyogādivasena arahattasādhanāti ettha ‘‘nanu atthi koci iddhiṁ vikubbatī’’ti abhiññāanuyogo ca ‘‘hañci atthi koci iddhiṁ vikubbatī’’ti ṭhapanā ca ‘‘tena vata re’’tiādi pāpanā ca ādisaddasaṅgahito atthova daṭṭhabbo. Āsavakkhayañāṇaṁ panettha abhiññā vuttāti tadabhiññāvato arahato sādhanaṁ ‘‘arahattasādhanā’’ti āha. Arahato hi sādhanā tabbhāvassa ca sādhanā hotiyevāti.",
  "tika-abh03t2:90": "Abhiññānuyogavaṇṇanā niṭṭhitā.",
  "tika-abh03t2:91": "15-18. Ñātakānuyogādivaṇṇanā",
  "tika-abh03t2:92": "209.Tathārūpassāti tatiyakoṭibhūtassa saccikaṭṭhassa abhāvāti adhippāyo. Evaṁ pana paṭikkhipanto asaccikaṭṭhaṁ tatiyakoṭibhūtaṁ puggalaṁ vadeyyāti tādisaṁ puggalaṁ icchanto hi suttena niggahetabbo siyā. Kasmā? Tathārūpassa saccikaṭṭhassa abhāvatoti, tathārūpassa kassaci sabhāvassa abhāvato paṭikkhepārahattā attano laddhiṁ nigūhitvā paṭikkhepo paravādissāti ayamattho daṭṭhabbo.",
  "tika-abh03t2:93": "Ñātakānuyogādivaṇṇanā niṭṭhitā.",
  "tika-abh03t2:94": "19. Paṭivedhānuyogādivaṇṇanā",
  "tika-abh03t2:95": "218.Pariggahitavedanoti vacanena apariggahitavedanassa ‘‘sukhitosmi, dukkhitosmī’’ti jānanaṁ pajānanaṁ nāma na hotīti dasseti yogāvacarassa sukhumānampi vedanānaṁ paricchedanasamatthatañca.",
  "tika-abh03t2:96": "228.Lakkhaṇavacananti rūpabbhantaragamanaṁ saharūpabhāvo, bahiddhā nikkhamanaṁ vinārūpabhāvoti adhippāyo.",
  "tika-abh03t2:97": "237.Imā khoti oḷāriko attapaṭilābho manomayo attapaṭilābho arūpo attapaṭilābhoti imā lokassa samaññā, yāhi tathāgato voharati aparāmasaṁ, yo sacco mogho vā siyā, tasmiṁ anupalabbhamānepi attani tadanupalabbhatoyeva parāmāsaṁ attadiṭṭhiṁ anuppādento loke attapaṭilābhoti pavattavohāravaseneva voharatīti ayamettha attho. Ettha ca paccattasāmaññalakkhaṇavasena puggalassa atthitaṁ paṭikkhipitvā lokavohārena atthitaṁ vadantena puggaloti koci sabhāvo natthīti vuttaṁ hoti. Sati hi tasmiṁ attano sabhāveneva atthitā vattabbā siyā, na lokavohārenāti. Iminā pana yathā sameti, yathā ca parāmāso na hoti, evaṁ ito purimā ca atthavaṇṇanā yojetabbā.",
  "tika-abh03t2:98": "Lokasammutikāraṇanti yasmā lokasammutivasena pavattaṁ, tasmā saccanti vuttaṁ hoti. Tathalakkhaṇanti tathakāraṇaṁ. Yasmā dhammānaṁ tathatāya pavattaṁ, tasmā saccanti dasseti.",
  "tika-abh03t2:99": "Paṭivedhānuyogādivaṇṇanā niṭṭhitā.",
  "tika-abh03t2:100": "Puggalakathāvaṇṇanā niṭṭhitā.",
  "tika-abh03t2:101": "2. Parihānikathā",
  "tika-abh03t2:102": "1. Vādayuttiparihānikathāvaṇṇanā",
  "tika-abh03t2:103": "239. ‘‘Dveme , bhikkhave, dhammā sekkhassa bhikkhuno parihānāya saṁvattantī’’ti (a. ni. 2.185) idaṁ suttaṁ arahato parihāniladdhiyā na nissayo, atha kho anāgāmiādīnaṁ parihāniladdhiyā, tasmā arahatopi parihāniṁ icchantīti ettha pi-saddena anāgāmissapi sakadāgāmissapīti yojetabbaṁ.",
  "tika-abh03t2:104": "‘‘Tatiyasmimpi mudindriyāva adhippetā. Tesañhi sabbesampi parihāni na hotīti tassa laddhī’’ti purimapāṭho, mudindriyesveva pana adhippetesu parikkhepo na kātabbo siyā, kato ca, tasmā ‘‘tatiyasmimpi tikkhindriyāva adhippetā. Tesañhi sabbesampi parihāni na hotīti tassa laddhī’’ti paṭhanti.",
  "tika-abh03t2:105": "Ayoniso atthaṁ gahetvāti sotāpannoyeva niyatoti vuttoti soyeva na parihāyati, na itareti atthaṁ gahetvā. ‘‘Uparimaggatthāyā’’ti vuttaṁ atthaṁ aggahetvā niyatoti sotāpattiphalā na parihāyatīti etamatthaṁ gaṇhīti pana vadanti.",
  "tika-abh03t2:106": "Vādayuttiparihānikathāvaṇṇanā niṭṭhitā.",
  "tika-abh03t2:107": "2. Ariyapuggalasaṁsandanaparihānivaṇṇanā",
  "tika-abh03t2:108": "241.Yaṁpanetthātiādimhi dassanamaggaphale ṭhitassa anantaraṁ arahattappattiṁ, tato parihāyitvā tattha ca ṭhānaṁ icchanto puna vāyāmena tadanantaraṁ arahattappattiṁ na icchatīti vicāretabbametaṁ.",
  "tika-abh03t2:109": "262.Avasippatto jhānalābhīti sekkho vuttoti daṭṭhabbo. Puthujjano pana vasippatto avasippatto ca samayavimuttaasamayavimuttatantiyā aggahito, bhajāpiyamāno pana samāpattivikkhambhitānaṁ kilesānaṁ vasena samayavimuttabhāvaṁ bhajeyyāti vuttoti.",
  "tika-abh03t2:110": "Ariyapuggalasaṁsandanaparihānivaṇṇanā niṭṭhitā.",
  "tika-abh03t2:111": "3. Suttasādhanaparihānivaṇṇanā",
  "tika-abh03t2:112": "265.Uttamahīnabhedo ‘‘tatra yāyaṁ paṭipadā sukhā khippābhiññā, sā ubhayeneva paṇītā akkhāyatī’’tiādisuttavasena (dī. ni. 3.152) vutto. ‘‘Diṭṭhaṁ sutaṁ muta’’nti ettha viya mutasaddo pattabbaṁ vadatīti āha ‘‘phusanāraha’’nti.",
  "tika-abh03t2:113": "267.Appattaparihānāya ceva saṁvattanti yathākatasanniṭṭhānassa samayavimuttassāti adhippāyo.",
  "tika-abh03t2:114": "Suttasādhanaparihānivaṇṇanā niṭṭhitā.",
  "tika-abh03t2:115": "Parihānikathāvaṇṇanā niṭṭhitā.",
  "tika-abh03t2:116": "3. Brahmacariyakathā",
  "tika-abh03t2:117": "1. Suddhabrahmacariyakathāvaṇṇanā",
  "tika-abh03t2:118": "269.‘‘Paranimmitavasavattideveupādāya taduparī’’ti vuttaṁ, ‘‘tīhi, bhikkhave, ṭhānehī’’ti (a. ni. 9.21) pana suttassa vacanena heṭṭhāpi maggabhāvanampi na icchantīti viññāyati.",
  "tika-abh03t2:119": "270.‘‘Gihīnañceva ekaccānañca devānaṁ maggapaṭilābhaṁ sandhāya paṭikkhepo tassevā’’ti vuttaṁ, ‘‘yattha natthī’’ti pana okāsavasena puṭṭho puggalavasena tassa paṭikkhepo na yutto. Yadi ca tassāyaṁ adhippāyo, sakavādinā samānādhippāyattā na niggahetabbo.",
  "tika-abh03t2:120": "271.Ekantarikapañhāti paravādīsakavādīnaṁ aññamaññaṁ pañhantarikā pañhā.",
  "tika-abh03t2:121": "Suddhabrahmacariyakathāvaṇṇanā niṭṭhitā.",
  "tika-abh03t2:122": "2. Saṁsandanabrahmacariyakathāvaṇṇanā",
  "tika-abh03t2:123": "273.Rūpāvacaramaggena hi so idhavihāyaniṭṭho nāma jātoti idaṁ ‘‘idha bhāvitamaggo hi anāgāmī idhavihāyaniṭṭho nāma hotī’’tiādikena laddhikittanena kathaṁ sametīti vicāretabbaṁ. Pubbe pana anāgāmī eva anāgāmīti vutto, idha jhānānāgāmisotāpannādikoti adhippāyo. Idha arahattamaggaṁ bhāvetvā idheva phalaṁ sacchikarontaṁ ‘‘idhaparinibbāyī’’ti vadati, idha pana maggaṁ bhāvetvā tattha phalaṁ sacchikarontaṁ ‘‘tatthaparinibbāyī arahā’’ti.",
  "tika-abh03t2:124": "Saṁsandanabrahmacariyakathāvaṇṇanā niṭṭhitā.",
  "tika-abh03t2:125": "Brahmacariyakathāvaṇṇanā niṭṭhitā.",
  "tika-abh03t2:126": "4. Odhisokathāvaṇṇanā",
  "tika-abh03t2:127": "274.Odhisoodhisoti etassa atthaṁ dassento ‘‘ekadesena ekadesenā’’ti āha.",
  "tika-abh03t2:128": "Odhisokathāvaṇṇanā niṭṭhitā.",
  "tika-abh03t2:129": "4. Jahatikathāvaṇṇanā",
  "tika-abh03t2:130": "1. Nasuttāharaṇakathāvaṇṇanā",
  "tika-abh03t2:131": "280.Kiccasabbhāvanti tīhi pahātabbassa pahīnataṁ. Taṁ pana kiccaṁ yadi teneva maggena sijjhatīti laddhi, puthujjanakāle eva kāmarāgabyāpādā pahīnāti laddhīti etaṁ na sameti, tasmā puthujjanakāle pahīnānampi dassanamagge uppanne puna kadāci anuppattito tiṇṇaṁ maggānaṁ kiccaṁ sambhavatīti adhippāyo.",
  "tika-abh03t2:132": "Nasuttāharaṇakathāvaṇṇanā niṭṭhitā.",
  "tika-abh03t2:133": "Jahatikathāvaṇṇanā niṭṭhitā.",
  "tika-abh03t2:134": "5. Sabbamatthītikathā",
  "tika-abh03t2:135": "1. Vādayuttivaṇṇanā",
  "tika-abh03t2:136": "282.Sabbasmiṁsarīre sabbanti sirasi pādā pacchato cakkhūnīti evaṁ sabbaṁ sabbattha atthīti attho. Sabbasmiṁ kāleti bālakāle yuvatā, vuḍḍhakāle bālatā, evaṁ sabbasmiṁ kāle sabbaṁ. Sabbenākārenāti nīlākārena pītaṁ, pītākārena lohitanti evaṁ. Sabbesu dhammesūti cakkhusmiṁ sotaṁ, sotasmiṁ ghānanti evaṁ. Ayuttanti yogarahitaṁ vadati, taṁ pana ekasabhāvaṁ. Kathaṁ pana ekasabhāvassa yogarahitatāti taṁ dassento ‘‘nānāsabhāvānañhī’’tiādimāha. Dvinnañhi nānāsabhāvānaṁ aṅgulīnaṁ meṇḍakānaṁ vā aññamaññayogo hoti, na ekasseva sato, tasmā yo nānāsabhāvesu hoti yogo, tena rahitaṁ ekasabhāvaṁ ayoganti vuttaṁ. Idaṁ pucchatīti paravādīdiṭṭhiyā micchādiṭṭhibhāvaṁ gahetvā uppannāya attano diṭṭhiyā sammādiṭṭhibhāvo atthīti vuttaṁ hoti.",
  "tika-abh03t2:137": "Vādayuttivaṇṇanā niṭṭhitā.",
  "tika-abh03t2:138": "2. Kālasaṁsandanavaṇṇanā",
  "tika-abh03t2:139": "285.Atītānāgataṁ pahāya paccuppannarūpameva appiyaṁ avibhajitabbaṁ karitvāti paccuppannasaddena rūpasaddena cāti ubhohipi paccuppannarūpameva vattabbaṁ katvāti vuttaṁ hoti. Paññattiyā avigatattāti etena idaṁ viññāyati ‘‘na rūpapaññatti viya vatthapaññatti sabhāvaparicchinne pavattā vijjamānapaññatti, atha kho pubbāpariyavasena pavattamānaṁ rūpasamūhaṁ upādāya pavattā avijjamānapaññatti, tasmā vatthabhāvassa odātabhāvavigame vigamāvattabbatā yuttā, na pana rūpabhāvassa paccuppannabhāvavigame’’ti.",
  "tika-abh03t2:140": "Kālasaṁsandanavaṇṇanā niṭṭhitā.",
  "tika-abh03t2:141": "Vacanasodhanavaṇṇanā",
  "tika-abh03t2:142": "288.Anāgataṁvā paccuppannaṁ vā hutvā hotīti vuttanti ettha anāgataṁ anāgataṁ hutvā puna paccuppannaṁ hontaṁ hutvā hotīti, tathā paccuppannaṁ paccuppannaṁ hontaṁ pubbe anāgataṁ hutvā paccuppannaṁ hotīti hutvā hotīti vuttanti daṭṭhabbaṁ. Kiṁ te tampi hutvā hotīti tabbhāvāvigamato hutvāhotibhāvānuparamaṁ anupacchedaṁ pucchatīti adhippāyo yutto. Hutvā bhūtassa puna hutvā abhāvatoti anāgataṁ hutvā paccuppannabhūtassa puna anāgataṁ hutvā paccuppannābhāvato.",
  "tika-abh03t2:143": "Yasmā tanti taṁ hutvā bhūtaṁ paccuppannaṁ yasmā anāgataṁ hutvā paccuppannaṁ hontaṁ ‘‘hutvā hotī’’ti saṅkhyaṁ gataṁ, tasmā dutiyampi ‘‘hutvā hotī’’ti vacanaṁ arahatīti paṭijānātīti adhippāyo. Evaṁ pana dhamme hutvāhotibhāvānuparamaṁ vadantassa adhamme sasavisāṇe nahutvāna hotibhāvānuparamo āpajjatīti adhippāyena ‘‘atha na’’ntiādimāha.",
  "tika-abh03t2:144": "Paṭikkhittanayenāti kālanānattena. Paṭiññātanayenāti atthānānattena. Atthānānattaṁ icchantopi pana anāgatassa paccuppanne vuttaṁ hotibhāvaṁ, paccuppannassa ca anāgate vuttaṁ hutvābhāvaṁ kathaṁ paṭijānātīti vicāretabbaṁ. Atthānānattameva hi tena anuññāyati, na anāgate paccuppannabhāvo, paccuppanne vā anāgatabhāvoti. Purimaṁ paṭikkhittapañhaṁ parivattitvāti anuññātapañhassa hutvā hoti hutvā hotīti doso vuttoti avuttadosaṁ atikkamma paṭikkhittapañhaṁ puna gahetvā tena codetīti attho. Ettha ca atthānānattena hutvāhotīti anujānantassa doso kālanānattāyeva anāgataṁ paccuppannanti paṭikkhepena kathaṁ hotīti? Tasseva anujānanapaṭikkhepatoti adhippāyo.",
  "tika-abh03t2:145": "Ekekanti anāgatampi na hutvā na hoti paccuppannampīti tadubhayaṁ gahetvā ‘‘ekekaṁ na hutvā na hoti na hutvā na hotī’’ti vuttaṁ, na ekekameva na hutvā na hoti na hutvā na hotīti. Esa nayo purimasmiṁ ‘‘ekekaṁ hutvā hoti hutvā hotī’’ti vacanepi. Anāgatassa hi ‘‘hutvā hotī’’ti nāmaṁ paccuppannassa cāti dvepi nāmāni saṅgahetvā ‘‘hutvā hoti hutvā hotī’’ti coditaṁ, tathā ‘‘na hutvā na hoti na hutvā na hotī’’ti cāti adhippāyo . Sabbato andhakārena pariyonaddho viyāti etena apariyonaddhena paṭijānitabbaṁ siyāti dasseti. Ettha ca purimanaye hutvā bhūtassa puna hutvāhotibhāvo codito, dutiyanaye anāgatādīsu ekekassa hutvāhotināmatāti ayaṁ viseso.",
  "tika-abh03t2:146": "Vacanasodhanavaṇṇanā niṭṭhitā.",
  "tika-abh03t2:147": "Atītañāṇādikathāvaṇṇanā",
  "tika-abh03t2:148": "290.Puna puṭṭho…pe… atthitāya paṭijānātīti ettha paccuppannaṁ ñāṇaṁ tenāti etena anuvattamānāpekkhanavacanena kathaṁ vuccatīti vicāretabbaṁ.",
  "tika-abh03t2:149": "Atītañāṇādikathāvaṇṇanā niṭṭhitā.",
  "tika-abh03t2:150": "Arahantādikathāvaṇṇanā",
  "tika-abh03t2:151": "291.Yuttivirodho arahato sarāgādibhāve puthujjanena anānattaṁ brahmacariyavāsassa aphalatāti evamādiko daṭṭhabbo.",
  "tika-abh03t2:152": "Arahantādikathāvaṇṇanā niṭṭhitā.",
  "tika-abh03t2:153": "Padasodhanakathāvaṇṇanā",
  "tika-abh03t2:154": "295.Tena kāraṇenāti atītaatthisaddānaṁ ekatthattā atthisaddatthassa ca nvātītabhāvato ‘‘atītaṁ nvātītaṁ, nvātītañca atītaṁ hotī’’ti vuttaṁ hoti. Ettha pana atītādīnaṁ atthitaṁ vadantassa paravādissevāyaṁ doso yathā āpajjati, na pana ‘‘nibbānaṁ atthī’’ti vadantassa sakavādissa, tathā paṭipādetabbaṁ.",
  "tika-abh03t2:155": "Padasodhanakathāvaṇṇanā niṭṭhitā.",
  "tika-abh03t2:156": "Sabbamatthītikathāvaṇṇanā niṭṭhitā.",
  "tika-abh03t2:157": "7. Ekaccaṁatthītikathā",
  "tika-abh03t2:158": "1. Atītādiekaccakathāvaṇṇanā",
  "tika-abh03t2:159": "299.Tiṇṇaṁ rāsīnanti avipakkavipākavipakkavipākaavipākānaṁ. Vohāravasena avipakkavipākānaṁ atthitaṁ vadanto kathaṁ codetabboti vicāreti ‘‘kammupacayaṁ cittavippayuttaṁ saṅkhāraṁ icchantī’’ti.",
  "tika-abh03t2:160": "Ekaccaṁatthītikathāvaṇṇanā niṭṭhitā.",
  "tika-abh03t2:161": "8. Satipaṭṭhānakathāvaṇṇanā",
  "tika-abh03t2:162": "301.Lokuttarabhāvaṁ pucchanatthāyāti lokiyalokuttarāya sammāsatiyā satipaṭṭhānattā, lokuttarāyayeva vā paramatthasatipaṭṭhānattā tassā vasena lokuttarabhāvaṁ pucchanatthāyāti attho. Pabhedapucchāvasenāti lokiyalokuttarasatipaṭṭhānasamudāyabhūtassa satipaṭṭhānassa pabhedānaṁ pucchāvasena.",
  "tika-abh03t2:163": "Satipaṭṭhānakathāvaṇṇanā niṭṭhitā.",
  "tika-abh03t2:164": "9. Hevatthikathāvaṇṇanā",
  "tika-abh03t2:165": "304.Ayonisopatiṭṭhāpitattāti avattabbuttarena upekkhitabbena patiṭṭhāpitattāti attho daṭṭhabbo.",
  "tika-abh03t2:166": "Hevatthikathāvaṇṇanā niṭṭhitā.",
  "tika-abh03t2:167": "Mahāvaggavaṇṇanā niṭṭhitā.",
  "tika-abh03t2:168": "2. Dutiyavaggo",
  "tika-abh03t2:169": "1. Parūpahāravaṇṇanā",
  "tika-abh03t2:170": "307.Adhimānikānaṁ sukkavissaṭṭhidassanaṁ vicāretabbaṁ. Te hi samādhivipassanāhi vikkhambhitarāgāva, bāhirakānampi ca kāmesu vītarāgānaṁ sukkavissaṭṭhiyā abhāvo vuttoti. Adhimānikapubbā pana adhippetā siyuṁ.",
  "tika-abh03t2:171": "308.Vacasāyattheti nicchayatthe, ‘‘kiṁ kāraṇā’’ti pana kāraṇassa pucchitattā brahmacariyakathāyaṁ viya kāraṇattheti yuttaṁ.",
  "tika-abh03t2:172": "Parūpahāravaṇṇanā niṭṭhitā.",
  "tika-abh03t2:173": "5. Vacībhedakathāvaṇṇanā",
  "tika-abh03t2:174": "326. Vacībhedakathāyaṁ lokuttaraṁ paṭhamajjhānaṁ samāpannoti paṭhamamaggaṁ sandhāya vadati, yasmā so dukkhanti vipassati, tasmā dukkhamicceva vācaṁ bhāsati, na samudayotiādīnīti adhippāyo.",
  "tika-abh03t2:175": "328.Yenataṁ saddaṁ suṇātīti idaṁ vacīsamuṭṭhāpanakkhaṇe eva etaṁ saddaṁ suṇātīti icchite āropite vā yujjati.",
  "tika-abh03t2:176": "332. Lokuttaramaggakkhaṇe vacībhedaṁ icchato parassa abhibhūsuttāharaṇe adhippāyo vattabbo.",
  "tika-abh03t2:177": "Vacībhedakathāvaṇṇanā niṭṭhitā.",
  "tika-abh03t2:178": "7. Cittaṭṭhitikathāvaṇṇanā",
  "tika-abh03t2:179": "335. Cittaṭṭhitikathāyaṁ cullāsīti…pe… ādivacanavasenāti āruppeyeva evaṁ yāvatāyukaṭṭhānaṁ vuttaṁ, na aññatthāti katvā paṭikkhipatīti adhippāyo. Etena pana ‘‘na tveva tepi tiṭṭhanti, dvīhi cittasamohitā’’ti (mahāni. 10 thokaṁ visadisaṁ) dutiyāpi aḍḍhakathā passitabbā. Purimāya ca vassasatādiṭṭhānānuññāya avirodho vibhāvetabbo. Muhuttaṁ muhuttanti pañho sakavādinā pucchito viya vutto, paravādinā pana pucchitoti daṭṭhabbo.",
  "tika-abh03t2:180": "Cittaṭṭhitikathāvaṇṇanā niṭṭhitā.",
  "tika-abh03t2:181": "9. Anupubbābhisamayakathāvaṇṇanā",
  "tika-abh03t2:182": "339. Anupubbābhisamayakathāyaṁ athavātiādinā idaṁ dasseti – catunnaṁ ñāṇānaṁ ekamaggabhāvato na ekamaggassa bahubhāvāpatti, anupubbena ca sotāpattimaggaṁ bhāvetīti upapannanti paṭijānātīti.",
  "tika-abh03t2:183": "344.Tadāti dassane pariniṭṭhite.",
  "tika-abh03t2:184": "345.Aṭṭhahiñāṇehīti ettha paṭisambhidāñāṇehi saha aṭṭhasu gahitesu niruttipaṭibhānapaṭisambhidāhi sotāpattiphalasacchikiriyā kathaṁ hotīti vicāretabbaṁ.",
  "tika-abh03t2:185": "Anupubbābhisamayakathāvaṇṇanā niṭṭhitā.",
  "tika-abh03t2:186": "10. Vohārakathāvaṇṇanā",
  "tika-abh03t2:187": "347. Vohārakathāyaṁ udāhu sotādīnipīti ekantalokiyesu visayavisayīsu visayasseva lokuttarabhāvo, na visayīnanti natthettha kāraṇaṁ. Yathā ca visayīnaṁ lokuttarabhāvo asiddho, tathā visayassa saddāyatanassa. Tattha yathā asiddhalokuttarabhāvassa tassa lokuttaratā, evaṁ sotādīnaṁ āpannāti kinti tānipi lokuttarānīti attho daṭṭhabbo.",
  "tika-abh03t2:188": "Yadi lokuttare paṭihaññeyya, lokuttaro siyāti attho na gahetabbo. Na hi lokuttare paṭihaññatīti parikappitepi saddassa lokuttarabhāvo atthīti adhippāyo. ‘‘Lokiyena ñāṇenā’’ti uddhaṭaṁ, ‘‘viññāṇenā’’ti pana pāḷi, tañca viññāṇaṁ sotasambandhena sotaviññāṇanti viññāyatīti. Anekantatāti lokiyena ñāṇena jānitabbato lokiyoti etassa hetussa lokiye lokuttare ca sambhavato anekantabhāvo siyāti adhippāyo.",
  "tika-abh03t2:189": "Vohārakathāvaṇṇanā niṭṭhitā.",
  "tika-abh03t2:190": "11. Nirodhakathāvaṇṇanā",
  "tika-abh03t2:191": "353.Dve dukkhasaccāni na icchatīti yesaṁ dvinnaṁ dvīhi nirodhehi bhavitabbaṁ, tāni dve dukkhasaccāni na icchatīti vuttaṁ hoti. Ye paṭisaṅkhāya lokuttarena ñāṇena aniruddhātiādinā paṭisaṅkhāya vinā niruddhā asamudācaraṇasaṅkhārā appaṭisaṅkhāniruddhāti dasseti , na uppajjitvā bhaṅgāti. Tena appaṭisaṅkhānirodho ca asamudācaraṇanirodhoti dassitaṁ hoti.",
  "tika-abh03t2:192": "Nirodhakathāvaṇṇanā niṭṭhitā.",
  "tika-abh03t2:193": "Dutiyavaggavaṇṇanā niṭṭhitā.",
  "tika-abh03t2:194": "3. Tatiyavaggo",
  "tika-abh03t2:195": "1. Balakathāvaṇṇanā",
  "tika-abh03t2:196": "354.Indriyaparopariyattaṁasādhāraṇanti yathā niddesato vitthārato sabbaṁ sabbākāraṁ ṭhānāṭṭhānādiṁ ajānantāpi ‘‘aṭṭhānametaṁ anavakāso, yaṁ diṭṭhisampanno puggalo kañci saṅkhāraṁ niccato upagaccheyyā’’tiādinā (a. ni. 1.268) ṭhānāṭṭhānāni uddesato saṅkhepato sāvakā jānanti, na evaṁ ‘‘āsayaṁ jānāti anusayaṁ jānātī’’tiādinā (paṭi. ma. 1.113) uddesamattenapi indriyaparopariyattaṁ jānantīti ‘‘asādhāraṇa’’nti āha. Therena pana saddhādīnaṁ indriyānaṁ tikkhamudubhāvajānanamattaṁ sandhāya ‘‘sattānaṁ indriyaparopariyattaṁ yathābhūtaṁ pajānāmī’’ti (paṭi. ma. 2.44) vuttaṁ, na yathāvuttaṁ indriyaparopariyattañāṇaṁ tathāgatabalanti ayamettha adhippāyo daṭṭhabbo. ‘‘Uddesato ṭhānāṭṭhānādimattajānanavasena paṭijānātī’’ti vuttaṁ, evaṁ pana paṭijānantena ‘‘tathāgatabalaṁ sāvakasādhāraṇa’’nti idampi evameva paṭiññātaṁ siyāti kathamayaṁ codetabbo siyā.",
  "tika-abh03t2:197": "356.Sesesu paṭikkhepo sakavādissa ṭhānāṭṭhānañāṇādīnaṁ sādhāraṇāsādhāraṇattā tattha sādhāraṇapakkhaṁ sandhāyāti adhippāyo.",
  "tika-abh03t2:198": "Balakathāvaṇṇanā niṭṭhitā.",
  "tika-abh03t2:199": "2. Ariyantikathāvaṇṇanā",
  "tika-abh03t2:200": "357. Saṅkhāre sandhāya paṭijānantassa dvinnaṁ phassānaṁ samodhānaṁ kathaṁ āpajjati yathāvuttanayenāti vicāretabbaṁ. Parikappanavasena āropetvā ṭhapetabbatāya satto ‘‘paṇidhī’’ti vutto. So pana ekasmimpi āropetvā na ṭhapetabboti ekasmimpi āropetvā ṭhapetabbena tena rahitatā vuttā.",
  "tika-abh03t2:201": "Ariyantikathāvaṇṇanā niṭṭhitā.",
  "tika-abh03t2:202": "4. Vimuccamānakathāvaṇṇanā",
  "tika-abh03t2:203": "366.Jhānenavikkhambhanavimuttiyā vimuttaṁ cittaṁ maggakkhaṇe samucchedavimuttiyā vimuccamānaṁ nāma hotīti etissā laddhiyā ko dosoti vicāretabbaṁ. Yadi vippakataniddese doso, tatrāpi tena vimuccamānatāya ‘‘vimuttaṁ vimuccamāna’’nti vuttaṁ. Sati ca dose uppādakkhaṇe vimuttaṁ, vayakkhaṇe vimuccamānanti vimuttavimuccamānavacanassa na codetabbaṁ siyā, atha kho vimuccamānavacanamevāti. Ekadesena, ekadese vā vimuccamānassa ca vimuttakiriyāya ekadeso visesanaṁ hotīti ‘‘bhāvanapuṁsaka’’nti vuttaṁ. Kaṭādayoti kaṭapaṭādayo. Ekeneva cittenāti ekeneva phalacittenāti adhippāyo.",
  "tika-abh03t2:204": "Vimuccamānakathāvaṇṇanā niṭṭhitā.",
  "tika-abh03t2:205": "5. Aṭṭhamakakathāvaṇṇanā",
  "tika-abh03t2:206": "368. Anulomagotrabhukkhaṇepi asamudācarantā maggakkhaṇepi pahīnā eva nāma bhaveyyunti laddhi uppannāti adhippāyena anulomagotrabhuggahaṇaṁ karoti.",
  "tika-abh03t2:207": "Aṭṭhamakakathāvaṇṇanā niṭṭhitā.",
  "tika-abh03t2:208": "6. Aṭṭhamakassa indriyakathāvaṇṇanā",
  "tika-abh03t2:209": "371.Indriyānipaṭilabhati appaṭiladdhindriyattā anindriyabhūtāni saddhādīni niyyānikāni bhāvento indriyāni paṭilabhati, na pana indriyāni bhāventoti adhippāyo.",
  "tika-abh03t2:210": "Aṭṭhamakassa indriyakathāvaṇṇanā niṭṭhitā.",
  "tika-abh03t2:211": "7. Dibbacakkhukathāvaṇṇanā",
  "tika-abh03t2:212": "373.Upatthaddhanti yathā visayānubhāvagocarehi visiṭṭhaṁ hoti, tathā paccayabhūtena katabalādhānanti attho. Taṁmattamevāti purimaṁ maṁsacakkhumattameva dhammupatthaddhaṁ na hotīti attho. Anāpāthagatanti maṁsacakkhunā gahetabbaṭṭhānaṁ āpāthaṁ nāgataṁ. Ettha ca visayassa dīpakaṁ ānubhāvagocarānameva asadisataṁ vadanto yādiso maṁsacakkhussa visayoti visayaggahaṇaṁ na visayavisesadassanatthaṁ, atha kho yādise visaye ānubhāvagocaravisesā honti, tādisassa rūpavisayassa dassanatthanti dīpeti, sadisassa vā visayassa ānubhāvagocaravisesova visesaṁ.",
  "tika-abh03t2:213": "Na ca maṁsacakkhumeva dibbacakkhūti icchatīti dhammupatthaddhakāle purimaṁ maṁsacakkhumevāti na icchatīti adhippāyo. Maṁsacakkhussa uppādo maggoti maṁsacakkhupaccayatādassanatthameva vuttaṁ, na tena anupādinnatāsādhanatthaṁ. Rūpāvacarikānanti rūpāvacarajjhānapaccayena uppannāni mahābhūtāni rūpāvacarikānīti so icchatīti adhippāyo. Esa nayo ‘‘arūpāvacarikāna’’nti etthāpi. Arūpāvacarakkhaṇe rūpāvacaracittassa abhāvā paṭikkhipatīti tasmiṁyeva khaṇe rūpāvacaraṁ hutvā arūpāvacaraṁ na jātanti paṭikkhipatīti adhippāyo.",
  "tika-abh03t2:214": "374.Kiñcāpi dibbacakkhuno dhammupatthaddhassa paññācakkhubhāvaṁ na icchati, yena tīṇi cakkhūni dhammupatthambhena cakkhuntarabhāvaṁ vadato bhaveyyunti adhippāyo.",
  "tika-abh03t2:215": "Dibbacakkhukathāvaṇṇanā niṭṭhitā.",
  "tika-abh03t2:216": "9. Yathākammūpagatañāṇakathāvaṇṇanā",
  "tika-abh03t2:217": "377.Dibbenacakkhunā yathākammūpage satte pajānātīti yathākammūpagatañāṇassa upanissaye dibbacakkhumhi karaṇaniddeso kato, na yathākammūpagatajānanakiccake. Taṁkiccakeyeva pana paro karaṇaniddesaṁ maññatīti āha ‘‘ayoniso gahetvā’’ti. Yathākammūpagatañāṇameva dibbacakkhunti laddhīti iminā vacanena dibbacakkhumeva yathākammūpagatañāṇanti evaṁ bhavitabbaṁ. Eva-saddo ca aṭṭhāne ṭhito dibbacakkhusaddassa parato yojetabbo. Yathākammūpagatañāṇassa hi so dibbacakkhuto atthantarabhāvaṁ nivāreti. Na hi dibbacakkhussa yathākammūpagatañāṇatoti.",
  "tika-abh03t2:218": "Yathākammūpagatañāṇakathāvaṇṇanā niṭṭhitā.",
  "tika-abh03t2:219": "10. Saṁvarakathāvaṇṇanā",
  "tika-abh03t2:220": "379. Cātumahārājikānaṁ saṁvarāsaṁvarasabbhāvo āṭānāṭiyasuttena pakāsitoti ‘‘tāvatiṁse deve upādāyā’’ti āha. Evaṁ sati sugatikathāyaṁ ‘‘tāvatiṁse saṅgahitānaṁ pubbadevānaṁ surāpānaṁ, sakkadevānaṁ surāpānanivāraṇaṁ suyyati, taṁ tesaṁ surāpānaṁ asaṁvaro na hotī’’ti vattabbaṁ hoti.",
  "tika-abh03t2:221": "Saṁvarakathāvaṇṇanā niṭṭhitā.",
  "tika-abh03t2:222": "Tatiyavaggavaṇṇanā niṭṭhitā.",
  "tika-abh03t2:223": "4. Catutthavaggo",
  "tika-abh03t2:224": "1. Gihissa arahātikathāvaṇṇanā",
  "tika-abh03t2:225": "387.Gihisaṁyojanasampayuttatāyāti etena gihichandarāgasampayuttatāya eva ‘‘gihī’’ti vuccati, na byañjanamattenāti imamatthaṁ dasseti.",
  "tika-abh03t2:226": "Gihissa arahātikathāvaṇṇanā niṭṭhitā.",
  "tika-abh03t2:227": "2. Upapattikathāvaṇṇanā",
  "tika-abh03t2:228": "388.Ayonisoti opapātiko hoti, tattha tassāyevūpapattiyā parinibbāyīti atthaṁ gahetvāti adhippāyo.",
  "tika-abh03t2:229": "Upapattikathāvaṇṇanā niṭṭhitā.",
  "tika-abh03t2:230": "4. Samannāgatakathāvaṇṇanā",
  "tika-abh03t2:231": "393. Samannāgatakathāyaṁ pattiṁ sandhāya paṭijānanto catūhi khandhehi viya samannāgamaṁ na vadatīti tassa catūhi phassādīhi samannāgamappasaṅgo yathā hoti, taṁ vattabbaṁ.",
  "tika-abh03t2:232": "Samannāgatakathāvaṇṇanā niṭṭhitā.",
  "tika-abh03t2:233": "5. Upekkhāsamannāgatakathāvaṇṇanā",
  "tika-abh03t2:234": "397.Imināvanayenāti ‘‘tattha dve samannāgamā’’tiādi sabbaṁ yojetabbaṁ. Tattha pattidhammo nāma rūpāvacarādīsu aññatarabhūmiṁ paṭhamajjhānādivasena pāpuṇantassa paṭhamajjhānādīnaṁ paṭilābho. Niruddhesupi paṭhamajjhānādīsu anirujjhanato cittavippayutto saṅkhāro, yena supanto sajjhāyādipasuto ca tehi samannāgatoti vuccatīti vadanti.",
  "tika-abh03t2:235": "Upekkhāsamannāgatakathāvaṇṇanā niṭṭhitā.",
  "tika-abh03t2:236": "6. Bodhiyābuddhotikathāvaṇṇanā",
  "tika-abh03t2:237": "398.Tasmāti yathāvuttassa ñāṇadvayassa bodhibhāvato. Taṁ aggahetvā pattidhammavasena natthitāya bodhiyā samannāgato buddhoti yesaṁ laddhi, te sandhāya pucchā ca anuyogo ca sakavādissāti yojanā daṭṭhabbā.",
  "tika-abh03t2:238": "Bodhiyābuddhotikathāvaṇṇanā niṭṭhitā.",
  "tika-abh03t2:239": "7. Lakkhaṇakathāvaṇṇanā",
  "tika-abh03t2:240": "402.Bodhisattameva sandhāya vuttanti lakkhaṇasamannāgatesu abodhisatte chaḍḍetvā bodhisattameva gahetvā idaṁ suttaṁ vuttaṁ, na bodhisattato añño lakkhaṇasamannāgato natthīti. Nāpi sabbesaṁ lakkhaṇasamannāgatānaṁ bodhisattatā, tasmā asādhakanti adhippāyo.",
  "tika-abh03t2:241": "Lakkhaṇakathāvaṇṇanā niṭṭhitā.",
  "tika-abh03t2:242": "8. Niyāmokkantikathāvaṇṇanā",
  "tika-abh03t2:243": "403.Ṭhapetvāpāramīpūraṇanti pāramīpūraṇeneva te ‘‘bodhiyā niyatā narā’’ti vuccantīti dasseti. Kevalañhi nantiādinā ca na niyāmakassa nāma kassaci uppannattā byākarontīti dasseti.",
  "tika-abh03t2:244": "Niyāmokkantikathāvaṇṇanā niṭṭhitā.",
  "tika-abh03t2:245": "10. Sabbasaṁyojanappahānakathāvaṇṇanā",
  "tika-abh03t2:246": "413.Nippariyāyenevāti avasiṭṭhassa pahātabbassa abhāvā ‘‘sabbasaṁyojanappahāna’’nti imaṁ pariyāyaṁ aggahetvā arahattamaggena pajahanato evāti gaṇhātīti vuttaṁ hoti. Appahīnassa abhāvāti avasiṭṭhassa pahātabbassa abhāvā paṭijānātīti vadanti, tathā ‘‘anavasesappahāna’’nti etthāpi. Evaṁ sati tena attano laddhiṁ chaḍḍetvā sakavādissa laddhiyā paṭiññātanti āpajjati.",
  "tika-abh03t2:247": "Sabbasaṁyojanappahānakathāvaṇṇanā niṭṭhitā.",
  "tika-abh03t2:248": "Catutthavaggavaṇṇanā niṭṭhitā.",
  "tika-abh03t2:249": "5. Pañcamavaggo",
  "tika-abh03t2:250": "1. Vimuttikathāvaṇṇanā",
  "tika-abh03t2:251": "418. Phalañāṇaṁ na hotīti ‘‘vimuttānī’’ti vā tadaṅgavimuttiyādibhāvato maggena pahīnānaṁ puna anuppattito ca ‘‘avimuttānī’’ti vā na vattabbānīti adhippāyo. Gotrabhuñāṇañcettha vipassanāggahaṇena gahitanti daṭṭhabbaṁ.",
  "tika-abh03t2:252": "Vimuttikathāvaṇṇanā niṭṭhitā.",
  "tika-abh03t2:253": "2. Asekhañāṇakathāvaṇṇanā",
  "tika-abh03t2:254": "421.Napanetaṁ asekhanti etena asekhavisayattā asekhameva ñāṇanti parassa laddhi, na pana asekhassāti imamatthaṁ dasseti.",
  "tika-abh03t2:255": "Asekhañāṇakathāvaṇṇanā niṭṭhitā.",
  "tika-abh03t2:256": "3. Viparītakathāvaṇṇanā",
  "tika-abh03t2:257": "424.Na pathavīyevāti lakkhaṇapathavīyeva, sasambhārapathavīyeva vā na hotīti attho. Anicce niccantiādivipariyeso pana viparītañāṇaṁ nāmāti aññāṇepi ñāṇavohāraṁ āropetvā vadatīti daṭṭhabbaṁ.",
  "tika-abh03t2:258": "Viparītakathāvaṇṇanā niṭṭhitā.",
  "tika-abh03t2:259": "4. Niyāmakathāvaṇṇanā",
  "tika-abh03t2:260": "428-431.Ñāṇaṁ atthi, yaṁ saccānulomaṁ maggañāṇānugatikaṁ passanto bhagavā ‘‘bhabbo’’ti jānātīti laddhi. Paṭhamapañhameva catutthaṁ katvāti ettha ‘‘niyatassa aniyāmagamanāyā’’ti viparītānuyogato pabhuti gaṇetvā ‘‘catuttha’’nti āha.",
  "tika-abh03t2:261": "Niyāmakathāvaṇṇanā niṭṭhitā.",
  "tika-abh03t2:262": "5. Paṭisambhidākathāvaṇṇanā",
  "tika-abh03t2:263": "432-433.Yaṁkiñciariyānaṁ ñāṇaṁ, sabbaṁ lokuttaramevāti gaṇhantenapi sabbaṁ ñāṇaṁ paṭisambhidāti na sakkā vattuṁ. Anariyānampi hi ñāṇaṁ ñāṇamevāti . Tassa vā ñāṇataṁ na icchatīti vattabbaṁ. Pathavīkasiṇasammutiyaṁ samāpattiñāṇaṁ sandhāyāti anariyassa etaṁ ñāṇaṁ sandhāyāti adhippāyo siyā.",
  "tika-abh03t2:264": "Paṭisambhidākathāvaṇṇanā niṭṭhitā.",
  "tika-abh03t2:265": "6. Sammutiñāṇakathāvaṇṇanā",
  "tika-abh03t2:266": "434-435.Saccanti vacanasāmaññena ubhayassapi saccasāmaññattaṁ gahetvā vadatīti dassento ‘‘tatthā’’tiādimāha.",
  "tika-abh03t2:267": "Sammutiñāṇakathāvaṇṇanā niṭṭhitā.",
  "tika-abh03t2:268": "7. Cittārammaṇakathāvaṇṇanā",
  "tika-abh03t2:269": "436-438.Phassassa phusanalakkhaṇaṁ manasikarototi etena purimā vattabbapaṭiññā anupadadhammamanasikārato aññaṁ samudāyamanasikāraṁ sandhāya katāti dasseti.",
  "tika-abh03t2:270": "Cittārammaṇakathāvaṇṇanā niṭṭhitā.",
  "tika-abh03t2:271": "8. Anāgatañāṇakathāvaṇṇanā",
  "tika-abh03t2:272": "439-440.Sabbasmimpīti ‘‘pāṭaliputtassa kho’’tiādinā anāgate ñāṇanti vuttanti anāgatabhāvasāmaññena anantarānāgatepi ñāṇaṁ icchantīti vuttaṁ hoti.",
  "tika-abh03t2:273": "Anāgatañāṇakathāvaṇṇanā niṭṭhitā.",
  "tika-abh03t2:274": "9. Paṭuppannañāṇakathāvaṇṇanā",
  "tika-abh03t2:275": "441-442.Vacanaṁnissāyāti atthato āpannaṁ vacanaṁ, anujānanavacanaṁ vā nissāya. Santatiṁ sandhāyāti bhaṅgānupassanānaṁ bhaṅgato anupassanāsantatiṁ sandhāyāti adhippāyo.",
  "tika-abh03t2:276": "Paṭuppannañāṇakathāvaṇṇanā niṭṭhitā.",
  "tika-abh03t2:277": "10. Phalañāṇakathāvaṇṇanā",
  "tika-abh03t2:278": "443-444.Buddhānaṁ viyāti yathā buddhā sabbappakāraphalaparopariyattajānanavasena attano eva ca balena phalaṁ jānanti, evanti vuttaṁ hoti.",
  "tika-abh03t2:279": "Phalañāṇakathāvaṇṇanā niṭṭhitā.",
  "tika-abh03t2:280": "Pañcamavaggavaṇṇanā niṭṭhitā.",
  "tika-abh03t2:281": "Mahāpaṇṇāsako samatto.",
  "tika-abh03t2:282": "6. Chaṭṭhavaggo",
  "tika-abh03t2:283": "1. Niyāmakathāvaṇṇanā",
  "tika-abh03t2:284": "445-447.Aniyatonāma na hotīti yathā micchattaniyatassa bhavantare aniyataṁ nāma hoti, evaṁ etassa kadācipi aniyatatā na hotīti yo niyāmo, so asaṅkhatoti adhippāyo.",
  "tika-abh03t2:285": "Niyāmakathāvaṇṇanā niṭṭhitā.",
  "tika-abh03t2:286": "2. Paṭiccasamuppādakathāvaṇṇanā",
  "tika-abh03t2:287": "451.Kāraṇaṭṭhena ṭhitatāti kāraṇabhāvoyeva. Etena ca dhammānaṁ kāraṇabhāvo dhammaṭṭhitatāti etamatthaṁ dasseti. Tathā ‘‘dhammaniyāmatā’’ti etthāpi.",
  "tika-abh03t2:288": "Paṭiccasamuppādakathāvaṇṇanā niṭṭhitā.",
  "tika-abh03t2:289": "3. Saccakathāvaṇṇanā",
  "tika-abh03t2:290": "452-454.Vatthusaccanti jātiyādi kāmataṇhādi sammādiṭṭhiādi ca. Bādhanapabhavaniyyānikalakkhaṇehi lakkhaṇasaccaṁ bādhanādi.",
  "tika-abh03t2:291": "Saccakathāvaṇṇanā niṭṭhitā.",
  "tika-abh03t2:292": "5. Nirodhasamāpattikathāvaṇṇanā",
  "tika-abh03t2:293": "457-459.Kariyamānākarīyatīti arūpakkhandhānaṁ pavattamānānaṁ samathavipassanānukkamena appavatti sādhīyatīti attho. Saṅkhatāsaṅkhatalakkhaṇānaṁ pana abhāvenāti vadanto sabhāvadhammataṁ paṭisedheti. Vodānañca vuṭṭhānapariyāyova. Asaṅkhatabhāve kāraṇaṁ na hoti sabhāvadhammattāsādhakattāti adhippāyo.",
  "tika-abh03t2:294": "Nirodhasamāpattikathāvaṇṇanā niṭṭhitā.",
  "tika-abh03t2:295": "Chaṭṭhavaggavaṇṇanā niṭṭhitā.",
  "tika-abh03t2:296": "7. Sattamavaggo",
  "tika-abh03t2:297": "1. Saṅgahitakathāvaṇṇanā",
  "tika-abh03t2:298": "471-472.Saṅgahitāti sambandhā.",
  "tika-abh03t2:299": "Saṅgahitakathāvaṇṇanā niṭṭhitā.",
  "tika-abh03t2:300": "2. Sampayuttakathāvaṇṇanā",
  "tika-abh03t2:301": "473-474.Nānattavavatthānaṁ natthīti vadanto ‘‘tilamhi telaṁ anupaviṭṭha’’nti vacanameva na yujjatīti ‘‘na heva’’nti paṭikkhittanti dasseti.",
  "tika-abh03t2:302": "Sampayuttakathāvaṇṇanā niṭṭhitā.",
  "tika-abh03t2:303": "3. Cetasikakathāvaṇṇanā",
  "tika-abh03t2:304": "475-477. Phassādīnaṁ ekuppādatādivirahitā sahajātatā natthīti āha ‘‘sampayuttasahajātataṁ sandhāyā’’ti.",
  "tika-abh03t2:305": "Cetasikakathāvaṇṇanā niṭṭhitā.",
  "tika-abh03t2:306": "4. Dānakathāvaṇṇanā",
  "tika-abh03t2:307": "478.Deyyadhammavasena codetunti yadi cetasikova dhammo dānaṁ, ‘‘diyyatīti dāna’’nti imināpi atthena cetasikasseva dānabhāvo āpajjatīti codetunti attho.",
  "tika-abh03t2:308": "479.Aniṭṭhaphalantiādi acetasikassa dhammassa dānabhāvadīpanatthaṁ vuttanti phaladānabhāvadīpanatthaṁ na vuttanti attho daṭṭhabbo. Aniṭṭhaphalantiādinā acetasikassa dhammassa phaladānaṁ vuttaṁ viya hoti, na dānabhāvo, tannivāraṇatthañcetamāhāti. Evañca katvā anantaramevāha ‘‘na hi acetasiko annādidhammo āyatiṁ vipākaṁ detī’’ti. Iṭṭhaphalabhāvaniyamanatthanti deyyadhammo viya kenaci pariyāyena aniṭṭhaphalatā dānassa natthi, ekantaṁ pana iṭṭhaphalamevāti niyamanatthanti attho.",
  "tika-abh03t2:309": "Itarenāti ‘‘diyyatīti dāna’’nti iminā pariyāyena. Na pana ekenatthenāti ‘‘deyyadhammova dāna’’nti imaṁ sakavādīvādaṁ nivattetuṁ ‘‘saddhā hiriya’’ntiādikaṁ suttasādhanaṁ paravādīvāde yujjati, ‘‘idhekacco annaṁ detī’’tiādikañca, ‘‘cetasikova dhammo dāna’’nti imaṁ nivattetuṁ ‘‘cetasiko dhammo dāna’’nti imaṁ pana sādhetuṁ ‘‘saddhā hiriya’’ntiādikaṁ sakavādīvāde yujjati, ‘‘idhekacco annaṁ detī’’tiādikaṁ vā ‘‘deyyadhammo dāna’’nti sādhetunti evaṁ nivattanasādhanatthanānattaṁ sandhāya ‘‘na pana ekenatthenā’’ti vuttanti daṭṭhabbaṁ. Tattha yathā paravādīvāde ca suttasādhanatthaṁ ‘‘na vattabbaṁ cetasiko dhammo dāna’’nti pucchāyaṁ cetasikovāti attho daṭṭhabbo, tathā ‘‘na vattabbaṁ deyyadhammo dāna’’nti pucchāya ca deyyadhammovāti . Deyyadhammo iṭṭhaphaloti iṭṭhaphalābhāvamattameva paṭikkhittanti ettha ‘‘iṭṭhaphalabhāvamattameva paṭikkhitta’’nti pāṭhena bhavitabbanti . ‘‘Iṭṭhaphalābhāvamattameva disvā paṭikkhitta’’nti vā vattabbaṁ. Saṅkarabhāvamocanatthanti cetasikassa dātabbaṭṭhena deyyadhammassa ca iṭṭhaphalaṭṭhena dānabhāvamocanatthanti vuttaṁ hoti.",
  "tika-abh03t2:310": "Dānakathāvaṇṇanā niṭṭhitā.",
  "tika-abh03t2:311": "5. Paribhogamayapuññakathāvaṇṇanā",
  "tika-abh03t2:312": "483. Paribhogamayaṁ nāma cittavippayuttaṁ puññaṁ atthīti laddhi. Tañhi te sandhāya paribhogamayaṁ puññaṁ pavaḍḍhatīti vadantīti adhippāyo.",
  "tika-abh03t2:313": "485.Tassāpi vasenāti tassāpi laddhiyā vasena. Pañcaviññāṇānaṁ viya etesampi samodhānaṁ siyāti paṭijānātīti vadanti. Pañcaviññāṇaphassādīnameva pana samodhānaṁ sandhāya paṭijānātīti adhippāyo.",
  "tika-abh03t2:314": "486.Aparibhuttepīti iminā ‘‘paṭiggāhako paṭiggahetvā na paribhuñjati chaḍḍetī’’tiādikaṁ dasseti. Aparibhutte deyyadhamme puññabhāvato paribhogamayaṁ puññaṁ pavaḍḍhatīti ayaṁ vādo hīyati. Tasmiñca hīne sakavādīvādo balavā. Cāgacetanāya eva hi puññabhāvo evaṁ siddho hotīti adhippāyo. Aparibhuttepi deyyadhamme puññabhāve cāgacetanāya eva puññabhāvoti āha ‘‘sakavādīvādova balavā’’ti.",
  "tika-abh03t2:315": "Paribhogamayapuññakathāvaṇṇanā niṭṭhitā.",
  "tika-abh03t2:316": "6. Itodinnakathāvaṇṇanā",
  "tika-abh03t2:317": "488-491.Tenevayāpentīti teneva cīvarādinā yāpenti, teneva vā cīvarādidānena yāpenti, sayaṁkatena kammunā vināpīti adhippāyo. Iminā kāraṇenāti yadi yaṁ ito cīvarādi dinnaṁ, na tena yāpeyyuṁ, kathaṁ anumodeyyuṁ…pe… somanassaṁ paṭilabheyyunti laddhiṁ patiṭṭhapentassapīti vuttaṁ hoti.",
  "tika-abh03t2:318": "Itodinnakathāvaṇṇanā niṭṭhitā.",
  "tika-abh03t2:319": "7. Pathavīkammavipākotikathāvaṇṇanā",
  "tika-abh03t2:320": "492.Phassosukhavedanīyādibhedo hotīti phassena sabbampi kammavipākaṁ dassetvā puna attavajjehi sampayogadassanatthaṁ ‘‘so ca saññādayo cā’’tiādi vuttaṁ. Atthi ca nesanti sāvajjane cakkhuviññāṇādisahajātadhamme sandhāya vuttaṁ. Yo tattha iṭṭhavipāko, tassa patthanāti iṭṭhavipāke eva patthanaṁ katvā kammaṁ karontīti kammūpanissayabhūtameva patthanaṁ dasseti, paccuppannavedanāpaccayaṁ vā taṇhaṁ upādānādinibbattanavasena dukkhassa pabhāvitaṁ. Mūlataṇhāti paccuppannavipākavaṭṭanibbattakakammassa upanissayabhūtaṁ purimataṇhaṁ, kammasahāyaṁ vā vipākassa upanissayabhūtaṁ.",
  "tika-abh03t2:321": "493. Sakasamayavasena ca codanāya payujjamānataṁ dassetuṁ ‘‘tesañca laddhiyā’’tiādimāha.",
  "tika-abh03t2:322": "494.Paṭilābhavasenāti kamme sati pathaviyādīnaṁ paṭilābho hotīti kammaṁ taṁsaṁvattanikaṁ nāma hotīti dasseti.",
  "tika-abh03t2:323": "Pathavīkammavipākotikathāvaṇṇanā niṭṭhitā.",
  "tika-abh03t2:324": "8. Jarāmaraṇaṁvipākotikathāvaṇṇanā",
  "tika-abh03t2:325": "495.Sampayogalakkhaṇābhāvāti ‘‘ekārammaṇā’’ti imassa sampayogalakkhaṇassa abhāvāti adhippāyo.",
  "tika-abh03t2:326": "496.Pariyāyo natthīti sakavādinā attanā vattabbatāya pariyāyo natthīti abyākatānaṁ jarāmaraṇassa vipākanivāraṇatthaṁ abyākatavasena pucchā na katāti dasseti.",
  "tika-abh03t2:327": "497.Aparisuddhavaṇṇatā jarāyevāti keci, taṁ akusalakammaṁ kammasamuṭṭhānassātiādinā rūpasseva dubbaṇṇatādassanena samamevāti.",
  "tika-abh03t2:328": "Jarāmaraṇaṁvipākotikathāvaṇṇanā niṭṭhitā.",
  "tika-abh03t2:329": "9. Ariyadhammavipākakathāvaṇṇanā",
  "tika-abh03t2:330": "500.Vaṭṭanti kammādivaṭṭaṁ.",
  "tika-abh03t2:331": "Ariyadhammavipākakathāvaṇṇanā niṭṭhitā.",
  "tika-abh03t2:332": "10. Vipākovipākadhammadhammotikathāvaṇṇanā",
  "tika-abh03t2:333": "501.Tappaccayāpīti yassa vipākassa vipāko aññamaññapaccayo hoti tappaccayāpi aññamaññapaccayabhūtatopīti adhippāyo. So hītiādinā purimapaṭiññāya imassa codanassa kāraṇabhāvaṁ dasseti. Aññamaññapaccayādīsu paccayaṭṭhenāti ādi-saddena sahajātādipaccaye saṅgaṇhitvā tesu tena tena paccayabhāvenāti dasseti.",
  "tika-abh03t2:334": "Vipākovipākadhammadhammotikathāvaṇṇanā niṭṭhitā.",
  "tika-abh03t2:335": "Sattamavaggavaṇṇanā niṭṭhitā.",
  "tika-abh03t2:336": "8. Aṭṭhamavaggo",
  "tika-abh03t2:337": "1. Chagatikathāvaṇṇanā",
  "tika-abh03t2:338": "503-504. Vaṇṇoti vaṇṇanibhā saṇṭhānañca vuccatīti āha ‘‘sadisarūpasaṇṭhānā’’ti.",
  "tika-abh03t2:339": "Chagatikathāvaṇṇanā niṭṭhitā.",
  "tika-abh03t2:340": "2. Antarābhavakathāvaṇṇanā",
  "tika-abh03t2:341": "505. Atidūrassa antaritassa pattabbassa desassa dassanato dibbacakkhuko viya. Ākāsena pathavantaraṭṭhānāni bhinditvā gamanato iddhimā viya. Na sahadhammenāti yadi so bhavānaṁ antarā na siyā, na nāma antarābhavoti paṭikkhepe karaṇaṁ natthīti adhippāyo.",
  "tika-abh03t2:342": "506.Tatthajātijarāmaraṇāni ceva cutipaṭisandhiparamparañca anicchantoti etena cutianantaraṁ antarābhavaṁ khandhāti, vattamānā jātīti, mātukucchimeva paviṭṭhā antaradhāyamānā maraṇanti na icchati.",
  "tika-abh03t2:343": "507.Yathā kāmabhavādīsu tattha tattheva punappunaṁ cavitvā upapattivasena cutipaṭisandhiparamparā hoti, evaṁ taṁ tattha na icchatīti dasseti.",
  "tika-abh03t2:344": "Antarābhavakathāvaṇṇanā niṭṭhitā.",
  "tika-abh03t2:345": "3. Kāmaguṇakathāvaṇṇanā",
  "tika-abh03t2:346": "510. Kāmabhavassa kamanaṭṭhena kāmabhavabhāvo sabbepi kāmāvacarā khandhādayo kāmabhavoti iminā adhippāyena daṭṭhabbo. Upādinnakkhandhānameva pana kāmabhavabhāvo dhātukathāyaṁ dassito, na kamanaṭṭhena kāmabhavabhāvo. ‘‘Pañcime, bhikkhave, kāmaguṇā’’ti vacanamattaṁ nissāyāti pañceva kāmakoṭṭhāsā ‘‘kāmo’’ti vuttāti kāmadhātūtivacanaṁ na aññassa nāmanti iminā adhippāyenevaṁ vacanamattaṁ nissāyāti attho.",
  "tika-abh03t2:347": "Kāmaguṇakathāvaṇṇanā niṭṭhitā.",
  "tika-abh03t2:348": "5. Rūpadhātukathāvaṇṇanā",
  "tika-abh03t2:349": "515-516. Rūpadhātukathāyaṁ rūpadhātūti vacanato rūpīdhammeheva rūpadhātuyā bhavitabbanti laddhi daṭṭhabbā. Suttesu ‘‘tayome bhavā’’tiādinā (dī. ni. 3.305) paricchinnabhūmiyova bhūmiparicchedo, ‘‘heṭṭhato avīcinirayaṁ pariyantaṁ karitvā’’tiādikammaparicchindanampi (vibha. 182) vadanti.",
  "tika-abh03t2:350": "Rūpadhātukathāvaṇṇanā niṭṭhitā.",
  "tika-abh03t2:351": "6. Arūpadhātukathāvaṇṇanā",
  "tika-abh03t2:352": "517-518.Imināvupāyenāti yathā hi purimakathāyaṁ rūpino dhammā avisesena ‘‘rūpadhātū’’ti vuttā, evamidhāpi arūpino dhammā avisesena ‘‘arūpadhātū’’ti vuttāti tattha vuttanayo idhāpi samānoti adhippāyo.",
  "tika-abh03t2:353": "Arūpadhātukathāvaṇṇanā niṭṭhitā.",
  "tika-abh03t2:354": "7. Rūpadhātuyāāyatanakathāvaṇṇanā",
  "tika-abh03t2:355": "519.Ghānanimittānipīti idaṁ ghānādinimittānipīti vattabbaṁ. Nimittanti ghānādīnaṁ okāsabhāvena upalakkhitaṁ tathāvidhasaṇṭhānaṁ rūpasamudāyamāha.",
  "tika-abh03t2:356": "Rūpadhātuyāāyatanakathāvaṇṇanā niṭṭhitā.",
  "tika-abh03t2:357": "8. Arūperūpakathāvaṇṇanā",
  "tika-abh03t2:358": "524-526.Sukhumarūpaṁ atthi, yato nissaraṇaṁ taṁ āruppanti adhippāyo.",
  "tika-abh03t2:359": "Arūperūpakathāvaṇṇanā niṭṭhitā.",
  "tika-abh03t2:360": "9. Rūpaṁkammantikathāvaṇṇanā",
  "tika-abh03t2:361": "527-537.Pakappayamānāti āyūhamānā, sampayuttesu adhikaṁ byāpāraṁ kurumānāti attho. Purimavāreti ‘‘yaṁkiñci akusalena cittena samuṭṭhitaṁ rūpaṁ, sabbaṁ taṁ akusala’’nti imaṁ pañhaṁ vadati.",
  "tika-abh03t2:362": "Rūpaṁkammantikathāvaṇṇanā niṭṭhitā.",
  "tika-abh03t2:363": "10. Jīvitindriyakathāvaṇṇanā",
  "tika-abh03t2:364": "540.Arūpajīvitindriyantipañhe ‘‘atthi arūpīnaṁ dhammānaṁ āyū’’tiādikaṁ pañhaṁ antaṁ gahetvā vadati. Arūpadhammānaṁ cittavippayuttaṁ jīvitindriyasantānaṁ nāma atthīti icchatīti ettha rūpārūpadhammānaṁ taṁ icchanto arūpadhammānaṁ icchatīti vattuṁ yuttoti ‘‘arūpadhammāna’’nti vuttanti daṭṭhabbaṁ.",
  "tika-abh03t2:365": "541.Sattasantāne rūpino vā dhammā hontūtiādināpi tameva jīvitindriyasantānaṁ vadatīti veditabbaṁ.",
  "tika-abh03t2:366": "542.Pubbāparabhāgaṁ sandhāyāti samāpattiyā āsannabhāvato tadāpi samāpannoyevāti adhippāyo.",
  "tika-abh03t2:367": "544-545.Dve jīvitindriyānīti ‘‘pucchā sakavādissa, paṭiññā itarassā’’ti purimapāṭho. ‘‘Pucchā paravādissa, paṭiññā sakavādissā’’ti pacchimapāṭho, so yutto.",
  "tika-abh03t2:368": "Jīvitindriyakathāvaṇṇanā niṭṭhitā.",
  "tika-abh03t2:369": "11. Kammahetukathāvaṇṇanā",
  "tika-abh03t2:370": "546.Sesanti pāṇātipātādikammassa hetūti ito purimaṁ sotāpannādianuyogaṁ vadati. Handa hīti paravādissevetaṁ sampaṭicchanavacananti sampaṭicchāpetunti na sakkā vattuṁ, ‘‘katamassa kammassa hetū’’ti pana sakavādī taṁ sampaṭicchāpetuṁ vadatīti yujjeyya, sampaṭicchāpetunti pana pakkhaṁ paṭijānāpetunti atthaṁ aggahetvā paravādī attano laddhiṁ sakavādiṁ gāhāpetunti attho daṭṭhabbo.",
  "tika-abh03t2:371": "Kammahetukathāvaṇṇanā niṭṭhitā.",
  "tika-abh03t2:372": "Aṭṭhamavaggavaṇṇanā niṭṭhitā.",
  "tika-abh03t2:373": "9. Navamavaggo",
  "tika-abh03t2:374": "1. Ānisaṁsadassāvīkathāvaṇṇanā",
  "tika-abh03t2:375": "547.Vibhāgadassanatthanti visabhāgadassanatthanti vuttaṁ hoti. Nānācittavasena paṭijānantassa adhippāyamaddanaṁ kathaṁ yuttanti vicāretabbaṁ. Ārammaṇavasena hi dassanadvayaṁ saha vadantassa tadabhāvadassanatthaṁ idaṁ āraddhanti yuttanti. Anussavavasenātiādinā na kevalaṁ aniccādiārammaṇameva ñāṇaṁ vipassanā, atha kho ‘‘anuppādo khema’’ntiādikaṁ nibbāne ānisaṁsadassanañcāti dīpeti.",
  "tika-abh03t2:376": "Ānisaṁsadassāvīkathāvaṇṇanā niṭṭhitā.",
  "tika-abh03t2:377": "2. Amatārammaṇakathāvaṇṇanā",
  "tika-abh03t2:378": "549.Suttabhayenāti ‘‘pārimaṁ tīraṁ khemaṁ appaṭibhayanti kho, bhikkhave, nibbānassetaṁ adhivacana’’nti (saṁ. ni. 4.238) asaṁyojaniyādibhāvaṁ sandhāya khemādibhāvo vuttoti evamādinā suttabhayenāti daṭṭhabbaṁ.",
  "tika-abh03t2:379": "Amatārammaṇakathāvaṇṇanā niṭṭhitā.",
  "tika-abh03t2:380": "3. Rūpaṁsārammaṇantikathāvaṇṇanā",
  "tika-abh03t2:381": "552-553.Ārammaṇatthassa vibhāgadassanatthanti paccayaṭṭho olubbhaṭṭhoti evaṁ vibhāge vijjamāne paccayolubbhānaṁ visesābhāvaṁ kappetvā akappetvā vā sappaccayattā olubbhārammaṇenapi sārammaṇamevāti na gahetabbanti dassanatthanti vuttaṁ hoti.",
  "tika-abh03t2:382": "Rūpaṁsārammaṇantikathāvaṇṇanā niṭṭhitā.",
  "tika-abh03t2:383": "4. Anusayāanārammaṇātikathāvaṇṇanā",
  "tika-abh03t2:384": "554-556.Appahīnattāvaatthīti vuccati, na pana vijjamānattāti adhippāyo.",
  "tika-abh03t2:385": "Anusayāanārammaṇātikathāvaṇṇanā niṭṭhitā.",
  "tika-abh03t2:386": "5. Ñāṇaṁanārammaṇantikathāvaṇṇanā",
  "tika-abh03t2:387": "557-8.Tassa ñāṇassāti maggañāṇassāti vadanti.",
  "tika-abh03t2:388": "Ñāṇaṁanārammaṇantikathāvaṇṇanā niṭṭhitā.",
  "tika-abh03t2:389": "7. Vitakkānupatitakathāvaṇṇanā",
  "tika-abh03t2:390": "562.Avisesenevāti ārammaṇasampayogehi dvīhipīti attho.",
  "tika-abh03t2:391": "Vitakkānupatitakathāvaṇṇanā niṭṭhitā.",
  "tika-abh03t2:392": "8. Vitakkavipphārasaddakathāvaṇṇanā",
  "tika-abh03t2:393": "563.Sabbasoti savitakkacittesu sabbattha sabbadā vāti imamatthaṁ dassento āha ‘‘antamaso manodhātupavattikālepī’’ti. Vitakkavipphāramattanti vitakkassa pavattimattanti adhippāyo.",
  "tika-abh03t2:394": "Vitakkavipphārasaddakathāvaṇṇanā niṭṭhitā.",
  "tika-abh03t2:395": "9. Nayathācittassavācātikathāvaṇṇanā",
  "tika-abh03t2:396": "565.Anāpattīti visaṁvādanādhippāyassa abhāvā musāvādo na hotīti vuttaṁ.",
  "tika-abh03t2:397": "Nayathācittassavācātikathāvaṇṇanā niṭṭhitā.",
  "tika-abh03t2:398": "11. Atītānāgatasamannāgatakathāvaṇṇanā",
  "tika-abh03t2:399": "568-570.Tāsūti tāsu paññattīsu. Samannāgamapaññattiyā samannāgatoti vuccati, paṭilābhapaññattiyā lābhīti vuccati. Samannāgatoti vuccati ayaṁ samannāgamapaññatti nāma. Lābhīti vuccati ayaṁ paṭilābhapaññatti nāmāti vā adhippāyo yojetabbo.",
  "tika-abh03t2:400": "Atītānāgatasamannāgatakathāvaṇṇanā niṭṭhitā.",
  "tika-abh03t2:401": "Navamavaggavaṇṇanā niṭṭhitā.",
  "tika-abh03t2:402": "10. Dasamavaggo",
  "tika-abh03t2:403": "1. Nirodhakathāvaṇṇanā",
  "tika-abh03t2:404": "571-2.Bhavaṅgacittassabhaṅgakkhaṇena sahevātiādiṁ vadantena kiriyakhandhānaṁ bhaṅgakkhaṇena saha upapattesiyā khandhā uppajjantīti ca vattabbaṁ, tathā upapattesiyānaṁ bhaṅgakkhaṇena saha upapattesiyā, kiriyānaṁ bhaṅgakkhaṇena saha kiriyāti. Cakkhuviññāṇādīnaṁ kiriyācatukkhandhaggahaṇena gahaṇaṁ. Ñāṇanti maggañāṇaṁ yuttaṁ.",
  "tika-abh03t2:405": "Nirodhakathāvaṇṇanā niṭṭhitā.",
  "tika-abh03t2:406": "3. Pañcaviññāṇasamaṅgissamaggakathāvaṇṇanā",
  "tika-abh03t2:407": "576.Taṁ lakkhaṇanti ‘‘cha viññāṇā’’ti avatvā ‘‘pañcaviññāṇā uppannavatthukā’’tiādinā vuttaṁ lakkhaṇaṁ. ‘‘Cha viññāṇā’’ti avacanaṁ panettha ‘‘no ca vata re vattabbe’’tiādivacanassa kāraṇanti adhippetaṁ.",
  "tika-abh03t2:408": "577.Lokiyoti vipassanāmaggamāha. Yaṁ tattha animittanti cakkhuviññāṇasamaṅgikkhaṇe yaṁ animittaṁ gaṇhanto na nimittaggāhīti vutto, tadeva suññatanti adhippāyo.",
  "tika-abh03t2:409": "Pañcaviññāṇasamaṅgissamaggakathāvaṇṇanā niṭṭhitā.",
  "tika-abh03t2:410": "5. Pañcaviññāṇāsābhogātikathāvaṇṇanā",
  "tika-abh03t2:411": "584-586.Kusalākusalavasenanamīti kusalākusalabhāvena namitvā pavattīti vuttaṁ hoti. Sā pana ārammaṇappakāraggahaṇaṁ yena alobhādīhi lobhādīhi ca sampayogo hotīti daṭṭhabbo ‘‘sukhamiti cetaso abhāgo’’tiādīsu viya.",
  "tika-abh03t2:412": "Pañcaviññāṇāsābhogātikathāvaṇṇanā niṭṭhitā.",
  "tika-abh03t2:413": "6. Dvīhisīlehītikathāvaṇṇanā",
  "tika-abh03t2:414": "587-589.Khaṇabhaṅganirodhaṁ, na appavattinirodhaṁ, sīlavītikkamanirodhaṁ vā. Vītikkamaṁ viyāti yathā vītikkame kate dussīlo, evaṁ niruddhepīti evaṁ vītikkamena ninnānaṁ sallakkhentoti attho.",
  "tika-abh03t2:415": "Dvīhisīlehītikathāvaṇṇanā niṭṭhitā.",
  "tika-abh03t2:416": "7. Sīlaṁacetasikantikathāvaṇṇanā",
  "tika-abh03t2:417": "590-594.Yena so sīlavāyeva nāma hotīti yena cittavippayuttena ṭhitena upacayena akusalābyākatacittasamaṅgī sīlavāyeva nāma hotīti adhippāyo. Sesamettha ‘‘dānaṁ acetasika’’nti kathāyaṁ vuttanayeneva veditabbanti vuttaṁ, sā pana kathā maggitabbā.",
  "tika-abh03t2:418": "Sīlaṁacetasikantikathāvaṇṇanā niṭṭhitā.",
  "tika-abh03t2:419": "9. Samādānahetukathāvaṇṇanā",
  "tika-abh03t2:420": "598-600. Samādānahetukathāyaṁ \\100 purimakathāsadisamevāti paribhogakathekadesasadisatā daṭṭhabbā.",
  "tika-abh03t2:421": "Samādānahetukathāvaṇṇanā niṭṭhitā.",
  "tika-abh03t2:422": "11. Aviññattidussīlyantikathāvaṇṇanā",
  "tika-abh03t2:423": "603-604.Āṇattiyāca pāṇātipātādīsu aṅgapāripūrinti ekasmiṁ divase āṇattassa aparasmiṁ divase pāṇātipātaṁ karontassa tadā sā āṇatti viññattiṁ vināyeva aṅgaṁ hotīti aviññatti dussīlyanti adhippāyo.",
  "tika-abh03t2:424": "Aviññattidussīlyantikathāvaṇṇanā niṭṭhitā.",
  "tika-abh03t2:425": "Dasamavaggavaṇṇanā niṭṭhitā.",
  "tika-abh03t2:426": "Dutiyo paṇṇāsako samatto.",
  "tika-abh03t2:427": "11. Ekādasamavaggo",
  "tika-abh03t2:428": "4. Ñāṇakathāvaṇṇanā",
  "tika-abh03t2:429": "614-615. Ñāṇakathāyaṁ seyyathāpi mahāsaṅghikānanti pubbe ñāṇaṁanārammaṇantikathāyaṁ (kathā. 557 ādayo) vuttehi andhakehi aññe idha mahāsaṅghikā bhaveyyuṁ. Yadi aññāṇe vigatetiādinā rāgavigamo viya vītarāgapaññattiyā aññāṇavigamo ñāṇīpaññattiyā kāraṇanti dasseti. Na hi ñāṇaṁ assa atthīti ñāṇī, atha kho aññāṇīpaṭipakkhato ñāṇīti . Yasmā ñāṇapaṭilābhenāti ettha ca ñāṇapaṭilābhena aññāṇassa vigatattā so ñāṇīti vattabbataṁ āpajjatīti attho daṭṭhabbo.",
  "tika-abh03t2:430": "Ñāṇakathāvaṇṇanā niṭṭhitā.",
  "tika-abh03t2:431": "6. Idaṁdukkhantikathāvaṇṇanā",
  "tika-abh03t2:432": "618-620.Itaro pana sakasamayeti paravādī attano samayeti attho.",
  "tika-abh03t2:433": "Idaṁdukkhantikathāvaṇṇanā niṭṭhitā.",
  "tika-abh03t2:434": "7. Iddhibalakathāvaṇṇanā",
  "tika-abh03t2:435": "621-624.Kammassavipākavasena vāti nirayaṁva sandhāya vuttaṁ. Tattha hi abbudādiparicchedo tādisassa kammavipākassa vasena vutto. Vassagaṇanāya vāti manusse cātumahārājikādideve ca sandhāya. Tesañhi asaṅkhyeyampi kālaṁ vipākadānasamatthaṁ kammaṁ vassagaṇanāya paricchijjatīti.",
  "tika-abh03t2:436": "Iddhibalakathāvaṇṇanā niṭṭhitā.",
  "tika-abh03t2:437": "8. Samādhikathāvaṇṇanā",
  "tika-abh03t2:438": "625-626.Samādhānaṭṭhenāti samaṁ ṭhapanaṭṭhena samādhi nāma cetasikantaraṁ atthīti aggahetvāti attho. Chalenāti ekacittakkhaṇikatte cakkhuviññāṇassa ca jhānacittassa ca na koci visesoti etena sāmaññamattenāti adhippāyo.",
  "tika-abh03t2:439": "Samādhikathāvaṇṇanā niṭṭhitā.",
  "tika-abh03t2:440": "9. Dhammaṭṭhitatākathāvaṇṇanā",
  "tika-abh03t2:441": "627.Anantarapaccayatañcevāti avijjā saṅkhārānaṁ anantarapaccayo avijjāya yā ṭhitatā tato hoti, tāya ṭhitatāya anantarapaccayabhāvasaṅkhātā ṭhitatā hotīti adhippāyo. Anantarapaccayaggahaṇañcettha aññamaññapaccayabhāvarahitassa ekassa paccayassa dassanatthanti daṭṭhabbaṁ. Tena hi sabbo tādiso paccayo dassito hotīti. Aññamaññapaccayatañcāti avijjā saṅkhārānaṁ paccayo, saṅkhārā ca avijjāya. Tattha avijjāya saṅkhārānaṁ paccayabhāvasaṅkhātāya ṭhitatāya saṅkhārānaṁ avijjāya paccayabhāvasaṅkhātā ṭhitatā hoti, tassā ca itarāti adhippāyo.",
  "tika-abh03t2:442": "Dhammaṭṭhitatākathāvaṇṇanā niṭṭhitā.",
  "tika-abh03t2:443": "10. Aniccatākathāvaṇṇanā",
  "tika-abh03t2:444": "628.Rūpādayoviya parinipphannāti rūpādīhi saha uppajjitvā nirujjhanato parinipphannāti attho. Aniccatāvibhāgānuyuñjanavasenāti tīsu daṇḍesu daṇḍavohāro viya tīsu lakkhaṇesu aniccatāvohāro hotīti tassā vibhāgānuyuñjanavasenāti vadanti.",
  "tika-abh03t2:445": "Aniccatākathāvaṇṇanā niṭṭhitā.",
  "tika-abh03t2:446": "Ekādasamavaggavaṇṇanā niṭṭhitā.",
  "tika-abh03t2:447": "12. Dvādasamavaggo",
  "tika-abh03t2:448": "1. Saṁvarokammantikathāvaṇṇanā",
  "tika-abh03t2:449": "630-632.Vipākadvāranti bhavaṅgamanaṁ vadati. Kammadvāranti kusalākusalamanaṁ.",
  "tika-abh03t2:450": "Saṁvarokammantikathāvaṇṇanā niṭṭhitā.",
  "tika-abh03t2:451": "2. Kammakathāvaṇṇanā",
  "tika-abh03t2:452": "633-635.Abyākataṁ sandhāya paṭikkhepoti sakasamayalakkhaṇena paṭikkhepo katoti vadanti. Avipākacetanāya sarūpena dassitāya savipākāpi dassitāyeva nāma hotīti maññamāno āha ‘‘savipākāvipākacetanaṁ sarūpena dassetu’’nti.",
  "tika-abh03t2:453": "Kammakathāvaṇṇanā niṭṭhitā.",
  "tika-abh03t2:454": "3. Saddovipākotikathāvaṇṇanā",
  "tika-abh03t2:455": "636-637.Kammasamuṭṭhānā arūpadhammāvātiādinā kammasamuṭṭhānesu cakkhādīsupi vipākavohāro natthi, ko pana vādo akammasamuṭṭhāne saddeti dasseti.",
  "tika-abh03t2:456": "Saddovipākotikathāvaṇṇanā niṭṭhitā.",
  "tika-abh03t2:457": "4. Saḷāyatanakathāvaṇṇanā",
  "tika-abh03t2:458": "638-640.Tasmāvipākoti avisesena saḷāyatanaṁ vipākoti yesaṁ laddhīti vuttaṁ hoti.",
  "tika-abh03t2:459": "Saḷāyatanakathāvaṇṇanā niṭṭhitā.",
  "tika-abh03t2:460": "5. Sattakkhattuparamakathāvaṇṇanā",
  "tika-abh03t2:461": "641-645.Sattakkhattuparamatāniyatoti sattakkhattuparamatāya niyato. Imaṁ vibhāganti imaṁ visesaṁ. Tvaṁ panassa niyāmaṁ icchasīti avinipātadhammatāphalappattīhi aññasmiṁ sattakkhattuparamabhāve ca niyāmaṁ icchasīti attho.",
  "tika-abh03t2:462": "Ānantariyābhāvanti yena so dhammābhisamayena bhabbo nāma hoti, tassa ānantariyakammassa abhāvanti attho, puggalassa vā ānantariyabhāvassa abhāvanti. Kiṁ pana so antarādhammaṁ abhisamissatīti? Keci vadanti ‘‘sattakkhattuparamo sattamaṁ bhavaṁ nātikkamati, orato pana natthi paṭisedho’’ti. Apare ‘‘yo bhagavatā ñāṇabalena byākato, tassa antarā abhisamayo nāma natthi, tathāpi bhavaniyāmassa kassaci abhāvā bhabboti vuccati. Yathā kusalā abhiññācetanā kadāci vipākaṁ adadamānāpi sati kāraṇe dātuṁ bhabbatāya vipākadhammadhammā nāma, tathā indriyānaṁ mudutāya sattakkhattuparamo, na niyāmasabbhāvā nāpi bhagavatā byākatattā, na ca indriyamudutā abhabbatākaro dhammoti na so abhabbo nāma. Abhabbatākaradhammābhāvato cettha abhabbatā paṭisedhitā, na pana antarā abhisametuṁ bhabbatā vuttā. Yadi ca sattakkhattuparamo antarā abhisameyya, kolaṁkolo siyā’’ti. Visesaṁ pana akatvā bhabbasabhāvatāya bhabboti vattuṁ yuttaṁ. Na bhavaniyāmakaṁ kiñcīti ettha passitvāti vacanaseso, byākarotīti vā sambandho.",
  "tika-abh03t2:463": "Sattakkhattuparamakathāvaṇṇanā niṭṭhitā.",
  "tika-abh03t2:464": "Dvādasamavaggavaṇṇanā niṭṭhitā.",
  "tika-abh03t2:465": "13. Terasamavaggo",
  "tika-abh03t2:466": "1. Kappaṭṭhakathāvaṇṇanā",
  "tika-abh03t2:467": "654-657. Kappaṭṭhakathāyaṁ heṭṭhāti iddhibalakathāyaṁ.",
  "tika-abh03t2:468": "Kappaṭṭhakathāvaṇṇanā niṭṭhitā.",
  "tika-abh03t2:469": "3. Anantarāpayuttakathāvaṇṇanā",
  "tika-abh03t2:470": "660-662. Anantarāpayuttakathāyaṁ ānantariyaṁ payuttaṁ etenāti anantarāpayuttoti ānantariye anantarāsaddaṁ āropetvā aṭṭhakathāyaṁ attho vuttoti daṭṭhabbo. ‘‘Anantarapayutto’’tipi pāḷi dissati.",
  "tika-abh03t2:471": "Anantarāpayuttakathāvaṇṇanā niṭṭhitā.",
  "tika-abh03t2:472": "4. Niyatassaniyāmakathāvaṇṇanā",
  "tika-abh03t2:473": "663-664.Sesā tebhūmakadhammā aniyatā nāmāti ettha appattaniyāmānaṁ dhamme sandhāya ‘‘tebhūmakadhammā’’ti āha. Eteva hi sandhāya ‘‘tehi samannāgatopi aniyatoyevā’’ti vuttanti. Iti imaṁ vohāramattaṁ gahetvā ‘‘niyato bodhisatto pacchimabhaviko bhabbo dhammaṁ abhisametuṁ okkamitu’’nti adhippāyena ‘‘niyāmaṁ okkamatī’’ti yesaṁ laddhīti atthayojanā. Evaṁ pana vohāramattasabbhāvo ‘‘niyato’’ti vacanassa, dhammaṁ abhisametuṁ bhabbatā ca ‘‘niyāmaṁ okkamatī’’ti vacanassa kāraṇabhāvena vuttā hoti, bhabbatāyeva pana ubhayassapi kāraṇanti yuttaṁ. Aññenāti yadi niyato niyāmaṁ okkameyya, micchattaniyato sammattaniyāmaṁ, sammattaniyato vā micchattaniyāmaṁ okkameyya, na ca taṁ atthīti dassanatthanti attho.",
  "tika-abh03t2:474": "Niyatassaniyāmakathāvaṇṇanā niṭṭhitā.",
  "tika-abh03t2:475": "8. Asātarāgakathāvaṇṇanā",
  "tika-abh03t2:476": "674. Asātarāgakathāyaṁ ‘‘aho vata me etadeva bhaveyyā’’ti rajjanāti iminā evaṁ pavattamānoyeva lobho idha ‘‘rāgo’’ti adhippeto, na aññathāti dasseti.",
  "tika-abh03t2:477": "675.Sutte panāti etassa ‘‘adhippāyo’’ti etena sambandho.",
  "tika-abh03t2:478": "Asātarāgakathāvaṇṇanā niṭṭhitā.",
  "tika-abh03t2:479": "9. Dhammataṇhāabyākatātikathāvaṇṇanā",
  "tika-abh03t2:480": "676-680.Yasmā dhammataṇhāti vuttā, tasmā abyākatāti kusalesu dhammesu lokuttaresu vā sabbesu taṇhā ‘‘dhammataṇhā’’ti gahetvā yasmā sā taṇhā, tasmā kusalā na hoti, yasmā pana dhamme pavattā, tasmā akusalā na hotīti abyākatāti laddhīti dasseti. Tīhi koṭṭhāsehi chapi taṇhā saṁkhipitvā dassitā, tasmā dhammataṇhāpi kāmataṇhādibhāvato na abyākatāti adhippāyo.",
  "tika-abh03t2:481": "Dhammataṇhāabyākatātikathāvaṇṇanā niṭṭhitā.",
  "tika-abh03t2:482": "Terasamavaggavaṇṇanā niṭṭhitā.",
  "tika-abh03t2:483": "14. Cuddasamavaggo",
  "tika-abh03t2:484": "1. Kusalākusalapaṭisandahanakathāvaṇṇanā",
  "tika-abh03t2:485": "686-690.Tanti kusalaṁ akusalañcāti visuṁ sambandho daṭṭhabbo. Taṁ ubhayanti vā vacanaseso. Paṭisandahatīti ghaṭeti, anantaraṁ uppādetīti vuttaṁ hoti.",
  "tika-abh03t2:486": "Kusalākusalapaṭisandahanakathāvaṇṇanā niṭṭhitā.",
  "tika-abh03t2:487": "2. Saḷāyatanuppattikathāvaṇṇanā",
  "tika-abh03t2:488": "691-692. Keci vādino ‘‘aṅkure sākhāviṭapādisampannānaṁ rukkhādīnaṁ bījamattaṁ āvibhāvaṁ gacchatī’’ti vadantīti tesaṁ vādaṁ nidassanaṁ karonto āha ‘‘sampannasākhāviṭapāna’’ntiādi.",
  "tika-abh03t2:489": "Saḷāyatanuppattikathāvaṇṇanā niṭṭhitā.",
  "tika-abh03t2:490": "3. Anantarapaccayakathāvaṇṇanā",
  "tika-abh03t2:491": "693-697.Cakkhuñca paṭicca rūpe ca uppajjati sotaviññāṇanti ettha ‘‘laddhivasena paṭijānātī’’ti anantaruppattiṁ sallakkhentopi na so cakkhumhi rūpārammaṇaṁ sotaviññāṇaṁ icchati, atha kho sotamhiyeva saddārammaṇanti anantarūpaladdhivasena āpannattā ‘‘paṭijānātī’’ti yuttaṁ vattuṁ.",
  "tika-abh03t2:492": "Anantarapaccayakathāvaṇṇanā niṭṭhitā.",
  "tika-abh03t2:493": "4. Ariyarūpakathāvaṇṇanā",
  "tika-abh03t2:494": "698-699. Sammāvācādi rūpaṁ maggo cāti icchanto ‘‘ariyarūpa’’ntipi vadati.",
  "tika-abh03t2:495": "Ariyarūpakathāvaṇṇanā niṭṭhitā.",
  "tika-abh03t2:496": "5. Aññoanusayotikathāvaṇṇanā",
  "tika-abh03t2:497": "700-701. ‘‘Sarāgotiādi pana tasmiṁ samaye rāgassa appahīnattā sarāgoti vattabbata’’nti purimapāṭho, ‘‘sānusayotiādi pana tasmiṁ samaye anusayassa appahīnattā sānusayoti vattabbata’’nti pacchimapāṭho, so yutto. So hi na anusayapariyuṭṭhānānaṁ aññattaṁ, tasmā taṁ asādhakanti etena sametīti.",
  "tika-abh03t2:498": "Aññoanusayotikathāvaṇṇanā niṭṭhitā.",
  "tika-abh03t2:499": "6. Pariyuṭṭhānaṁcittavippayuttantikathāvaṇṇanā",
  "tika-abh03t2:500": "702.Yasmāaniccādito manasikarotopi rāgādayo uppajjanti, na ca te vipassanāya sampayuttā, tasmā pariyuṭṭhānaṁ cittavippayuttanti laddhīti adhippāyo.",
  "tika-abh03t2:501": "Pariyuṭṭhānaṁcittavippayuttantikathāvaṇṇanā niṭṭhitā.",
  "tika-abh03t2:502": "7. Pariyāpannakathāvaṇṇanā",
  "tika-abh03t2:503": "703-705.Tividhāyāti kilesavatthuokāsavasena, kāmarāgakāmavitakkakāmāvacaradhammavasena vā tividhāya. Kilesakāmavasenāti kilesakāmabhūtakāmadhātubhāvenāti vuttaṁ hoti. Adhippāyaṁ asallakkhentoti rūpadhātusahagatavasena anusetīti, rūpadhātudhammesu aññatarabhāvena rūpadhātupariyāpannoti ca pucchitabhāvaṁ asallakkhentoti attho.",
  "tika-abh03t2:504": "Pariyāpannakathāvaṇṇanā niṭṭhitā.",
  "tika-abh03t2:505": "8. Abyākatakathāvaṇṇanā",
  "tika-abh03t2:506": "706-708.Diṭṭhigataṁ ‘‘sassato lokoti kho, vaccha, abyākatameta’’nti sassatādibhāvena akathitattā ‘‘abyākata’’nti vuttanti sambandho. Ettha pana na diṭṭhigataṁ ‘‘abyākata’’nti vuttaṁ, atha kho ‘‘ṭhapanīyo eso pañho’’ti dassitaṁ, tasmā sabbathāpi diṭṭhigataṁ ‘‘abyākata’’nti na vattabbanti yuttaṁ.",
  "tika-abh03t2:507": "Abyākatakathāvaṇṇanā niṭṭhitā.",
  "tika-abh03t2:508": "9. Apariyāpannakathāvaṇṇanā",
  "tika-abh03t2:509": "709-710.Tasmāti yasmā diṭṭhirāgānaṁ samāne vikkhambhanabhāvepi ‘‘vītarāgo’’ti vuccati, na pana ‘‘vigatadiṭṭhiko’’ti, tasmā diṭṭhi lokiyapariyāpannā na hotīti atthaṁ vadanti. Rūpadiṭṭhiyā abhāvā pana kāmadhātupariyāpannāya diṭṭhiyā bhavitabbaṁ. Yadi ca pariyāpannā siyā, tathā ca sati kāmarāgo viya jhānalābhino diṭṭhipi vigaccheyyāti ‘‘vigatadiṭṭhiko’’ti vattabbo siyā, na ca vuccati, tasmā apariyāpannā diṭṭhi. Na hi sā tassa avigatā diṭṭhi kāmarāgo viya kāmadiṭṭhi yena kāmadhātuyā pariyāpannā siyāti vadatīti veditabbaṁ.",
  "tika-abh03t2:510": "Apariyāpannakathāvaṇṇanā niṭṭhitā.",
  "tika-abh03t2:511": "Cuddasamavaggavaṇṇanā niṭṭhitā.",
  "tika-abh03t2:512": "15. Pannarasamavaggo",
  "tika-abh03t2:513": "1. Paccayatākathāvaṇṇanā",
  "tika-abh03t2:514": "711-717.Tasmā paccayatā vavatthitāti hetupaccayabhūtassa dhammassa ārammaṇapaccayabhāvādinā viya adhipatipaccayatādinā ca na bhavitabbanti hetupaccayabhāvoyevetassa vavatthito hotīti attho.",
  "tika-abh03t2:515": "Paccayatākathāvaṇṇanā niṭṭhitā.",
  "tika-abh03t2:516": "2. Aññamaññapaccayakathāvaṇṇanā",
  "tika-abh03t2:517": "718-719.Apuññābhisaṅkhārova gahito ‘‘nanu avijjā saṅkhārena sahajātā’’ti vuttattāti adhippāyo. Sahajātaaññamaññaatthiavigatasampayuttavasenāti ettha nissayo kamabhedena atthiggahaṇena gahito hotīti na vutto, kammāhārā asādhāraṇatāyāti veditabbā. Vakkhati hi ‘‘tīṇi upādānāni avijjāya saṅkhārā viya taṇhāya paccayā hontī’’ti (kathā. aṭṭha. 718-719), tasmā upādānehi samānā evettha saṅkhārānaṁ paccayatā dassitāti.",
  "tika-abh03t2:518": "Aññamaññapaccayakathāvaṇṇanā niṭṭhitā.",
  "tika-abh03t2:519": "9. Tatiyasaññāvedayitakathāvaṇṇanā",
  "tika-abh03t2:520": "732. Tatiyasaññāvedayitakathāyaṁ sesasatte sandhāyāti nirodhasamāpannato aññe yesaṁ nirodhasamāpattiyā bhavitabbaṁ, te pañcavokārasatte sandhāyāti adhippāyo, asaññasattānampi ca saññuppādā cutiṁ icchantīti sesasabbasatte sandhāyāti vā. Sarīrapakatinti tathārūpo ayaṁ kāyo, yathārūpe kāye pāṇisamphassāpi kamantītiādikaṁ.",
  "tika-abh03t2:521": "733-734.Suttavirodho siyāti idaṁ paravādiṁ sampaṭicchāpetvā vattabbaṁ.",
  "tika-abh03t2:522": "Tatiyasaññāvedayitakathāvaṇṇanā niṭṭhitā.",
  "tika-abh03t2:523": "10. Asaññasattupikākathāvaṇṇanā",
  "tika-abh03t2:524": "735.Saññāvirāgavasena pavattabhāvanā asaññasamāpattipīti laddhikittane saññāvirāgavasena pavattabhāvanaṁ catutthajjhānasamāpattiṁ ‘‘asaññasamāpattī’’ti aggahetvā sāpi asaññitā saññāvedayitanirodhasamāpattiyeva nāmāti parassa laddhīti dasseti. Yasmā asaññasamāpattiṁ samāpannassa alobhādayo atthīti ettha sakasamayasiddhā catutthajjhānasamāpatti ‘‘asaññasamāpattī’’ti vuttā.",
  "tika-abh03t2:525": "736.Saññāvirāgavasena samāpannattā asaññitā, na saññāya abhāvatoti catutthajjhānasamāpattimeva sandhāya vadati.",
  "tika-abh03t2:526": "Asaññasattupikākathāvaṇṇanā niṭṭhitā.",
  "tika-abh03t2:527": "11. Kammūpacayakathāvaṇṇanā",
  "tika-abh03t2:528": "738-739.Kammenasahajātoti pañhesu ‘‘kammūpacayaṁ sandhāya paṭikkhipati, cittavippayuttaṁ sandhāya paṭijānātī’’ti katthaci pāṭho, ‘‘cittasampayuttaṁ sandhāya paṭikkhipati, cittavippayuttaṁ sandhāya paṭijānātī’’ti aññattha. Ubhayampi vicāretabbaṁ.",
  "tika-abh03t2:529": "741.Tasmāti tiṇṇampi ekakkhaṇe sabbhāvato tiṇṇaṁ phassānañca samodhānā ca ekattaṁ pucchatīti adhippāyo daṭṭhabbo.",
  "tika-abh03t2:530": "Kammūpacayakathāvaṇṇanā niṭṭhitā.",
  "tika-abh03t2:531": "Pannarasamavaggavaṇṇanā niṭṭhitā.",
  "tika-abh03t2:532": "Tatiyo paṇṇāsako samatto.",
  "tika-abh03t2:533": "16. Soḷasamavaggo",
  "tika-abh03t2:534": "3. Sukhānuppadānakathāvaṇṇanā",
  "tika-abh03t2:535": "747-748. Sukhānuppadānakathāyaṁ yaṁ evarūpanti yaṁ nevattano, na paresaṁ, na tassa, evarūpaṁ nāma anuppadinnaṁ bhavituṁ na arahati aññassa asakkuṇeyyattāti laddhimattena paṭijānāti, na yuttiyāti adhippāyo.",
  "tika-abh03t2:536": "Sukhānuppadānakathāvaṇṇanā niṭṭhitā.",
  "tika-abh03t2:537": "4. Adhigayhamanasikārakathāvaṇṇanā",
  "tika-abh03t2:538": "749-753.Taṁcittatāyāti tadeva ārammaṇabhūtaṁ cittaṁ etassāti taṁcitto, tassa bhāvo taṁcittatā, tāya taṁcittatāya. Taṁ vā ālambakaṁ ālambitabbañca cittaṁ taṁcittaṁ, tassa bhāvo tasseva ālambakaālambitabbatā taṁcittatā, tāya codetunti attho.",
  "tika-abh03t2:539": "Adhigayhamanasikārakathāvaṇṇanā niṭṭhitā.",
  "tika-abh03t2:540": "9. Rūpaṁrūpāvacarārūpāvacarantikathāvaṇṇanā",
  "tika-abh03t2:541": "768-770. Rūpaṁrūpāvacarārūpāvacarantikathāyaṁ heṭṭhāti cuddasamavagge āgatapariyāpannakathāyaṁ (kathā. aṭṭha. 703-705). ‘‘Samāpattesiya’’ntiādi vuttanayameva. Yañcettha ‘‘atthi rūpaṁ arūpāvacara’’nti arūpāvacarakammassa katattā rūpaṁ vuttaṁ, tattha ca yaṁ vattabbaṁ, taṁ aṭṭhamavagge arūperūpakathāyaṁ (kathā. aṭṭha. 524-526) vuttanayamevāti.",
  "tika-abh03t2:542": "Rūpaṁrūpāvacarārūpāvacarantikathāvaṇṇanā niṭṭhitā.",
  "tika-abh03t2:543": "Soḷasamavaggavaṇṇanā niṭṭhitā.",
  "tika-abh03t2:544": "17. Sattarasamavaggo",
  "tika-abh03t2:545": "1. Atthiarahatopuññūpacayakathāvaṇṇanā",
  "tika-abh03t2:546": "776-779.Cittaṁ anādiyitvāti ‘‘kiriyacittena dānādipavattisabbhāvato’’ti vuttaṁ kiriyacittaṁ abyākataṁ anādiyitvāti attho.",
  "tika-abh03t2:547": "Atthiarahatopuññūpacayakathāvaṇṇanā niṭṭhitā.",
  "tika-abh03t2:548": "2. Natthiarahatoakālamaccūtikathāvaṇṇanā",
  "tika-abh03t2:549": "780.Ayonisogahetvāti aladdhavipākavārānampi kammānaṁ byantībhāvaṁ na vadāmīti atthaṁ gahetvāti adhippāyo. Keci pana ‘‘kammānaṁ vipākaṁ appaṭisaṁviditvā puggalassa byantībhāvaṁ na vadāmīti evaṁ ayoniso atthaṁ gahetvā’’ti vadanti.",
  "tika-abh03t2:550": "781.Tāva na kamatīti laddhiyā paṭikkhipatīti tāva na kamati, tato paraṁ kamatīti laddhiyā paṭikkhipatīti adhippāyo. Ettha kira ‘‘sati jīvite jīvitāvasese jīvitā voropetī’’ti vacanato attano dhammatāya marantaṁ koṭṭentassa vā sīsaṁ vā chindantassa natthi pāṇātipātoti ācariyā vadanti. Pāṇo pāṇasaññitā vadhakacittaupakkamamaraṇesu vijjamānesupi na tena upakkamena matoti natthi pāṇātipātoti adhippāyo. Evaṁ pana marantena tena ekacittavārampi dhammatāmaraṇato orato na matoti dubbiññeyyametaṁ.",
  "tika-abh03t2:551": "Natthiarahatoakālamaccūtikathāvaṇṇanā niṭṭhitā.",
  "tika-abh03t2:552": "3. Sabbamidaṁkammatotikathāvaṇṇanā",
  "tika-abh03t2:553": "784.Bījatoaṅkurassevāti yathā aṅkurassa abījato nibbatti natthi, tathā paccuppannapavattassapi akammato kammavipākato nibbatti natthi, taṁ sandhāya paṭikkhipatīti adhippāyo. Deyyadhammavasena dānaphalaṁ pucchatīti deyyadhammavasena yāya cetanāya taṁ deti, tassa dānassa phalaṁ pucchati, na deyyadhammassāti vuttaṁ hoti.",
  "tika-abh03t2:554": "Sabbamidaṁkammatotikathāvaṇṇanā niṭṭhitā.",
  "tika-abh03t2:555": "4. Indriyabaddhakathāvaṇṇanā",
  "tika-abh03t2:556": "788.Vināpianiccattenāti ‘‘yāva dukkhā nirayā’’tiādīsu (ma. ni. 3.250) viya dukkhārammaṇattenapi dukkhaṁ vattabbanti adhippāyo.",
  "tika-abh03t2:557": "Indriyabaddhakathāvaṇṇanā niṭṭhitā.",
  "tika-abh03t2:558": "7. Navattabbaṁsaṅghodakkhiṇaṁvisodhetītikathāvaṇṇanā",
  "tika-abh03t2:559": "793-794. Navattabbaṁsaṅghodakkhiṇaṁvisodhetītikathāyaṁ na ca tāni dakkhiṇaṁ visodhetuṁ sakkontīti yathā puggalo sīlaparisodhanādīni katvā nirodhampi samāpajjitvā visodhetuṁ sakkoti, na evaṁ maggaphalānīti adhippāyo, appaṭiggahaṇatoti vā.",
  "tika-abh03t2:560": "Navattabbaṁsaṅghodakkhiṇaṁvisodhetītikathāvaṇṇanā niṭṭhitā.",
  "tika-abh03t2:561": "11. Dakkhiṇāvisuddhikathāvaṇṇanā",
  "tika-abh03t2:562": "800-801. Dakkhiṇāvisuddhikathāyaṁ visujjheyyāti etassa atthaṁ dassento ‘‘mahapphalā bhaveyyā’’ti āha. Dāyakasseva cittavisuddhi vipākadāyikā hotīti paṭiggāhakanirapekkhā paṭiggāhakena paccayabhūtena vinā dāyakeneva mahāvipākacetanattaṁ āpādikā, paṭiggāhakanirapekkhā vipākadāyikā hotīti adhippāyo. Añño aññassa kārakoti yadi dāyakassa dānacetanā nāma paṭiggāhakena katā bhaveyya, yuttarūpaṁ siyāti kasmā vuttaṁ, nanu laddhikittane ‘‘dāyakena dānaṁ dinnaṁ, paṭiggāhakena vipāko nibbattitoti añño aññassa kārako bhaveyyā’’ti vuttanti? Saccametaṁ, paṭiggāhakena vipākanibbattanampi pana dānacetanānibbattanena yadi bhaveyya, evaṁ sati añño aññassa kārakoti yuttarūpaṁ siyāti adhippāyo.",
  "tika-abh03t2:563": "Dakkhiṇāvisuddhikathāvaṇṇanā niṭṭhitā.",
  "tika-abh03t2:564": "Sattarasamavaggavaṇṇanā niṭṭhitā.",
  "tika-abh03t2:565": "18. Aṭṭhārasamavaggo",
  "tika-abh03t2:566": "1. Manussalokakathāvaṇṇanā",
  "tika-abh03t2:567": "802-803.Ayonisoti ‘‘tusitapuraṁ sandhāyā’’tiādikaṁ gahaṇaṁ sandhāyāha.",
  "tika-abh03t2:568": "Manussalokakathāvaṇṇanā niṭṭhitā.",
  "tika-abh03t2:569": "2. Dhammadesanākathāvaṇṇanā",
  "tika-abh03t2:570": "804-806. Tassa ca desanaṁ sampaṭicchitvā sayameva ca āyasmatā ānandattherena desitoti vadati.",
  "tika-abh03t2:571": "Dhammadesanākathāvaṇṇanā niṭṭhitā.",
  "tika-abh03t2:572": "6. Jhānasaṅkantikathāvaṇṇanā",
  "tika-abh03t2:573": "813-816. Jhānasaṅkantikathāyaṁ uppaṭipāṭiyāti paṭhamajjhānato vuṭṭhāya vitakkavicārā ādīnavato manasikātabbā, tato dutiyajjhānena bhavitabbanti evaṁ yo upacārānaṁ jhānānañca anukkamo, tena vināti attho.",
  "tika-abh03t2:574": "Jhānasaṅkantikathāvaṇṇanā niṭṭhitā.",
  "tika-abh03t2:575": "7. Jhānantarikakathāvaṇṇanā",
  "tika-abh03t2:576": "817-819.Jhānantarikānāma esāti paṭhamajjhānādīsu aññatarabhāvābhāvato na jhānaṁ, atha kho dakkhiṇapubbādidisantarikā viya jhānantarikā nāma esāti. Katarā? Yoyaṁ avitakkavicāramatto samādhīti yojetabbaṁ.",
  "tika-abh03t2:577": "Jhānantarikakathāvaṇṇanā niṭṭhitā.",
  "tika-abh03t2:578": "9. Cakkhunārūpaṁpassatītikathāvaṇṇanā",
  "tika-abh03t2:579": "826-827.Paṭijānanaṁ sandhāyāti ‘‘cakkhunā rūpaṁ disvā nimittaggāhī hotī’’tiādinā (dha. sa. 1352) nayena vuttaṁ manoviññāṇapaṭijānanaṁ kira sandhāyāti adhippāyo, tasmā ‘‘evaṁ sante rūpaṁ manoviññāṇaṁ āpajjatīti manoviññāṇapaṭijānanaṁ pana rūpadassanaṁ kathaṁ hotī’’ti vicāretabbaṁ.",
  "tika-abh03t2:580": "Cakkhunārūpaṁpassatītikathāvaṇṇanā niṭṭhitā.",
  "tika-abh03t2:581": "Aṭṭhārasamavaggavaṇṇanā niṭṭhitā.",
  "tika-abh03t2:582": "19. Ekūnavīsatimavaggo",
  "tika-abh03t2:583": "1. Kilesapajahanakathāvaṇṇanā",
  "tika-abh03t2:584": "828-831.Anuppannāyeva nuppajjantīti pahīnā nāma honti, tasmā natthi kilesapajahanāti paṭikkhipati. Te pana neva uppajjitvā vigatā, nāpi bhavissanti, na ca uppannāti atīte kilese pajahatītiādi na vattabbanti dasseti.",
  "tika-abh03t2:585": "Kilesapajahanakathāvaṇṇanā niṭṭhitā.",
  "tika-abh03t2:586": "2. Suññatakathāvaṇṇanā",
  "tika-abh03t2:587": "832.Anattalakkhaṇaṁtāva ekaccanti arūpakkhandhānaṁ anattalakkhaṇaṁ vadati. Ekena pariyāyenāti anattalakkhaṇassa jarāmaraṇabhāvapariyāyenāti vadanti. Rūpakkhandhādīnañhi mā jīratu mā maratūti alabbhaneyyo avasavattanākāro anattatā, sā atthato jarāmaraṇameva, tañca ‘‘jarāmaraṇaṁ dvīhi khandhehi saṅgahita’’nti (dhātu. 71) vuttattā arūpakkhandhānaṁ jarāmaraṇaṁ saṅkhārakkhandhapariyāpannanti ayametesaṁ adhippāyo.",
  "tika-abh03t2:588": "Suññatakathāvaṇṇanā niṭṭhitā.",
  "tika-abh03t2:589": "3. Sāmaññaphalakathāvaṇṇanā",
  "tika-abh03t2:590": "835-836.Phaluppatti cāti pattidhammaṁ vadati.",
  "tika-abh03t2:591": "Sāmaññaphalakathāvaṇṇanā niṭṭhitā.",
  "tika-abh03t2:592": "5. Tathatākathāvaṇṇanā",
  "tika-abh03t2:593": "841-843.Rūpādisabhāvatāsaṅkhātāti ettha rūpādīnaṁ sabhāvatāti rūpādisabhāvatāti evamattho daṭṭhabbo. Bhāvaṁ hesa tathatāti vadati, na bhāvayoganti.",
  "tika-abh03t2:594": "Tathatākathāvaṇṇanā niṭṭhitā.",
  "tika-abh03t2:595": "6. Kusalakathāvaṇṇanā",
  "tika-abh03t2:596": "844-846.Anavajjabhāvamatteneva nibbānaṁ kusalanti yaṁkiñci kusalaṁ, sabbaṁ taṁ anavajjabhāvamatteneva, tasmā nibbānaṁ kusalanti vuttaṁ hoti.",
  "tika-abh03t2:597": "Kusalakathāvaṇṇanā niṭṭhitā.",
  "tika-abh03t2:598": "7. Accantaniyāmakathāvaṇṇanā",
  "tika-abh03t2:599": "847.‘‘Sakiṁnimuggo nimuggova hotī’’ti suttaṁ nissāyāti tāya jātiyā lokuttarasaddhādīnaṁ anuppattiṁ sandhāya kataṁ avadhāraṇaṁ saṁsārakhāṇukabhāvaṁ sandhāya katanti maññamāno puthujjanassāyaṁ accantaniyāmatā, yāyaṁ niyatamicchādiṭṭhīti ‘‘atthi puthujjanassa accantaniyāmatā’’ti vadati. Vicikicchuppatti niyāmantaruppatti ca accantaniyāmanivattakā vicāretvā gahetabbā.",
  "tika-abh03t2:600": "Accantaniyāmakathāvaṇṇanā niṭṭhitā.",
  "tika-abh03t2:601": "8. Indriyakathāvaṇṇanā",
  "tika-abh03t2:602": "853-856.Lokiyānampīti lokuttarānaṁ viya lokiyānampi saddhādīnaṁyeva saddhindriyādibhāvadassanena lokiyasaddhindriyādibhāvaṁ sādhetuṁ saddhādīnaṁyeva saddhindriyādibhāvadassanatthaṁ vuttanti attho daṭṭhabbo.",
  "tika-abh03t2:603": "Indriyakathāvaṇṇanā niṭṭhitā.",
  "tika-abh03t2:604": "Ekūnavīsatimavaggavaṇṇanā niṭṭhitā.",
  "tika-abh03t2:605": "20. Vīsatimavaggo",
  "tika-abh03t2:606": "2. Ñāṇakathāvaṇṇanā",
  "tika-abh03t2:607": "863-865. Ñāṇakathāyaṁ dukkhaṁ parijānātīti lokuttaramaggañāṇameva dīpetīti ‘‘dukkhaṁ parijānātī’’ti vadanto idaṁ tava vacanaṁ lokuttaramaggañāṇameva dīpeti, na tasseva ñāṇabhāvaṁ. Kasmā? Yasmā na lokuttarameva ñāṇaṁ, tasmā na idaṁ sādhakanti vuttaṁ hoti.",
  "tika-abh03t2:608": "Ñāṇakathāvaṇṇanā niṭṭhitā.",
  "tika-abh03t2:609": "3. Nirayapālakathāvaṇṇanā",
  "tika-abh03t2:610": "867-868.Paṇunnanti paṇuditaṁ, anavasesakhittanti attho.",
  "tika-abh03t2:611": "Nirayapālakathāvaṇṇanā niṭṭhitā.",
  "tika-abh03t2:612": "4. Tiracchānakathāvaṇṇanā",
  "tika-abh03t2:613": "869-871.Tassaatthitāya paṭiññāti tassa hatthināgassa ca dibbayānassa ca atthitāyāti visuṁ yojetabbaṁ.",
  "tika-abh03t2:614": "Tiracchānakathāvaṇṇanā niṭṭhitā.",
  "tika-abh03t2:615": "6. Ñāṇakathāvaṇṇanā",
  "tika-abh03t2:616": "876-877. Ñāṇakathāyaṁ sace taṁ dvādasavatthukanti ettha ca ‘‘lokuttara’’nti vacanaseso, taṁ vā lokuttarañāṇaṁ sace dvādasavatthukanti attho. Pariññeyyanti pubbabhāgo, pariññātanti aparabhāgo, saccañāṇaṁ pana maggakkhaṇepi parijānanādikiccasādhanavasena hotīti āha ‘‘saddhiṁ pubbabhāgaparabhāgehī’’ti.",
  "tika-abh03t2:617": "Ñāṇakathāvaṇṇanā niṭṭhitā.",
  "tika-abh03t2:618": "Vīsatimavaggavaṇṇanā niṭṭhitā.",
  "tika-abh03t2:619": "Catuttho paṇṇāsako samatto.",
  "tika-abh03t2:620": "21. Ekavīsatimavaggo",
  "tika-abh03t2:621": "1. Sāsanakathāvaṇṇanā",
  "tika-abh03t2:622": "878.Tīsupi pucchāsu codanatthaṁ vuttanti tīsupi pucchāsu ‘‘sāsana’’ntiādivacanaṁ vuttanti samudāyā ekadesānaṁ adhikaraṇabhāvena vuttāti daṭṭhabbā.",
  "tika-abh03t2:623": "Sāsanakathāvaṇṇanā niṭṭhitā.",
  "tika-abh03t2:624": "4. Iddhikathāvaṇṇanā",
  "tika-abh03t2:625": "883-884. Iddhikathāyaṁ atthi adhippāyaiddhīti adhippāyavasena ijjhanato adhippāyoti evaṁnāmikā iddhi atthīti attho.",
  "tika-abh03t2:626": "Iddhikathāvaṇṇanā niṭṭhitā.",
  "tika-abh03t2:627": "7. Dhammakathāvaṇṇanā",
  "tika-abh03t2:628": "887-888. Dhammakathāyaṁ rūpaṭṭhato aññassa rūpassa abhāvāti yo rūpassa niyāmo vucceyya, so rūpaṭṭho nāma koci rūpato añño natthīti rūpaṭṭhato aññaṁ rūpañca na hoti, tasmā rūpaṁ rūpameva, na vedanādisabhāvanti adhippāyena ‘‘rūpaṁ rūpaṭṭhena niyata’’nti vattabbaṁ, na aññathā rūpaṭṭhena niyāmenāti adhippāyo. Tattha rūpato aññassa rūpaṭṭhassa abhāve dassite rūpaṭṭhato aññassa rūpassa abhāvo dassitoyeva nāma hotīti tameva rūpato aññassa rūpaṭṭhassa abhāvaṁ dassento ‘‘rūpasabhāvo hī’’tiādimāha. Esa vohāroti rūpassa sabhāvo rūpasabhāvo, rūpassa attho rūpaṭṭhoti evaṁ aññattaṁ gahetvā viya pavatto rūpasabhāvavohāro rūpaṭṭhavohāro vā vedanādīhi nānattameva so sabhāvoti nānattasaññāpanatthaṁ hotīti attho. Tasmāti rūpassa rūpaṭṭhena anaññattā. ‘‘Rūpaṁ rūpameva, na vedanādisabhāva’’nti avatvā ‘‘rūpaṁ rūpaṭṭhena niyata’’nti vadato tañca vacanaṁ vuttappakārena sadosaṁ, atha kasmā ‘‘rūpañhi rūpaṭṭhena niyatanti rūpaṁ rūpameva, na vedanādisabhāvanti adhippāyena vattabba’’nti vadanto ‘‘rūpaṁ rūpaṭṭhena niyata’’nti paṭijānātīti attho daṭṭhabbo. Nanu cetaṁ attanāva vuttaṁ, na parenāti paṭijānātīti na vattabbanti? Na, attānampi paraṁ viya vacanato. Vattabbanti vā sakavādinā vattabbanti vuttaṁ hoti. Yadi ca tena vattabbaṁ paṭijānāti ca so etamatthanti, atha kasmā paṭijānāti sakavādīti ayamettha attho. Atthantaravasenāti tattha vuttameva kāraṇaṁ nigūhitvā parena coditanti tameva kāraṇaṁ dassetvā codanaṁ nivatteti. Ito aññathāti rūpādisabhāvamattaṁ muñcitvā tena parikappitaṁ niyataṁ natthīti tassa parikappitassa nivattanatthaṁ puna teneva nayena codetuṁ ‘‘micchattaniyata’’ntiādimāhāti attho.",
  "tika-abh03t2:629": "Dhammakathāvaṇṇanā niṭṭhitā.",
  "tika-abh03t2:630": "Ekavīsatimavaggavaṇṇanā niṭṭhitā.",
  "tika-abh03t2:631": "22. Bāvīsatimavaggo",
  "tika-abh03t2:632": "2. Kusalacittakathāvaṇṇanā",
  "tika-abh03t2:633": "894-895. Kusalacittakathāyaṁ javanakkhaṇeti parinibbānacittato purimajavanakkhaṇe.",
  "tika-abh03t2:634": "Kusalacittakathāvaṇṇanā niṭṭhitā.",
  "tika-abh03t2:635": "3. Āneñjakathāvaṇṇanā",
  "tika-abh03t2:636": "896.Bhavaṅgacitteti bhavaṅgapariyosānattā cuticittaṁ ‘‘bhavaṅgacitta’’nti āha.",
  "tika-abh03t2:637": "Āneñjakathāvaṇṇanā niṭṭhitā.",
  "tika-abh03t2:638": "5-7. Tissopikathāvaṇṇanā",
  "tika-abh03t2:639": "898-900.Sattavassikaṁgabbhaṁ disvā ‘‘gabbheyeva arahattappattihetubhūto indriyaparipāko atthī’’ti ‘‘arahattappattipi atthī’’ti maññati, ākāsasupinaṁ disvā ‘‘ākāsagamanādiabhiññā viya dhammābhisamayo arahattappatti ca atthī’’ti maññatīti adhippāyo.",
  "tika-abh03t2:640": "Tissopikathāvaṇṇanā niṭṭhitā.",
  "tika-abh03t2:641": "9. Āsevanapaccayakathāvaṇṇanā",
  "tika-abh03t2:642": "903-905.Nakoci āsevanapaccayaṁ āsevati nāmāti yathā bījaṁ catumadhurabhāvaṁ na gaṇhāti, evaṁ bhāvanāsaṅkhātaṁ āsevanapaccayaṁ gaṇhanto āsevanto nāma koci natthīti attho.",
  "tika-abh03t2:643": "Āsevanapaccayakathāvaṇṇanā niṭṭhitā.",
  "tika-abh03t2:644": "10. Khaṇikakathāvaṇṇanā",
  "tika-abh03t2:645": "906-907. Pathaviyādirūpesu kesañci uppādo kesañci nirodhoti evaṁ patiṭṭhānaṁ rūpasantatiyā hoti. Na hi rūpānaṁ anantarādipaccayā santi, yehi arūpasantatiyā viya rūpasantatiyā pavatti siyāti citte ‘‘citte mahāpathavī saṇṭhātī’’tiādi coditaṁ.",
  "tika-abh03t2:646": "Khaṇikakathāvaṇṇanā niṭṭhitā.",
  "tika-abh03t2:647": "Bāvīsatimavaggavaṇṇanā niṭṭhitā.",
  "tika-abh03t2:648": "23. Tevīsatimavaggo",
  "tika-abh03t2:649": "1. Ekādhippāyakathāvaṇṇanā",
  "tika-abh03t2:650": "908.Karuṇādhippāyenaekādhippāyoti rāgādhippāyato aññādhippāyovāti vuttaṁ hoti. Eko adhippāyoti ettha ekatobhāve ekasaddo daṭṭhabbo. Samānatthe hi sati rāgādhippāyepi ekādhippāyenāti ekādhippāyatā atthīti.",
  "tika-abh03t2:651": "Ekādhippāyakathāvaṇṇanā niṭṭhitā.",
  "tika-abh03t2:652": "3-7. Issariyakāmakārikākathāvaṇṇanā",
  "tika-abh03t2:653": "910-914. Issariyena yathādhippetassa karaṇaṁ issariyakāmakārikā. Gaccheyyāti gabbhaseyyokkamanaṁ gaccheyya. Issariyakāmakārikāhetu nāma dukkarakārikā micchādiṭṭhiyā karīyatīti ettha dukkarakārikā nāma issariyakāmakārikāhetu kariyamānā micchādiṭṭhiyā karīyatīti attho daṭṭhabbo, issariyakāmakārikāhetu nāma vinā micchādiṭṭhiyā kariyamānā natthīti vā.",
  "tika-abh03t2:654": "Issariyakāmakārikākathāvaṇṇanā niṭṭhitā.",
  "tika-abh03t2:655": "8. Patirūpakathāvaṇṇanā",
  "tika-abh03t2:656": "915-916. Mettādayo sandhāya ‘‘mettādayo viya na rāgo rāgapatirūpako koci atthīti rāgameva gaṇhāti, evaṁ dosepī’’ti vadanti.",
  "tika-abh03t2:657": "Patirūpakathāvaṇṇanā niṭṭhitā.",
  "tika-abh03t2:658": "9. Aparinipphannakathāvaṇṇanā",
  "tika-abh03t2:659": "917-918.Naaniccādibhāvanti ettha aniccādiko bhāvo etassāti aniccādibhāvanti rūpaṁ vuttaṁ. ‘‘Na kevalañhi paṭhamasaccameva dukkha’’nti vadantena ‘‘dukkhaññeva parinipphanna’’nti dukkhasaccaṁ sandhāya pucchā katāti dassitaṁ hoti. Evaṁ sati tena ‘‘cakkhāyatanaṁ aparinipphanna’’ntiādi na vattabbaṁ siyā. Na hi cakkhāyatanādīni anupādinnāni lokuttarāni vā. Tanti ‘‘dukkhaññeva parinipphannaṁ, na pana rūpa’’nti etaṁ rūpassa ca dukkhattā no vata re vattabbeti attho.",
  "tika-abh03t2:660": "Aparinipphannakathāvaṇṇanā niṭṭhitā.",
  "tika-abh03t2:661": "Tevīsatimavaggavaṇṇanā niṭṭhitā.",
  "tika-abh03t2:662": "Kathāvatthupakaraṇa-mūlaṭīkā samattā.",
  "tika-abh03t2:663": " Namo tassa bhagavato arahato sammāsambuddhassa"
}