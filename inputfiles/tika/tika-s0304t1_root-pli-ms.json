{
  "tika-s0304t1:0": "2. Vedanāsaṁyuttaṁ",
  "tika-s0304t1:1": "1. Sagāthāvaggo",
  "tika-s0304t1:2": "1. Samādhisuttavaṇṇanā",
  "tika-s0304t1:3": "249.Vedanāca pajānātīti saccābhisambodhavasena vuccamānavedanānaṁ pajānanaṁ sātisayasamādhānapubbakanti bhagavatā ‘‘samāhito’’ti vuttanti āha ‘‘upacārena vā appanāya vā samāhito’’ti. Vedanāti tissopi vedanā. Dukkhasaccavasenāti dukkhasaccabhāvena, parijānanavasenāti attho. Sambhavanti samudayaṁ taṇhāvijjākammaphassādippabhedaṁ uppattikāraṇaṁ. Tenāha ‘‘samudayasaccavasena pajānātī’’ti. Yatthāti yaṁnimittaṁ, yaṁ āgamma kāmataṇhāvijjādinirodhā vedanānirodho, tesaṁ ayaṁ nirodho. Nibbānaṁ ārabbha ariyamaggappavattiyā hi nibbānaṁ vedanānirodhoti vutto. Khayaṁ gametīti khayagāmī, taṁ khayagāminaṁ. Chātaṁ vuccati taṇhā kāmānaṁ pātukāmatāvasena pavattanato, accantameva samucchinnattā natthi etasmiṁ chātanti nicchāto. Tenāha ‘‘nittaṇho’’ti. Sammasanacāravedanāti sammasanūpacāravedanā. Dvīhi padehīti ‘‘samāhito sampajāno’’ti imehi dvīhi. ‘‘Sato’’ti pana idaṁ sampajānapadasseva upabrūhananti adhippāyo. Sesehi catūhi catusaccaṁ kathitaṁ, itarehi pana dvīhi catusaccabujjhanameva kathitaṁ. Sabbasaṅgāhikoti sabbasabhāvadhammānaṁ saṅgaṇhanako. Tenāha ‘‘catubhūmakadhammaparicchedo vutto’’ti.",
  "tika-s0304t1:4": "Samādhisuttavaṇṇanā niṭṭhitā.",
  "tika-s0304t1:5": "2. Sukhasuttavaṇṇanā",
  "tika-s0304t1:6": "250. Dukkhaṁ na hotīti adukkhaṁ, sukhaṁ na hotīti asukhaṁ, ma-kāro padasandhikaro. Adukkhamasukhanti vedayitasaddāpekkhāya napuṁsakaniddeso. Saparasantānagate sandhāya ajjhattabahiddhāgahaṇanti āha ‘‘attano ca parassa cā’’ti. Tena sabbampi vedayitaṁ gahitanti daṭṭhabbaṁ . Nassanasabhāvanti ittarakhaṇatāya bhaṅgato uddhaṁ apassitabbasabhāvaṁ. Paloko bhedo etassa atthīti palokinaṁ. Tenāha ‘‘bhijjanasabhāva’’nti. Ñāṇena phusitvā phusitvāti pubbabhāge vipassanāñāṇena aniccā pabhaṅgunoti ārammaṇato, uttarakālaṁ asammohato maggaparamparāya phusitvā phusitvā vayaṁ passanto. Virajjatīti maggavirāgena virajjati. Sammasanacāravedanā kathitā āraddhavipassakānaṁ vasena desanāti. Lokiyalokuttarehi ñāṇehi yāthāvato parijānanaṁ paṭivijjhanaṁ ñāṇaphusanaṁ.",
  "tika-s0304t1:7": "Sukhasuttavaṇṇanā niṭṭhitā.",
  "tika-s0304t1:8": "3. Pahānasuttavaṇṇanā",
  "tika-s0304t1:9": "251.Sabbampi aṭṭhasatapabhedaṁ taṇhaṁ chindi samucchedapahānavasena pajahi. Tenāha ‘‘samucchindī’’ti. Yadaggena taṇhā sabbaso samucchinnā, tadaggena sabbānipi saññojanānīti āha ‘‘dasavidhampī’’tiādi. Sammāti suṭṭhu. Pahānañca nāma upāyena ñāyena pahānanti āha ‘‘hetunā kāraṇenā’’ti. Dassanābhisamayāti asammohapaṭivedhā. Arahattamaggo hi uppajjamānova sabhāvapaṭicchādakaṁ mohaṁ viddhaṁsento eva pavattati, tena māno yāthāvato diṭṭho nāma hoti, ayamassa dassanābhisamayo. Yathā hi sūriye uṭṭhite andhakāro viddhaṁsiyamāno vihato, evaṁ arahattamagge uppajjamāne so sabbaso pahīno eva hoti, na tasmiṁ santāne patiṭṭhaṁ labhati, ayamassa pahānābhisamayo. Tena vuttaṁ ‘‘arahattamaggo hī’’tiādi. Kiccavasenāti asammohapaṭivedhasaṅkhātassa dassanakiccassa anipphādanavasena.",
  "tika-s0304t1:10": "Ye ime cattāro antāti sambandho. Mariyādantoti mariyādasaṅkhāto anto. Esa nayo sesattayepi. Tesūti catūsu antesu. Aduṁ catutthakoṭisaṅkhātaṁ sabbasseva vaṭṭadukkhassa antaṁ paricchedaṁ arahattamaggena mānassa diṭṭhattā pahīnattā ca akāsīti yojanā. Samussayo attabhāvo.",
  "tika-s0304t1:11": "Na riñcatīti na viveceti na vissajjeti. Tenāha ‘‘sampajaññaṁ na jahatī’’ti, sampajaññaṁ na pariccajatīti attho. Saṅkhyaṁ nopetīti imassa ‘‘diṭṭhadhamme anāsavo’’ti imassa vasena atthaṁ vadanto ‘‘ratto duṭṭho’’ti avoca saupādisesanibbānavasena. Saṅkhyaṁ nopetīti vā diṭṭhe-dhamme anāsavo dhammaṭṭho vedagū kāyassa bhedā manusso devoti vā paññattiṁ na upetīti anupādisesanibbānavasenapi attho vattabbo. Ettha ca sukhādīsu vedanāsu yathākkamaṁ rāgānusayādayo kathitāti āha – ‘‘imasmiṁ sutte ārammaṇānusayo kathito’’ti. Yo hi rāgādi paccayasamavāye atiiṭṭhādīsu uppajjanāraho maggena appahīno, so ‘‘rāgānusayo’’tiādinā vutto, appahīnattho so maggena pahātabbo, na pariyuṭṭhānābhibhavatthoti.",
  "tika-s0304t1:12": "Pahānasuttavaṇṇanā niṭṭhitā.",
  "tika-s0304t1:13": "4. Pātālasuttavaṇṇanā",
  "tika-s0304t1:14": "252. Yattha patiṭṭhā natthi ekantikāti ekantikassa mahato pātassa alanti ayamettha attho adhippetoti āha ‘‘natthi ettha patiṭṭhā’’ti. Asambhūtatthanti na sambhūtatthaṁ, musāti attho. Soti assutavā puthujjano. Yaṁ taṁ udakaṁ patatīti yojanā. Yasmā samuddapiṭṭhe antarantarā verambhavātasadiso mahāvāto uṭṭhahitvā mahāsamudde udakaṁ uggacchāpeti, taṁ kadāci cakkavāḷābhimukhaṁ, kadāci sinerupādābhimukhaṁ gantvā taṁ patihanati, tasmā vuttaṁ ‘‘balavāmukhaṁ mahāsamuddassā’’tiādi. Vegena pakkhanditvāti mahatā vātavegena samuddhataṁ teneva vegena pakkhandantañca hutvā. Mahānarakapapāto viyāti yojanāyāmavitthāragambhīrasobbhapapāto viya hoti. Tathārūpānanti tattha vasituṁ samatthānaṁ. Asantanti abhūtaṁ. Atthavasena hi vācā abhūtaṁ nāma.",
  "tika-s0304t1:15": "Na patiṭṭhāsīti patiṭṭhaṁ na labhi. Anibaddhanti anibandhanatthaṁ yaṁkiñci. Dubbalañāṇoti ñāṇabalarahito. ‘‘Assutavā puthujjano’’ti vatvā ‘‘sutavā ariyasāvako’’ti vuttattā ‘‘sotāpanno dhura’’nti vuttaṁ. Itaresu ariyasāvakesu vattabbameva natthi. Tesañhi vedanā supariññātā. Balavavipassako…pe… yogāvacaropi vaṭṭati mattaso vedanānaṁ pariññātattā.",
  "tika-s0304t1:16": "Pātālasuttavaṇṇanā niṭṭhitā.",
  "tika-s0304t1:17": "5. Daṭṭhabbasuttavaṇṇanā",
  "tika-s0304t1:18": "253.Vipariṇāmanavasenadukkhato daṭṭhabbāti kiñcāpi sukhā, pariṇāmadukkhatā pana sukhavedanāya ekantikāti. Vinivijjhanaṭṭhenāti pīḷanavasena attabhāvassa vijjhanaṭṭhena. Hutvāti paccayasamāgamena uppajjitvā. Tena pākabhāvapubbako attalābho vutto. Abhāvākārenāti bhaṅgupagamanākārena. Tena viddhaṁsabhāvo vutto. Ubhayena udayabbayaparicchinnatāya sikhappattaṁ aniccataṁ dasseti. Svāyaṁ hutvā abhāvākāro itarāsupi vedanāsu labbhateva, adhiko ca pana dvinnaṁ dukkhasabhāvo. Dukkhatāvasena purimānaṁ vedanānaṁ daṭṭhabbatāya dassitattā pacchimāya vedanāya evaṁ daṭṭhabbatā dassitā. Addāti ñāṇagatiyā sacchikatvā adakkhi. Ñāṇagamanañhetaṁ, yadidaṁ dukkhato dassanaṁ. Santasabhāvaṁ sukhadukkhato upasantarūpattā.",
  "tika-s0304t1:19": "Daṭṭhabbasuttavaṇṇanā niṭṭhitā.",
  "tika-s0304t1:20": "6. Sallasuttavaṇṇanā",
  "tika-s0304t1:21": "254.Dvīsu janesūti sutavantaassutavantesu dvīsu janesu. Anugatavedhanti pubbe pavattavedhassa anugatavedhaṁ. Balavatarā diguṇā viya hutvā daḷhatarapavattiyā. Evamevāti yathā viddhassa purisassa anuvedhanā balavatarā, evameva. Samādhimaggaphalāni nissaraṇaṁ vikkhambhanasamucchedapaṭippassaddhivasena. Samādhisīsena hettha jhānañca gahitaṁ. So na jānāti anadhigatattā. Nissaraṇanti jānāti anissaraṇameva. Tāsaṁ samadhigatānaṁ sukhadukkhavedanānaṁ. Na vippayutto appahīnakilesattā. Saṅkhātadhammassāti saṅkhāya paññāya pariññātacatukkhandhassa. Tenāha ‘‘tulitadhammassā’’ti. Imasmimpi sutte purimasutte viya ārammaṇānusayova kathito, so pana tattha vuttanayeneva veditabbo. Anurodhavirodhapahānassa vuttattā khīṇāsavo dhuraṁ. Anāgāmīpi vaṭṭati, tassa virodhappahānaṁ labbhati.",
  "tika-s0304t1:22": "Sallasuttavaṇṇanā niṭṭhitā.",
  "tika-s0304t1:23": "7. Paṭhamagelaññasuttavaṇṇanā",
  "tika-s0304t1:24": "255. Saddahitvā gilāne upaṭṭhātabbe maññissantīti yojanā. Tatthāti tasmiṁ ṭhāne. Kammaṭṭhānānuyogo sappāyo yesaṁ te kammaṭṭhānasappāyā, satipaṭṭhānaratāti attho. Aniccataṁ anupassantoti kāyaṁ paṭicca uppannāya vedanāya ca aniccataṁ anupassanto. Vayaṁ anupassantotiādīsupi eseva nayo. Vayanti pana tāya eva khayasaṅkhātaṁ. Virāganti virajjanaṁ. Paṭinissagganti pariccāgapaṭinissaggaṁ, pakkhandanapaṭinissaggampi vā.",
  "tika-s0304t1:25": "Āgamanīyapaṭipadāti ariyamaggassa āgamanaṭṭhāniyā pubbabhāgapaṭipadā. Pubbabhāgāyeva na lokuttarā. Sampajaññaṁ pubbabhāgiyameva. Tisso anupassanā pubbabhāgāyeva vipassanāpariyāpannattā . Missakāti lokiyalokuttaramissakā. Bhāvanākālo dassito ‘‘nirodhānupassino viharato, paṭinissaggānupassino viharato rāgānusayo pahīyatī’’ti vuttattā.",
  "tika-s0304t1:26": "Paṭhamagelaññasuttavaṇṇanā niṭṭhitā.",
  "tika-s0304t1:27": "8-9. Dutiyagelaññasuttādivaṇṇanā",
  "tika-s0304t1:28": "256-257.Phassaṁ paṭiccāti ettha phassasīsena phassāyatanānaṁ gahaṇaṁ. Na hi phassāyatanehi vinā phassassa sambhavo. Tenāha ‘‘kāyova hi ettha phassoti vutto’’ti, phassasīsena vuttoti adhippāyo. Navamaṁ uttānameva heṭṭhā vuttanayattā.",
  "tika-s0304t1:29": "Dutiyagelaññasuttādivaṇṇanā niṭṭhitā.",
  "tika-s0304t1:30": "10. Phassamūlakasuttavaṇṇanā",
  "tika-s0304t1:31": "258. Sukhavedanāya hitaṁ sukhavedaniyaṁ. So panesa hitabhāvo paccayabhāvenāti āha ‘‘sukhavedanāya paccayabhūta’’nti. Imasmimpi suttadvayeti imasmiṁ navame dasame ca suttepi. Sammasanacāravedanāti sammasanīyavedanā eva kathitā, na lokuttarāti adhippāyo.",
  "tika-s0304t1:32": "Phassamūlakasuttavaṇṇanā niṭṭhitā.",
  "tika-s0304t1:33": "Sagāthāvaggavaṇṇanā niṭṭhitā.",
  "tika-s0304t1:34": "2. Rahogatavaggo",
  "tika-s0304t1:35": "1. Rahogatasuttavaṇṇanā",
  "tika-s0304t1:36": "259.Yaṁkiñci vedayitanti ‘‘sukhaṁ dukkhaṁ adukkhamasukha’’nti vuttaṁ vedayitaṁ dukkhasmiṁ antogadhaṁ, dukkhanti vattabbataṁ labhati pariyāyenāti attho. Tenāha ‘‘taṁ sabbaṁ dukkhanti attho’’ti. Yā esātiādīsu yo saṅkhārānaṁ aniccatāsaṅkhāto hutvā abhāvākāro, yā khayasabhāvatā vinassanasabhāvatā jarāya maraṇena cāti dvidhā vipariṇāmanasabhāvatā, etaṁ sandhāya uddissa sabbaṁ vedayitaṁ dukkhanti mayā vuttanti ayaṁ saṅkhepattho. Sāti saṅkhārānaṁ aniccatā . Vedanānampi aniccatā eva saṅkhārasabhāvattā. Tāsaṁ aniccatā ca nāma maraṇaṁ bhaṅgoti katvā tato uttari dukkhaṁ nāma natthīti sabbā vedanā ‘‘dukkhā’’ti vuttā, yathā ‘‘yadaniccaṁ taṁ dukkha’’nti ca, ‘‘pañcupādānakkhandhā dukkhā’’ti ca vuttaṁ. Idaṁ suttapadaṁ. Cattāro āruppāti catasso arūpasamāpattiyo. Etthāti ca etasmiṁ paṭippassaddhivāre.",
  "tika-s0304t1:37": "Rahogatasuttavaṇṇanā niṭṭhitā.",
  "tika-s0304t1:38": "4. Agārasuttavaṇṇanā",
  "tika-s0304t1:39": "262.Puratthimāti vibhattilopena niddeso, nissakke vā etaṁ paccattavacanaṁ. Paṭhamajjhānādivasenāti paṭhamadutiyajjhānavasena. Anussativasenāti nidassanamattaṁ aññassapi upacārajjhānaggahitassa savitakkacārassa nirāmisassa sukhassa labbhanato. Tassapi vā paṭhamajjhānādīti ettha ādi-saddena saṅgaho daṭṭhabbo. Kāmahetu dukkhappattānaṁ dukkhavedanā kāmāmisena sāmisā vedanā. Anuttaravimokkhā nāma arahattaphalaṁ. ‘‘Kudāssu nāmāhaṁ tadāyatanaṁ upasampajja viharissāmī’’ti evaṁ pihaṁ upaṭṭhāpayato tasmiṁ anijjhamāne pihappaccayā uppannadomanassavedanā. Nekkhammanissitā upekkhāvedanā nirāmisā adukkhamasukhā nāma. Savisesaṁ pana dassetuṁ ‘‘catutthajjhānavasena uppannā adukkhamasukhavedanā’’ti vuttaṁ.",
  "tika-s0304t1:40": "Agārasuttavaṇṇanā niṭṭhitā.",
  "tika-s0304t1:41": "5-8. Paṭhamaānandasuttādivaṇṇanā",
  "tika-s0304t1:42": "263-266.Heṭṭhā kathitanayāneva, veneyyajjhāsayato pana tesaṁ desanāti daṭṭhabbaṁ. Etthāti etesu catūsu suttesu. Purimāni dve ‘‘paṭhamaṁ jhānaṁ samāpannassa vācā paṭippassaddhā hotī’’tiādinā nayena yāva khīṇāsavassa kilesapaṭippassaddhi, tāva desanāya pavattattā ‘‘paripuṇṇapassaddhikānī’’ti vuttāni. Tāva paripūraṁ katvā adesitattā ‘‘pacchimāni upaḍḍhapassaddhikāni, desanāyā’’tiādi vuttaṁ.",
  "tika-s0304t1:43": "Paṭhamaānandasuttādivaṇṇanā niṭṭhitā.",
  "tika-s0304t1:44": "9-10. Pañcakaṅgasuttādivaṇṇanā",
  "tika-s0304t1:45": "267-268.Daṇḍamuggaraṁ aggasoṇḍamuggaraṁ. Kāḷasuttapakkhipanaṁ kāḷasuttanāḷi. Vāsiādīni pañca aṅgāni assāti pañcakaṅgo. Vatthuvijjāya vuttavidhinā kattabbanissayāni ṭhapetīti thapati. Paṇḍitaudāyitthero, na lāḷudāyitthero. Dvepānandāti aṭṭhakathāya paduddhāro kato – ‘‘dvepi mayā ānandā’’ti pana pāḷiyaṁ. Pasādakāyasannissitā kāyikā, cetosannissitā cetasikā. Ādhipaccaṭṭhena sukhameva indriyanti sukhindriyaṁ. Upavicāravasenāti rūpādīni upecca vicaraṇavasena. Atīte ārammaṇe. Paccuppanneti addhāpaccuppanne. Evaṁ aṭṭhādhikaṁ sataṁ aṭṭhasataṁ.",
  "tika-s0304t1:46": "Pāṭiyekko anusandhīti pucchānusandhiādīhi visuṁ tehi asammisso eko anusandhi. Ekāpi vedanā kathitā ‘‘tatra, bhikkhave, sutavā ariyasāvako’’ti āharitvā ‘‘phassapaccayā vedanā’’ti. Yasmā bhagavā catutthajjhānupekkhāvedanaṁ vatvā – ‘‘atthānanda, etasmā sukhā aññaṁ sukha’’ntiādiṁ vadanto thapatino vādaṁ upatthambheti nāma. Tena hi upekkhāvedanā ‘‘sukha’’nteva vuttā santasabhāvattā. Abhikkantataranti ativiya kantataraṁ manoramataraṁ. Tenāha ‘‘sundaratara’’nti. Paṇītataranti padhānabhāvaṁ nītatāya uḷārataraṁ. Tenāha ‘‘atappakatara’’nti. Sukhanti vuttā paṭipakkhassa suṭṭhu khādanena, sukaraṁ okāsadānamassāti vā. Nirodho sukhaṁ nāma sabbaso udayabbayābhāvato. Tenāha ‘‘niddukkhabhāvasaṅkhātena sukhaṭṭhenā’’ti.",
  "tika-s0304t1:47": "Sukhasmiṁyevāti sukhamicceva paññapeti. Nirodhasamāpattiṁ sīsaṁ katvāti nirodhasamāpattidesanāya sīsaṁ uttamaṁ katvā. Desanāya uddesādhimutte uṭṭhāpetvā vitthāritattā ‘‘neyyapuggalassa vasenā’’ti vuttaṁ. Dasamaṁ anantarasutte vuttanayattā uttānatthameva.",
  "tika-s0304t1:48": "Pañcakaṅgasuttādivaṇṇanā niṭṭhitā.",
  "tika-s0304t1:49": "Rahogatavaggavaṇṇanā niṭṭhitā.",
  "tika-s0304t1:50": "3. Aṭṭhasatapariyāyavaggo",
  "tika-s0304t1:51": "1. Sīvakasuttavaṇṇanā",
  "tika-s0304t1:52": "269. Cūḷā pana assa mahatī atthi savisesā, tasmā ‘‘moḷiyasīvako’’ti vuccati. Channaparibbājakoti kambalādinā kopīnapaṭicchādakaparibbājako. Pittapaccayānīti pittahetukāni . ‘‘Tisso vedanā’’ti vatvā tāsaṁ sambhavaṁ dassetuṁ ‘‘katha’’ntiādi vuttaṁ. Kusalavedanā uppajjati pittapaccayā. Pittabhesajjaṁ karissāmīti bhesajjasambharaṇatthañceva tadatthaṁ āmisakiñjakkhasambharaṇatthañca pāṇaṁ hanatīti yojanā. Majjhatto bhesajjakaraṇe udāsīno.",
  "tika-s0304t1:53": "Tasmāti yasmā pittādipaccayahetukanti attano ca lokassa ca paccakkhaṁ atidhāvanti ye samaṇā vā brāhmaṇā vā, tasmā tesaṁ micchā. Pittādīnaṁ tiṇṇampi samodhānasannipāte jātāni sannipātikāni. Purimautuno visadiso utuvipariṇāmoti āha ‘‘visabhāgaututo jātānī’’ti . Anudako thaddhalūkhabhūmivibhāgo jaṅgaladeso, vuttavipariyāyena anupadeso veditabbo. Malayaṁ himasītabahulo, itaro uṇhabahulo.",
  "tika-s0304t1:54": "Attano pakaticariyānaṁ visamaṁ kāyassa pariharaṇavasena, jātāni pana asayhasahanaadesaakālacaraṇādinā veditabbānīti āha ‘‘mahābhāravahanā’’tiādi. Parassa upakkamato nibbattāni opakkamikānīti āha – ‘‘ayaṁ coro vā’’tiādi. Kevalanti bāhirapaccayaṁ anapekkhitvā kevalaṁ teneva. Tenāha ‘‘kammavipākatova jātānī’’ti. Sakkā paṭibāhituṁ patīkārena. Lokavohāro nāma kathito pittasamuṭṭhānādisamaññāya lokasiddhattā. Kāmaṁ sarīrasannissitā vedanā kammanibbattāva, tassā pana paccuppannapaccayavasena evamayaṁ lokavohāroti vuttañceva gahetvā paravādapaṭisedho katoti daṭṭhabbaṁ.",
  "tika-s0304t1:55": "Sīvakasuttavaṇṇanā niṭṭhitā.",
  "tika-s0304t1:56": "2-10. Aṭṭhasatasuttādivaṇṇanā",
  "tika-s0304t1:57": "270-278. Vedanānaṁ aṭṭhādhikaṁ sataṁ, tassa aṭṭhasatassa tabbhāvassa pariyāyo kāraṇaṁ ettha atthīti aṭṭhasatapariyāyo, suttaṁ. Tenāha ‘‘aṭṭhasatassa kāraṇabhūta’’nti. Dhammakāraṇanti pariyattidhammabhūtaṁ kāraṇaṁ. Kāyikāti pañcadvārakāyikā. Tenāha ‘‘kāmāvacareyeva labbhantī’’ti, kāmabhūmikāti attho. Arūpāvacare natthi, tibhūmikāti attho. Tenāha – ‘‘arūpe tikacatukkajjhānaṁ uppajjati, tañca kho lokuttaraṁ, na lokiya’’nti. Itarā upekkhāvedanā. Upavicaranti upecca pajjantīti attho. Taṁsampayuttānanti vicārasampayuttānaṁ.",
  "tika-s0304t1:58": "Paṭilābhatoti paṭiladdhabhāvato. Samanupassatoti paccavekkhato passato. Atītaṁ khaṇattayātikkamena atikkantaṁ, niruddhappattiyā niruddhaṁ, pakativijahanena vipariṇataṁ. Samanussaratoti cintayato. Gehassitanti kāmaguṇanissitaṁ. Kāmaguṇā hi idha gehanissitadhammena gehapariyāyena vuttā.",
  "tika-s0304t1:59": "Vipariṇāmavirāganirodhanti vipariṇāmanaṁ virajjanalakkhaṇaṁ nirujjhanañca viditvā. Pubbeti atīte. Etarahīti idāni vattamānā. Sammappaññāya passatoti vipassanāpaññāya ceva maggapaññāya ca yāthāvato passato. Ussukkāpetunti vipassanaṁ paṭṭhapetvā maggapaṭivedhaṁ pāpetuṁ. Nibbānaṁ uddissa pavattitattā nekkhammassitasomanassāni nāma. Lokāmisapaṭisaṁyuttānanti kāmaguṇanissitānaṁ. Tadāyatananti taṁ āyatanaṁ taṁ kāraṇaṁ arahattaṁ. Anuttaresu vimokkhesūti ariyaphaladhammesu. Pihanti adhigamicchaṁ.",
  "tika-s0304t1:60": "Upekkhāti somanassarahitaaññāṇupekkhā. Bālyayogato bālassa, tato eva mūḷhassa puthujjanassa. Kilesodhīnaṁ maggodhīhi ajitattā anodhijinassa. Sattamabhavādito uddhaṁ pavattanavipākassa ajitattā avipākajinassa. Anekādīnave vaṭṭe ādīnavassa ajānanena anādīnavadassāvino. Paṭipattipaṭivedhabāhusaccābhāvena assutavato puthujjanassa. Rūpaṁ sā nātivattati na atikkamati ñāṇasampayuttābhāvato. Sabbasaṅgāhakoti sabbadhamme saṅgaṇhanako. Tatiyādīni yāva dasamā heṭṭhā vuttanayattā uttānatthāneva.",
  "tika-s0304t1:61": "Aṭṭhasatasuttādivaṇṇanā niṭṭhitā.",
  "tika-s0304t1:62": "11. Nirāmisasuttavaṇṇanā",
  "tika-s0304t1:63": "279. Ārammaṇato sampayogato ca kilesāmisena sāmisā. Nirāmisāyāti nissakkavacanaṁ. Nirāmisatarāvāti ekaṁsavacanaṁ tassā tathā nissametabbatāya. Sā hi pīti sabbaso santakilesāmise santāne pavattiyā accantasabhāvadhammārammaṇavisayatāya sayampi sātisayaṁ santasabhāvākārena pavattiyā nirāmisāyapi nirāmisatarā vuttā. Tenāha ‘‘nanu cā’’tiādi. Idāni tamatthaṁ upamāya sādhetuṁ ‘‘yathā hī’’tiādimāha. Appaṭihārikanti paṭiharaṇarahitaṁ appaṭihāraṁ, kenaci anāvaṭanti attho. Sesavāresūti sukhavāraupekkhāvāresu.",
  "tika-s0304t1:64": "Vimokkhavāro pana na atidiṭṭho itarehi visadisattā. Tenāha ‘‘vimokkhavāre panā’’tiādi. Rūpapaṭisaṁyuttoti bhāvitarūpapaṭisaṁyutto. Sāmiso nāma yasmā sāmisarūpapaṭibaddhavutti ceva sāmisarūpapaṭibhāgañca , tasmā ‘‘rūpāmisa’’nti vuccati, tena rūpāmisena sāmiso nāma. Arūpāmisassa abhāvato arūpapaṭisaṁyutto vimokkho nirāmiso nāma.",
  "tika-s0304t1:65": "Nirāmisasuttavaṇṇanā niṭṭhitā.",
  "tika-s0304t1:66": "Aṭṭhasatapariyāyavaggavaṇṇanā niṭṭhitā.",
  "tika-s0304t1:67": "Vedanāsaṁyuttavaṇṇanā niṭṭhitā."
}