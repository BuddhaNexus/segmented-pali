{
  "tika-abh02t5:0": "6. Paṭiccasamuppādavibhaṅgo",
  "tika-abh02t5:1": "1. Suttantabhājanīyaṁ",
  "tika-abh02t5:2": "Uddesavāravaṇṇanā",
  "tika-abh02t5:3": "225. ‘‘‘Kiṁvādī bhante sammāsambuddho’ti? ‘Vibhajjavādī mahārājā’’’ti (pārā. aṭṭha. 1.tatiyasaṅgītikathā) moggaliputtatissattherena vuttattā sammāsambuddhasāvakā vibhajjavādino. Te hi venayikādibhāvaṁ vibhajja vadanti, cīvarādīnaṁ sevitabbāsevitabbabhāvaṁ vā sassatucchedavāde vā vibhajja vadanti ‘‘sassato attā ca loko cā’’tiādīnaṁ ṭhapanīyānaṁ ṭhapanato rāgādikkhayassa sassatassa rāgādikāyaduccaritādiucchedassa ca vacanato, na pana ekaṁsabyākaraṇīyādayo tayo pañhe apanetvā vibhajjabyākaraṇīyameva vadantīti. Vibhajjavādīnaṁ maṇḍalaṁ samūho vibhajjavādimaṇḍalaṁ, vibhajjavādino vā bhagavato parisā vibhajjavādimaṇḍalantipi vadanti. Ācariyehi vuttaaviparītatthadīpanena te anabbhācikkhantena. ‘‘Avijjā puññāneñjābhisaṅkhārānaṁ hetupaccayo hotī’’tiādiṁ vadanto kathāvatthumhi paṭikkhitte puggalavādādike ca vadanto sakasamayaṁ vokkamati nāma, tathā avokkamantena. Parasamayaṁ dosāropanabyāpāravirahena anāyūhantena. ‘‘Idampi yuttaṁ gahetabba’’nti parasamayaṁ asampiṇḍentenāti keci vadanti.",
  "tika-abh02t5:4": "‘‘Tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati anañña’’ntiādiṁ (ma. ni. 1.396) vadanto suttaṁ paṭibāhati nāma, tathā appaṭibāhantena. ‘‘Tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā’’ti (ma. ni. 1.234; pāci. 418, 429), ‘‘supinante kato vītikkamo āpattikaro hotī’’ti ca evamādiṁ vadanto vinayaṁ paṭilometi nāma, tabbipariyāyena taṁ anulomentena. Paṭilomento hi kammantaraṁ bhindanto dhammatañca vilometi. Suttante vutte cattāro mahāpadese, aṭṭhakathāyañca vutte suttasuttānulomaācariyavādaattanomatimahāpadese olokentena. Taṁolokanena hi sutte vinaye ca santiṭṭhati nātidhāvati. Dhammanti paṭiccasamuppādapāḷiṁ. Atthanti tadatthaṁ. Hetuhetuphalāni idha nādhippetāni. ‘‘Dukkhādīsu aññāṇaṁ avijjā’’ti vuttamatthaṁ parivattitvā puna ‘‘pubbante aññāṇa’’ntiādīhi aparehipi pariyāyehi niddisantena. ‘‘Saṅkhārā iminā pariyāyena bhavoti vuccanti, taṇhā iminā pariyāyena upādāna’’ntiādinā niddisantenāti vadanti.",
  "tika-abh02t5:5": "Sattoti sattasuññatāti vadanti, sattasuññesu vā saṅkhāresu sattavohāro. Paccayākārameva cāti paccayākāro eva ca, ma-kāro padasandhikaro.",
  "tika-abh02t5:6": "Tasmāti vuttanayena atthavaṇṇanāya kātabbattā dukkarattā ca.",
  "tika-abh02t5:7": "Patiṭṭhaṁ nādhigacchāmīti yattha ṭhitassa vaṇṇanā sukarā hoti, taṁ nayaṁ attanoyeva ñāṇabalena nādhigacchāmīti attho. Nissayaṁ pana ācikkhanto āha ‘‘sāsanaṁ panida’’ntiādi. Idha sāsananti pāḷidhammamāha, paṭiccasamuppādameva vā. So hi anulomapaṭilomādinānādesanānayamaṇḍito abbocchinno ajjāpi pavattatīti nissayo hoti. Tadaṭṭhakathāsaṅkhāto ca pubbācariyamaggoti.",
  "tika-abh02t5:8": "‘‘Taṁ suṇātha samāhitā’’ti ādarajanane kiṁ payojananti taṁ dassento āha ‘‘vuttañheta’’ntiādi. Aṭṭhiṁ katvāti atthaṁ katvā, yathā vā na nassati, evaṁ aṭṭhigataṁ viya karonto aṭṭhiṁ katvā. Pubbakālato aparakāle bhavaṁ pubbāpariyaṁ. Paṭhamārambhādito pabhuti khaṇe khaṇe ñāṇavisesaṁ kilesakkhayavisesañca labhatīti attho.",
  "tika-abh02t5:9": "Kammavipākakilesavaṭṭānaṁ mūlakāraṇattā ādito vuttattā ca avijjā paṭiccasamuppādassa mūlaṁ. Tattha valliyā mūle diṭṭhe tato pabhuti valliyā haraṇaṁ viya paṭiccasamuppādassa mūle diṭṭhe tato pabhuti paṭiccasamuppādadesanāti upamāsaṁsandanā na kātabbā. Na hi bhagavato ‘‘idameva diṭṭhaṁ, itaraṁ adiṭṭha’’nti vibhajanīyaṁ atthi sabbassa diṭṭhattā. Mūlato pabhuti pana valliyā haraṇaṁ viya mūlato pabhuti paṭiccasamuppādadesanā katāti idamettha sāmaññamadhippetaṁ, bodhaneyyajjhāsayavasena vā bodhetabbabhāvena mūlādidassanasāmaññañca yojetabbaṁ.",
  "tika-abh02t5:10": "Tassāti –",
  "tika-abh02t5:11": "‘‘Sa kho so, bhikkhave, kumāro vuddhimanvāya indriyānaṁ paripākamanvāya pañcahi kāmaguṇehi samappito…pe… rajanīyehi, so cakkhunā rūpaṁ disvā piyarūpe rūpe sārajjati, apiyarūpe rūpe byāpajjati, anupaṭṭhitakāyasatī ca viharati parittacetaso. So tañca cetovimuttiṁ paññāvimuttiṁ yathābhūtaṁ nappajānāti. Yatthassa te uppannā pāpakā akusalā dhammā aparisesā nirujjhanti, so evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā, so taṁ vedanaṁ abhinandati abhivadati ajjhosāya tiṭṭhatī’’ti (ma. ni. 1.408) –",
  "tika-abh02t5:12": "Evaṁ vuttassa. Evaṁ sotadvārādīsupi. Abhivadatoti ‘‘aho sukhaṁ, aho sukha’’nti vacībhedakarappattāya balavataṇhāya ‘‘ahaṁ mamā’’ti abhivadato. Tato balavatiyā mocetuṁ asakkuṇeyyabhāvena ajjhosāya tiṭṭhato. Tatopi balavatī upādānabhūtā taṇhā nandī. Ettha ca abhinandanādinā taṇhā vuttā, nandīvacanena tappaccayaṁ upādānaṁ catubbidhampi nanditātadavippayogatāhi taṇhādiṭṭhābhinandanabhāvehi cāti veditabbaṁ. ‘‘Jātipaccayā jarāmaraṇa’’ntiādikañca tattheva mahātaṇhāsaṅkhayavimuttisutte (ma. ni. 1.402-403) vuttaṁ.",
  "tika-abh02t5:13": "Vipākavaṭṭabhūte paṭisandhipavattiphassādayo kammasamuṭṭhānañca ojaṁ sandhāya ‘‘cattāro āhārā taṇhānidānā’’tiādi vuttaṁ, vaṭṭūpatthambhakā pana itarepi āhārā taṇhāpabhave tasmiṁ avijjamāne na vijjantīti ‘‘taṇhānidānā’’ti vattuṁ vaṭṭanti.",
  "tika-abh02t5:14": "Tato tatoti catubbidhāsu desanāsu tato tato desanāto. Ñāyappaṭivedhāya saṁvattatīti ñāyoti maggo, soyeva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti (saṁ. ni. 2.41) vacanato. Sayameva hi samantabhadrakattā tathā tathā paṭivijjhitabbattā tāya tāya desanāya attano paṭivedhāya saṁvattatīti. Samantabhadrakattaṁ desanāvilāsappatti ca catunnampi desanānaṁ samānaṁ kāraṇanti visesakāraṇaṁ vattukāmo āha ‘‘visesato’’ti. Assa bhagavato desanā, assa vā paṭiccasamuppādassa desanāti yojetabbaṁ. Pavattikāraṇavibhāgo avijjādikova, kāraṇanti vā gahitānaṁ pakatiādīnaṁ avijjādīnañca akāraṇatā kāraṇatā ca. Tattha sammūḷhā keci akāraṇaṁ ‘‘kāraṇa’’nti gaṇhanti, keci na kiñci kāraṇaṁ bujjhantīti tesaṁ yathāsakehi anurūpehi kāraṇehi saṅkhārādipavattisandassanatthaṁ anulomadesanā pavattā, itarāsaṁ tadatthatāsambhavepi na tāsaṁ tadatthameva pavatti atthantarasabbhāvato. Ayaṁ pana tadatthā evāti etissā tadatthatā vuttā. Pavattiādīnavapaṭicchādikā avijjā ādi, tato saṅkhārā uppajjanti tato viññāṇanti evaṁ pavattiyā uppattikkamasandassanatthañca.",
  "tika-abh02t5:15": "Anuvilokayato yo sambodhito pubbabhāge taṁtaṁphalapaṭivedho pavatto, tadanusārena tadanugamena jarāmaraṇādikassa jātiādikāraṇaṁ yaṁ adhigataṁ, tassa sandassanatthaṁ assa paṭilomadesanā pavattā, anuvilokayato paṭilomadesanā pavattāti vā sambandho. Desentopi hi bhagavā kicchāpannaṁ lokaṁ anuviloketvā pubbabhāga…pe… sandassanatthaṁ desetīti. Āhārataṇhādayo paccuppannaddhā, saṅkhārāvijjā atītaddhāti iminā adhippāyenāha ‘‘yāva atītaṁ addhānaṁ atiharitvā’’ti, āhārā vā taṇhāya pabhāvetabbā anāgato addhā, taṇhādayo paccuppanno, saṅkhārāvijjā atītoti. Paccakkhaṁ pana phalaṁ dassetvā taṁnidānadassanavasena phalakāraṇaparamparāya dassanaṁ yujjatīti āhārā purimataṇhāya uppāditā paccuppanno addhā, taṇhādayo atīto, saṅkhārāvijjā tatopi atītataro saṁsārassa anādibhāvadassanatthaṁ vuttoti yāva atītaṁ addhānanti yāva atītataraṁ addhānanti attho yutto.",
  "tika-abh02t5:16": "Āyatiṁ punabbhavābhinibbattiāhārakā vā cattāro āhārā –",
  "tika-abh02t5:17": "‘‘Āhāretīti ahaṁ na vadāmi, āhāretīti cāhaṁ vadeyyuṁ, tatrassa kallo pañho ‘ko nu kho, bhante, āhāretī’ti. Evaṁ cāhaṁ na vadāmi, evaṁ pana avadantaṁ maṁ yo evaṁ puccheyya ‘kissa nu kho, bhante, viññāṇāhāro’ti. Esa kallo pañho, tatra kallaṁ veyyākaraṇaṁ, viññāṇāhāro āyatiṁ punabbhavābhinibbattiyā’’ti (saṁ. ni. 2.12) –",
  "tika-abh02t5:18": "Vacanato taṁsampayuttattā phassacetanānaṁ tappavattihetuttā ca kabaḷīkārāhārassa. Tena hi upatthambhitarūpakāyassa, tañca icchantassa kammaviññāṇāyūhanaṁ hoti. Bhojanañhi saddhādīnaṁ rāgādīnañca upanissayoti vuttanti. Tasmā ‘‘te kammavaṭṭasaṅgahitā āhārā paccuppanno addhā’’ti imasmiṁ pariyāye purimoyevattho yutto. Atītaddhuto pabhuti ‘‘iti kho, bhikkhave, avijjāpaccayā saṅkhārā’’tiādinā (saṁ. ni. 2.3) atīte tato parañca hetuphalapaṭipāṭiṁ paccakkhānaṁ āhārānaṁ nidānadassanavasena ārohitvā nivattanena vinā abujjhantānaṁ taṁsandassanatthaṁ sā ayaṁ desanā pavattāti attho. Anāgataddhuno sandassanatthanti anāgataddhuno duppaṭivijjhantānaṁ apassantānaṁ paccakkhaṁ paccuppannaṁ hetuṁ dassetvā hetuphalaparamparāya tassa sandassanatthanti attho.",
  "tika-abh02t5:19": "Mūlakāraṇasaddaṁ apekkhitvā ‘‘na akāraṇa’’nti napuṁsakaniddeso kato. Akāraṇaṁ yadi siyā, suttaṁ paṭibāhitaṁ siyāti dassento suttaṁ āharati. Vaṭṭakathāya sīsabhāvo vaṭṭahetuno kammassapi hetubhāvo. Tattha bhavataṇhāyapi hetubhūtā avijjā, tāya paṭicchāditādīnave bhave taṇhuppattitoti avijjā visesena sīsabhūtāti ‘‘mūlakāraṇa’’nti vuttā. Purimāya koṭiyā apaññāyamānāya uppādavirahato niccataṁ gaṇheyyāti āha ‘‘evañcetaṁ, bhikkhave, vuccatī’’tiādi. Tena ito pubbe uppannapubbatā natthīti apaññāyanato purimakoṭiapaññāyanaṁ vuttanti imamatthaṁ dasseti.",
  "tika-abh02t5:20": "Avijjātaṇhāhetukkamena phalesu vattabbesu ‘‘sugatiduggatigāmino’’ti vacanaṁ saddalakkhaṇāvirodhanatthaṁ. Dvande hi pūjitassa pubbanipātoti. Savarā kira maṁsassa aṭṭhinā alagganatthaṁ punappunaṁ tāpetvā koṭṭetvā uṇhodakaṁ pāyetvā virittaṁ sūnaṁ aṭṭhito muttamaṁsaṁ gāviṁ mārenti. Tenāha ‘‘aggisantāpi’’ccādi. Tattha yathā vajjhā gāvī ca avijjābhibhūtatāya yathāvuttaṁ uṇhodakapānaṁ ārabhati, evaṁ puthujjano yathāvuttaṁ duggatigāmikammaṁ. Yathā pana sā uṇhodakapāne ādīnavaṁ disvā taṇhāvasena sītudakapānaṁ ārabhati, evamayaṁ avijjāya mandattā duggatigāmikamme ādīnavaṁ disvā taṇhāvasena sugatigāmikammaṁ ārabhati. Dukkhe hi avijjaṁ taṇhā anuvattati, sukhe taṇhaṁ avijjāti.",
  "tika-abh02t5:21": "Evanti avijjāya nivutattā taṇhāya saṁyuttattā ca. Ayaṁ kāyoti saviññāṇakakāyo khandhapañcakaṁ, ‘‘saḷāyatanapaccayā phasso’’ti vacanato phassakāraṇañcetaṁ vuccatīti āyatanachakkaṁ vā. Samudāgatoti uppanno. Bahiddhā ca nāmarūpanti bahiddhā saviññāṇakakāyo khandhapañcakaṁ, saḷāyatanāni vā. Itthetanti itthaṁ etaṁ. Attano ca paresañca pañcakkhandhā dvādasāyatanāni ca dvārārammaṇabhāvena vavatthitāni dvayanāmānīti attho. ‘‘Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā, idha pana ajjhattikabāhirāni āyatanāni. Mahādvayaṁ nāma kireta’’nti (saṁ. ni. aṭṭha. 2.2.19) vuttaṁ. Ayamettha adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso’’tiādinā (saṁ. ni. 2.43) ‘‘cakkhu ceva rūpā ca…pe… mano ceva dhammā cā’’ti vuttāni dvayāni paṭicca cakkhusamphassādayo vuttā, idha pana ‘‘ayañceva kāyo’’ti cakkhādinissaye sesadhamme cakkhādinissite eva katvā vuttaṁ, cakkhādikāyaṁ ekattena ‘‘ajjhattikāyatana’’nti gahetvā ‘‘bahiddhā nāmarūpa’’nti vuttaṁ, rūpādiārammaṇaṁ ekatteneva bāhirāyatananti tāni ajjhattikabāhirāni āyatanāni paṭicca phasso vutto, tasmā mahādvayaṁ nāmetanti. Evañca katvā ‘‘attano ca parassa ca pañcahi khandhehi chahāyatanehi cāpi ayamattho dīpetabbovā’’ti (saṁ. ni. aṭṭha. 2.2.19) vuttaṁ. ‘‘Ayaṁ kāyo’’ti hi vuttāni sanissayāni cakkhādīni attano pañcakkhandhā, ‘‘bahiddhā nāmarūpa’’nti vuttāni rūpādīni paresaṁ. Tathā ayaṁ kāyo attanova ajjhattikāni āyatanāni, bahiddhā nāmarūpaṁ paresaṁ bāhirānīti. Aññathā ajjhattikāyatanamatte eva ‘‘ayaṁ kāyo’’ti vutte na ajjhattikāyatanāneva attano pañcakkhandhā hontīti attano ca paresañca pañcakkhandhehi dīpanā na sambhaveyyāti. Saḷevāyatanānīti saḷeva samphassakāraṇāni, yehi kāraṇabhūtehi āyatanehi uppannena phassena phuṭṭho bālo sukhadukkhaṁ paṭisaṁvedeti.",
  "tika-abh02t5:22": "Ādi-saddena ‘‘etesaṁ vā aññatarena avijjānīvaraṇassa, bhikkhave, paṇḍitassa taṇhāya saṁyuttassā’’tiādi yojetabbaṁ. Tasmiñhi sutte saṅkhāre avijjātaṇhānissite eva katvā kāyaggahaṇena viññāṇanāmarūpasaḷāyatanāni gahetvā etasmiñca kāye saḷāyatanānaṁ phassaṁ taṁnissitameva katvā vedanāya visesapaccayabhāvaṁ dassentena bhagavatā bālapaṇḍitānaṁ atītaddhāvijjātaṇhāmūlako vedanānto paṭiccasamuppādo dassito. Puna ca bālapaṇḍitānaṁ visesaṁ dassentena –",
  "tika-abh02t5:23": "‘‘Yāya ca, bhikkhave, avijjāya nivutassa bālassa yāya ca taṇhāya saṁyuttassa ayaṁ kāyo samudāgato, sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave, bālo acari brahmacariyaṁ sammā dukkhakkhayāya, tasmā bālo kāyassa bhedā kāyūpago hoti, so kāyūpago samāno na parimuccati jātiyā…pe… dukkhasmāti vadāmī’’ti (saṁ. ni. 2.19) –",
  "tika-abh02t5:24": "Vedanāpabhavaṁ sāvijjaṁ taṇhaṁ dassetvā upādānabhave ca taṁnissite katvā ‘‘kāyūpago hotī’’tiādinā jātiādike dassentena paccuppannahetusamuṭṭhānato pabhuti ubhayamūlova paṭiccasamuppādo vutto, tabbipariyāyena ca paṇḍitassa paccuppannahetuparikkhayato pabhuti ubhayamūlako paṭilomapaṭiccasamuppādoti.",
  "tika-abh02t5:25": "Duggatigāmikammassa visesapaccayattā avijjā ‘‘avindiyaṁ vindatī’’ti vuttā, tathā visesapaccayo vindiyassa na hotīti ‘‘vindiyaṁ na vindatī’ti ca. Attani nissitānaṁ cakkhuviññāṇādīnaṁ pavattanaṁ uppādanaṁ āyatanaṁ. Sammohabhāveneva anabhisamayabhūtattā aviditaṁ aññātaṁ karoti. Antavirahite javāpetīti ca vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena tīsupi padesu a-kāra vi-kāra ja-kāre gahetvā aññesaṁ vaṇṇānaṁ lopaṁ katvā ja-kārassa ca dutiyassa āgamaṁ katvā ‘‘avijjā’’ti vuttā. Byañjanatthaṁ dassetvā sabhāvatthaṁ dassetuṁ ‘‘apicā’’tiādimāha. Cakkhuviññāṇādīnaṁ vatthārammaṇāni ‘‘idaṁ vatthu, idamārammaṇa’’nti avijjāya ñātuṁ na sakkāti avijjā tappaṭicchādikā vuttā. Vatthārammaṇasabhāvacchādanato eva avijjādīnaṁ paṭiccasamuppādabhāvassa, jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannachādanaṁ veditabbaṁ.",
  "tika-abh02t5:26": "Saṅkhāra-saddaggahaṇena āgatā saṅkhārā saṅkhāra-saddena āgatasaṅkhārā. Yadipi avijjāpaccayā saṅkhārāpi saṅkhāra-saddena āgatā, te pana imissā desanāya padhānāti visuṁ vuttā. Tasmā ‘‘duvidhā’’ti ettha abhisaṅkharaṇakasaṅkhāraṁ saṅkhāra-saddenāgataṁ sandhāya tattha vuttampi vajjetvā saṅkhārasaddena āgatasaṅkhārā yojetabbā. ‘‘Saṅkhāra-saddenāgatasaṅkhārā’’ti vā samudāyo vutto, tadekadeso ca idha vaṇṇitabbabhāvena ‘‘avijjāpaccayā saṅkhārā’’ti, tasmā vaṇṇitabbasabbasaṅgahaṇavasena duvidhatā vuttāti veditabbā. Paṭhamaṁ nirujjhati vacīsaṅkhārotiādinā vitakkavicāraassāsapassāsasaññāvedanāvacīsaṅkhārādayo vuttā, na avijjāsaṅkhāresu vuttā kāyasañcetanādayo.",
  "tika-abh02t5:27": "Paritassatīti pipāsati. Bhavatīti upapattibhavaṁ sandhāya vuttaṁ, bhāvayatīti kammabhavaṁ. Cuti khandhānaṁ maraṇanti ‘‘maranti etenā’’ti vuttaṁ. ‘‘Dukkhā vedanā uppādadukkhā ṭhitidukkhā’’ti (ma. ni. 1.465) vacanato dvedhā khaṇati. Āyāsoti parissamo visādo. Kevala-saddo asammissavācako hoti ‘‘kevalā sālayo’’ti, niravasesavācako ca ‘‘kevalā aṅgamagadhā’’ti, tasmā dvedhāpi atthaṁ vadati. Tattha asammissassāti sukharahitassa. Na hi ettha kiñci uppādavayarahitaṁ atthīti.",
  "tika-abh02t5:28": "Taṁsampayutte, puggalaṁ vā sammohayatīti sammohanarasā. Ārammaṇasabhāvassa chādanaṁ hutvā gayhatīti chādanapaccupaṭṭhānā. ‘‘Āsavasamudayā avijjāsamudayo’’ti (ma. ni. 1.103) vacanato āsavapadaṭṭhānā. Paṭisandhijananatthaṁ āyūhanti byāpāraṁ karontīti āyūhanarasā, rāsikaraṇaṁ vā āyūhanaṁ. Nāmarūpassa purecārikabhāvena pavattatīti pubbaṅgamarasaṁ. Purimabhavena saddhiṁ ghaṭanaṁ hutvā gayhatīti paṭisandhipaccupaṭṭhānaṁ. Viññāṇena saha sampayujjatīti sampayogarasaṁ. Aññamaññaṁ sampayogābhāvato rūpaṁ vikiratīti vikiraṇarasaṁ. Evañca katvā pisiyamānā taṇḍulādayo vikiranti cuṇṇī bhavantīti. Nāmassa kadāci kusalādibhāvo ca atthīti tato visesanatthaṁ ‘‘abyākatapaccupaṭṭhāna’’nti āha. ‘‘Acetanā abyākatā’’ti ettha viya anārammaṇatā vā abyākatatā daṭṭhabbā. Āyatanalakkhaṇanti ghaṭanalakkhaṇaṁ, āyānaṁ tananalakkhaṇaṁ vā. Dassanādīnaṁ kāraṇabhāvo dassanādirasatā. Akusalavipākupekkhāya aniṭṭhabhāvato dukkhena itarāya ca iṭṭhabhāvato sukhena saṅgahitattā ‘‘sukhadukkhapaccupaṭṭhānā’’ti āha. Dukkhasamudayattā hetulakkhaṇā taṇhā. ‘‘Tatratatrābhinandinī’’ti (dī. ni. 2.400; ma. ni. 1.133, 460; vibha. 203) vacanato abhinandanarasā. Cittassa, puggalassa vā rūpādīsu atittabhāvo hutvā gayhatīti atittabhāvapaccupaṭṭhānā. Taṇhādaḷhattaṁ hutvā kāmupādānaṁ, sesāni diṭṭhi hutvā upaṭṭhahantīti taṇhādaḷhattadiṭṭhipaccupaṭṭhānā. Kammupapattibhavavasena bhavassa lakkhaṇādayo yojetabbā.",
  "tika-abh02t5:29": "Ādi-saddena anubodhādibhāvaggahaṇaṁ. Dukkhādīsu aññāṇaṁ appaṭipatti, asubhādīsu subhādivipallāsā micchāpaṭipatti. Diṭṭhivippayuttā vā appaṭipatti, diṭṭhisampayuttā micchāpaṭipatti. Na avijjāya eva chadvārikatā chaḷārammaṇatā ca, atha kho aññesupi paṭiccasamuppādaṅgesu arūpadhammānanti āha ‘‘sabbesupī’’ti. Nobhayagocaranti manāyatanamāha. Na hi arūpadhammānaṁ desavasena āsannatā dūratā ca atthi asaṇṭhānattā, tasmā manāyatanassa gocaro na manāyatanaṁ sampatto asampatto vāti vuccatīti.",
  "tika-abh02t5:30": "Sokādīnaṁ sabbhāvā aṅgabahuttappasaṅge ‘‘dvādasevā’’ti aṅgānaṁ vavatthānaṁ veditabbaṁ. Na hi sokādayo aṅgabhāvena vuttā, phalena pana kāraṇaṁ avijjaṁ mūlaṅgaṁ dassetuṁ te vuttāti. Jarāmaraṇabbhāhatassa hi bālassa te sambhavantīti sokādīnaṁ jarāmaraṇakāraṇatā vuttā. ‘‘Sārīrikāya dukkhāya vedanāya phuṭṭho’’ti (saṁ. ni. 4.252) ca sutte jarāmaraṇanimittañca dukkhaṁ saṅgahitanti taṁtaṁnimittānaṁ sādhakabhāvena vuttaṁ. Yasmā pana jarāmaraṇeneva sokādīnaṁ ekasaṅkhepo kato, tasmā tesaṁ jātipaccayatā yujjati. Jarāmaraṇapaccayabhāve hi avijjāya ekasaṅkhepo kātabbo siyā, jātipaccayā pana jarāmaraṇaṁ sokādayo ca sambhavantīti. Tattha jarāmaraṇaṁ ekantikaṁ aṅgabhāveneva gahitaṁ, sokādayo pana rūpabhavādīsu abhāvato anekantikā kevalaṁ pākaṭena phalena avijjānidassanatthaṁ gahitā. Tena anāgate jātiyā sati tato parāya paṭisandhiyā hetuhetubhūtā avijjā dassitāti bhavacakkassa avicchedo dassito hotīti. Suttañca sokādīnaṁ avijjā kāraṇanti etassevatthassa sādhakaṁ daṭṭhabbaṁ, na sokādīnaṁ bālassa jarāmaraṇanimittatāmattassa. ‘‘Assutavā puthujjano’’ti (saṁ. ni. 4.252) hi vacanena avijjā sokādīnaṁ kāraṇanti dassitā, na ca jarāmaraṇanimittameva dukkhaṁ dukkhanti.",
  "tika-abh02t5:31": "Uddesavāravaṇṇanā niṭṭhitā.",
  "tika-abh02t5:32": "Avijjāpadaniddesavaṇṇanā",
  "tika-abh02t5:33": "226.‘‘Avijjāpaccayā 92 saṅkhārā’’ti hi vuttanti etena avijjāya visesanabhāvena saṅkhārānañca padhānabhāvena vuttattā saṅkhārānaṁ niddisitabbabhāvassa kāraṇaṁ dasseti. Pitā kathīyati ‘‘dīgho sāmo, mitto rasso, odāto datto’’ti.",
  "tika-abh02t5:34": "Rasitabbo paṭivijjhitabbo sabhāvo raso, attano raso saraso, yāthāvo saraso yāthāvasaraso, so eva lakkhitabbattā lakkhaṇanti yāthāvasarasalakkhaṇaṁ. ‘‘Katamā ca, bhikkhave, avijjā? Dukkhe aññāṇa’’ntiādinā (saṁ. ni. 2.2; ma. ni. 1.103) sutte cattāreva vuttānīti ‘‘suttantikapariyāyenā’’ti āha. Nikkhepakaṇḍe panātiādinā idha catūsu ṭhānesu kathitāya eva avijjāya nikkhepakaṇḍe aṭṭhasu ṭhānesu kiccajātito pañcavīsatiyā padehi lakkhaṇato ca kathitattā tadatthasaṁvaṇṇanāvasena vibhāvanaṁ karoti. Ahāpetvā vibhajitabbavibhajanañhi abhidhammapariyāyo.",
  "tika-abh02t5:35": "Jāyati etthāti jāti, uppattiṭṭhānaṁ. Yadipi nirodhamagge avijjā ārammaṇaṁ na karoti, te pana jānitukāmassa tappaṭicchādanavasena anirodhamaggesu nirodhamaggaggahaṇakaāraṇavasena ca pavattamānā tattha uppajjatīti vuccatīti tesampi avijjāya uppattiṭṭhānatā hoti, itaresaṁ ārammaṇabhāvena cāti. Saṅghikabaladevagoṇādīnaṁ saṅghāṭinaṅgalādīni viya aññasetādīnaṁ avijjāya dukkhādivisayānaṁ andhattakarānaṁ lobhādīnaṁ nivattako aññāṇādisabhāvo lakkhaṇanti daṭṭhabbaṁ.",
  "tika-abh02t5:36": "Atthatthanti phalaphalaṁ. Āmeḍitavacanañhi sabbesaṁ atthānaṁ visuṁ visuṁ pākaṭakaraṇabhāvappakāsanatthaṁ. Attho eva vā attho atthatthoti atthassa aviparītatādassanatthaṁ atthenevatthaṁ visesayati. Na hi ñāṇaṁ anatthaṁ atthoti gaṇhātīti. Evaṁ kāraṇakāraṇanti etthāpi daṭṭhabbaṁ. Taṁ ākāranti atthatthādiākāraṁ. Gahetvāti citte pavesetvā, cittena puggalena vā gahitaṁ katvā. Paṭividdhassa puna avekkhaṇā paccavekkhaṇā. Duccintitacintitādilakkhaṇassa bālassa bhāvo bālyaṁ. Pajānātīti pakārehi jānāti. Balavamohanaṁ pamoho. Samantato mohanaṁ sammoho.",
  "tika-abh02t5:37": "Dukkhārammaṇatāti dukkhārammaṇatāya, yāya vā avijjāya chādentiyā dukkhārammaṇā taṁsampayuttadhammā, sā tesaṁ bhāvoti dukkhārammaṇatā, ārammaṇameva vā ārammaṇatā, dukkhaṁ ārammaṇatā etissāti dukkhārammaṇatā.",
  "tika-abh02t5:38": "Duddasattā gambhīrā na sabhāvato, tasmā tadārammaṇatā avijjā uppajjati, itaresaṁ sabhāvato gambhīrattā tadārammaṇatā nuppajjatīti adhippāyo. Apica kho panāti maggassa saṅkhatasabhāvattā tatopi nirodhassa gambhīratarataṁ dasseti.",
  "tika-abh02t5:39": "Avijjāpadaniddesavaṇṇanā niṭṭhitā.",
  "tika-abh02t5:40": "Saṅkhārapadaniddesavaṇṇanā",
  "tika-abh02t5:41": "Punātīti sodheti apuññaphalato dukkhasaṁkilesato ca, hitasukhajjhāsayena puññaṁ karotīti taṁnipphādanena kārakassajjhāsayaṁ pūretīti puñño, pūrako pujjanibbattako ca niruttilakkhaṇena ‘‘puñño’’ti veditabbo. Samādhipaccanīkānaṁ atidūratāya na iñjati na calatīti attho. Kāyassāti dvārassa sāmibhāvena niddeso kato.",
  "tika-abh02t5:42": "Puññupaganti bhavasampattupagaṁ. Tatthāti vibhaṅgasutte (saṁ. ni. 2.2). Tañhi padhānabhāvena gahitanti. Sammādiṭṭhisutte (ma. ni. 1.102) pana ‘‘tayome, āvuso, saṅkhārā’’ti āgatanti. Sabbaññujinabhāsito pana ayaṁ, na paccekajinabhāsito, imassatthassa dīpanatthaṁ etesaṁ suttānaṁ vasena te gahitā. Kathaṁ panetena gahaṇenāyamattho dīpito hotīti taṁdassanatthamāha ‘‘abhidhammepi hi suttepi ekasadisāva tanti niddiṭṭhā’’ti. Sabbaññubhāsitoti pākaṭena suttantena sadisattā ayampi sabbaññubhāsitoti ñāyatīti vuttaṁ hotīti.",
  "tika-abh02t5:43": "‘‘Terasāpī’’ti vuttaṁ, tattha ñāṇavippayuttānaṁ na bhāvanāmayatā pākaṭāti ‘‘yathā hī’’tiādimāha . Pathavī pathavītiādibhāvanā ca kasiṇaparikammakaraṇaṁ maṇḍalakaraṇañca bhāvanaṁ bhajāpenti.",
  "tika-abh02t5:44": "Dānavasena pavattā cittacetasikā dhammā dānaṁ. Tattha byāpārabhūtā āyūhanacetanā dānaṁ ārabbha dānaṁ adhikicca uppajjatīti vuccati, evaṁ itaresu. Somanassacittenāti anumodanāpavattinidassanamattametaṁ daṭṭhabbaṁ. Upekkhāsahagatenapi hi anussarati evāti.",
  "tika-abh02t5:45": "Asarikkhakampi sarikkhakena catutthajjhānavipākena vehapphalādīsu vināpi asaññesu kaṭattārūpaṁ. Rūpameva saphandanattā ‘‘saiñjana’’nti vuttaṁ iñjanakaranīvaraṇādīnaṁ avikkhambhanato, rūpataṇhāsaṅkhātassa iñjanakassa kāraṇattā vā. Teneva rūpārammaṇaṁ nimittārammaṇañca sabbampi catutthajjhānaṁ nippariyāyena ‘‘aniñjana’’nti na vuccatīti. Mahātulāya dhārayamāno nāḷiyā minamāno ca samudāyameva dhāreti minati ca, na ekekaṁ guñjaṁ, ekekaṁ taṇḍulaṁ vā, evaṁ bhagavāpi aparimāṇā paṭhamakusalacetanāyo samudāyavaseneva gahetvā ekajātikattā ekameva katvā dasseti. Evaṁ dutiyādayopīti.",
  "tika-abh02t5:46": "‘‘Kāyadvāre pavattā’’ti avatvā ‘‘ādānaggahaṇacopanaṁ pāpayamānā uppannā’’tipi vattuṁ vaṭṭatīti vacanavisesamattameva dasseti. Kāyadvāre pavatti eva hi ādānādipāpanāti. Purimena vā dvārassa upalakkhaṇabhāvo vutto, pacchimena cetanāya saviññattirūpasamuṭṭhāpanaṁ. Tattha ākaḍḍhitvā gahaṇaṁ ādānaṁ, sampayuttassa gahaṇaṁ gahaṇaṁ, phandanaṁ copanaṁ.",
  "tika-abh02t5:47": "Etthāti kāyavacīsaṅkhāraggahaṇe, kāyavacīsañcetanāgahaṇe vā. Aṭṭhakathāyaṁ abhiññācetanā na gahitā viññāṇassa paccayo na hotīti. Kasmā pana na hoti, nanu sāpi kusalā vipākadhammā cāti? Saccaṁ, anupacchinnataṇhāvijjāmāne pana santāne sabyāpārappavattiyā tassā kusalatā vipākadhammatā ca vuttā, na vipākuppādanena, sā pana vipākaṁ uppādayantī rūpāvacarameva uppādeyya. Na hi aññabhūmikaṁ kammaṁ aññabhūmikaṁ vipākaṁ uppādetīti. Attanā sadisārammaṇañca tiṭṭhānikaṁ taṁ uppādeyya cittuppādakaṇḍe rūpāvacaravipākassa kammasadisārammaṇasseva vuttattā, na ca rūpāvacaravipāko parittādiārammaṇo atthi, abhiññācetanā ca parittādiārammaṇāva hoti, tasmā vipākaṁ na uppādetīti viññāyati. Kasiṇesu ca uppāditassa catutthajjhānasamādhissa ānisaṁsabhūtā abhiññā. Yathāha ‘‘so evaṁ samāhite citte’’tiādi (dī. ni. 1.244-245; ma. ni. 1.384-386). Tasmā samādhiphalasadisā sā, na ca phalaṁ detīti dānasīlānisaṁso tasmiṁ bhave paccayalābho viya sāpi vipākaṁ na uppādeti. Yathā ca abhiññācetanā, evaṁ uddhaccacetanāpi na hotīti idaṁ uddhaccasahagate dhamme visuṁ uddharitvā ‘‘tesaṁ vipāke ñāṇaṁ atthapaṭisambhidā’’ti (vibha. 725) vuttattā vicāretabbaṁ.",
  "tika-abh02t5:48": "Ayaṁ panettha amataggapathānugato vinicchayo – dassanabhāvanānaṁ abhāvepi yesaṁ puthujjanānaṁ sekkhānañca dassanabhāvanāhi bhavitabbaṁ, tesaṁ taduppattikāle tehi pahātuṁ sakkuṇeyyā akusalā ‘‘dassanena pahātabbā bhāvanāya pahātabbā’’ti ca vuccanti, puthujjanānaṁ pana bhāvanāya abhāvā bhāvanāya pahātabbacintā natthi. Tena tesaṁ pavattamānā te dassanena pahātuṁ asakkuṇeyyāpi ‘‘bhāvanāya pahātabbā’’ti na vuccanti. Yadi vucceyyuṁ, dassanena pahātabbā bhāvanāya pahātabbānaṁ kesañci keci kadāci ārammaṇārammaṇādhipatiupanissayapaccayehi paccayo bhaveyyuṁ, na ca paṭṭhāne ‘‘dassanena pahātabbā bhāvanāya pahātabbānaṁ kesañci kenaci paccayena paccayo’’ti vuttā. Sekkhānaṁ pana vijjamānā bhāvanāya pahātuṁ sakkuṇeyyā bhāvanāya pahātabbā. Teneva sekkhānaṁ dassanena pahātabbā cattattā vantattā muttattā pahīnattā paṭinissaṭṭhattā ukkheṭitattā samukkheṭitattā assāditabbā abhinanditabbā ca na honti, pahīnatāya eva somanassahetubhūtā avikkhepahetubhūtā ca na domanassaṁ uddhaccañca uppādentīti na te tesaṁ ārammaṇārammaṇādhipatibhāvaṁ pakatūpanissayabhāvañca gacchanti. Na hi pahīne upanissāya ariyo rāgādikilese uppādeti.",
  "tika-abh02t5:49": "Vuttañca ‘‘sotāpattimaggena ye kilesā pahīnā, te kilese na puneti na pacceti na paccāgacchati…pe… arahattamaggena…pe… na paccāgacchatī’’ti (mahāni. 80; cūḷani. mettagūmāṇavapucchāniddesa 27), na ca puthujjanānaṁ dassanena pahātuṁ sakkuṇeyyā itaresaṁ na kenaci paccayena paccayo hontīti sakkā vattuṁ ‘‘diṭṭhiṁ assādeti abhinandati, taṁ ārabbha rāgo uppajjati, diṭṭhi vicikicchā uddhaccaṁ uppajjati. Vicikicchaṁ ārabbha vicikicchā diṭṭhi uddhaccaṁ uppajjatī’’ti diṭṭhivicikicchānaṁ uddhaccārammaṇapaccayabhāvassa vuttattā. Ettha hi uddhaccanti uddhaccasahagataṁ cittuppādaṁ sandhāya vuttaṁ. Evañca katvā adhipatipaccayaniddese ‘‘diṭṭhiṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjatī’’ti (paṭṭhā. 1.1.409) ettakameva vuttaṁ, na vuttaṁ ‘‘uddhaccaṁ uppajjatī’’ti. Tasmā dassanabhāvanāhi pahātabbānaṁ atītādibhāvena navattabbattepi yādisānaṁ tāhi anuppattidhammatā āpādetabbā, tesu puthujjanesu vattamānā dassanaṁ apekkhitvā tena pahātuṁ sakkuṇeyyā dassanena pahātabbā, sekkhesu vattamānā bhāvanaṁ apekkhitvā tāya pahātuṁ sakkuṇeyyā bhāvanāya pahātabbā. Tesu bhāvanāya pahātabbā sahāyavirahā vipākaṁ na janayantīti bhāvanāya pahātabbacetanāya nānākkhaṇikakammapaccayabhāvo na vutto, apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya aparikkhīṇasahāyānaṁ vipākuppādanaṁ na sakkā paṭikkhipitunti uddhaccasahagatadhammānaṁ vipāko vibhaṅge vuttoti.",
  "tika-abh02t5:50": "Yadi evaṁ, apekkhitabbadassanabhāvanārahitānaṁ akusalānaṁ nevadassanenanabhāvanāyapahātabbatā āpajjatīti? Nāpajjati, appahātabbānaṁ ‘‘neva dassanena na bhāvanāya pahātabbā’’ti (dha. sa. tikamātikā 8) vuttattā, appahātabbaviruddhasabhāvattā ca akusalānaṁ. Evampi tesaṁ imasmiṁ tike navattabbatā āpajjatīti? Nāpajjati cittuppādakaṇḍe dassitānaṁ dvādasaakusalacittuppādānaṁ dvīhi padehi saṅgahitattā. Yathā hi dhammavasena saṅkhatadhammā sabbe saṅgahitāti uppannattike kālavasena asaṅgahitāpi atītā navattabbāti na vuttā cittuppādarūpabhāvena gahitesu navattabbassa abhāvā, evamidhāpi cittuppādabhāvena gahitesu navattabbassa abhāvā navattabbatā na vuttāti veditabbā. Yattha hi cittuppādo koci niyogato navattabbo atthi, tattha tesaṁ catuttho koṭṭhāso atthīti yathāvuttapadesu viya tatthāpi bhinditvā bhajāpetabbe cittuppāde bhinditvā bhajāpeti ‘‘siyā navattabbā parittārammaṇā’’tiādinā. Tadabhāvā uppannattike idha ca tathā na vuttā.",
  "tika-abh02t5:51": "Atha vā yathā sappaṭighehi samānasabhāvattā rūpadhātuyaṁ tayo mahābhūtā ‘‘sappaṭighā’’ti vuttā. Yathāha ‘‘asaññasattānaṁ anidassanaṁ sappaṭighaṁ ekaṁ mahābhūtaṁ paṭicca dve mahābhūtā, dve mahābhūte paṭicca ekaṁ mahābhūta’’nti (paṭṭhā. 2.22.9). Evaṁ puthujjanānaṁ pavattamānā bhāvanāya pahātabbasamānasabhāvā ‘‘bhāvanāya pahātabbā’’ti vucceyyunti natthi navattabbatāpasaṅgo. Evañca sati puthujjanānaṁ pavattamānāpi bhāvanāya pahātabbā sakabhaṇḍe chandarāgādayo parabhaṇḍe chandarāgādīnaṁ upanissayapaccayo, rāgo ca rāgadiṭṭhīnaṁ adhipatipaccayoti ayamattho laddho hoti. Yathā pana aphoṭṭhabbattā rūpadhātuyaṁ tayo mahābhūtā na paramatthato sappaṭighā, evaṁ apekkhitabbabhāvanārahitā puthujjanesu pavattamānā sakabhaṇḍe chandarāgādayo na paramatthato bhāvanāya pahātabbāti bhāvanāya pahātabbānaṁ nānākkhaṇikakammapaccayatā na vuttā, na ca ‘‘dassanena pahātabbā bhāvanāya pahātabbānaṁ kenaci paccayena paccayo’’ti vuttā. Ye hi dassanena pahātabbapaccayā kilesā, na te dassanato uddhaṁ pavattanti, dassanena pahātabbapaccayassapi pana uddhaccasahagatassa sahāyavekallamattameva dassanena kataṁ, na tassa koci bhāvo dassanena anuppattidhammataṁ āpāditoti tassa ekantabhāvanāya pahātabbatā vuttā. Tasmā tassa tādisasseva sati sahāye vipākuppādanavacanaṁ, asati ca vipākānuppādanavacanaṁ na virujjhatīti.",
  "tika-abh02t5:52": "Sāpi viññāṇapaccayabhāve yadi apanetabbā, kasmā ‘‘samavīsati cetanā’’ti vuttanti tassa kāraṇaṁ dassento āha ‘‘avijjāpaccayā panasabbāpetā hontī’’ti. Yadi evaṁ, abhiññācetanāya saha ‘‘ekavīsatī’’ti vattabbanti? Na, avacanassa vuttakāraṇattā, taṁ pana itarāvacanassapi kāraṇanti samānacetanāvacanakāraṇavacanena yaṁ kāraṇaṁ apekkhitvā ekā vuttā, tena kāraṇena itarāyapi vattabbataṁ, yañca kāraṇaṁ apekkhitvā itarā na vuttā, tena kāraṇena vuttāyapi avattabbataṁ dasseti. Āneñjābhisaṅkhāro cittasaṅkhāro evāti bhedābhāvā pākaṭoti na tassa saṁyogo dassito.",
  "tika-abh02t5:53": "Sukhasaññāya gahetvāti etena taṇhāpavattiṁ dasseti. Taṇhāparikkhāreti taṇhāya parivāre, taṇhāya ‘‘sukhaṁ subha’’ntiādinā saṅkhate vā alaṅkateti attho. Taṇhā hi dukkhassa samudayoti ajānanto ‘‘aho vatāhaṁ kāyassa bhedā paraṁ maraṇā khattiyamahāsālānaṁ vā sahabyataṁ upapajjeyya’’nti saṅkhāre parikkharotīti. Amaraṇatthāti gahitā dukkarakiriyā amaratapo, devabhāvatthaṁ tapo vā, dukkhattā vā maro mārako tapo amaratapo. Diṭṭhe adiṭṭha-saddo viya maresu amara-saddo daṭṭhabbo.",
  "tika-abh02t5:54": "Jātiādipapātadukkhajananato marupapātasadisatā puññābhisaṅkhārassa vuttā. Ramaṇīyabhāvena ca assādabhāvena ca gayhamānaṁ puññaphalaṁ dīpasikhāmadhulittasatthadhārāsadisaṁ, tadattho ca puññābhisaṅkhāro taṁnipātalehanasadiso.",
  "tika-abh02t5:55": "‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā (ma. ni. 1.469) sukhasaññāya bālo viya gūthakīḷanaṁ kilesābhibhūtatāya kodhāratiabhibhūto asavaso maritukāmo viya visakhādanaṁ karaṇaphalakkhaṇesu jigucchanīyaṁ dukkhañca apuññābhisaṅkhāraṁ ārabhati. Lobhasahagatassa vā gūthakīḷanasadisatā, dosasahagatassa visakhādanasadisatā yojetabbā. Kāmaguṇasamiddhiyā sabhayassapi pisācanagarassa sukhavipallāsahetubhāvo viya arūpavipākānaṁ nirantaratāya anupalakkhiyamānauppādavayānaṁ, dīghasantānatāya agayhamānavipariṇāmānaṁ, saṅkhāravipariṇāmadukkhabhūtānampi niccādivipallāsahetubhāvoti tesaṁ pisācanagarasadisatā, tadabhimukhagamanasadisatā ca āneñjābhisaṅkhārassa yojetabbā.",
  "tika-abh02t5:56": "Tāvāti vattabbantarāpekkho nipāto, tasmā avijjā saṅkhārānaṁ paccayoti idaṁ tāva siddhaṁ, idaṁ pana aparaṁ vattabbanti attho. Avijjāpaccayā pana sabbāpetā hontīti vuttanti abhiññācetanānaṁ paccayabhāvaṁ dasseti. Cetopariyapubbenivāsaanāgataṁsañāṇehi paresaṁ attano ca samohacittajānanakāleti yojetabbā.",
  "tika-abh02t5:57": "Avijjāsammūḷhattāti bhavādīnavapaṭicchādikāya avijjāya sammūḷhattā. Rāgādīnanti rāgadiṭṭhivicikicchuddhaccadomanassānaṁ avijjāsampayuttarāgādiassādanakālesu avijjaṁ ārabbha uppatti veditabbā. Garuṁ katvā assādanaṁ rāgadiṭṭhisampayuttāya eva avijjāya yojetabbaṁ, assādanañca rāgo, tadavippayuttā ca diṭṭhīti assādanavacaneneva yathāvuttaṁ avijjaṁ garuṁ karontī diṭṭhi ca vuttāti veditabbā. Rāgādīhi ca pāḷiyaṁ sarūpena vuttehi taṁsampayuttasaṅkhārassa avijjārammaṇāditaṁ dasseti. Anavijjārammaṇassa paṭhamajavanassa ārammaṇādhipatianantarādipaccayavacanesu avuttassa vuttassa ca sabbassa saṅgaṇhanatthaṁ ‘‘yaṁ kiñcī’’ti āha. Vuttanayenāti samatikkamabhavapatthanāvasena vuttanayena.",
  "tika-abh02t5:58": "Ekakāraṇavādo āpajjatīti dosappasaṅgo vutto. Aniṭṭho hi ekakāraṇavādo sabbassa sabbakāle sambhavāpattito ekasadisasabhāvāpattito ca. Yasmā tīsu pakāresu avijjamānesu pārisesena catutthe eva ca vijjamāne ekahetuphaladīpane attho atthi, tasmā na nupapajjati.",
  "tika-abh02t5:59": "Yathāphassaṁ vedanāvavatthānatoti ‘‘sukhavedanīyaṁ, bhikkhave, phassaṁ paṭicca uppajjati sukhā vedanā’’tiādinā (saṁ. ni. 2.62), ‘‘cakkhuñca paṭicca…pe… tiṇṇaṁ saṅgati phasso, phassapaccayā vedanā’’tiādinā (saṁ. ni. 2.43) ca sukhavedanīyādicakkhusamphassādianurūpena sukhavedanādicakkhusamphassajāvedanādīnaṁ vavatthānato, samānesu cakkhurūpādīsu phassavasena sukhādivipariyāyābhāvato, samānesu ca rūpamanasikārādīsu cakkhādisaṅghaṭṭanavasena cakkhusamphassajādivipariyāyābhāvato, aññapaccayasāmaññepi phassavasena sukhādicakkhusamphassajādīnaṁ oḷārikasukhumādisaṅkarābhāvato cāti attho. Sukhādīnaṁ yathāvuttasamphassassa aviparīto paccayabhāvo eva yathāvedanaṁ phassavavatthānaṁ, kāraṇaphalavisesena vā phalakāraṇavisesanicchayo hotīti ubhayatthāpi nicchayo vavatthānanti vutto. Kammādayoti kammāhārautuādayo apākaṭā semhapaṭikārena rogavūpasamato.",
  "tika-abh02t5:60": "‘‘Assādānupassino taṇhā pavaḍḍhatī’’ti vacanatoti ‘‘saṁyojanīyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādānaṁ, upādānapaccayā bhavo’’ti (saṁ. ni. 2.53-54) iminā suttena taṇhāya saṅkhārakāraṇabhāvassa vuttattāti attho. Puna tassāpi avijjā kāraṇanti dassanatthaṁ ‘‘avijjāsamudayā āsavasamudayoti vacanato’’ti āha. Taṇhā vā caturupādānabhūtā kāmabhavadiṭṭhāsavā ca saṅkhārassa kāraṇanti pākaṭāti suttadvayenapi avijjāya saṅkhārakāraṇabhāvameva dasseti. Assādānupassinoti hi vacanena ādīnavapaṭicchādanakiccā avijjā taṇhāya kāraṇanti dassitā hotīti. Yasmā avidvā, tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa pākaṭattā aviddasubhāvo saṅkhārakāraṇabhāvena vutto khīṇāsavassa saṅkhārābhāvato asādhāraṇattā ca. Puññābhisaṅkhārādīnaṁ sādhāraṇāni vatthārammaṇādīnīti puññabhavādiādīnavapaṭicchādikā avijjā puññābhisaṅkhārādīnaṁ asādhāraṇaṁ kāraṇanti vā attho daṭṭhabbo. Ṭhānaviruddhoti atthitāviruddho. Keci pana ‘‘paṭisandhiādīni ṭhānānī’’ti vadanti, evaṁ sati purimacittaṁ pacchimacittassa ṭhānaviruddho paccayoti na idaṁ ekantikaṁ siyā. Bhavaṅgampi hi bhavaṅgassa anantarapaccayo, javanaṁ javanassāti, na ca sippādīnaṁ paṭisandhiādiṭhānaṁ atthīti na taṁ idha adhippetaṁ. Kammaṁ rūpassa namanaruppanavirodhā sārammaṇānārammaṇavirodhā ca sabhāvaviruddho paccayo, khīrādīni dadhiādīnaṁ madhurambilarasādisabhāvavirodhā. Avijānanakicco āloko vijānanakiccassa viññāṇassa, amadanakiccā ca guḷādayo madanakiccassa āsavassa.",
  "tika-abh02t5:61": "Golomāvilomāni dabbāya paccayo, dadhiādīni bhūtiṇakassa. Ettha ca avīti rattā eḷakā vuccanti. Vipākāyeva te ca na, tasmā dukkhavipākāyapi avijjāya tadavipākānaṁ puññāneñjābhisaṅkhārānaṁ paccayattaṁ na na yujjatīti attho. Tadavipākattepi sāvajjatāya tadaviruddhānaṁ taṁsadisānañca apuññābhisaṅkhārānameva paccayo, na itaresanti etassa pasaṅgassa nivāraṇatthaṁ ‘‘viruddho cāviruddho ca, sadisāsadiso tathā. Dhammānaṁ paccayo siddho’’ti vuttaṁ, tasmā tamatthaṁ pākaṭaṁ karonto ‘‘iti ayaṁ avijjā’’tiādimāha.",
  "tika-abh02t5:62": "Acchejjasuttāvutābhejjamaṇīnaṁ viya pubbāpariyavavatthānaṁ niyati, niyatiyā, niyati eva vā saṅgati samāgamo niyatisaṅgati, tāya bhāvesu pariṇatā manussadevavihaṅgādibhāvaṁ pattā niyatisaṅgatibhāvapariṇatā. Niyatiyā saṅgatiyā bhāvena ca pariṇatā nānappakārataṁ pattā niyatisaṅgatibhāvapariṇatāti ca atthaṁ vadanti. Etehi ca vikappanehi avijjā akusalaṁ cittaṁ katvā puññādīsu yattha katthaci pavattatīti imamatthaṁ dassento āha ‘‘so evaṁ avijjāyā’’tiādi.",
  "tika-abh02t5:63": "Apariṇāyako bāloti arahattamaggasampaṭipādakakalyāṇamittarahitoti attho. Arahattamaggāvasānaṁ vā ñāṇaṁ samavisamaṁ dassetvā nibbānaṁ nayatīti pariṇāyakanti vuttaṁ, tena rahito apariṇāyako. Dhammaṁ ñatvāti sappurisūpanissayena catusaccappakāsakasuttādidhammaṁ ñatvā, maggañāṇeneva vā sabbadhammapavaraṁ nibbānaṁ ñatvā, taṁjānanāyattattā pana sesasaccābhisamayassa samānakālampi taṁ purimakālaṁ viya katvā vuttaṁ.",
  "tika-abh02t5:64": "Saṅkhārapadaniddesavaṇṇanā niṭṭhitā.",
  "tika-abh02t5:65": "Viññāṇapadaniddesavaṇṇanā",
  "tika-abh02t5:66": "227. Yathāvuttasaṅkhārapaccayā uppajjamānaṁ taṁkammanibbattameva viññāṇaṁ bhavituṁ arahatīti ‘‘bāttiṁsa lokiyavipākaviññāṇāni saṅgahitāni hontī’’ti āha. Dhātukathāyaṁ (dhātu. 466) pana vippayuttenasaṅgahitāsaṅgahitapadaniddese –",
  "tika-abh02t5:67": "‘‘Saṅkhārapaccayā viññāṇena ye dhammā…pe… saḷāyatanapaccayā phassena, phassapaccayā vedanāya ye dhammā vippayuttā, te dhammā katihi khandhehi…pe… saṅgahitā? Te dhammā asaṅkhataṁ khandhato ṭhapetvā ekena khandhena ekādasahāyatanehi ekādasahi dhātūhi saṅgahitā. Katihi asaṅgahitā? Catūhi khandhehi ekenāyatanena sattahi dhātūhi asaṅgahitā’’ti –",
  "tika-abh02t5:68": "Vacanato sabbaviññāṇaphassavedanāpariggaho kato. Yadi hi ettha viññāṇaphassavedanā sappadesā siyuṁ, ‘‘vipākā dhammā’’ti imassa viya vissajjanaṁ siyā, tasmā tattha abhidhammabhājanīyavasena saṅkhārapaccayā viññāṇādayo gahitāti veditabbā. Avijjāpaccayā saṅkhārā ca abhidhammabhājanīye catubhūmakakusalasaṅkhāro akusalasaṅkhāro ca vuttoti so eva dhātukathāyaṁ gahitoti daṭṭhabbo. Bhavo pana dhātukathāyaṁ kammupapattibhavavisesadassanatthaṁ na abhidhammabhājanīyavasena gahito. Evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādināva nayena bhavo uddhaṭo. Vipākañhetanti viññāṇassa vipākattā saṅkhārapaccayattaṁ sādheti, tassa pana sādhanatthaṁ ‘‘upacitakammābhāve vipākābhāvato’’ti vuttanti taṁ vivaranto ‘‘vipākañcā’’tiādimāha.",
  "tika-abh02t5:69": "Yebhuyyena lobhasampayuttajavanāvasāneti javanena tadārammaṇaniyame somanassasahagatānantaraṁ somanassasahagatatadārammaṇassa vuttattā somanassasahagatāneva sandhāya vuttanti veditabbaṁ. Yasmā pana tihetukajavanāvasāne ca kadāci ahetukaṁ tadārammaṇaṁ hoti, tasmā ‘‘yebhuyyenā’’ti āha. Sakiṁ vāti ‘‘dirattatirattā’’dīsu viya veditabbaṁ. Dvikkhattumeva pana uppajjantīti vadanti. ‘‘Dirattatiratta’’nti ettha pana vā-saddassa abhāvā vacanasiliṭṭhatāmattena dirattaggahaṇaṁ katanti yujjati, ‘‘nirantaratirattadassanatthaṁ vā’’ti. Idha pana vā-saddo vikappanattho vuttoti sakiṁ eva ca kadāci pavattiṁ sandhāya ‘‘sakiṁ vā’’ti vuttanti daṭṭhabbaṁ. Teneva hi sakiṁ tadārammaṇappavattiyā vicāretabbataṁ dassento ‘‘cittappavattigaṇanāyaṁ panā’’tiādimāha. Tattha cittappavattigaṇanāyanti vipākakathāyaṁ balavarūpādike ārammaṇe vuttaṁ cittappavattigaṇanaṁ sandhāyāha. Tattha hi dveva tadārammaṇuppattivārā āgatā. Javanavisayānubhavanañhi tadārammaṇaṁ āsannabhede tasmiṁ visaye ekacittakkhaṇāvasiṭṭhāyuke na uppajjeyyāti adhippāyo. Anurūpāya paṭisandhiyāti akusalavipākassa apāyapaṭisandhi, kāmāvacarādikusalavipākānaṁ kāmarūpārūpasugatipaṭisandhiyo yathākammaṁ anurūpā.",
  "tika-abh02t5:70": "Paṭisandhikathā mahāvisayāti katvā pavattimeva tāva dassento ‘‘pavattiyaṁ panā’’tiādimāha. Ahetukadvayādīnaṁ dvāraniyamāniyamāvacanaṁ bhavaṅgabhūtānaṁ sayameva dvārattā cutipaṭisandhibhūtānañca bhavaṅgasaṅkhātena aññena ca dvārena anuppattito niyataṁ aniyataṁ vā dvāraṁ etesanti vattuṁ asakkuṇeyyattā. Ekassa sattassa pavattarūpāvacaravipāko pathavīkasiṇādīsu yasmiṁ ārammaṇe pavatto, tato aññasmiṁ tassa pavatti natthīti rūpāvacarānaṁ niyatārammaṇatā vuttā. Tatrassāti pavattiyaṁ bāttiṁsavidhassa.",
  "tika-abh02t5:71": "Indriyappavattiānubhāvato eva cakkhusotadvārabhedena, tassa ca viññāṇavīthibhedāyattattā vīthibhedena ca bhavitabbaṁ, tasmiñca sati ‘‘āvajjanānantaraṁ dassanaṁ savanaṁ vā tadanantaraṁ sampaṭicchana’’ntiādinā cittaniyamena bhavitabbaṁ. Tathā ca sati sampaṭicchanasantīraṇānampi bhāvo siddho hoti, na indriyappavattiānubhāvena dassanasavanamattasseva, nāpi indriyānaṁ eva dassanasavanakiccatāti imamatthaṁ dassento āha ‘‘dvāravīthibhede cittaniyamato cā’’ti. Paṭhamakusalena ce tadārammaṇassa uppatti hoti, taṁ paṭhamakusalānantaraṁ uppajjamānaṁ janakaṁ anubandhati nāma, dutiyakusalādianantaraṁ uppajjamānaṁ janakasadisaṁ anubandhati nāma, akusalānantaraṁ uppajjamānañca kāmāvacaratāya janakasadisanti.",
  "tika-abh02t5:72": "Ekādasa tadārammaṇacittāni…pe… tadārammaṇaṁ na gaṇhantīti tadārammaṇabhāvatāya ‘‘tadārammaṇa’’nti laddhanāmāni tadārammaṇabhāvaṁ na gaṇhanti, tadārammaṇabhāvena nappavattantīti attho. Atha vā nāmagottaṁ ārabbha javane javite tadārammaṇaṁ tassa javanassa ārammaṇaṁ na gaṇhanti, nālambantīti attho. Rūpārūpadhammeti rūpārūpāvacare dhamme. Idaṁ pana vatvā ‘‘abhiññāñāṇaṁārabbhā’’ti visesanaṁ parittādiārammaṇatāya kāmāvacarasadisesu ceva tadārammaṇānuppattidassanatthaṁ. Micchattaniyatā dhammā maggo viya bhāvanāya siddhā mahābalā cāti tattha javanena pavattamānena sānubandhanena na bhavitabbanti tesu tadārammaṇaṁ paṭikkhittaṁ. Lokuttaradhammeārabbhāti eteneva siddhe ‘‘sammattaniyatadhammesū’’ti visuṁ uddharaṇaṁ sammattamicchattaniyatadhammānaṁ aññamaññapaṭipakkhāti balavabhāvena tadārammaṇassa avatthubhāvadassanatthaṁ.",
  "tika-abh02t5:73": "Evaṁ pavattiyaṁ viññāṇappavattiṁ dassetvā paṭisandhiyaṁ dassetuṁ ‘‘yaṁ pana vutta’’ntiādimāha. Kena katthāti kena cittena kasmiṁ bhave. Ekūnavīsati paṭisandhiyo tena tena cittena pavattamānā paṭisandhikkhaṇe rūpārūpadhammāti tena tena cittena sā sā tattha tattha paṭisandhi hotīti vuttā. Tassāti cittassa.",
  "tika-abh02t5:74": "Āgantvāti āgataṁ viya hutvā. Gopakasīvalīti rañño hitārakkhe gopakakule jāto sīvalināmako. Kammādianussaraṇabyāpārarahitattā ‘‘sammūḷhakālakiriyā’’ti vuttā. Abyāpāreneva hi tattha kammādiupaṭṭhānaṁ hotīti. ‘‘Pisiyamānāya makkhikāya paṭhamaṁ kāyadvārāvajjanaṁ bhavaṅgaṁ nāvaṭṭeti attanā cintiyamānassa kassaci atthitāyā’’ti keci kāraṇaṁ vadanti, tadetaṁ akāraṇaṁ bhavaṅgavisayato aññassa cintiyamānassa abhāvā aññacittappavattakāle ca bhavaṅgāvaṭṭanasseva asambhavato. Idaṁ panettha kāraṇaṁ siyā – ‘‘tānissa tamhi samaye olambanti ajjholambanti abhippalambantī’’ti (ma. ni. 3.248) vacanato tīsu javanavāresu appavattesveva kammādiupaṭṭhānena bhavitabbaṁ. Anekajavanavārappavattiyā hi ajjholambanaṁ abhippalambanañca hotīti. Tasmā kāyadvārāvajjanaṁ anāvaṭṭetvā manodvārāvajjanameva kammādiālambaṇaṁ paṭhamaṁ bhavaṅgaṁ āvaṭṭeti, tato phoṭṭhabbassa balavattā dutiyavāre kāyaviññāṇavīthi paccuppanne phoṭṭhabbe pavattati, tato purimajavanavāragahitesveva kammādīsu kamena manodvārajavanaṁ javitvā mūlabhavaṅgasaṅkhātaṁ āgantukabhavaṅgasaṅkhātaṁ vā tadārammaṇaṁ bhavaṅgaṁ otarati, tadārammaṇābhāve vā bhavaṅgameva. Etasmiṁ ṭhāne kālaṁ karotīti tadārammaṇānantarena cuticittena, tadārammaṇābhāve vā bhavaṅgasaṅkhāteneva cuticittena cavatīti attho. Bhavaṅgameva hi cuticittaṁ hutvā pavattatīti cuticittaṁ idha ‘‘bhavaṅga’’nti vuttanti. Manodvāravisayo lahukoti lahukapaccupaṭṭhānaṁ sandhāya vuttaṁ ‘‘arūpadhammānaṁ…pe… lahuko’’ti. Arūpadhammassa hi manodvārassa visayo lahukapaccupaṭṭhānoti. Balavati ca rūpadhammassa kāyadvārassa visaye appavattitvā manodvāravisaye kammādimhi paṭhamaṁ cittappavattidassanena arūpadhammānaṁ visayassa lahukatā dīpitāti. Rūpānaṁ visayābhāvepi vā ‘‘arūpadhammāna’’nti vacanaṁ yesaṁ visayo atthi, taṁdassanatthamevāti daṭṭhabbaṁ. Tena lahukammādīsu cittappavattito lahugahaṇīyatā visayassa lahukatā.",
  "tika-abh02t5:75": "Kammādīnaṁ bhūmicittupādādivasena vitthārato ananto pabhedoti ‘‘saṅkhepato’’ti āha.",
  "tika-abh02t5:76": "Avijjātaṇhādikilesesu anupacchinnesveva kammādino upaṭṭhānaṁ, tañcārabbha cittasantānassa bhavantaraninnapoṇapabbhāratā hotīti āha ‘‘anupacchinnakilesabalavināmita’’nti. Santāne hi vināmite tadekadesabhūtaṁ paṭisandhicittañca vināmitameva hoti, na ca ekadesavināmitabhāvena vinā santānavināmitatā atthīti. Sabbattha pana ‘‘duggatipaṭisandhininnāya cutiyā purimajavanāni akusalāni, itarāya ca kusalānī’’ti nicchinanti. ‘‘Nimittassādagadhitaṁ vā, bhikkhave, viññāṇaṁ tiṭṭhamānaṁ tiṭṭhati anubyañjanassādagadhitaṁ vā. Tasmiṁ ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235) vuttaṁ. Tasmā āsannaṁ akusalaṁ duggatiyaṁ, kusalañca sugatiyaṁ paṭisandhiyā upanissayo hotīti.",
  "tika-abh02t5:77": "Rāgādihetubhūtaṁ hīnamārammaṇanti akusalavipākassa ārammaṇaṁ bhavituṁ yuttaṁ aniṭṭhārammaṇaṁ āha. Tampi hi saṅkappavasena rāgassapi hetu hotīti. Akusalavipākajanakakammasahajātānaṁ vā taṁsadisāsannacutijavanacetanāsahajātānañca rāgādīnaṁ hetubhāvo eva hīnatā. Tañhi pacchānutāpajanakakammānamārammaṇaṁ kammavasena aniṭṭhaṁ akusalavipākassa ārammaṇaṁ bhaveyya, aññathā ca iṭṭhārammaṇe pavattassa akusalakammassa vipāko kammanimittārammaṇo na bhaveyya. Na hi akusalavipāko iṭṭhārammaṇo bhavitumarahatīti. Pañcadvāre ca āpāthamāgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ taṁsadisañca daṭṭhabbaṁ, aññathā tadeva paṭisandhiārammaṇūpaṭṭhāpakaṁ tadeva ca paṭisandhijanakaṁ bhaveyya, na ca paṭisandhiyā upacārabhūtāni viya ‘‘etasmiṁ tayā pavattitabba’’nti paṭisandhiyā ārammaṇaṁ anupādentāni viya ca pavattāni cutiāsannāni javanāni paṭisandhijanakāni bhaveyyuṁ. ‘‘Katattā upacitattā’’ti (dha. sa. 431) hi vuttaṁ. Tadā ca taṁsamānavīthiyaṁ viya pavattamānāni kathaṁ katūpacitāni siyuṁ, na ca assāditāni tadā, na ca lokiyāni lokuttarāni viya samānavīthiphalāni honti.",
  "tika-abh02t5:78": "‘‘Pubbe vāssa taṁ kataṁ hoti pāpakammaṁ dukkhavedanīyaṁ, pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle vāssa hoti micchādiṭṭhi samattā samādinnā, tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’ti (ma. ni. 3.303) –",
  "tika-abh02t5:79": "Ādinā sutte maraṇakāle samattāya samādinnāya micchādiṭṭhiyā sammādiṭṭhiyā ca sahajātacetanāya paṭisandhidānaṁ vuttaṁ, na ca dubbalehi pañcadvārikajavanehi micchādiṭṭhi sammādiṭṭhi vā samattā hoti samādinnā. Vakkhati ca –",
  "tika-abh02t5:80": "‘‘Sabbampi hetaṁ kusalākusaladhammapaṭivijānanādicavanapariyosānaṁ kiccaṁ manodvārikacitteneva hoti, na pañcadvārikenāti sabbassapetassa kiccassa karaṇe sahajavanakāni vīthicittāni paṭikkhittānī’’ti (vibha. aṭṭha. 766).",
  "tika-abh02t5:81": "Tattha hi ‘‘na kiñci dhammaṁ paṭivijānātīti ‘manopubbaṅgamā dhammā’ti (dha. pa. 1-2) evaṁ vuttaṁ ekampi kusalaṁ vā akusalaṁ vā na paṭivijānātī’’ti (vibha. aṭṭha. 766) ca vuttaṁ. Yesaṁ paṭivibhāvanappavattiyā sukhaṁ vā dukkhaṁ vā anveti, tesaṁ sā pavatti pañcadvāre paṭikkhittā, kusalākusalakammasamādānañca tādisamevāti. Tadārammaṇānantaraṁ pana cavanaṁ, tadanantarā ca upapatti manodvārikā eva hoti, na sahajavanakavīthicitte pariyāpannāti iminā adhippāyena idha pañcadvārikatadārammaṇānantaraṁ cuti, tadanantaraṁ paṭisandhi ca vuttāti daṭṭhabbaṁ. Tattha avasesapañcacittakkhaṇāyuke rūpādimhi uppannaṁ paṭisandhiṁ sandhāyeva ‘‘paccuppannārammaṇaṁ upapatticittaṁ paccuppannārammaṇassa bhavaṅgassa anantarapaccayena paccayo’’ti, avasesekacittakkhaṇāyuke ca uppannaṁ sandhāya ‘‘paccuppannārammaṇaṁ upapatticittaṁ atītārammaṇassa bhavaṅgassa anantarapaccayena paccayo’’ti (paṭṭhā. 2.19.28) vuttanti veditabbaṁ.",
  "tika-abh02t5:82": "Suddhāya vāti mahaggatakammanimittārammaṇāya javanavīthiyā tadārammaṇarahitāyāti attho. Sā pana javanavīthi mahaggatavipākassa upacāro viya daṭṭhabbā. Keci pana taṁ vīthiṁ mahaggatāvasānaṁ vadanti. Atītārammaṇā ekādasavidhā, navattabbārammaṇā sattavidhā.",
  "tika-abh02t5:83": "Etenānusārena āruppacutiyāpi anantarā paṭisandhi veditabbāti idaṁ kasmā vuttaṁ, nanu ‘‘pathavīkasiṇajjhānādivasena paṭiladdhamahaggatasugatiyaṁ ṭhitassā’’ti evamādike eva naye ayampi paṭisandhi avaruddhāti? Na, tattha rūpāvacaracutianantarāya eva paṭisandhiyā vuttattā. Tattha hi ‘‘pathavīkasiṇādikaṁ vā nimittaṁ mahaggatacittaṁ vā manodvāre āpāthamāgacchati. Cakkhusotānaṁ vā’’tiādikena rūpāvacaracutiyā eva anantarā paṭisandhi vuttāti viññāyati. Athāpi yathāsambhavayojanāya ayampi paṭisandhi tattheva avaruddhā, arūpāvacaracutianantarā pana rūpāvacarapaṭisandhi natthi, arūpāvacare ca uparūparicutiyā heṭṭhimā heṭṭhimā paṭisandhīti catutthāruppacutiyā navattabbārammaṇā paṭisandhi natthi. Tena tato tattheva atītārammaṇā kāmāvacare ca atītapaccuppannārammaṇā paṭisandhi itarāhi ca yathāsambhavaṁ atītanavattabbārammaṇā āruppapaṭisandhi, atītapaccuppannārammaṇā ca kāmāvacarapaṭisandhi yojetabbāti imassa visesassa dassanatthaṁ visuṁ uddharaṇaṁ kataṁ.",
  "tika-abh02t5:84": "Evaṁ ārammaṇavasena ekavidhāya kāmāvacarasugaticutiyā duvidhā duggatipaṭisandhi, duggaticutiyā duvidhā sugatipaṭisandhi, kāmāvacarasugaticutiyā dviekadvippakārānaṁ kāmarūpāruppānaṁ vasena pañcavidhā sugatipaṭisandhi, rūpāvacaracutiyā ca tatheva pañcavidhā, duvidhāya āruppacutiyā paccekaṁ dvinnaṁ dvinnaṁ kāmāruppānaṁ vasena aṭṭhavidhā ca paṭisandhi dassitā, duggaticutiyā pana ekavidhāya duggatipaṭisandhi duvidhā na dassitā, taṁ dassetuṁ ‘‘duggatiyaṁ ṭhitassa panā’’tiādimāha. Yathāvuttā pana –",
  "tika-abh02t5:85": "Dvidvipañcappakārā ca, pañcāṭṭhaduvidhāpi ca;",
  "tika-abh02t5:86": "Catuvīsati sabbāpi, tā honti paṭisandhiyo.",
  "tika-abh02t5:87": "‘‘Kāmāvacarassa kusalassa kammassa katattā’’tiādinā (dha. sa. 431, 455, 498) nānākkhaṇikakammapaccayabhāvo dassitappakāroti upanissayapaccayabhāvameva dassento ‘‘vuttañheta’’ntiādimāha.",
  "tika-abh02t5:88": "Ādinā sahātiādinā vimissaviññāṇena saha. Omato dve vā tayo vā dasakā uppajjantīti gabbhaseyyakānaṁ vasena vuttaṁ. Aññattha hi aneke kalāpā saha uppajjanti. Brahmattabhāvepi hi anekagāvutappamāṇe aneke kalāpā sahuppajjantīti tiṁsato adhikāneva rūpāni honti gandharasāhārānaṁ paṭikkhittattā cakkhusotavatthusattakajīvitachakkabhāvepi tesaṁ bahuttā. Aṭṭhakathāyaṁ pana tatthapi cakkhusotavatthudasakānaṁ jīvitanavakassa ca uppatti vuttā, pāḷiyaṁ pana ‘‘rūpadhātuyā upapattikkhaṇe ṭhapetvā asaññasattānaṁ devānaṁ pañcāyatanāni pātubhavanti, pañca dhātuyo pātubhavantī’’ti vuttaṁ, tathā ‘‘rūpadhātuyā cha āyatanāni nava dhātuyo’’ti sabbasaṅgahavasena tattha vijjamānāyatanadhātuyo dassetuṁ vuttaṁ. Kathāvatthumhi ca ghānāyatanādīnaṁ viya gandhāyatanādīnañca tattha bhāvo paṭikkhitto ‘‘atthi tattha ghānāyatananti? Āmantā, atthi tattha gandhāyatananti? Na hevaṁ vattabbe’’tiādinā (kathā. 519), na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ gandharasānaṁ tattha bhāvo sakkā vattuṁ phusituṁ asakkuṇeyyatāvinimuttassa pathavīādisabhāvassa viya gandharasabhāvavinimuttassa gandharasasabhāvassa abhāvā.",
  "tika-abh02t5:89": "Yadi ca ghānasamphassādīnaṁ kāraṇabhāvo natthīti āyatanānīti tena vucceyyuṁ, dhātu-saddo pana nissattanijjīvavācakoti gandhadhāturasadhātūti avacane natthi kāraṇaṁ, dhammabhāvo ca tesaṁ ekantena icchitabbo sabhāvadhāraṇādilakkhaṇato aññassa abhāvā, dhammānañca āyatanabhāvo ekantato yamake (yama. 1. āyatanayamaka.13) vutto ‘‘dhammo āyatananti? Āmantā’’ti. Tasmā tesaṁ gandharasāyatanabhāvābhāvepi koci āyatanasabhāvo vattabbo. Yadi ca phoṭṭhabbabhāvato añño pathavīdhātuādibhāvo viya gandharasabhāvato añño tesaṁ koci sabhāvo siyā, tesaṁ dhammāyatane saṅgaho. Gandharasabhāve pana āyatanabhāve ca sati gandho ca so āyatanañca gandhāyatanaṁ, raso ca so āyatanañca rasāyatananti idamāpannamevāti gandharasāyatanabhāvo ca na sakkā nivāretuṁ, ‘‘tayo āhārā’’ti (vibha. 993) ca vacanato kabaḷīkārāhārassa tattha abhāvo viññāyati. Tasmā yathā pāḷiyā avirodho hoti, tathā rūpagaṇanā kātabbā. Evañhi dhammatā na vilomitā hotīti.",
  "tika-abh02t5:90": "Jātiuṇṇāyāti gabbhaṁ phāletvā gahitauṇṇāyātipi vadanti. Sambhavabhedoti atthitābhedo. Nijjhāmataṇhikā kira niccaṁ dukkhāturatāya kāmaṁ sevitvā gabbhaṁ na gaṇhanti.",
  "tika-abh02t5:91": "Rūpībrahmesu tāva opapātikayonikesūti opapātikayonikehi rūpībrahme niddhāreti. ‘‘Saṁsedajopapātīsu avakaṁsato tiṁsā’’ti etaṁ vivaranto āha ‘‘avakaṁsato panā’’tiādi, taṁ panetaṁ pāḷiyā na sameti. Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ upapatti vuttā. Dhammahadayavibhaṅge (vibha. 1007) hi –",
  "tika-abh02t5:92": "‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti –",
  "tika-abh02t5:93": "Vuttaṁ, na vuttaṁ ‘‘aṭṭhāyatanāni pātubhavantī’’ti. Tathā ‘‘dasāyatanāni pātubhavantī’’ti tikkhattuṁ vattabbaṁ siyā, aghānakaupapattiyā vijjamānāya tikkhattuñca ‘‘navāyatanāni pātubhavantī’’ti, na ca taṁ vuttaṁ. Evaṁ dhātupātubhāvādipañhesu yamakepi ghānajivhākāyānaṁ sahacāritā vuttāti.",
  "tika-abh02t5:94": "Cutipaṭisandhīnaṁ khandhādīhi aññamaññaṁ samānatā abhedo, asamānatā bhedo. Nayamukhamattaṁ dassetvā vuttaṁ avuttañca sabbaṁ saṅgaṇhitvā āha ‘‘ayaṁ tāva arūpabhūmīsuyeva nayo’’ti. Rūpārūpāvacarānaṁ upacārassa balavatāya tato cavitvā duggatiyaṁ upapatti natthīti ‘‘ekaccasugaticutiyā’’ti āha. Ekaccaduggatipaṭisandhīti ettha ekaccaggahaṇassa payojanaṁ maggitabbaṁ. Ayaṁ panetthādhippāyo siyā – nānattakāyanānattasaññīsu vuttā ekacce vinipātikā tihetukādipaṭisandhikā, tesaṁ taṁ paṭisandhiṁ vinipātabhāvena duggatipaṭisandhīti gahetvā sabbasugaticutiyāva sā paṭisandhi hoti, na ekaccasugaticutiyā evāti taṁnivattanatthaṁ ekaccaduggatiggahaṇaṁ kataṁ. Apāyapaṭisandhi eva hi ekaccasugaticutiyā hoti, na sabbasugaticutiyā. Atha vā duggatipaṭisandhi duvidhā ekaccasugaticutiyā anantarā duggaticutiyā cāti. Tattha pacchimaṁ vajjetvā purimaṁ eva gaṇhituṁ āha ‘‘ekaccaduggatipaṭisandhī’’ti. Ahetukacutiyā sahetukapaṭisandhīti duhetukā tihetukā ca yojetabbā. Maṇḍūkadevaputtādīnaṁ viya hi ahetukacutiyā tihetukapaṭisandhipi hotīti.",
  "tika-abh02t5:95": "Tassa tassa viparītato ca yathāyogaṁ yojetabbanti ‘‘ekaccasugaticutiyā ekaccaduggatipaṭisandhī’’tiādīsu bhedavisesesu ‘‘ekaccaduggaticutiyā ekaccasugatipaṭisandhī’’tiādinā yaṁ yaṁ yujjati, taṁ taṁ yojetabbanti attho. Yujjamānamattāpekkhanavasena napuṁsakaniddeso kato, yojetabbanti vā bhāvattho daṭṭhabbo. Amahaggatabahiddhārammaṇāya mahaggataajjhattārammaṇātiādīsu pana viparītayojanā na kātabbā. Na hi mahaggataajjhattārammaṇāya cutiyā arūpabhūmīsu amahaggatabahiddhārammaṇā paṭisandhi atthi. Catukkhandhāya arūpacutiyā pañcakkhandhā kāmāvacarapaṭisandhīti etassa vipariyāyo sayameva yojito. Atītārammaṇacutiyā paccuppannārammaṇā paṭisandhīti etassa ca vipariyāyo natthi evāti. Bhedaviseso eva ca evaṁ vitthārena dassito, abhedaviseso pana ekekasmiṁ bhede tattha tattheva cutipaṭisandhiyojanāvasena yojetabbo ‘‘pañcakkhandhāya kāmāvacarāya pañcakkhandhā kāmāvacarā…pe… avitakkaavicārāya avitakkaavicārā’’ti, catukkhandhāya pana catukkhandhā sayameva yojitā. Eteneva nayena sakkā ñātunti pañcakkhandhādīsu abhedaviseso na dassitoti. Tato hetuṁ vināti tattha hetuṁ vinā.",
  "tika-abh02t5:96": "Aṅgapaccaṅgasandhīnaṁ bandhanāni aṅgapaccaṅgasandhibandhanāni, tesaṁ chedakānaṁ. Niruddhesu cakkhādīsūti atimandabhāvūpagamanaṁ sandhāya vuttanti veditabbaṁ. Pañcadvārikaviññāṇānantarampi hi pubbe cuti dassitā. Yamake ca (yama. 1.āyatanayamaka.120) –",
  "tika-abh02t5:97": "‘‘Yassa cakkhāyatanaṁ nirujjhati, tassa manāyatanaṁ nirujjhatīti? Āmantā. Yassa vā pana manāyatanaṁ nirujjhati, tassa cakkhāyatanaṁ nirujjhatīti? Sacittakānaṁ acakkhukānaṁ cavantānaṁ tesaṁ manāyatanaṁ nirujjhati, no ca tesaṁ cakkhāyatanaṁ nirujjhati. Sacakkhukānaṁ cavantānaṁ tesaṁ manāyatanañca nirujjhati, cakkhāyatanañca nirujjhatī’’ti –",
  "tika-abh02t5:98": "Ādinā cakkhāyatanādīnaṁ cuticittena saha nirodho vuttoti. Laddho avaseso avijjādiko viññāṇassa paccayo etenāti laddhāvasesapaccayo, saṅkhāro. Avijjāpaṭicchāditādīnave tasmiṁ kammādivisaye paṭisandhiviññāṇassa ārammaṇabhāvena uppattiṭṭhānabhūte taṇhāya appahīnattā eva purimuppannāya ca santatiyā pariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti āha ‘‘taṇhā nāmetī’’ti. Sahajātasaṅkhārāti cutiāsannajavanaviññāṇasahajātacetanā, sabbepi vā phassādayo. Tasmiṁ paṭisandhiṭṭhāne kammādivisaye viññāṇaṁ khipanti, khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattantīti attho.",
  "tika-abh02t5:99": "Tanti taṁ viññāṇaṁ, cutipaṭisandhitadāsannaviññāṇānaṁ santativasena viññāṇanti upanītekattaṁ. Taṇhāya nāmiyamānaṁ…pe… pavattatīti namanakhipanapurimanissayajahanāparanissayassādananissayarahitapavattanāni santativasena tassevekassa viññāṇassa honti, na aññassāti dasseti. Santativasenāti ca vadanto ‘‘tadevidaṁ viññāṇaṁ sandhāvati saṁsarati anañña’’nti (ma. ni. 1.396) idañca micchāgāhaṁ paṭikkhipati. Sati hi nānattanaye santativasena ekattanayo hotīti. Orimatīrarukkhavinibaddharajju viya purimabhavattabhāvavinibandhaṁ kammādiārammaṇaṁ daṭṭhabbaṁ, puriso viya viññāṇaṁ, tassa mātikātikkamanicchā viya taṇhā, atikkamanapayogo viya khipanakasaṅkhārā. Yathā ca so puriso paratīre patiṭṭhahamāno paratīrarukkhavinibaddhaṁ kiñci assādayamāno anassādayamāno vā kevalaṁ pathaviyaṁ sabalapayogeheva patiṭṭhāti, evamidampi bhavantarattabhāvavinibaddhaṁ hadayavatthunissayaṁ pañcavokārabhave assādayamānaṁ catuvokārabhave anassādayamānaṁ vā kevalaṁ ārammaṇasampayuttakammeheva pavattati. Tattha assādayamānanti pāpuṇantaṁ, paṭilabhamānanti attho.",
  "tika-abh02t5:100": "Bhavantarādipaṭisandhānatoti bhavantarassa ādisambandhanato, bhavantarādayo vā bhavayonigativiññāṇaṭṭhitisattāvāsantarā, tesaṁ paṭisandhānatoti attho. Kammanti paṭisandhijanakaṁ kammaṁ. Saṅkhārāti cutiāsannajavanaviññāṇasahagatā khipanakasaṅkhārā.",
  "tika-abh02t5:101": "Saddādihetukāti ettha paṭighoso saddahetuko, padīpo padīpantarādihetuko, muddā lañchanahetukā, chāyā ādāsādigatamukhādihetukā. Aññatra agantvā hontīti saddādipaccayadesaṁ agantvā saddādihetukā honti tato pubbe abhāvā, evamidampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā, tasmā na idaṁ hetudesato purimabhavato āgataṁ paṭighosādayo viya saddādidesato, nāpi tattha hetunā vinā uppannaṁ saddādīhi vinā paṭighosādayo viyāti attho. Atha vā aññatra agantvā hontīti pubbe paccayadese sannihitā hutvā tato aññatra gantvā tappaccayā na honti uppattito pubbe abhāvā, nāpi saddādipaccayā na honti, evamidampīti vuttanayena yojetabbaṁ. Esa nayoti bījaṅkurādīsu sabbahetuhetusamuppannesu yathāsambhavaṁ yojanā kātabbāti dasseti. Idhāpi hi hetuhetusamuppannaviññāṇānaṁ ekantamekatte sati na manussagatiko devagatibhūto siyā, ekantanānatte na kammavato phalaṁ siyā. Tato ‘‘rattassa bījaṁ, rattassa phala’’ntiādikassa viya ‘‘bhūtapubbāhaṁ, bhante, rohitasso nāma isī’’tiādikassa (saṁ. ni. 1.107) vohārassa lopo siyā, tasmā ettha santānabandhe sati hetuhetusamuppannesu na ekantameva ekatā vā nānatā vā upagantabbā. Ettha ca ekantaekatāpaṭisedhena ‘‘sayaṁkataṁ sukhaṁ dukkha’’nti imaṁ diṭṭhiṁ nivāreti, ekantanānatāpaṭisedhena ‘‘paraṁkataṁ sukhaṁ dukkha’’nti, hetuhetusamuppannabhāvavacanena ‘‘adhiccasamuppanna’’nti. Etthāti ekasantāne.",
  "tika-abh02t5:102": "Catumadhuraalattakarasādibhāvanā ambamātuluṅgādibījānaṁ abhisaṅkhāro. Ettha bījaṁ viya kammavā satto, abhisaṅkhāro viya kammaṁ, bījassa aṅkurādippabandho viya sattassa paṭisandhiviññāṇādippabandho, tatthuppannassa madhurassa rattakesarassa vā phalassa vā tasseva bījassa, tato eva ca abhisaṅkhārato bhāvo viya kammakārakasseva sattassa, taṁkammato eva ca phalassa bhāvo veditabbo. Bālasarīre kataṁ vijjāpariyāpuṇanaṁ sippasikkhanaṁ osadhappayogo ca na vuḍḍhasarīraṁ gacchanti. Atha ca taṁnimittaṁ vijjāpāṭavaṁ sippajānanaṁ anāmayatā ca vuḍḍhasarīre hoti, na ca taṁ aññassa hoti taṁsantatipariyāpanne eva vuḍḍhasarīre uppajjanato, na ca yathāpayuttena vijjāpariyāpuṇanādinā vinā aññato hoti tadabhāve abhāvato. Evamidhāpi santāne yaṁ phalaṁ, etaṁ nāññassa, na ca aññatoti yojetabbaṁ. Na aññatoti etena ca saṅkhārābhāve phalābhāvameva dasseti, nāññapaccayanivāraṇaṁ karoti.",
  "tika-abh02t5:103": "Yampi vuttaṁ, tattha vadāmāti vacanaseso. Tattha vā upabhuñjake asati siddhā bhuñjakasammutīti sambandho. Phalatīti sammuti phalatisammuti.",
  "tika-abh02t5:104": "Evaṁsantepīti asaṅkantipātubhāve, tattha ca yathāvuttadosapariharaṇe sati siddheti attho. Pavattito pubbeti kammāyūhanakkhaṇato pubbe. Pacchā cāti vipaccanapavattito pacchā ca. Avipakkavipākā katattā ce paccayā, vipakkavipākānampi katattaṁ samānanti tesampi phalāvahatā siyāti āsaṅkānivattanatthaṁ āha ‘‘na ca niccaṁ phalāvahā’’ti. Na vijjamānattā vā avijjamānattā vāti etena vijjamānattaṁ avijjamānattañca nissāya vuttadoseva pariharati.",
  "tika-abh02t5:105": "Tassā pāṭibhogakiriyāya, bhaṇḍakīṇanakiriyāya, iṇagahaṇādikiriyāya vā karaṇamattaṁ taṁkiriyākaraṇamattaṁ. Tadeva tadatthaniyyātane paṭibhaṇḍadāne iṇadāne ca paccayo hoti, aphalitaniyyātanādiphalanti attho.",
  "tika-abh02t5:106": "Avisesenāti ‘‘tihetuko tihetukassā’’tiādikaṁ bhedaṁ akatvāva sāmaññato, piṇḍavasenāti attho. Sabbattha upanissayapaccayo balavakammassa vasena yojetabbo. ‘‘Dubbalañhi upanissayapaccayo na hotī’’ti vakkhamānamevetaṁ paṭṭhānavaṇṇanāyanti. Avisesenāti sabbapuññābhisaṅkhāraṁ saha saṅgaṇhāti. Dvādasākusalacetanābhedoti ettha uddhaccasahagatā kasmā gahitāti vicāretabbametaṁ. Ekassa viññāṇassa tatheva paccayo paṭisandhiyaṁ, no pavatteti ekasseva paccayabhāvaniyamo paṭisandhiyaṁ, no pavatte. Pavatte hi sattannampi paccayoti adhippāyo. ‘‘Tathā kāmāvacaradevalokepi aniṭṭhā rūpādayo natthī’’ti vuttaṁ, devānaṁ pana pubbanimittapātubhāvakāle milātamālādīnaṁ aniṭṭhatā kathaṁ na siyā.",
  "tika-abh02t5:107": "Sveva dvīsu bhavesūti ettha ekūnatiṁsacetanābhedampi cittasaṅkhāraṁ cittasaṅkhārabhāvena ekattaṁ upanetvā ‘‘svevā’’ti vuttaṁ. Tadekadeso pana kāmāvacaracittasaṅkhārova terasannaṁ navannañca paccayo daṭṭhabbo. Ekadesapaccayabhāvena hi samudāyo vuttoti.",
  "tika-abh02t5:108": "Yattha ca vitthārappakāsanaṁ kataṁ, tato bhavato paṭṭhāya mukhamattappakāsanaṁ kātukāmo āha ‘‘ādito paṭṭhāyā’’ti. Tena ‘‘dvīsu bhavesū’’tiādi vuttaṁ. Tatiyajjhānabhūmivasenāti etena ekattakāyaekattasaññīsāmaññena catutthajjhānabhūmi ca asaññāruppavajjā gahitāti veditabbā. Yathāsambhavanti ekavīsatiyā kāmāvacararūpāvacarakusalavipākesu cuddasannaṁ paṭisandhiyaṁ pavatte ca, sattannaṁ pavatte eva. Ayaṁ yathāsambhavo.",
  "tika-abh02t5:109": "Catunnaṁviññāṇānanti bhavādayo apekkhitvā vuttaṁ, catūsu antogadhānaṁ pana tiṇṇaṁ viññāṇānaṁ tīsu viññāṇaṭṭhitīsu ca paccayabhāvo yojetabbo, aviññāṇake sattāvāse saṅkhārapaccayā viññāṇe avijjamānepi tassa saṅkhārahetukattaṁ dassetuṁ ‘‘apicā’’tiādimāha. Etasmiñca mukhamattappakāsane puññābhisaṅkhārādīnaṁ duggatiādīsu pavattiyaṁ kusalavipākādiviññāṇānaṁ paccayabhāvo bhavesu vuttanayeneva viññāyatīti na vuttoti veditabbo.",
  "tika-abh02t5:110": "Viññāṇapadaniddesavaṇṇanā niṭṭhitā.",
  "tika-abh02t5:111": "Nāmarūpapadaniddesavaṇṇanā",
  "tika-abh02t5:112": "228. Suttantābhidhammesu nāmarūpadesanāviseso desanābhedo. Tayo khandhāti etaṁ yadipi pāḷiyaṁ natthi, atthato pana vuttameva hotīti katvā vuttanti veditabbaṁ.",
  "tika-abh02t5:113": "Aṇḍajānañca abhāvakānanti yojetabbaṁ. Santatisīsānīti kalāpasantānamūlāni. Yadipi vikārarūpāni paṭisandhikkhaṇe na santi, lakkhaṇaparicchedarūpāni pana santīti tāni aparinipphannāni paramatthato vivajjento āha ‘‘rūparūpato’’ti.",
  "tika-abh02t5:114": "Kāmabhave pana yasmā sesaopapātikānanti ettha kiñcāpi kāmabhave ‘‘opapātikā’’ti vuttā na santi, yena sesaggahaṇaṁ sātthakaṁ bhaveyya, aṇḍajagabbhaseyyakehi pana opapātikasaṁsedajā sesā hontīti sesaggahaṇaṁ katanti veditabbaṁ. Atha vā brahmakāyikādikehi opapātikehi vuttehi sese sandhāya ‘‘sesaopapātikāna’’nti āha. Te pana arūpinopi santīti ‘‘kāmabhave’’ti vuttaṁ, aparipuṇṇāyatanānaṁ pana nāmarūpaṁ yathāsambhavaṁ rūpamissakaviññāṇaniddese vuttanayena sakkā dhammagaṇanāto viññātunti na vuttanti daṭṭhabbaṁ.",
  "tika-abh02t5:115": "Avakaṁsato dve aṭṭhakāneva utucittasamuṭṭhānāni hontīti sasaddakālaṁ sandhāya ‘‘ukkaṁsato dvinnaṁ navakāna’’nti vuttaṁ. Pubbeti khandhavibhaṅgeti vadanti. Tattha hi ‘‘ekekacittakkhaṇe tikkhattuṁ uppajjamāna’’nti vuttaṁ. Idheva vā vuttaṁ santatidvayādikaṁ sattakapariyosānaṁ sandhāyāha ‘‘pubbe vuttaṁ kammasamuṭṭhānaṁ sattatividha’’nti, taṁ panuppajjamānaṁ ekekacittakkhaṇe tikkhattuṁ uppajjatīti iminādhippāyena vuttaṁ ‘‘ekekacittakkhaṇe tikkhattuṁ uppajjamāna’’nti. Catuddisā vavatthāpitāti aññamaññasaṁsaṭṭhasīsā mūlena catūsu disāsu vavatthāpitā aññamaññaṁ āliṅgetvā ṭhitā bhinnavāhanikā viya.",
  "tika-abh02t5:116": "Pañcavokārabhave ca pavattiyanti rūpājanakakammajaṁ pañcaviññāṇappavattikālaṁ sahajātaviññāṇapaccayañca sandhāyāha. Tadā hi tato nāmameva hotīti, kammaviññāṇapaccayā pana sadāpi ubhayaṁ hotīti sakkā vattuṁ, pacchājātaviññāṇapaccayā ca rūpaṁ upatthaddhaṁ hotīti. Asaññesūtiādi kammaviññāṇapaccayaṁ sandhāya vuttaṁ, pañcavokārabhave ca pavattiyanti bhavaṅgādijanakakammato aññena rūpuppattikālaṁ nirodhasamāpattikālaṁ bhavaṅgādiuppattikālato aññakālañca sandhāya vuttanti yuttaṁ. Bhavaṅgādiuppattikāle hi taṁjanakeneva kammunā uppajjamānaṁ rūpaṁ, so ca vipāko kammaviññāṇapaccayo hotīti sakkā vattuṁ. Sahajātaviññāṇapaccayānapekkhampi hi pavattiyaṁ kammena pavattamānaṁ rūpaṁ nāmañca na kammaviññāṇānapekkhaṁ hotīti. Sabbatthāti paṭisandhiyaṁ pavatte ca. Sahajātaviññāṇapaccayā nāmarūpaṁ, kammaviññāṇapaccayā ca nāmarūpañca yathāsambhavaṁ yojetabbaṁ. Nāmañcarūpañca nāmarūpañca nāmarūpanti ettha nāmarūpa-saddo attano ekadesena nāma-saddena nāma-saddassa sarūpo, rūpa-saddena ca rūpa-saddassa, tasmā ‘‘sarūpānaṁ ekaseso’’ti nāmarūpa-saddassa ṭhānaṁ itaresañca nāmarūpa-saddānaṁ adassanaṁ daṭṭhabbaṁ.",
  "tika-abh02t5:117": "Vipākato aññaṁ avipākaṁ. Yato dvidhā mataṁ, tato yuttameva idanti yojetabbaṁ. Kusalādicittakkhaṇeti ādi-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṁ saṅgahitanti veditabbaṁ. Vipākacittakkhaṇe pana abhisaṅkhāraviññāṇapaccayā pubbe vuttanayena ubhayañca upalabbhatīti tādisavipākacittakkhaṇavajjanatthaṁ ‘‘kusalādicittakkhaṇe’’ti vuttaṁ.",
  "tika-abh02t5:118": "Suttantikapariyāyenāti paṭṭhāne rūpānaṁ upanissayapaccayassa avuttattā vuttaṁ, suttante pana ‘‘yasmiṁ sati yaṁ hoti, asati ca na hoti, so tassa upanissayo nidānaṁ hetu pabhavo’’ti katvā ‘‘viññāṇūpanisaṁ nāmarūpa’’nti rūpassa ca viññāṇūpanissayatā vuttā. Vanapatthapariyāye ca vanasaṇḍagāmanigamanagarajanapadapuggalūpanissayo iriyāpathavihāro, tato ca cīvarādīnaṁ jīvitaparikkhārānaṁ kasirena ca appakasirena ca samudāgamanaṁ vuttaṁ, na ca vanasaṇḍādayo ārammaṇūpanissayādibhāvaṁ iriyāpathānaṁ cīvarādisamudāgamanassa ca bhajanti, tasmā vinā abhāvo eva ca suttantapariyāyato upanissayabhāvo daṭṭhabbo. Nāmassa abhisaṅkhāraviññāṇaṁ kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva suttantikapariyāyato ekadhā paccayabhāvo vutto. Sasaṁsayassa hi rūpassa taṁpaccayo hotīti vutte nāmassa hotīti vattabbameva natthīti.",
  "tika-abh02t5:119": "Pavattassa pākaṭattā apākaṭaṁ paṭisandhiṁ gahetvā pucchati ‘‘kathaṁ paneta’’ntiādinā. Suttato nāmaṁ, yuttito rūpaṁ viññāṇapaccayā hotīti jānitabbaṁ. Yuttito sādhetvā suttena taṁ daḷhaṁ karonto ‘‘kammasamuṭṭhānassapi hī’’tiādimāha. Cittasamuṭṭhānassevāti cittasamuṭṭhānassa viya. Yasmā nāmarūpameva pavattamānaṁ dissati, tasmā tadeva vadantena anuttaraṁ dhammacakkaṁ pavattitaṁ. Suññatāpakāsanañhi dhammacakkappavattananti adhippāyo. Nāmarūpamattatāvacaneneva vā pavattiyā dukkhasaccamattatā vuttā, dukkhasaccappakāsanena ca tassa samudayo, tassa ca nirodho, nirodhagāmī ca maggo pakāsito eva hoti. Ahetukassa dukkhassa hetunirodhā, anirujjhanakassa ca abhāvā, nirodhassa ca upāyena vinā anadhigantabbattāti catusaccappakāsanaṁ dhammacakkappavattanaṁ yojetabbaṁ.",
  "tika-abh02t5:120": "Nāmarūpapadaniddesavaṇṇanā niṭṭhitā.",
  "tika-abh02t5:121": "Saḷāyatanapadaniddesavaṇṇanā",
  "tika-abh02t5:122": "229.Niyamatoti ca idaṁ catunnaṁ bhūtānaṁ, channaṁ vatthūnaṁ, jīvitassa ca yathāsambhavaṁ sahajātanissayapurejātaindriyādinā ekantena saḷāyatanassa pavattamānassa paccayabhāvaṁ sandhāya vuttaṁ. Rūpāyatanādīnaṁ pana sahajātanissayānupālanabhāvo natthīti aggahaṇaṁ veditabbaṁ. Ārammaṇārammaṇapurejātādibhāvo ca tesaṁ na santatipariyāpannānameva, na ca cakkhādīnaṁ viya ekappakārenevāti aniyamato paccayabhāvo. Niyamato…pe… jīvitindriyanti evanti ettha evaṁ-saddena vā rūpāyatanādīnampi saṅgaho veditabbo. Chaṭṭhāyatanañca saḷāyatanañca saḷāyatananti ettha yadipi chaṭṭhāyatanasaḷāyatana-saddānaṁ saddato sarūpatā natthi, atthato pana saḷāyatanekadesova chaṭṭhāyatananti ekadesasarūpatā atthīti ekadesasarūpekaseso katoti veditabbo. Atthatopi hi sarūpānaṁ ekadesasarūpekasesaṁ icchanti ‘‘vaṅko ca kuṭilo ca kuṭilā’’ti, tasmā atthato ekadesasarūpānañca ekasesena bhavitabbanti.",
  "tika-abh02t5:123": "Atha vā chaṭṭhāyatanañca manāyatanañca chaṭṭhāyatananti vā, manāyatananti vā, chaṭṭhāyatanañca chaṭṭhāyatanañca chaṭṭhāyatananti vā, manāyatanañca manāyatanañca manāyatananti vā ekasesaṁ katvā cakkhādīhi saha ‘‘saḷāyatana’’nti vuttanti tameva ekasesaṁ nāmamattapaccayassa, nāmarūpapaccayassa ca manāyatanassa vasena kataṁ atthato dassento āha ‘‘chaṭṭhāyatanañca saḷāyatanañca saḷāyatananti evaṁ katekasesassā’’ti. Yathāvuttopi hi ekaseso atthato chaṭṭhāyatanañca saḷāyatanañcāti evaṁ kato nāma hotīti. Sabbattha ca ekasese kate ekavacananiddeso katekasesānaṁ saḷāyatanādisaddavacanīyatāsāmaññavasena katoti daṭṭhabbo. Abyākatavāre vakkhatīti kiñcāpi akusalavāre kusalavāre ca ‘‘nāmapaccayā chaṭṭhāyatana’’nti vuttaṁ, suttantabhājanīye pana vipākachaṭṭhāyatanameva gahitanti adhippāyena abyākatavārameva sādhakabhāvena udāhaṭanti daṭṭhabbaṁ. Paccayanaye pana ‘‘chaṭṭhā hoti taṁ avakaṁsato’’tiādinā avipākassapi paccayo uddhaṭo, so niravasesaṁ vattukāmatāya uddhaṭoti veditabbo. Idha saṅgahitanti idha ekasesanayena saṅgahitaṁ, tattha abyākatavāre lokiyavipākabhājanīye vibhattanti veditabbanti adhippāyo.",
  "tika-abh02t5:124": "Neyyanti ñeyyaṁ. Ukkaṁsāvakaṁsoti ettha sattadhā paccayabhāvato ukkaṁso aṭṭhadhā paccayabhāvo, tato pana navadhā tato vā dasadhāti ayaṁ ukkaṁso, avakaṁso pana dasadhā paccayabhāvato navadhā paccayabhāvo, tato aṭṭhadhā, tato sattadhāti evaṁ veditabbo, na pana sattadhā paccayabhāvato eva dvepi ukkaṁsāvakaṁsā yojetabbā tato avakaṁsābhāvatoti.",
  "tika-abh02t5:125": "Hadayavatthuno sahāyaṁ hutvāti etena arūpe viya asahāyaṁ nāmaṁ na hoti, hadayavatthu ca nāmena saha chaṭṭhāyatanassa paccayo hotīti ettakameva dasseti, na pana yathā hadayavatthu paccayo hoti, tathā nāmampīti ayamattho adhippeto. Vatthu hi vippayuttapaccayo hoti, na nāmaṁ, nāmañca vipākahetādipaccayo hoti, na vatthūti. Pavatte arūpadhammā kammajarūpassa ṭhitippattasseva paccayā honti, na uppajjamānassāti vippayuttaatthiavigatā ca pacchājātavippayuttādayo eva cakkhādīnaṁ yojetabbā.",
  "tika-abh02t5:126": "Avasesamanāyatanassāti ettha ‘‘pañcakkhandhabhave panā’’ti etassa anuvattamānattā pañcavokārabhave eva pavattamānaṁ pañcaviññāṇehi avasesamanāyatanaṁ vuttanti daṭṭhabbaṁ. Nāmarūpassa sahajātādisādhāraṇapaccayabhāvo sampayuttādiasādhāraṇapaccayabhāvo ca yathāsambhavaṁ yojetabbo.",
  "tika-abh02t5:127": "Saḷāyatanapadaniddesavaṇṇanā niṭṭhitā.",
  "tika-abh02t5:128": "Phassapadaniddesavaṇṇanā",
  "tika-abh02t5:129": "230. ‘‘Chaṭṭhāyatanapaccayā phasso’’ti abhidhammabhājanīyapāḷi āruppaṁ sandhāya vuttāti ‘‘chaṭṭhāyatanapaccayā phassoti pāḷianusārato’’ti āha. Ajjhattanti sasantatipariyāpannameva gaṇhāti. Tañhi sasantatipariyāpannakammanibbattaṁ tādisassa phassassa paccayo hoti, rūpādīni pana bahiddhā anupādinnāni ca phassassa ārammaṇaṁ honti, na tāni cakkhādīni viya sasantatipariyāpannakammakilesanimittapavattibhāvena phassassa paccayoti paṭhamācariyavāde na gahitāni, dutiyācariyavāde pana yathā tathā vā paccayabhāve sati na sakkā vajjetunti gahitānīti.",
  "tika-abh02t5:130": "Yadi sabbāyatanehi eko phasso sambhaveyya, ‘‘saḷāyatanapaccayā phasso’’ti ekassa vacanaṁ yujjeyya. Athāpi ekamhā āyatanā sabbe phassā sambhaveyyuṁ, tathāpi sabbāyatanehi sabbaphassasambhavato āyatanabhedena phassabhedo natthīti tadabhedavasena ekassa vacanaṁ yujjeyya, tathā pana asambhavato na yuttanti codeti ‘‘na sabbāyatanehī’’tiādinā. Aññassapi vā asambhavantassa vidhānassa bodhanatthameva ‘‘nāpi ekamhā āyatanā sabbe phassā’’ti vuttaṁ, ‘‘na sabbāyatanehi eko phasso sambhotī’’ti idameva pana ekaphassavacanassa ayuttadīpakaṁ kāraṇanti veditabbaṁ. Nidassanavasena vā etaṁ vuttaṁ, nāpi ekamhā āyatanā sabbe phassā sambhonti, evaṁ na sabbāyatanehi eko phasso sambhoti, tasmā ekassa vacanaṁ ayuttanti. Parihāraṁ pana anekāyatanehi ekaphassassa sambhavatoti dassento ‘‘tatridaṁ vissajjana’’ntiādimāha. Ekopi anekāyatanappabhavo ekopanekāyatanappabhavo. Chadhāpaccayatte pañcavibhāvayeti evaṁ sesesupi yojanā. Tathā cāti paccuppannāni rūpādīni paccuppannañca dhammāyatanapariyāpannaṁ rūparūpaṁ sandhāya vuttaṁ. Ārammaṇapaccayamattenāti taṁ sabbaṁ apaccuppannaṁ aññañca dhammāyatanaṁ sandhāya vuttaṁ.",
  "tika-abh02t5:131": "Phassapadaniddesavaṇṇanā niṭṭhitā.",
  "tika-abh02t5:132": "Vedanāpadaniddesavaṇṇanā",
  "tika-abh02t5:133": "231. ‘‘Sesāna’’nti ettha sampaṭicchanassa cakkhusamphassādayo pañca yadipi anantarādīhipi paccayā honti, anantarādīnaṁ pana upanissaye antogadhattā santīraṇatadārammaṇānañca sādhāraṇassa tassa vasena ‘‘ekadhā’’ti vuttaṁ.",
  "tika-abh02t5:134": "Tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo hotīti yojetabbaṁ. Paccayaṁ anupādinnampi keci icchantīti ‘‘yā panā’’tiādinā manodvārāvajjanaphassassa paccayabhāvo vutto, tañca mukhamattadassanatthaṁ daṭṭhabbaṁ. Etena nayena sabbassa anantarassa anānantarassa ca phassassa tassā tassā vipākavedanāya upanissayatā yojetabbāti.",
  "tika-abh02t5:135": "Vedanāpadaniddesavaṇṇanā niṭṭhitā.",
  "tika-abh02t5:136": "Taṇhāpadaniddesavaṇṇanā",
  "tika-abh02t5:137": "232.Mamattenāti sampiyāyamānena, assādanataṇhāyāti vuttaṁ hoti. Tattha putto viya vedanā daṭṭhabbā, khīrādayo viya vedanāya paccayabhūtā rūpādayo, khīrādidāyikā dhāti viya rūpādichaḷārammaṇadāyakā cittakārādayo cha. Tattha vejjo rasāyanojāvasena tadupatthambhitajīvitavasena ca dhammārammaṇassa dāyakoti daṭṭhabbo. Ārammaṇapaccayo uppajjamānassa ārammaṇamattameva hoti, na upanissayo viya uppādakoti uppādakassa upanissayasseva vasena ‘‘ekadhāvā’’ti vuttaṁ. Upanissayena vā ārammaṇūpanissayo saṅgahito, tena ca ārammaṇabhāvena taṁsabhāvo aññopi ārammaṇabhāvo dīpito hotīti upanissayavaseneva paccayabhāvo vuttoti veditabbo.",
  "tika-abh02t5:138": "Yasmā vātiādinā na kevalaṁ vipākasukhavedanā eva, tissopi pana vedanā vipākā visesena taṇhāya upanissayapaccayo, avisesena itarā cāti dasseti. Upekkhā pana santattā, sukhamicceva bhāsitāti tasmā sāpi bhiyyo icchanavasena taṇhāya upanissayoti adhippāyo . Upekkhā pana akusalavipākabhūtā aniṭṭhattā dukkhe avarodhetabbā, itarā iṭṭhattā sukheti sā dukkhaṁ viya sukhaṁ viya ca upanissayo hotīti sakkā vattunti. ‘‘Vedanāpaccayā taṇhā’’ti vacanena sabbassa vedanāvato paccayassa atthitāya taṇhuppattippasaṅge taṁnivāraṇatthamāha ‘‘vedanāpaccayā cāpī’’tiādi.",
  "tika-abh02t5:139": "Nanu ‘‘anusayasahāyā vedanā taṇhāya paccayo hotī’’ti vacanassa abhāvā atippasaṅganivattanaṁ na sakkā kātunti? Na, vaṭṭakathāya pavattattā. Vaṭṭassa hi anusayavirahe abhāvato anusayasahitāyeva paccayoti atthato vuttametaṁ hotīti. Atha vā ‘‘avijjāpaccayā’’ti anuvattamānattā anusayasahitāva paccayoti viññāyati. ‘‘Vedanāpaccayā taṇhā’’ti ca ettha vedanāpaccayā eva taṇhā, na vedanāya vināti ayaṁ niyamo viññāyati, na vedanāpaccayā taṇhā hoti evāti, tasmā atippasaṅgo natthi evāti.",
  "tika-abh02t5:140": "Vusīmatoti vusitavato, vusitabrahmacariyavāsassāti attho. Vussatīti vā ‘‘vusī’’ti maggo vuccati, so etassa vuttho atthīti vusīmā. Aggaphalaṁ vā pariniṭṭhitavāsattā ‘‘vusī’’ti vuccati, taṁ etassa atthīti vusīmā.",
  "tika-abh02t5:141": "Taṇhāpadaniddesavaṇṇanā niṭṭhitā.",
  "tika-abh02t5:142": "Upādānapadaniddesavaṇṇanā",
  "tika-abh02t5:143": "233.Sassato attāti idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ. Yathā hi esā diṭṭhi daḷhīkaraṇavasena purimaṁ uttarā upādiyati, evaṁ ‘‘natthi dinna’’ntiādikāpīti. Attaggahaṇaṁ pana attavādupādānanti na idaṁ diṭṭhupādānadassananti daṭṭhabbaṁ. Loko cāti vā attaggahaṇavinimuttaṁ gahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti veditabbaṁ. ‘‘Dhammasaṅkhepavitthāre pana saṅkhepato taṇhādaḷhattaṁ, saṅkhepato diṭṭhimattameva, vitthārato panā’’ti evaṁ dhammasaṅkhepavitthārato saṅkhepaṁ vitthārañca niddhāretīti. Dhammasaṅkhepavitthāreti niddhāraṇe bhummaṁ daṭṭhabbaṁ.",
  "tika-abh02t5:144": "Pakatiaṇuādīnaṁ sassatagāhapubbaṅgamo, sarīrassa ucchedaggāhapubbaṅgamo ca tesaṁ sāmibhūto koci sassato ucchijjamāno vā attā atthīti attaggāho kadāci hotīti ‘‘yebhuyyenā’’ti vuttaṁ. Yebhuyyena paṭhamaṁ attavādupādānantiādinā vā sambandho.",
  "tika-abh02t5:145": "Yadipi bhavarāgajavanavīthi sabbapaṭhamaṁ pavattati gahitappaṭisandhikassa bhavanikantiyā pavattitabbattā, so pana bhavarāgo taṇhādaḷhattaṁ na hotīti maññamāno na kāmupādānassa paṭhamuppattimāha. Taṇhā kāmupādānanti pana vibhāgassa akaraṇe sabbāpi taṇhā kāmupādānanti, karaṇepi kāmarāgato aññāpi taṇhā daḷhabhāvaṁ pattā kāmupādānanti tassa arahattamaggavajjhatā vuttā.",
  "tika-abh02t5:146": "Uppattiṭṭhānabhūtā cittuppādā visayo. Pañcupādānakkhandhā ālayo, tattha ramatīti ālayarāmā, pajā. Teneva sā ālayarāmatā ca sakasantāne parasantāne ca pākaṭā hotīti. Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.",
  "tika-abh02t5:147": "Upādānapadaniddesavaṇṇanā niṭṭhitā.",
  "tika-abh02t5:148": "Bhavapadaniddesavaṇṇanā",
  "tika-abh02t5:149": "234. Phalavohārena kammabhavo bhavoti vuttoti upapattibhavanibbacanameva dvayassapi sādhāraṇaṁ katvā vadanto āha ‘‘bhavatīti bhavo’’ti. Bhavaṁ gacchatīti nipphādanaphalavasena attano pavattikāle bhavābhimukhaṁ hutvā pavattatīti attho, nibbattanameva vā ettha gamanaṁ adhippetaṁ.",
  "tika-abh02t5:150": "Saññāvataṁ bhavo saññābhavoti ettha vantu-saddassa lopo daṭṭhabbo, tassa vā atthe akāraṁ katvā ‘‘saññabhavo’’tipi pāṭho. Vokirīyati pasārīyati vitthārīyatīti vokāro, vokiraṇaṁ vā vokāro, so ekasmiṁ pavattattā eko vokāroti vutto, padesapasaṭuppattīti attho.",
  "tika-abh02t5:151": "Cetanāsampayuttāvā…pe… saṅgahitāti ācayagāmitāya kammasaṅkhātataṁ dassetvā kammabhave saṅgahitabhāvaṁ pariyāyena vadati, nippariyāyena pana cetanāva kammabhavo. Vuttañhi ‘‘kammabhavo tīhi khandhehi ekenāyatanena ekāya dhātuyā sampayutto, ekena khandhena ekenāyatanena ekāya dhātuyā kehici sampayutto’’ti (dhātu. 244). Upapattibhavo tīhipi tikehi vuttā upapattikkhandhāva. Yathāha ‘‘upapattibhavo kāmabhavo saññābhavo pañcavokārabhavo pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu. 67). Yadi hi anupādinnakānampi gahaṇaṁ siyā, ‘‘dvādasahāyatanehi aṭṭhārasahi dhātūhī’’ti vattabbaṁ siyāti.",
  "tika-abh02t5:152": "Saṅkhārabhavānaṁ dhammabhedato na saṅkhārā eva puna vuttāti ‘‘sātthakamevidaṁ punavacana’’nti etaṁ na yuttanti ce? Na, bhavekadesabhāvena saṅkhārānaṁ bhavoti puna vuttattā. Parena vā dhammavisesaṁ agaṇetvā punavacanaṁ coditanti codakābhilāsavasena ‘‘sātthakamevidaṁ punavacana’’nti vuttaṁ.",
  "tika-abh02t5:153": "Kāmabhavādinibbattanakassa kammassa kāmabhavādibhāvo phalavohārena aṭṭhakathāyaṁ vutto. Antogadhe visuṁ agaṇetvā abbhantaragate eva katvā kāmabhavādike kammupapattibhavavasena duguṇe katvā āha ‘‘cha bhavā’’ti.",
  "tika-abh02t5:154": "Avisesenāti upādānabhedaṁ akatvāti attho. Upādānabhedākaraṇeneva ca dvādasappabhedassa saṅgahavasena saṅgahato ‘‘cha bhavā’’ti vuttaṁ.",
  "tika-abh02t5:155": "Gosīlena kukkurasīlena ca samattena samādinnena gunnaṁ kukkurānañca sahabyatā vuttāti sīlabbatupādānavato jhānabhāvanā na ijjhatīti maññamānā tena rūpārūpabhavā na hontīti keci vadanti, vakkhamānena pana pakārena paccayabhāvato ‘‘taṁ na gahetabba’’nti āha. Asuddhimagge ca suddhimaggaparāmasanaṁ sīlabbatupādānanti suddhimaggaparāmasanena rūpārūpāvacarajjhānānaṁ nibbattanaṁ na yujjatīti. Purāṇabhāratasītāharaṇapasubandhavidhiādisavanaṁ asaddhammasavanaṁ. Ādi-saddena asappurisūpanissayaṁ pubbe ca akatapuññataṁ attamicchāpaṇidhitañca saṅgaṇhāti. Tadantogadhā evāti tasmiṁ duccaritanibbatte sucaritanibbatte ca kāmabhave antogadhā evāti attho.",
  "tika-abh02t5:156": "Antogadhāti ca saññābhavapañcavokārabhavānaṁ ekadesena antogadhattā vuttaṁ. Na hi te niravasesā kāmabhave antogadhāti. Sappabhedassāti sugatiduggatimanussādippabhedavato. Kamena ca avatvā sīlabbatupādānassa ante bhavapaccayabhāvavacanaṁ attavādupādānaṁ viya abhiṇhaṁ asamudācaraṇato attavādupādānanimittattā ca.",
  "tika-abh02t5:157": "Hetupaccayappabhedehīti ettha maggapaccayo ca vattabbo. Diṭṭhupādānādīni hi maggapaccayā hontīti.",
  "tika-abh02t5:158": "Bhavapadaniddesavaṇṇanā niṭṭhitā.",
  "tika-abh02t5:159": "Jātijarāmaraṇādipadaniddesavaṇṇanā",
  "tika-abh02t5:160": "235. Upapattibhavuppattiyeva jātīti āha ‘‘na upapattibhavo’’ti. Jāyamānassa pana jāti jātīti upapattibhavopi asati abhāvā jātiyā paccayoti sakkā vattuṁ. Jāyamānarūpapadaṭṭhānatāpi hi rūpajātiyā vuttā ‘‘upacitarūpapadaṭṭhāno (dha. sa. aṭṭha. 641) upacayo, anuppabandharūpapadaṭṭhānā santatī’’ti.",
  "tika-abh02t5:161": "Khandhānaṁ jātānaṁ uññātatānuññātatāca hīnapaṇītatā. Ādi-saddena suvaṇṇadubbaṇṇādivisesaṁ saṅgaṇhāti. Ajjhattasantānagatato aññassa visesakārakassa kāraṇassa abhāvā ‘‘ajjhattasantāne’’ti āha.",
  "tika-abh02t5:162": "Tena tenāti ñātibyasanādinā jarāmaraṇato aññena dukkhadhammena. Upanissayakoṭiyāti upanissayaṁsena, upanissayalesenāti attho. Yo hi paṭṭhāne anāgato sati bhāvā asati ca abhāvā suttantikapariyāyena upanissayo, so ‘‘upanissayakoṭī’’ti vuccati.",
  "tika-abh02t5:163": "Jātijarāmaraṇādipadaniddesavaṇṇanā niṭṭhitā.",
  "tika-abh02t5:164": "Bhavacakkakathāvaṇṇanā",
  "tika-abh02t5:165": "242.Samitanti saṅgataṁ, abbocchinnanti attho. Kāmayānassāti kāmayamānassa, kāmo yānaṁ etassāti vā kāmayāno, tassa kāmayānassa. Ruppatīti sokena ruppati.",
  "tika-abh02t5:166": "Pariyuṭṭhānatāya tiṭṭhanasīlo pariyuṭṭhānaṭṭhāyī. ‘‘Pariyuṭṭhaṭṭhāyino’’ti vā pāṭho, tattha pariyuṭṭhātīti pariyuṭṭhaṁ, diṭṭhipariyuṭṭhaṁ, tena tiṭṭhatīti pariyuṭṭhaṭṭhāyīti attho daṭṭhabbo. Pañca pubbanimittānīti ‘‘mālā milāyanti, vatthāni kilissanti, kacchehi sedā muccanti, kāye vevaṇṇiyaṁ okkamati, devo devāsane nābhiramatī’’ti (itivu. 83) vuttāni pañca maraṇapubbanimittānīti attho. Tāni hi disvā kammanibbattakkhandhasaṅkhāte upapattibhave bhavachandabalena devānaṁ balavasoko uppajjatīti. Bāloti avidvā. Tena avijjāya kāraṇabhāvaṁ dasseti. Tividhanti tassāruppakathāsavanakammakāraṇādassanamaraṇakālakammopaṭṭhānanidānaṁ sokādidukkhaṁ. Āsave sādhentīti āsave gamenti bodhentīti attho.",
  "tika-abh02t5:167": "Evaṁ satīti aviditāditāya anādibhāve sati. Ādimattakathanantiādi etassa atthīti ādimaṁ, bhavacakkaṁ. Tassa bhāvo ādimattaṁ, tassa kathanaṁ ādimattakathanaṁ. Visesanivattiattho vā matta-saddo, sati anādibhāve avijjā ādimhi majjhe pariyosāne ca sabbattha siyāti ādimattāya avijjāya kathanaṁ virujjhatīti attho. Avijjāggahaṇenāti avijjāya uppādanena kathanena, appahānena vā, attano santāne sannihitabhāvakaraṇenāti attho. Kammādīnīti kammavipākavaṭṭāni. Vaṭṭakāraṇabhāvena padhānattā ‘‘padhānadhammo’’ti avijjā kathitā. Vadatīti vado. Vedeti, vediyatīti vā vedeyyo, sukhādiṁ anubhavati, sabbavisaye vā jānāti, ‘‘sukhito’’tiādinā attanā parehi ca jānāti ñāyati cāti attho. Brahmādinā vā attanā vāti vā-saddo ca-saddattho. Tenāha ‘‘kārakavedakarahita’’nti ca-saddatthasamāsaṁ.",
  "tika-abh02t5:168": "Dvādasavidhasuññatāsuññanti avijjādīnaṁ dvādasavidhānaṁ suññatāya suññaṁ, catubbidhampi vā suññataṁ ekaṁ katvā dvādasaṅgatāya dvādasavidhāti tāya dvādasavidhāya suññatāya suññanti attho.",
  "tika-abh02t5:169": "Pubbantāharaṇatoti pubbantato paccuppannavipākassa āharaṇato paricchinnavedanāvasānaṁ etaṁ bhavacakkanti attho. Bhavacakkekadesopi hi bhavacakkanti vuccati. Vedanā vā taṇhāsahāyāya avijjāya paccayo hotīti vedanāto avijjā, tato saṅkhārāti sambajjhanato vedanāvasānaṁ bhavacakkanti yuttametaṁ, evaṁ taṇhāmūlake ca yojetabbaṁ. Dvinnampi hi aññamaññaṁ anuppaveso hotīti. Avijjā dhammasabhāvaṁ paṭicchādetvā viparītābhinivesaṁ karontī diṭṭhicarite saṁsāre nayati, tesaṁ vā saṁsāraṁ saṅkhārādipavattiṁ nayati pavattetīti ‘‘saṁsāranāyikā’’ti vuttā. Phaluppattiyāti kattuniddeso. Viññāṇādipaccuppannaphaluppatti hi idha diṭṭhā, adiṭṭhānañca purimabhave attano hetūnaṁ avijjāsaṅkhārānaṁ phalaṁ ajanetvā anupacchijjanaṁ pakāseti. Atha vā purimabhavacakkaṁ dutiyena sambandhaṁ vuttanti vedanāsaṅkhātassa phalassa uppattiyā taṇhādīnaṁ hetūnaṁ anupacchedaṁ pakāseti, tasmā phaluppattiyā kāraṇabhūtāya paṭhamassa bhavacakkassa hetūnaṁ anupacchedappakāsanatoti attho. Saṅkhārādīnameva vā phalānaṁ uppattiyā avijjādīnaṁ hetūnaṁ phalaṁ ajanetvā anupacchedameva, viññāṇādihetūnaṁ vā saṅkhārādīnaṁ anubandhanameva pakāseti paṭhamaṁ bhavacakkaṁ, na dutiyaṁ viya pariyosānampīti ‘‘phaluppattiyā hetūnaṁ anupacchedappakāsanato’’ti vuttaṁ. ‘‘Viññāṇapaccayā nāmarūpa’’nti ettha aparipuṇṇāyatanakalalarūpaṁ vatvā tato uddhaṁ ‘‘nāmarūpapaccayā saḷāyatana’’nti saḷāyatanappavatti vuttāti āha ‘‘anupubbapavattidīpanato’’ti. ‘‘Bhavapaccayā jātī’’ti ettha na āyatanānaṁ kamena uppatti vuttāti āha ‘‘sahuppattidīpanato’’ti.",
  "tika-abh02t5:170": "Hetuādipubbakā tayo sandhī etassāti hetuphalahetupubbakatisandhi, bhavacakkaṁ. Hetuphalahetuphalavasena catuppabhedo aṅgānaṁ saṅgaho etassāti catubhedasaṅgahaṁ. Sarūpato avuttāpi tasmiṁ tasmiṁ saṅgahe ākirīyanti avijjāsaṅkhārādiggahaṇehi pakāsīyantīti ākārā, atītahetuādīnaṁ vā pakārā ākārā. Kilesakammavipākā vipākakilesakammehi sambandhā hutvā punappunaṁ parivattantīti tesu vaṭṭanāmaṁ āropetvā ‘‘tivaṭṭa’’nti vuttaṁ, vaṭṭekadesattā vā ‘‘vaṭṭānī’’ti vuttāni.",
  "tika-abh02t5:171": "Sandhīnaṁ ādipariyosānavavatthitāti sandhīnaṁ pubbāparavavatthitāti attho.",
  "tika-abh02t5:172": "‘‘Yākāci vā pana cetanā bhavo, cetanāsampayuttā āyūhanasaṅkhārā’’ti idaṁ imissā dhammaṭṭhitiñāṇabhājanīye vuttāya paṭisambhidāpāḷiyā (paṭi. ma. 1.47) vasena vuttaṁ. Ettha hi ‘‘cetanā bhavo’’ti āgatāti. Bhavaniddese pana ‘‘sātthato’’ti ettha ‘‘cetanāva saṅkhārā, bhavo pana cetanāsampayuttāpī’’ti vibhaṅgapāḷiyā vasena dassitaṁ. ‘‘Tattha katamo puññābhisaṅkhāro? Kusalā cetanā kāmāvacarā’’tiādinā hi saṅkhārānaṁ cetanābhāvo vibhaṅgapāḷiyaṁ (vibha. 226) vuttoti. Tattha paṭisambhidāpāḷiyaṁ ‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena saṅkhārā’’ti vuttā. Vibhaṅgapāḷiyaṁ (vibha. 234) ‘‘sabbampi bhavagāmikammaṁ kammabhavo’’ti bhavassa paccayabhāvena bhavagāmibhāvato kammasaṁsaṭṭhasahāyatāya kammabhāvato ca upapattibhavaṁ bhāventīti bhavoti vuttā, upapattibhavabhāvanakiccaṁ pana cetanāya sātisayanti paṭisambhidāpāḷiyaṁ cetanā ‘‘bhavo’’ti vuttā, bhavābhisaṅkharaṇakiccaṁ cetanāya sātisayanti vibhaṅgapāḷiyaṁ ‘‘kusalā cetanā’’tiādinā cetanā ‘‘saṅkhārā’’ti vuttā, tasmā tena tena pariyāyena ubhayaṁ ubhayattha vattuṁ yuttanti natthettha virodho . Gahaṇanti kāmupādānaṁ kiccenāha. Parāmasananti itarāni. Āyūhanāvasāneti tīsupi atthavikappesu vuttassa āyūhanassa avasāne.",
  "tika-abh02t5:173": "Dvīsu atthavikappesu vutte āyūhanasaṅkhāre ‘‘tassa pubbabhāgā’’ti āha, tatiye vutte ‘‘taṁsampayuttā’’ti. Daharassa cittappavatti bhavaṅgabahulā yebhuyyena bhavantarajanakakammāyūhanasamatthā na hotīti ‘‘idha paripakkattā āyatanāna’’nti vuttaṁ. Kammakaraṇakāle sammohoti etena kammassa paccayabhūtaṁ sammohaṁ dasseti, na kammasampayuttameva.",
  "tika-abh02t5:174": "Kammāneva vipākaṁ sambharanti vaḍḍhentīti kammasambhārā, kammaṁ vā saṅkhārabhavā, tadupakārakāni avijjātaṇhupādānāni kammasambhārā, paṭisandhidāyako vā bhavo kammaṁ, tadupakārakā yathāvuttaāyūhanasaṅkhārā avijjādayo ca kammasambhārāti kammañca kammasambhārā ca kammasambhārāti ekasesaṁ katvā ‘‘kammasambhārā’’ti āha. Dasa dhammā kammanti avijjādayopi kammasahāyatāya kammasarikkhakā tadupakārakā cāti ‘‘kamma’’nti vuttā.",
  "tika-abh02t5:175": "Saṅkhippanti ettha avijjādayo viññāṇādayo cāti saṅkhepo, kammaṁ vipāko ca. Kammaṁ vipākoti evaṁ saṅkhipīyatīti vā saṅkhepo, avijjādayo viññāṇādayo ca. Saṅkhepabhāvasāmaññena pana ekavacanaṁ katanti daṭṭhabbaṁ. Saṅkhepasaddo vā bhāgādhivacananti kammabhāgo kammasaṅkhepo.",
  "tika-abh02t5:176": "Evaṁ samuppannanti kammato vipāko. Tatthāpi avijjāto saṅkhārāti evaṁ samuppannaṁ, tisandhiādivasena vā samuppannaṁ idaṁ bhavacakkanti attho. Ittaranti gamanadhammaṁ, vinassadhammanti attho. Tena uppādavayavantatādīpakena anicca-saddena vikārāpattidīpakena cala-saddena ca adīpitaṁ kālantaraṭṭhāyitāpaṭikkhepaṁ dīpeti, adhuvanti etena thirabhāvapaṭikkhepaṁ nissārataṁ. Hetū eva sambhārā hetusambhārā. ‘‘Ṭhānaso hetuso’’ti ettha evaṁ vuttaṁ vā ṭhānaṁ, aññampi tassa tassa sādhāraṇaṁ kāraṇaṁ sambhāro, asādhāraṇaṁ hetu. Evanti evaṁ hetuto dhammamattasambhave hetunirodhā ca vaṭṭupacchede dhamme ca taṁnirodhāya desite satīti attho. Brahmacariyaṁ idha brahmacariyidha. Satte cāti ettha ca-saddo evaṁ brahmacariyañca vijjati, sassatucchedā ca na hontīti samuccayattho. Evañhi hetuāyatte dhammamattasambhave satto nupalabbhati, tasmiñca upalabbhante sassato ucchedo vā siyā, nupalabbhante tasmiṁ nevucchedo na sassatanti vuttaṁ hoti.",
  "tika-abh02t5:177": "Saccappabhavatoti saccato, saccānaṁ vā pabhavato. Kusalākusalaṁ kammanti vaṭṭakathāya vattamānattā sāsavanti viññāyati. Avisesenāti cetanā cetanāsampayuttakāti visesaṁ akatvā sabbampi taṁ kusalākusalaṁ kammaṁ ‘‘samudayasacca’’nti vuttanti attho. ‘‘Taṇhā ca…pe… avasesā ca sāsavā kusalā dhammā’’ti hi cetanācetanāsampayuttavisesaṁ akatvā vuttanti, ariyasaccavisesaṁ vā akatvā samudayasaccanti vuttanti attho.",
  "tika-abh02t5:178": "Vatthūsūti ārammaṇesu, cakkhādīsu vā paṭicchādetabbesu vatthūsu. Sokādīnaṁ adhiṭṭhānattāti tesaṁ kāraṇattā, tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti adhippāyo. Cuticittaṁ vā paṭisandhiviññāṇassa anantarapaccayo hotīti ‘‘paccayo ca hoti bhavantarapātubhāvāyā’’ti vuttaṁ . Taṁ pana cuticittaṁ avijjāsaṅkhārarahitaṁ bhavantarassa paccayo na hotīti tassa sahāyadassanatthamāha ‘‘sokādīnaṁ adhiṭṭhānattā’’ti. Dvidhāti attanoyeva sarasena dhammantarapaccayabhāvena cāti dvidhā.",
  "tika-abh02t5:179": "Avijjāpaccayā saṅkhārāti etena saṅkhārānaṁ paccayuppannatādassanena ‘‘ko nu kho abhisaṅkharotīti esa no kallo pañho’’ti dasseti. Tenetaṁ kārakadassananivāraṇanti. Evamādidassananivāraṇanti etena ‘‘socati paridevati dukkhito’’tiādidassananivāraṇamāha. Sokādayopi hi paccayāyattā avasavattinoti ‘‘jātipaccayā jarāmaraṇaṁ soka…pe… sambhavantī’’ti etena vuttanti.",
  "tika-abh02t5:180": "Gaṇḍabhedapīḷakā viyāti gaṇḍabhedanatthaṁ paccamāne gaṇḍe tassapi upari jāyamānakhuddakapīḷakā viya, gaṇḍassa vā anekadhābhede pīḷakā viya. Gaṇḍavikārā sūnatāsarāgapubbagahaṇādayo.",
  "tika-abh02t5:181": "Paṭalābhibhūtacakkhuko rūpāni na passati, kiñcipi passanto ca viparītaṁ passati, evaṁ avijjābhibhūto dukkhādīni na paṭipajjati na passati, micchā vā paṭipajjatīti paṭalaṁ viya avijjā, kiminā viya attanā katattā vaṭṭassa attanoyeva paribbhamanakāraṇattā ca kosappadesā viya saṅkhārā, saṅkhārapariggahaṁ vinā patiṭṭhaṁ alabhamānaṁ viññāṇaṁ pariṇāyakapariggahaṁ vinā patiṭṭhaṁ alabhamāno rājakumāro viyāti pariggahena vinā patiṭṭhālābho ettha sāmaññaṁ. Upapattinimittanti kammādiārammaṇamāha. Parikappanatoti ārammaṇakaraṇato, sampayuttena vā vitakkena vitakkanato. Devamanussamigavihaṅgādivividhappakāratāya māyā viya nāmarūpaṁ, patiṭṭhāvisesena vuḍḍhivisesāpattito vanappagumbo viya saḷāyatanaṁ. Āyatanānaṁ visayivisayabhūtānaṁ aññamaññābhimukhabhāvato āyatanaghaṭṭanato. Ettha ca saṅkhārādīnaṁ kosappadesapariṇāyakādīhi dvīhi dvīhi sadisatāya dve dve upamā vuttāti daṭṭhabbā.",
  "tika-abh02t5:182": "Gambhīro eva hutvā obhāsati pakāsati dissatīti gambhīrāvabhāso. Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anuppabandhoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho. ‘‘Na jātito jarāmaraṇaṁ na hoti, na ca jātiṁ vinā aññato hotī’’ti hi jātipaccayasambhūtaṭṭho vutto. Itthañca jātito samudāgacchatīti paccayasamudāgataṭṭho, yā yā jāti yathā yathā paccayo hoti, tadanurūpapātubhāvoti attho.",
  "tika-abh02t5:183": "Anulomapaṭilomatoti idha pana paccayuppādā paccayuppannuppādasaṅkhātaṁ anulomaṁ, nirodhā nirodhasaṅkhātaṁ paṭilomañcāha. Ādito pana antagamanaṁ anulomaṁ, antato ca ādigamanaṁ paṭilomamāhāti. ‘‘Ime cattāro āhārā kiṁnidānā’’tiādikāya (saṁ. ni. 2.11) vemajjhato paṭṭhāya paṭilomadesanāya, ‘‘cakkhuṁ paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā’’tiādikāya (saṁ. ni. 2.43-44; 2.4.60) anulomadesanāya ca dvisandhitisaṅkhepaṁ, ‘‘saṁyojanīyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādāna’’ntiādīsu (saṁ. ni. 2.53-54) ekasandhidvisaṅkhepaṁ.",
  "tika-abh02t5:184": "Avijjādīnaṁ sabhāvo paṭivijjhīyatīti paṭivedho. Vuttañhi ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti (dha. sa. aṭṭha. nidānakathā). Apuññābhisaṅkhārekadeso sarāgo, añño virāgo, rāgassa vā apaṭipakkhabhāvato rāgappavaḍḍhako sabbopi apuññābhisaṅkhāro sarāgo, itaro paṭipakkhabhāvato virāgo. ‘‘Dīgharattañhetaṁ, bhikkhave, assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’’ti (saṁ. ni. 2.62) attaparāmāsassa viññāṇaṁ visiṭṭhaṁ vatthu vuttanti viññāṇassa suññataṭṭho gambhīro, attā vijānāti saṁsaratīti sabyāpāratāsaṅkantiabhinivesabalavatāya abyāpāraṭṭhaasaṅkantipaṭisandhipātubhāvaṭṭhā ca gambhīrā, nāmassa rūpena, rūpassa ca nāmena asampayogato vinibbhogo, nāmassa nāmena avinibbhogo yojetabbo. Ekuppādekanirodhehi avinibbhoge adhippete rūpassa ca rūpena labbhati. Atha vā ekacatuvokārabhavesu nāmarūpānaṁ asahavattanato aññamaññavinibbhogo, pañcavokārabhave sahavattanato avinibbhogo ca veditabbo.",
  "tika-abh02t5:185": "Adhipatiyaṭṭho nāma indriyapaccayabhāvo. ‘‘Lokopeso dvārāpesā khettampeta’’nti (dha. sa. 598-599) vuttā lokādiatthā cakkhādīsu pañcasu yojetabbā. Manāyatanassapi lujjanato manosamphassādīnaṁ dvārakhettabhāvato ca ete atthā sambhavanteva. Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ. Saṅghaṭṭanaṭṭho visesena cakkhusamphassādīnaṁ pañcannaṁ, itare channampi yojetabbā. Phusanañca phassassa sabhāvo, saṅghaṭṭanaṁ raso, itare upaṭṭhānākārā. Ārammaṇarasānubhavanaṭṭho rasavasena vutto, vedayitaṭṭho lakkhaṇavasena. Attā vedayatīti abhinivesassa balavatāya nijjīvaṭṭho vedanāya gambhīro. Nijjīvāya vedanāya vedayitaṁ nijjīvavedayitaṁ, nijjīvavedayitameva attho nijjīvavedayitaṭṭho.",
  "tika-abh02t5:186": "Ādānaṭṭho catunnampi upādānānaṁ samāno, gahaṇaṭṭho kāmupādānassa, itaresaṁ tiṇṇaṁ abhinivesādiattho. ‘‘Diṭṭhikantāro’’ti hi vacanato diṭṭhīnaṁ duratikkamanaṭṭhopīti. Daḷhagahaṇattā vā catunnampi duratikkamanaṭṭho yojetabbo. Yonigatiṭhitinivāsesukhipananti samāse bhummavacanassa alopo daṭṭhabbo, tasmā tena āyūhanābhisaṅkharaṇapadānaṁ samāso hoti. Jarāmaraṇaṅgaṁ maraṇappadhānanti maraṇaṭṭhā eva khayādayo gambhīrā dassitā. Navanavānañhi parikkhayena khaṇḍiccādiparipakkappavatti jarāti, khayaṭṭho vā jarāya vuttoti daṭṭhabbo. Navabhāvāpagamo hi khayoti vattuṁ yuttoti. Vipariṇāmaṭṭho dvinnampi. Santativasena vā jarāya khayavayabhāvo, sammutikhaṇikavasena maraṇassa bhedavipariṇāmatā yojetabbā.",
  "tika-abh02t5:187": "Atthanayāti atthānaṁ nayā. Avijjādiatthehi ekattādī sena bhāvena nīyanti gammentīti ekattādayo tesaṁ nayāti vuttā. Nīyantīti hi nayāti. Atthā eva vā ekattādibhāvena nīyamānā ñāyamānā ‘‘atthanayā’’ti vuttā. Nīyanti etehīti vā nayā, ekattādīhi ca atthā ‘‘eka’’ntiādinā nīyanti, tasmā ekattādayo atthānaṁ nayāti atthanayā. Santānānupacchedena bījaṁ rukkhabhāvaṁ pattaṁ rukkhabhāvena pavattanti ekattena vuccatīti santānānupacchedo ekattaṁ, evamidhāpi avijjādīnaṁ santānānupacchedo ekattanti dasseti.",
  "tika-abh02t5:188": "Bhinnasantānassevāti sambandharahitassa nānattassa gahaṇato sattantaro ucchinno sattantaro uppannoti gaṇhanto ucchedadiṭṭhimupādiyati.",
  "tika-abh02t5:189": "Yato kutocīti yadi aññasmā aññassuppatti siyā, vālikato telassa, ucchuto khīrassa kasmā uppatti na siyā, tasmā na koci kassaci hetu atthīti ahetukadiṭṭhiṁ, avijjamānepi hetumhi niyatatāya tilagāvīsukkasoṇitādīhi telakhīrasarīrādīni pavattantīti niyativādañca upādiyatīti viññātabbaṁ yathārahaṁ.",
  "tika-abh02t5:190": "Kasmā? Yasmā idañhi bhavacakkaṁ apadāletvā saṁsārabhayamatīto na koci supinantarepi atthīti sambandho. Durabhiyānanti duratikkamaṁ. Asanivicakkamivāti asanimaṇḍalamiva. Tañhi nimmathanameva, nānimmathanaṁ pavattamānaṁ atthi, evaṁ bhavacakkampi ekantaṁ dukkhuppādanato ‘‘niccanimmathana’’nti vuttaṁ.",
  "tika-abh02t5:191": "Ñāṇāsinā apadāletvā saṁsārabhayaṁ atīto natthīti etassa sādhakaṁ dassento āha ‘‘vuttampi ceta’’ntiādi. Tantūnaṁ ākulakaṁ tantākulakaṁ, tantākulakamiva jātā tantākulakajātā, kilesakammavipākehi atīva jaṭitāti attho. Guṇāya sakuṇiyā nīḍaṁ guṇāguṇḍikaṁ. Vaḍḍhiabhāvato apāyaṁ dukkhagatibhāvato duggatiṁ sukhasamussayato vinipātattā vinipātañca catubbidhaṁ apāyaṁ, ‘‘khandhānañca paṭipāṭī’’tiādinā vuttaṁ saṁsārañca nātivattati. Saṁsāro eva vā sabbo idha vaḍḍhiapagamādīhi atthehi apāyādināmako vutto kevalaṁ dukkhakkhandhabhāvato.",
  "tika-abh02t5:192": "Bhavacakkakathāvaṇṇanā niṭṭhitā.",
  "tika-abh02t5:193": "Suttantabhājanīyavaṇṇanā niṭṭhitā.",
  "tika-abh02t5:194": "2. Abhidhammabhājanīyavaṇṇanā",
  "tika-abh02t5:195": "243. Pathavīākāsā viya paṭiccasamuppādo mahāpatthaṭavitthāritānaṁ atthānaṁ parikappavasena kathito. Tañhi apatthaṭaṁ avitthatañca pathaviṁ ākāsañca pattharanto vitthārayanto viya ca ekekacittāvaruddhaṁ akatvā sabbasattasabbacittasādhāraṇavasena patthaṭavitthataṁ katvā suttantabhājanīyena bhagavā dasseti. Tattha nānācittavasenāti asahajātānaṁ sahajātānañca paccayapaccayuppannānaṁ nānācittagatānaṁ dassitabhāvaṁ sandhāya vuttaṁ. Nava mūlapadāni etesanti navamūlapadā, nayā. ‘‘Ekekena nayena catunnaṁ catunnaṁ vārānaṁ saṅgahitattā’’ti vuttaṁ, ettha ‘‘ekekena catukkenā’’ti vattabbaṁ. Nayacatukkavārā hi ettha vavatthitā dassitānaṁ catukkānaṁ nayabhāvāti.",
  "tika-abh02t5:196": "1. Paccayacatukkavaṇṇanā",
  "tika-abh02t5:197": "Avijjaṁ aṅgaṁ aggahetvā tato paraṁ ‘‘avijjāpaccayā saṅkhāro’’tiādīni paccayasahitāni paccayuppannāni aṅgabhāvena vuttānīti āha ‘‘na, tassa anaṅgattā’’ti. Evañca katvā niddese (vibha. 226) ‘‘tattha katamā avijjā’’ti avijjaṁ visuṁ vissajjetvā ‘‘tattha katamo avijjāpaccayā saṅkhāro’’tiādinā taṁtaṁpaccayavanto saṅkhārādayo vissajjitāti. Tīsu pakāresu paṭhamapaṭhamavāro dutiyavārādīsu pavisanto paccayavisesādisabbanānattasādhāraṇattā te vāravisese gaṇhātīti ‘‘sabbasaṅgāhako’’ti vutto. Paṭhamavāro eva hi na kevalaṁ chaṭṭhāyatanameva, atha kho nāmañca phassassa paccayo, nāmaṁ vā na kevalaṁ chaṭṭhāyatanasseva, atha kho phassassāpīti paccayavisesadassanatthaṁ, yena atthavisesena mahānidānasuttadesanā pavattā, taṁdassanatthañca chaṭṭhāyatanaṅgaṁ parihāpetvā vuttoti tassa dutiyavāre ca paveso vutto, na sabbaṅgasamorodhato.",
  "tika-abh02t5:198": "Yatthāti vāracatukke ekekavāre ca. Aññathāti suttantabhājanīyato aññathā saṅkhāroti vuttaṁ. Avuttanti ‘‘rūpaṁ saḷāyatana’’nti, tesupi ca vāresu catūsupi sokādayo avuttā suttantabhājanīyesu vuttā. Tattha ca vuttameva idha ‘‘chaṭṭhāyatana’’nti aññathā vuttanti daṭṭhabbaṁ.",
  "tika-abh02t5:199": "Sabbaṭṭhānasādhāraṇatoti vuttanayena sabbavārasādhāraṇato, sabbaviññāṇapavattiṭṭhānabhavasādhāraṇato vā. Vinā abhāvena viññāṇassa khandhattayampi samānaṁ phalaṁ paccayo cāti āha ‘‘avisesenā’’ti. ‘‘Tiṇṇaṁ saṅgati phasso’’ti (ma. ni. 1.204; saṁ. ni. 2.43) vacanato pana viññāṇaṁ phassassa visesapaccayoti tassa phasso visiṭṭhaṁ phalaṁ, satipi paccayasampayuttānaṁ āhārapaccayabhāve manosañcetanāya viññāṇāharaṇaṁ visiṭṭhaṁ kiccanti saṅkhāro cassa visiṭṭho paccayo. Acittakkhaṇamattānīti cittakkhaṇappamāṇarahitāni. Tassatthoti tassa vuttassa avijjādikassa attho suttantabhājanīyavaṇṇanāyaṁ vuttanayeneva veditabbo.",
  "tika-abh02t5:200": "Hetukādīnīti ettha yasmiṁ catukke hetuka-saddo vutto, taṁ hetuka-saddasahacaritattā ‘‘hetuka’’nti vuttanti veditabbaṁ. Hetu-saddo gatisūcako avigatatā ca vigatatānivāraṇavasena gati eva hotīti hetukacatukkaṁ avigatapaccayavasena vuttanti vuttaṁ.",
  "tika-abh02t5:201": "Tidhā catudhā pañcadhā vāti vā-saddo ‘‘chadhā vā’’tipi vikappetīti daṭṭhabbo. Samādhi hi sādhāraṇehi tīhi jhānindriyamaggapaccayehi ca paccayoti. Upādānaṁ bhavassa maggapaccayena cāti sattadhāti kāmupādānavajjānaṁ vasena vadati. Kāmupādānaṁ pana yathā bhavassa paccayo hoti, so pakāro taṇhāyaṁ vutto evāti na vutto.",
  "tika-abh02t5:202": "Imasmiṁ catukke sahajātapaccayena paccayā hontīti vacanavasenāti adhippāyo. Attho hi na katthaci attano paccayuppannassa yathāsakehi paccayo na hoti, sahajātapaccayavaseneva pana imassa catukkassa vuttattā soyevettha hotīti vadanti. Paṭhamavāroti paṭhamacatukkoti evaṁ vattabbaṁ. Bhavādīnaṁ tathā abhāvanti yadi sahajātapaccayavaseneva paṭhamacatukko vutto, bhavo jātiyā, jāti ca maraṇassa sahajātapaccayo na hotīti yathā avigatacatukkādīsu ‘‘bhavapaccayā jāti bhavahetukā’’tiādi na vuttaṁ bhavādīnaṁ avigatādipaccayatāya abhāvato, evamidhāpi ‘‘bhavapaccayā jātī’’tiādi na vattabbaṁ siyā. Paccayavacanameva hi tesaṁ sahajātasūcakaṁ āpannaṁ avigatacatukkādīsu viya idha paccayavisesasūcakassa vacanantarassa abhāvā, na ca taṁ na vuttaṁ, na ca bhavādayo sahajātapaccayā honti, tasmā na sahajātapaccayavasenevāyaṁ catukko vutto. Sesapaccayānañca sambhavanti idaṁ ‘‘bhavādīna’’nti etena saha ayojetvā sāmaññena avijjādīnaṁ sahajātena saha sesapaccayabhāvānañca sambhavaṁ sandhāya vuttaṁ. Ayañhettha attho – paccayavisesasūcakassa vacanantarassa abhāvā sahajātato aññe paccayabhāvā avijjādīnaṁ na sambhavantīti sahajātapaccayavasenevāyaṁ catukko āraddhoti vucceyya, na ca te na sambhavanti, tasmā nāyaṁ tathā āraddhoti.",
  "tika-abh02t5:203": "‘‘Mahānidānasuttante ekādasaṅgiko paṭiccasamuppādo vutto’’ti vuttaṁ, tattha pana ‘‘nāmarūpapaccayā viññāṇaṁ, viññāṇapaccayā nāmarūpaṁ, nāmapaccayā phasso’’tiādinā (dī. ni. 2.97) dvikkhattuṁ āgate nāmarūpe ekadhā gahite navaṅgiko, dvidhā gahite dasaṅgiko vutto, aññattha pana vuttesu avijjāsaṅkhāresu addhattayadassanatthaṁ yojiyamānesu ekādasaṅgiko hotīti katvā evaṁ vuttanti daṭṭhabbaṁ. Mahānidānasuttantadesanāya pariggahatthanti tattha hi cakkhāyatanādīni viya rūpe chaṭṭhāyatanañca nāme antogadhaṁ katvā phassassa niravasesarūpapaccayaṁ viya niravasesanāmapaccayañca dassetuṁ ‘‘nāmarūpapaccayā phasso’’ti vuttaṁ, evamidhāpi tattha dassitavisesadassanena taṁdesanāpariggahatthaṁ ekacittakkhaṇike paṭiccasamuppāde chaṭṭhāyatanaṁ nāmantogadhaṁ katvā ‘‘nāmapaccayā phasso’’ti vuttanti attho.",
  "tika-abh02t5:204": "Rūpappavattidesaṁ sandhāya desitattā ‘‘imassā’’ti vacanaseso, na purimānanti, teneva ‘‘ayañhī’’tiādimāha.",
  "tika-abh02t5:205": "Yonivasena opapātikānanti cettha saṁsedajayonikāpi paripuṇṇāyatanabhāvena opapātikasaṅgahaṁ katvā vuttāti daṭṭhabbā. Padhānāya vā yoniyā sabbaparipuṇṇāyatanayoniṁ dassetuṁ ‘‘opapātikāna’’nti vuttaṁ. Evaṁ saṅgahanidassanavaseneva hi dhammahadayavibhaṅgepi (vibha. 1009) ‘‘opapātikānaṁ petāna’’ntiādinā opapātikaggahaṇameva kataṁ, na saṁsedajaggahaṇanti. Ekacittakkhaṇe chahāyatanehi phassassa pavatti natthi, na cekassa akusalaphassassa chaṭṭhāyatanavajjaṁ āyatanaṁ samānakkhaṇe pavattamānaṁ paccayabhūtaṁ atthi, ārammaṇapaccayo cettha pavattako na hotīti na gayhati, tasmā ‘‘saḷāyatanapaccayā phasso’’ti na sakkā vattunti dassanatthaṁ ‘‘yasmā paneso’’tiādimāha.",
  "tika-abh02t5:206": "Purimayonidvaye sambhavantampi kesañci saḷāyatanaṁ kalalādikāle na sambhavatīti ‘‘sadā asambhavato’’ti āha. Pacchimayonidvaye pana yesaṁ sambhavati, tesaṁ sadā sambhavatīti. Itoti imasmā catukkato, nayato vā, yo viseso.",
  "tika-abh02t5:207": "Paccayacatukkavaṇṇanā niṭṭhitā.",
  "tika-abh02t5:208": "2. Hetucatukkavaṇṇanā",
  "tika-abh02t5:209": "244.Jātikkhaṇamatte eva abhāvatoti tato uddhaṁ bhāvatoti attho. Avigatapaccayaniyamābhāvato bhave upādānahetukaggahaṇaṁ na kataṁ, abhāvato avigatapaccayassa jātiādīsu bhavahetukādiggahaṇaṁ na katanti yojetabbaṁ. Yathā pana yāva vatthu, tāva anupalabbhamānassa viññāṇassa vatthu avigatapaccayo hoti viññāṇato uddhaṁ pavattanakampi, evaṁ upādānaṁ bhavasaṅgahitānaṁ jātiādīnaṁ, bhavo ca jātiyā avigatapaccayo siyā. Atha na siyā, saṅkhārakkhandhe jātiādīnaṁ saṅgahitattā viññāṇaṁ nāmassa, nāmañca atakkhaṇikasambhavā chaṭṭhāyatanassa avigatapaccayo na siyāti idha viya tatthāpi hetukaggahaṇaṁ na kattabbaṁ siyā, tasmā yāva upādānaṁ, tāva jātiādīnaṁ anupalabbho, jātikkhaṇamatte eva bhavassa abhāvo ca kāraṇanti na sakkā kātuṁ. Saṅkhatalakkhaṇānaṁ pana jātiādīnaṁ asabhāvadhammānaṁ bhavena saṅgahitattā asabhāvadhammassa ca paramatthato bhavantarassa abhāvato hetuādipaccayā na santīti bhavassa upādānaṁ na niyamena avigatapaccayo, bhavo pana jātiyā, jāti jarāmaraṇassa neva avigatapaccayoti avigatapaccayaniyamābhāvato abhāvato ca avigatapaccayassa bhavādīsu hetukaggahaṇaṁ na katanti yuttaṁ.",
  "tika-abh02t5:210": "Nanu evaṁ ‘‘nāmaṁ viññāṇahetukaṁ chaṭṭhāyatanaṁ nāmahetuka’’nti vacanaṁ na vattabbaṁ. Na hi nāmasaṅgahitānaṁ jātiādīnaṁ avigatapaccayo aññassa avigatapaccayabhāvo ca atthi asabhāvadhammattāti? Na, tesaṁ nāmena asaṅgahitattā. Namanakiccaparicchinnañhi nāmaṁ, tañca kiccaṁ sabhāvadhammānameva hotīti sabhāvadhammabhūtā eva tayo khandhā ‘‘nāma’’nti vuttā, tasmā tattha hetukaggahaṇaṁ yuttaṁ, idha pana bhavatīti bhavo, na ca jātiādīni na bhavanti ‘‘bhavapaccayā jāti sambhavati, jātipaccayā jarāmaraṇaṁ sambhavatī’’ti yojanato , tasmā saṅkharaṇato saṅkhāre viya bhavanato bhave jātiādīni saṅgahitānīti niyamābhāvābhāvehi yathāvuttehi hetukaggahaṇaṁ na katanti.",
  "tika-abh02t5:211": "Keci panātiādinā revatattheramataṁ vadati. Arūpakkhandhā hi idha bhavoti āgatā. Vuttañhi ‘‘tattha katamo upādānapaccayā bhavo, ṭhapetvā upādānaṁ vedanākkhandho…pe… viññāṇakkhandho’’ti (vibha. 249).",
  "tika-abh02t5:212": "‘‘Vattabbapadesābhāvato’’ti vuttaṁ, satipi pana padese upādānaṁ viya sabhāvāni jātiādīni na hontīti ṭhapetabbassa bhāvantarassa abhāvato eva ṭhapanaṁ na kātabbanti yuttaṁ. Jāyamānānaṁ pana jāti, jātānañca jarāmaraṇanti ‘‘bhavapaccayā jāti, jātipaccayā jarāmaraṇa’’nti (vibha. 225) vuttaṁ. Yathā pana ‘‘nāmapaccayā phassoti tattha katamaṁ nāmaṁ? Ṭhapetvā phassaṁ vedanākkhandho…pe… viññāṇakkhandho. Idaṁ vuccati nāma’’nti (vibha. 259), ‘‘nāmarūpapaccayā saḷāyatananti atthi nāmaṁ atthi rūpaṁ. Tattha katamaṁ nāmaṁ? Vedanākkhandho saññākkhandho saṅkhārakkhandho. Idaṁ vuccati nāmaṁ. Tattha katamaṁ rūpaṁ? Cattāro mahābhūtā yañca rūpaṁ nissāya manodhātu manoviññāṇadhātu vattati, idaṁ vuccati rūpa’’nti (vibha. 261) ca yaṁ nāmarūpañca phassassa saḷāyatanassa paccayo, tassa vattabbapadeso niddiṭṭho, evaṁ yo bhavo jātiyā paccayo, tassapi ṭhapetabbagahetabbavisese sati na sakkā vattabbapadeso natthīti vattunti.",
  "tika-abh02t5:213": "Hetucatukkavaṇṇanā niṭṭhitā.",
  "tika-abh02t5:214": "4. Aññamaññacatukkavaṇṇanā",
  "tika-abh02t5:215": "246. Nippadesattā bhavena upādānaṁ saṅgahitanti paccayuppannassa upādānassa visuṁ ṭhitassa abhāvā ‘‘bhavapaccayāpi upādāna’’nti na sakkā vattunti dassetuṁ ‘‘yasmā pana bhavonippadeso’’tiādimāha. Evaṁ sati ‘‘nāmapaccayāpi viññāṇa’’nti na vattabbaṁ siyā, nāmaṁ pana paccayuppannabhūtaṁ paccayabhūtañca sappadesameva gahitanti adhippāyo. Yathā pana ‘‘nāmapaccayā chaṭṭhāyatanaṁ, nāmapaccayā phasso’’tiādīsu (vibha. 150-154) paccayuppannaṁ ṭhapetvā nāmaṁ gahitaṁ, evaṁ ‘‘bhavapaccayāpi upādāna’’nti idhāpi paccayuppannaṁ ṭhapetvā bhavassa gahaṇaṁ na na sakkā kātuṁ, tasmā upādānassa avigatapaccayaniyamābhāvo viya aññamaññapaccayaniyamābhāvo bhave pubbe vuttanayena atthīti ‘‘bhavapaccayāpi upādāna’’nti na vuttanti veditabbaṁ.",
  "tika-abh02t5:216": "Aññamaññapaccayoti cettha sampayuttavippayuttaatthipaccayo adhippeto siyā. ‘‘Nāmarūpapaccayāpi viññāṇa’’nti hi vuttaṁ, na ca vatthu akusalaviññāṇassa aññamaññapaccayo hoti, purejātavippayutto pana hotīti. Tathā ‘‘chaṭṭhāyatanapaccayāpi nāmarūpa’’nti vuttaṁ, na ca chaṭṭhāyatanaṁ cakkhāyatanupacayādīnaṁ cittasamuṭṭhānarūpassa ca aññamaññapaccayo hoti, pacchājātavippayutto pana hotīti.",
  "tika-abh02t5:217": "Aññamaññacatukkavaṇṇanā niṭṭhitā.",
  "tika-abh02t5:218": "Saṅkhārādimūlakanayamātikāvaṇṇanā",
  "tika-abh02t5:219": "247.‘‘Apubbassa aññassa avijjāpaccayassa vattabbassa abhāvato bhavamūlakanayo na vutto’’ti vuttaṁ, evaṁ sati ‘‘chaṭṭhāyatanapaccayā avijjā’’tiādikā chaṭṭhāyatanādimūlakā ca na vattabbā siyuṁ. ‘‘Nāmapaccayā avijjā’’ti ettha hi avijjāpaccayā sabbe cattāro khandhā nāmanti vuttāti. Tatthāyaṁ adhippāyo siyā – nāmavisesānaṁ chaṭṭhāyatanādīnaṁ avijjāya paccayabhāvo vattabboti chaṭṭhāyatanādimūlakā vuttā. Yadeva pana nāmaṁ avijjāya paccayo, tadeva bhavapaccayā avijjāti etthāpi vucceyya, na vattabbaviseso koci, tasmā apubbābhāvato na vuttoti. Bhavaggahaṇena ca idha avijjāya paccayabhūtā sabhāvadhammā gaṇheyyaṁu, na jātiādīnīti apubbābhāvato na vuttoti daṭṭhabbo. ‘‘Avijjāpaccayā avijjātipivuttaṁ siyā’’ti vuttaṁ, yathā pana ‘‘nāmapaccayā phasso’’ti vutte ‘‘phassapaccayā phasso’’ti vuttaṁ na hoti paccayuppannaṁ ṭhapetvā paccayassa gahaṇato, evamidhāpi na siyā, tasmā bhavanavasena sabhāvadhammāsabhāvadhammesu sāmaññena pavatto bhava-saddoti na so avijjāya paccayoti sakkā vattuṁ. Tena bhavamūlakanayo na vuttoti veditabbo.",
  "tika-abh02t5:220": "‘‘Upādānapaccayā bhavo’’ti ettha viya bhavekadese visuṁ pubbe aggahite bhava-saddo paccayasodhanatthaṁ ādito vuccamāno niravasesabodhako hoti, na nāma-saddo. Evaṁsabhāvā hi etā niruttiyoti imināvā adhippāyena ‘‘avijjāpaccayā avijjātipi vuttaṁ siyā’’ti āhāti daṭṭhabbaṁ, imināva adhippāyena ‘‘bhavassa nippadesattā bhavapaccayāpi upādānanti na vutta’’nti ayamattho aññamaññapaccayavāre vuttoti daṭṭhabbo. Tattha pacchinnattāti etena jātijarāmaraṇānaṁ avijjāya paccayabhāvo anuññāto viya hoti. Jāyamānānaṁ pana jāti, na jātiyā jāyamānā, jīyamānamīyamānañca jarāmaraṇaṁ, na jarāmaraṇassa jīyamānamīyamānāti jātiādīni ekacittakkhaṇe na avijjāya paccayo honti, tasmā asambhavato eva tammūlakā nayā na gahitā, pacchedopi pana atthīti ‘‘tattha pacchinnattā’’ti vuttanti daṭṭhabbaṁ. Teneva ‘‘apicā’’tiādimāha.",
  "tika-abh02t5:221": "Mātikāvaṇṇanā niṭṭhitā.",
  "tika-abh02t5:222": "Akusalaniddesavaṇṇanā",
  "tika-abh02t5:223": "248-249.Upādānassa upādānapaccayattaṁ āpajjeyyāti nanu nāyaṁ doso. Kāmupādānañhi diṭṭhupādānassa, tañca itarassa paccayo hotīti? Saccaṁ, kāmupādānassa pana taṇhāgahaṇena gahitattā nāme viya visesapaccayattābhāvā ca upādānaggahaṇena taṇhāpaccayā bhavassa ca paccayabhūtā diṭṭhi eva gahitāti ayaṁ doso vuttoti daṭṭhabbo. Yasmā ca upādānaṭṭhāne paccayuppannaṁ paccayo ca ekameva, tasmā ‘‘nāmapaccayā phasso, nāmarūpapaccayā saḷāyatana’’nti etesaṁ niddesesu viya ‘‘upādānapaccayā bhavo’’ti etassa niddese paccayo visuṁ na vibhatto. Satipi vā bhavassa paccayabhāvena kāmupādānassapi gahaṇe ‘‘ṭhapetvā upādāna’’nti avuccamāne kāmupādānaṁ kāmupādānassa, diṭṭhi ca diṭṭhiyā paccayoti āpajjeyyāti paccayapaccayuppannatānivāraṇatthaṁ ‘‘ṭhapetvā upādāna’’nti vuttanti dasseti.",
  "tika-abh02t5:224": "252. Cakkhāyatanādiupatthambhakassa cittasamuṭṭhānarūpassa janakaṁ viññāṇaṁ cakkhāyatanupacayādīnaṁ paccayoti vuttaṁ tadajanakampīti adhippāyena ‘‘yassa cittasamuṭṭhānarūpassā’’tiādimāha. Tāsampi hīti utuāhārajasantatīnampi hi upatthambhakasamuṭṭhāpanapacchājātapaccayavasena viññāṇaṁ paccayo hoti evāti attho.",
  "tika-abh02t5:225": "254.Yathānurūpanti mahābhūtasaṅkhātaṁ pañcannaṁ sahajātādipaccayo, vatthusaṅkhātaṁ chaṭṭhassa purejātādipaccayo, nāmaṁ pañcannaṁ pacchājātādipaccayo, chaṭṭhassa sahajātādipaccayoti esā yathānurūpatā.",
  "tika-abh02t5:226": "264.Yassāti yassa paccayuppannassa nāmassa viññāṇassa sampayuttapaccayabhāvo hotīti yojetabbaṁ.",
  "tika-abh02t5:227": "272. ‘‘Phassapaccayāpi nāma’’nti phassapaccayabhāvena vattabbasseva nāmassa attano paccayuppannena pavatti dassitāti ‘‘ṭhapetvā phassa’’nti puna vacane koci attho atthīti na vuttanti dassento ‘‘tathāpī’’tiādimāha.",
  "tika-abh02t5:228": "280. Yasmā adhimokkhopi natthi, tasmā upādānaṭṭhānaṁ parihīnamevāti sambandho. Balavakilesena pana padapūraṇassa kāraṇaṁ taṇhāya abhāvo domanassasahagatesu vutto evāti tassa tena sambandho yojetabbo. Sabbatthāti tatiyacittādīsu ‘‘taṇhāpaccayā adhimokkho’’tiādimhi vissajjanameva visesaṁ dassetvā pāḷi saṁkhittā. Heṭṭhāti cittuppādakaṇḍādīsu.",
  "tika-abh02t5:229": "Akusalaniddesavaṇṇanā niṭṭhitā.",
  "tika-abh02t5:230": "Kusalābyākataniddesavaṇṇanā",
  "tika-abh02t5:231": "292.Pasādoti saddhā.",
  "tika-abh02t5:232": "306. ‘‘Alobho nidānaṁ kammānaṁ samudayāyā’’tiādivacanato (a. ni. 3.34) sabyāpārāni kusalamūlāni saṅkhārānaṁ nidānāni honti, na kammavegakkhittesu vipākesu alobhādisahagatakammapaṭibimbabhūtā viya pavattamānā alobhādayoti pañcaviññāṇesu viya nidānarahitatā sotapatitatāti daṭṭhabbā. Kiriyadhammā kiriyamattattā kammanidānarahitāicceva parihīnāvijjāṭṭhānā veditabbā.",
  "tika-abh02t5:233": "Tatiyacatutthavārā asambhavato evāti kasmā vuttaṁ, kiṁ cakkhuviññāṇādīni cakkhāyatanupacayādīnaṁ pacchājātapaccayā na hontīti? Honti, tadupatthambhakassa pana cittasamuṭṭhānassa asamuṭṭhāpanaṁ sandhāya ‘‘asambhavato’’ti vuttanti daṭṭhabbaṁ. Sahajātapacchājātaviññāṇassa pana vasena tadāpi viññāṇapaccayā nāmarūpaṁ, pacchājātasahajātanāmassa sahajātapurejātabhūtacakkhādirūpassa ca vasena nāmarūpapaccayā saḷāyatanañca labbhatīti tatiyacatutthavārā na na sambhavantīti.",
  "tika-abh02t5:234": "Kusalābyākataniddesavaṇṇanā niṭṭhitā.",
  "tika-abh02t5:235": "Avijjāmūlakakusalaniddesavaṇṇanā",
  "tika-abh02t5:236": "334.Sammohavasenāti kusalaphale aniccāditāya sabhaye sādurasavisarukkhabījasadise taṁnibbattakakusale ca anādīnavadassitāvasena. Samatikkamatthaṁ bhāvanā samatikkamabhāvanā, tadaṅgavikkhambhanavasena samatikkamabhūtā vā bhāvanā samatikkamabhāvanā.",
  "tika-abh02t5:237": "Tathā idha na labbhantīti avijjāya eva saṅkhārānaṁ avigatādipaccayattābhāvaṁ sandhāya vuttaṁ, viññāṇādīnaṁ pana saṅkhārādayo avigatādipaccayā hontīti avijjāpaccayā saṅkhāro, saṅkhārapaccayā viññāṇaṁ saṅkhārahetukantiādinā yojanā na na sakkā kātunti avigatacatukkādīnipi na idha labbhanti. Viññāṇapaccayā nāmarūpaṁ viññāṇasampayuttaṁ nāmantiādinā hi yathālābhayojanāya nayo dassitoti.",
  "tika-abh02t5:238": "Avijjāmūlakakusalaniddesavaṇṇanā niṭṭhitā.",
  "tika-abh02t5:239": "Kusalamūlakavipākaniddesavaṇṇanā",
  "tika-abh02t5:240": "343.‘‘Nānākkhaṇikakammapaccayepana vattabbameva natthī’’ti vuttaṁ, kiṁ kusalamūlaṁ akusalamūlañca kammapaccayo hotīti? Na hoti, kammapaccayabhūtāya pana cetanāya saṁsaṭṭhaṁ kammaṁ viya paccayo hoti. Tena ekībhāvamiva gatattāti evaṁ vuttanti daṭṭhabbaṁ. Yathā kusalākusalamūlehi vinā kammaṁ vipākaṁ na janetīti tāni vipākassa pariyāyena upanissayoti vuttāni, evaṁ kammena ekībhūtāni saṁsaṭṭhāni hutvā kammajānaṁ paccayā hontīti pariyāyena tesaṁ kammapaccayatā vuttā. Esāti esa kusalamūlapaccayo akusalamūlapaccayo cāti yojetabbaṁ.",
  "tika-abh02t5:241": "Kusalākusalavipākānaṁ viya kiriyānaṁ uppādakāni avijjākusalākusalamūlāni ca na hontīti āha ‘‘upanissayataṁ na labhantī’’ti. Manasikāropi javanavīthipaṭipādakamattattā kusalākusalāni viya avijjaṁ upanissayaṁ na karoti, avijjūpanissayānaṁ pana pavattiatthaṁ bhavaṅgāvaṭṭanamattaṁ hoti, pahīnāvijjānañca kiriyānaṁ avijjā nevuppādikā, ārammaṇamattameva pana hoti. Evañca katvā ‘‘kusalo dhammo abyākatassa dhammassa upanissayapaccayena paccayo’’ti (paṭṭhā. 1.1.423), ‘‘vipākadhammadhammo nevavipākanavipākadhammadhammassa upanissayapaccayena paccayo’’ti (paṭṭhā. 1.3.103) ca evamādīsu kiriyānaṁ akusalā upanissayapaccayabhāvena na uddhaṭāti. Apica ‘‘avijjāpaccayā saṅkhārā’’ti etassa vasena avijjāmūlako kusalanayo vutto, ‘‘saṅkhārapaccayā viññāṇa’’nti etassa vasena kusalākusalamūlako vipākanayo, kiriyānaṁ pana neva saṅkhāraggahaṇena, na ca viññāṇaggahaṇena gahaṇaṁ gacchatīti taṁmūlako kiriyānayo na labbhatīti na vuttoti daṭṭhabbo.",
  "tika-abh02t5:242": "Anekabhedatoti avijjādīnaṁ mūlapadānaṁ ekacittakkhaṇikānaṁ kiriyante paṭhamanaye sahajātādianekapaccayabhāvena gahitattā tesaṁ paccayānaṁ vasena navādimūlapadānaṁ nayānaṁ vasena, anekappakārato catunnaṁ catukkānaṁ vasenāti vā adhippāyo. Kusalākusalānaṁ pana vipāke cāti ettha kusalākusalesu kusalākusalānaṁ vipāke cāti vattabbaṁ. Purimapacchimesu hi nayesu yathā paccayākāro vutto, taṁdassanatthaṁ ‘‘anekabhedato ekadhāvā’’ti vuttaṁ, na ca pacchimanaye kusale anekabhedato paccayākāro vutto, atha kho ‘‘ekadhāvā’’ti. Ekadhāvāti ca mūlapadekapaccayatāvasena, ekasseva vā nayassa vasena ekappakārenāti attho, paṭhamacatukkasseva vasenāti vā adhippāyo. Dhammapaccayabhedeti avijjādīnaṁ dhammānaṁ paccayabhāvabhede jarāmaraṇādīnaṁ dhammānaṁ jātiādipaccayabhede, taṁtaṁcittuppādasamayaparicchinnānaṁ vā phassādīnaṁ dhammānaṁ ekakkhaṇikāvijjādipaccayabhede. Pariyattiādīnaṁ kamo pariyatti…pe… paṭipattikkamo. Paccayākāre hi pāḷipariyāpuṇanatadatthasavanapāḷiatthacintanāni ‘‘jarāmaraṇaṁ aniccaṁ saṅkhataṁ…pe… nirodhadhamma’’ntiādinā bhāvanāpaṭipatti ca kamena kātabbāti kama-ggahaṇaṁ karoti. Tatoti ñāṇappabhedajanakato kamato. Aññaṁ karaṇīyataraṁ natthi. Tadāyattā hi dukkhantakiriyāti.",
  "tika-abh02t5:243": "Kusalamūlakavipākaniddesavaṇṇanā niṭṭhitā.",
  "tika-abh02t5:244": "Abhidhammabhājanīyavaṇṇanā niṭṭhitā.",
  "tika-abh02t5:245": "Paṭiccasamuppādavibhaṅgavaṇṇanā niṭṭhitā."
}