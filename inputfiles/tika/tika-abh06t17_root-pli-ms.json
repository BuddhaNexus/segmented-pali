{
  "tika-abh06t17:0": "17. Sattarasamo paricchedo",
  "tika-abh06t17:1": "Abhiññārammaṇaniddeso",
  "tika-abh06t17:2": "1104.",
  "tika-abh06t17:3": " Anāgataṃsañāṇañca , yathākammupagampi ca;",
  "tika-abh06t17:4": "Pañca iddhividhādīni, sattābhiññā imā pana.",
  "tika-abh06t17:5": "1105.",
  "tika-abh06t17:6": " Etāsaṃ pana sattannaṃ, abhiññānamito paraṃ;",
  "tika-abh06t17:7": "Pavakkhāmi samāsena, ārammaṇavinicchayaṃ.",
  "tika-abh06t17:8": "1106.",
  "tika-abh06t17:9": " Ārammaṇattikā vuttā, ye cattāro mahesinā;",
  "tika-abh06t17:10": "Sattannamettha ñāṇānaṃ, sampavattiṃ suṇātha me.",
  "tika-abh06t17:11": "1107.",
  "tika-abh06t17:12": " Tattha iddhividhañāṇaṃ, parittādīsu sattasu;",
  "tika-abh06t17:13": "Ārammaṇavibhāgesu, pavattati kathaṃ pana.",
  "tika-abh06t17:14": "1108.",
  "tika-abh06t17:15": " Kāyenādissamānena, gantukāmo yadābhave;",
  "tika-abh06t17:16": "Cittasannissitaṃ katvā, kāyaṃ cittavasena taṃ.",
  "tika-abh06t17:17": "1109.",
  "tika-abh06t17:18": " Mahaggate ca cittasmiṃ, samāropeti so tadā;",
  "tika-abh06t17:19": "Kāyārammaṇato ñāṇaṃ, parittārammaṇaṃ siyā.",
  "tika-abh06t17:20": "1110.",
  "tika-abh06t17:21": " Dissamānena kāyena, gantukāmo yadā bhave;",
  "tika-abh06t17:22": "Kāyasannissitaṃ katvā, cittaṃ kāyavasena taṃ.",
  "tika-abh06t17:23": "1111.",
  "tika-abh06t17:24": " Pādakajjhānacittaṃ taṃ, kāye ropeti so tadā;",
  "tika-abh06t17:25": "Jhānārammaṇato ñāṇaṃ, taṃ mahaggatagocaraṃ.",
  "tika-abh06t17:26": "1112.",
  "tika-abh06t17:27": " Anāgatamatītañca, karoti visayaṃ yadā;",
  "tika-abh06t17:28": "Atītārammaṇaṃ hoti, tadānāgatagocaraṃ.",
  "tika-abh06t17:29": "1113.",
  "tika-abh06t17:30": " Kāyena dissamānena, gamane pana bhikkhuno;",
  "tika-abh06t17:31": "Paccuppanno bhave tassa, gocaroti viniddise.",
  "tika-abh06t17:32": "1114.",
  "tika-abh06t17:33": " Kāyaṃ cittavasenāpi, cittaṃ kāyavasena vā;",
  "tika-abh06t17:34": "Pariṇāmanakālasmiṃ, ajjhattārammaṇaṃ siyā.",
  "tika-abh06t17:35": "1115.",
  "tika-abh06t17:36": " Bahiddhārammaṇaṃ hoti, bahiddhārūpadassane;",
  "tika-abh06t17:37": "Evamiddhividhaṃ ñāṇaṃ, sampavattati sattasu.",
  "tika-abh06t17:38": "1116.",
  "tika-abh06t17:39": " Paccuppanne paritte ca, bahiddhajjhattikesupi;",
  "tika-abh06t17:40": "Catūsvetesu dhammesu, dibbasotaṃ pavattati.",
  "tika-abh06t17:41": "1117.",
  "tika-abh06t17:42": " Paccuppanno paritto ca, saddo ārammaṇaṃ yato;",
  "tika-abh06t17:43": "Parittārammaṇaṃ paccu-ppannārammaṇataṃ gataṃ.",
  "tika-abh06t17:44": "1118.",
  "tika-abh06t17:45": " Attano kucchisaddassa, savanepi parassa ca;",
  "tika-abh06t17:46": "Ajjhattārammaṇañceva, bahiddhārammaṇampi ca.",
  "tika-abh06t17:47": "1119.",
  "tika-abh06t17:48": "Cetopariyañāṇampi, parittādīsu aṭṭhasu;",
  "tika-abh06t17:49": "Ārammaṇavibhāgesu, pavattati kathaṃ pana.",
  "tika-abh06t17:50": "1120.",
  "tika-abh06t17:51": " Parittārammaṇaṃ hoti, parittānaṃ pajānane;",
  "tika-abh06t17:52": "Jānane majjhimānaṃ tu, taṃ mahaggatagocaraṃ.",
  "tika-abh06t17:53": "1121.",
  "tika-abh06t17:54": " Jānane pana maggassa, phalassāpi pajānane;",
  "tika-abh06t17:55": "Tadā panassa ñāṇassa, appamāṇova gocaro.",
  "tika-abh06t17:56": "1122.",
  "tika-abh06t17:57": " Taṃ maggārammaṇaṃ hoti, maggacittassa jānane;",
  "tika-abh06t17:58": "Pariyāyenevetassa, maggārammaṇatā matā.",
  "tika-abh06t17:59": "1123.",
  "tika-abh06t17:60": " Atīte sattadivasa-bbhantare ca yadā pana;",
  "tika-abh06t17:61": "Anāgate tathā satta-divasabbhantarepi ca.",
  "tika-abh06t17:62": "1124.",
  "tika-abh06t17:63": " Paresaṃ pana cittassa, jānane samudīritaṃ;",
  "tika-abh06t17:64": "Atītārammaṇañceva, tadānāgatagocaraṃ.",
  "tika-abh06t17:65": "1125.",
  "tika-abh06t17:66": " Kathañca pana taṃ paccuppannagocarataṃ gataṃ;",
  "tika-abh06t17:67": "Paccuppannaṃ tidhā vuttaṃ, khaṇasantatiaddhato.",
  "tika-abh06t17:68": "1126.",
  "tika-abh06t17:69": " Tattha tikkhaṇasampattaṃ, paccuppannakhaṇādikaṃ;",
  "tika-abh06t17:70": "Ekadvesantativārapariyāpannamidaṃ pana.",
  "tika-abh06t17:71": "1127.",
  "tika-abh06t17:72": " Santatipaccuppannanti, āhu santatikovidā;",
  "tika-abh06t17:73": "Ekabbhavaparicchinnaṃ, paccuppannanti pacchimaṃ.",
  "tika-abh06t17:74": "1128.",
  "tika-abh06t17:75": " Khaṇādikattayaṃ paccu-ppannaṃ tamāhu kecidha;",
  "tika-abh06t17:76": "Cetopariyañāṇassa, hoti ārammaṇaṃ iti.",
  "tika-abh06t17:77": "1129.",
  "tika-abh06t17:78": " Yathā ca pupphamuṭṭhimhi, ukkhitte gagane pana;",
  "tika-abh06t17:79": "Avassaṃ ekamekassa, vaṇṭaṃ vaṇṭena vijjhati.",
  "tika-abh06t17:80": "1130.",
  "tika-abh06t17:81": " Evaṃ mahājanassāpi, citte āvajjite pana;",
  "tika-abh06t17:82": "Ekassa cittamekena, avassaṃ pana vijjhati.",
  "tika-abh06t17:83": "1131.",
  "tika-abh06t17:84": " Yenāvajjati cittena, yena jānāti cetasā;",
  "tika-abh06t17:85": "Tesaṃ dvinnaṃ sahaṭṭhānā-bhāvato taṃ na yujjati.",
  "tika-abh06t17:86": "1132.",
  "tika-abh06t17:87": " Javanāvajjanānaṃ tu, nānārammaṇapattito;",
  "tika-abh06t17:88": "Aniṭṭhe pana hi ṭhāne, ayuttanti pakāsitaṃ.",
  "tika-abh06t17:89": "1133.",
  "tika-abh06t17:90": " Tasmā santatiaddhāna-paccuppannānameva tu;",
  "tika-abh06t17:91": "Vasena paccuppannaṃ taṃ, hoti ārammaṇaṃ idaṃ.",
  "tika-abh06t17:92": "1134.",
  "tika-abh06t17:93": " Paccuppannampi addhākhyaṃ, idaṃ javanavārato;",
  "tika-abh06t17:94": "Dīpetabbanti niddiṭṭhaṃ, tatrāyaṃ dīpanānayo.",
  "tika-abh06t17:95": "1135.",
  "tika-abh06t17:96": " Yadā parassa cittañhi, ñātumāvajjatiddhimā;",
  "tika-abh06t17:97": "Āvajjanamano tassa, paccuppannakhaṇavhayaṃ.",
  "tika-abh06t17:98": "1136.",
  "tika-abh06t17:99": " Ārammaṇaṃ tadā katvā, tena saddhiṃ nirujjhati;",
  "tika-abh06t17:100": "Javanāni hi jāyante, tassa cattāri pañca vā.",
  "tika-abh06t17:101": "1137.",
  "tika-abh06t17:102": " Etesaṃ pacchimaṃ cittaṃ, iddhicittamudīritaṃ;",
  "tika-abh06t17:103": "Kāmāvacaracittāni, sesānīti viniddise.",
  "tika-abh06t17:104": "1138.",
  "tika-abh06t17:105": " Etesaṃ pana sabbesaṃ, niruddhaṃ tu tadeva ca;",
  "tika-abh06t17:106": "Cittaṃ ārammaṇaṃ hoti, tasmā sabbāni tānipi.",
  "tika-abh06t17:107": "1139.",
  "tika-abh06t17:108": " Ekārammaṇataṃ yanti, na nānārammaṇāni hi;",
  "tika-abh06t17:109": "Addhāvasā bhave paccu-ppannārammaṇato pana.",
  "tika-abh06t17:110": "1140.",
  "tika-abh06t17:111": " Ekārammaṇabhāvepi, iddhimānasameva ca;",
  "tika-abh06t17:112": "Parassa cittaṃ jānāti, netarāni yathā pana.",
  "tika-abh06t17:113": "1141.",
  "tika-abh06t17:114": " Cakkhudvāre tu viññāṇaṃ, rūpaṃ passati netaraṃ;",
  "tika-abh06t17:115": "Evameva ca taṃ iddhi-cittameva ca jānāti.",
  "tika-abh06t17:116": "1142.",
  "tika-abh06t17:117": " Paracittārammaṇattā, bahiddhārammaṇaṃ siyā;",
  "tika-abh06t17:118": "Cetopariyañāṇampi, aṭṭhasveva pavattati.",
  "tika-abh06t17:119": "1143.",
  "tika-abh06t17:120": "Pubbenivāsañāṇampi, parittādīsu aṭṭhasu;",
  "tika-abh06t17:121": "Ārammaṇavibhāgesu, pavattati kathaṃ pana.",
  "tika-abh06t17:122": "1144.",
  "tika-abh06t17:123": " Kāmāvacarakhandhānaṃ, samanussaraṇe pana;",
  "tika-abh06t17:124": "Parittārammaṇaṃyeva, hotīti paridīpaye.",
  "tika-abh06t17:125": "1145.",
  "tika-abh06t17:126": " Rūpāvacarikāruppakhandhānussaraṇe pana;",
  "tika-abh06t17:127": "Bhavatīti hi ñātabbaṃ, taṃ mahaggatagocaraṃ.",
  "tika-abh06t17:128": "1146.",
  "tika-abh06t17:129": " Atīte attanā maggaṃ, bhāvitaṃ tu phalampi vā;",
  "tika-abh06t17:130": "Samanussarato eva-ppamāṇārammaṇaṃ siyā.",
  "tika-abh06t17:131": "1147.",
  "tika-abh06t17:132": " Samanussarato maggaṃ, maggārammaṇameva taṃ;",
  "tika-abh06t17:133": "Atītārammaṇaṃyeva, hoti ekantato idaṃ.",
  "tika-abh06t17:134": "1148.",
  "tika-abh06t17:135": " Cetopariyañāṇampi , yathākammupagampi ca;",
  "tika-abh06t17:136": "Atītārammaṇā honti, kiñcāpi atha kho pana.",
  "tika-abh06t17:137": "1149.",
  "tika-abh06t17:138": " Cetopariyañāṇassa, sattaddivasabbhantaraṃ;",
  "tika-abh06t17:139": "Atītaṃ cittamevassa, ārammaṇamudīritaṃ.",
  "tika-abh06t17:140": "1150.",
  "tika-abh06t17:141": " Atīte cetanāmattaṃ, yathākammupagassapi;",
  "tika-abh06t17:142": "Pubbenivāsañāṇassa, natthi kiñci agocaraṃ.",
  "tika-abh06t17:143": "1151.",
  "tika-abh06t17:144": " Ajjhattārammaṇaṃ atta-khandhānussaraṇe siyā;",
  "tika-abh06t17:145": "Bahiddhārammaṇaṃ añña-khandhānussaraṇe bhave.",
  "tika-abh06t17:146": "1152.",
  "tika-abh06t17:147": " Saraṇe nāmagottassa, taṃ navattabbagocaraṃ;",
  "tika-abh06t17:148": "Pubbenivāsañāṇampi, aṭṭhasveva pavattati.",
  "tika-abh06t17:149": "1153.",
  "tika-abh06t17:150": " Paccuppanne paritte ca, bahiddhajjhattikesupi;",
  "tika-abh06t17:151": "Catūsvetesu dhammesu, dibbacakkhu pavattati.",
  "tika-abh06t17:152": "1154.",
  "tika-abh06t17:153": "Dibbasotasamaṃ dibba-cakkhuārammaṇakkame;",
  "tika-abh06t17:154": "Rūpaṃ saddoti dvinnaṃ tu, ayameva visesatā.",
  "tika-abh06t17:155": "1155.",
  "tika-abh06t17:156": "Anāgataṃsañāṇampi, parittādīsu aṭṭhasu;",
  "tika-abh06t17:157": "Ārammaṇavibhāgesu, pavattati kathaṃ pana.",
  "tika-abh06t17:158": "1156.",
  "tika-abh06t17:159": " Nibbattissati yaṃ kāmā-vacareti pajānato;",
  "tika-abh06t17:160": "Parittārammaṇaṃ hoti, rūpārūpesvanāgate.",
  "tika-abh06t17:161": "1157.",
  "tika-abh06t17:162": " Nibbattissati yañcāpi, siyā mahaggatagocaraṃ;",
  "tika-abh06t17:163": "Bhāvessati ayaṃ maggaṃ, phalaṃ sacchikarissati.",
  "tika-abh06t17:164": "1158.",
  "tika-abh06t17:165": " Evaṃ pajānane appa-māṇārammaṇataṃ bhave;",
  "tika-abh06t17:166": "Maggaṃ bhāvessaticceva, jānane maggagocaraṃ.",
  "tika-abh06t17:167": "1159.",
  "tika-abh06t17:168": " Ekantena idaṃ ñāṇaṃ, hotānāgatagocaraṃ;",
  "tika-abh06t17:169": "Cetopariyaṃ tu kiñcāpi, hotānāgatagocaraṃ.",
  "tika-abh06t17:170": "1160.",
  "tika-abh06t17:171": " Atha kho pana taṃ satta-divasabbhantaraṃ pana;",
  "tika-abh06t17:172": "Cittameva ca jānāti, na hi taṃ aññagocaraṃ.",
  "tika-abh06t17:173": "1161.",
  "tika-abh06t17:174": " Anāgataṃsañāṇassa , anāgataṃsagocaraṃ;",
  "tika-abh06t17:175": "‘‘Ahaṃ devo bhavissāmi’’-ccevamajjhattagocaraṃ.",
  "tika-abh06t17:176": "1162.",
  "tika-abh06t17:177": " ‘‘Tisso phusso amutrāyaṃ,",
  "tika-abh06t17:178": "Nibbattissatināgate’’;",
  "tika-abh06t17:179": "Iccevaṃ jānane tassa,",
  "tika-abh06t17:180": "Bahiddhārammaṇaṃ siyā.",
  "tika-abh06t17:181": "1163.",
  "tika-abh06t17:182": " Jānane nāmagottassa, yassa kassacināgate;",
  "tika-abh06t17:183": "Pubbenivāsañāṇaṃva, taṃ navattabbagocaraṃ.",
  "tika-abh06t17:184": "1164.",
  "tika-abh06t17:185": "Yathākammupagañāṇaṃ, parittādīsu pañcasu;",
  "tika-abh06t17:186": "Ārammaṇavibhāgesu, pavattati kathaṃ pana.",
  "tika-abh06t17:187": "1165.",
  "tika-abh06t17:188": " Jānane kāmakammassa, parittārammaṇaṃ siyā;",
  "tika-abh06t17:189": "Tathā mahaggatakammassa, taṃ mahaggatagocaraṃ.",
  "tika-abh06t17:190": "1166.",
  "tika-abh06t17:191": " Atītameva jānāti, tasmā cātītagocaraṃ;",
  "tika-abh06t17:192": "Ajjhattārammaṇaṃ hoti, attano kammajānane.",
  "tika-abh06t17:193": "1167.",
  "tika-abh06t17:194": " Bahiddhārammaṇaṃ hoti, parakammapajānane;",
  "tika-abh06t17:195": "Evaṃ pavatti ñātabbā, yathākammupagassapi.",
  "tika-abh06t17:196": "1168.",
  "tika-abh06t17:197": " Sattannampi abhiññānaṃ, vutto ārammaṇakkamo;",
  "tika-abh06t17:198": "Ettha vuttanayeneva, veditabbo vibhāvinā.",
  "tika-abh06t17:199": "1169.",
  "tika-abh06t17:200": " Vividhatthavaṇṇapadehi sampannaṃ,",
  "tika-abh06t17:201": "Madhuratthamatinīharaṃ ganthaṃ;",
  "tika-abh06t17:202": "Sotujanassa hadayapītikaraṃ,",
  "tika-abh06t17:203": "Suṇeyya koci manujo sacetano.",
  "tika-abh06t17:204": "Iti abhidhammāvatāre abhiññārammaṇaniddeso nāma",
  "tika-abh06t17:205": "Sattarasamo paricchedo."
}