{
  "tika-s0101t1:0": "1. Brahmajālasuttavaṇṇanā",
  "tika-s0101t1:1": "Paribbājakakathāvaṇṇanā",
  "tika-s0101t1:2": "Evaṁ paṭhamamahāsaṅgītiṁ dassetvā yadatthaṁ sā idha dassitā, idāni taṁ nigamanavasena dassetuṁ ‘‘imissā’’tiādimāha.",
  "tika-s0101t1:3": "1. Ettāvatā ca brahmajālassa sādhāraṇato bāhiranidānaṁ dassetvā idāni abbhantaranidānaṁ saṁvaṇṇetuṁ ‘‘tattha eva’’ntiādi vuttaṁ. Atha vā chahi ākārehi saṁvaṇṇanā kātabbā sambandhato padato padavibhāgato padatthato anuyogato parihārato cāti. Tattha sambandho nāma desanāsambandho. Yaṁ lokiyā ‘‘ummugghāto’’ti vadanti. So pana pāḷiyā nidānapāḷivasena, nidānapāḷiyā pana saṅgītivasena veditabboti paṭhamamahāsaṅgītiṁ dassentena nidānapāḷiyā sambandhassa dassitattā padādivasena saṁvaṇṇanaṁ karonto ‘‘evanti nipātapada’’ntiādimāha. ‘‘Metiādīnī’’ti ettha antarā-sadda-ca-saddānaṁ nipātapadabhāvo, vattabbo, na vā vattabbo tesaṁ nayaggahaṇena gahitattā, tadavasiṭṭhānaṁ āpaṭi-saddānaṁ ādi-saddena saṅgaṇhanato. ‘‘Padavibhāgo’’ti padānaṁ viseso, na pana padaviggaho. Atha vā padāni ca padavibhāgo ca padavibhāgo, padaviggaho ca padavibhāgo ca padavibhāgoti vā ekasesavasena padapadaviggahāpi padavibhāga saddena vuttāti veditabbaṁ. Tattha padaviggaho ‘‘bhikkhūnaṁ saṅgho’’tiādibhedesu padesu daṭṭhabbo.",
  "tika-s0101t1:4": "Atthatoti padatthato. Taṁ pana padatthaṁ atthuddhārakkamena paṭhamaṁ evaṁ-saddassa dassento ‘‘evaṁsaddo tāvā’’tiādimāha. Avadhāraṇādīti ettha ādi-saddena idamatthapucchāparimāṇādiatthānaṁ saṅgaho daṭṭhabbo. Tathā hi ‘‘evaṁgatāni, evaṁvidho, evamākāro’’tiādīsu idaṁ-saddassa atthe evaṁ-saddo. Gata-saddo hi pakārapariyāyo, tathā vidhākāra-saddā ca. Tathā hi vidhayuttagata-sadde lokiyā pakāratthe vadanti. ‘‘Evaṁ nu kho, na nu kho, kiṁ nu kho, kathaṁ nu kho’’ti, ‘‘evaṁ su te sunhātā suvilittā kappitakesamassu, āmuttamālābharaṇā odātavatthavasanā pañcahi kāmaguṇehi samappitā samaṅgībhūtā paricārenti, seyyathāpi tvaṁ etarahi sācariyakoti? No hidaṁ bho gotamā’’ti ca ādīsu pucchāyaṁ. ‘‘Evaṁ lahuparivattaṁ, evaṁ āyupariyanto’’ti ca ādīsu parimāṇe. Nanu ca ‘‘evaṁ nu kho, evaṁ su te, evaṁ āyupariyanto’’ti ettha evaṁ-saddena pucchanākāraparimāṇākārānaṁ vuttattā ākārattho eva evaṁ-saddo ti? Na, visesasabbhāvato. Ākāramattavācako hettha ākāratthoti adhippeto, yathā ‘‘evaṁ byākhotiādīsu pana na ākāravisesavācako evañca katvā ‘‘evaṁ jātena maccenā’’tiādīni upamādīsu udāharaṇāni upapannāni honti. Tathā hi ‘‘yathāpi…pe… bahu’’nti? Ettha puppharāsiṭṭhāniyato manussupapattisappurisūpanissayasaddhammasavanayonisomanasikārabhogasampattiādidānādipuññakiriyāhetusamudāyato sobhāsugandhatādiguṇayogato mālāguṇasadisiyo pahūtā puññakiriyā maritabbasabhāvatāya maccena sattena kattabbāti joditattā puppharāsimālāguṇāva upamā, tesaṁ upamākāro yathā-saddena aniyamato vuttoti evaṁ-saddo upamākāranigamanatthoti vattuṁ yuttaṁ. So pana upamākāro niyamiyamāno atthato upamāva hotīti āha ‘‘upamāyaṁ āgato’’ti.",
  "tika-s0101t1:5": "Tathā evaṁ iminā ākārena ‘‘abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro, so atthato upadesoyevāti vuttaṁ ‘‘evaṁ te…pe… upadese’’ti. Tathā evametaṁ bhagavā, evametaṁ sugatāti ettha ca bhagavatā yathāvuttamatthaṁ aviparītato jānantehi kataṁ tattha saṁvijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ, yo tattha sampahaṁsanākāroti yojetabbaṁ. Evamevaṁ panāyanti ettha garahaṇākāroti yojetabbaṁ. So ca garahaṇākāro ‘‘vasalī’’tiādi khuṁsanasaddasannidhānato idha evaṁ-saddena pakāsitoti viññāyati. Yathā cettha, evaṁ upamākārādayopi upamādivasena vuttānaṁ puppharāsiādisaddānaṁ sannidhānatoti daṭṭhabbaṁ. Evañca vadehīti ‘‘yathāhaṁ vadāmi, evaṁ samaṇaṁ ānandaṁ vadehī’’ti vadanākāro idāni vattabbo evaṁ-saddena nidassīyatīti nidassanattho vutto. Evaṁ noti etthāpi tesaṁ yathāvuttadhammānaṁ ahitadukkhāvahabhāve sanniṭṭhānajananatthaṁ anumatiggahaṇavasena ‘‘saṁvattanti, no vā, kathaṁ vā ettha hotī’’ti pucchāya katāya ‘‘evaṁ no ettha hotī’’ti vuttattā tadākārasanniṭṭhānaṁ evaṁ-saddena vibhāvitanti viññāyati, so pana tesaṁ dhammānaṁ ahitāya dukkhāya saṁvattanākāro niyamiyamāno avadhāraṇattho hotīti āha ‘‘evaṁ no ettha hotīti ādīsu avadhāraṇe’’ti. Evaṁ bhanteti pana dhammassa sādhukaṁ savanamanasikāre sanniyojitehi bhikkhūhi attano tattha ṭhitabhāvassa paṭijānanavasena vuttattā ettha evaṁ-saddo vacanasampaṭicchanattho vutto, tena evaṁ bhante, sādhu bhante, suṭṭhu bhanteti vuttaṁ hoti.",
  "tika-s0101t1:6": "Nānānayanipuṇanti ekattanānattaabyāpāraevaṁdhammatāsaṅkhātā, nandiyāvaṭṭa tipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā nānānayā, nayā vā pāḷigatiyo, tā ca paññattianupaññattiādivasena saṁkilebhāgiyādilokiyāditadubhayavomissatādivasena kusalādivasena khandhādivasena saṅgahādivasena samayavimuttādivasena ṭhapanādivasena kusalamūlādivasena tikapaṭṭhānādivasena ca nānappakārāti nānānayā, tehi nipuṇaṁ saṇhasukhumanti nānānayanipuṇaṁ. Āsayova ajjhāsayo, te ca sassatādibhedena, tattha ca apparajakkhatādivasena anekā, attajjhāsayādayo eva vā samuṭṭhānaṁ uppattihetu etassāti anekajjhāsayasamuṭṭhānaṁ. Atthabyañjanasampannanti atthabyañjanaparipuṇṇaṁ upanetabbābhāvato, saṅkāsanapakāsanavivaraṇavibhajanauttānīkaraṇapaññattivasena chahi atthapadehi, akkharapadabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.",
  "tika-s0101t1:7": "Vividhapāṭihāriyanti ettha pāṭihāriyapadassa vacanatthaṁ ‘‘paṭipakkhaharaṇato rāgādikilesāpanayanato pāṭihāriya’’nti vadanti. Bhagavato pana paṭipakkhā rāgādayo na santi, ye haritabbā. Puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati, tasmā tattha pavattavohārena ca na sakkā idha ‘‘pāṭihāriya’’nti vattuṁ. Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ. Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ. Te hi diṭṭhiharaṇavasena, diṭṭhippakāsane asamatthabhāvena ca iddhiādesanānusāsanīhi haritā apanītā hontīti. ‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi, añño āgañchi brāhmaṇo’’tiādīsu viya, tasmā samāhite citte, vigatūpakkilese ca katakiccena pacchā haritabbaṁ pavattetabbanti paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ. Iddhiādesanānusāsaniyo ca vigatūpakkilesena, katakiccena ca sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti. Paṭihāriyameva pāṭihāriyaṁ. Paṭihāriye vā iddhiādesanānusāsanīsamudāye bhavaṁ ekekaṁ ‘‘pāṭihāriya’’nti vuccati. Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ. Tassa pana iddhiādibhedena visayabhedena ca bahuvidhassa bhagavato desanāya labbhamānattā āha ‘‘vividhapāṭihāriya’’nti.",
  "tika-s0101t1:8": "Na aññathāti bhagavato sammukhā sutākārato na aññathāti attho, na pana bhagavato desitākārato. Acinteyyānubhāvā hi bhagavato desanā. Evañca katvā ‘‘sabbappakārena ko samattho viññātu’’nti idaṁ vacanaṁ samatthitaṁ hoti. Dhāraṇabaladassanañca na virujjhati sutākārāvirajjhanassa adhippetattā. Na hettha atthantaratāparihāro dvinnampi atthānaṁ ekavisayattā, itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.",
  "tika-s0101t1:9": "‘‘Yo paro na hoti, so attā’’ti evaṁ vuttāya niyakajjhattasaṅkhātāya sasantatiyaṁ vattanato tividhopi me-saddo kiñcāpi ekasmiṁyeva atthe dissati, karaṇasampadānasāminiddesavasena pana vijjamānabhedaṁ sandhāyāha ‘‘me-saddo tīsu atthesu dissatī’’ti.",
  "tika-s0101t1:10": "Kiñcāpi upasaggo kiriyaṁ viseseti, jotakabhāvato pana satipi tasmiṁ suta-saddo eva taṁ tamatthaṁ anuvadatīti anupasaggassa suta-saddassa atthuddhāre saupasaggassa gahaṇaṁ na virujjhatīti dassento ‘‘saupasaggo ca anupasaggo cā’’ti āha. Assāti suta-saddassa. Kammabhāvasādhanāni idha suta-sadde sambhavantīti vuttaṁ ‘‘upadhāritanti vā upadhāraṇanti vā attho’’ti. Mayāti atthe satīti yadā mesaddassa kattuvasena karaṇaniddeso, tadāti attho. Mamāti atthe satīti yadā sambandhavasena sāminiddeso, tadā.",
  "tika-s0101t1:11": "Sutasaddasannidhāne payuttena evaṁsaddena savanakiriyājotakena bhavitabbanti vuttaṁ ‘‘evanti sotaviññāṇādiviññāṇakiccanidassana’’nti. Ādi-saddena sampaṭicchanādīnaṁ pañcadvārikaviññāṇānaṁ tadabhinihaṭānañca manodvārikaviññāṇānaṁ gahaṇaṁ veditabbaṁ. Sabbesampi vākyānaṁ evakāratthasahitattā ‘‘suta’’nti etassa sutaṁ evāti ayamattho labbhatīti āha ‘‘assavanabhāvapaṭikkhepato’’ti, etena avadhāraṇena nirākataṁ dasseti. Yathā ca sutaṁ sutaṁ evāti niyametabbaṁ, taṁ sammā sutaṁ hotīti āha ‘‘anūnādhikāviparītaggahaṇanidassana’’nti. Atha vā ‘‘saddantaratthāpohanavasena saddo atthaṁ vadatī’’ti sutanti asutaṁ na hotīti ayametassa atthoti vuttaṁ ‘‘assavanabhāvapaṭikkhepato’’ti, iminā diṭṭhādivinivattanaṁ karoti. Idaṁ vuttaṁ hoti. Na idaṁ mayā diṭṭhaṁ, na sayambhuñāṇena sacchikataṁ, atha kho sutaṁ, tañca kho sammadevāti. Tenevāha ‘‘anūnādhikāviparītaggahaṇanidassana’’nti. Avadhāraṇatthe vā evaṁ-sadde ayaṁ atthayojanā karīyatīti tadapekkhassa suta-saddassa ayamattho vutto ‘‘assavanabhāvapaṭikkhepato’’ti. Teneva āha ‘‘anūnādhikāviparītaggahaṇanidassana’’nti. Savanasaddo cettha kammattho veditabbo suyyatīti.",
  "tika-s0101t1:12": "Evaṁ savanahetusuṇantapuggalasavanavisesavasena padattayassa ekena pakārena atthayojanaṁ dassetvā idāni pakārantarehipi taṁ dassetuṁ ‘‘tathā eva’’ntiādi vuttaṁ. Tattha tassāti yā sā bhagavato sammukhā dhammassavanākārena pavattā manodvāraviññāṇavīthi, tassā. Sā hi nānappakārena ārammaṇe pavattituṁ samatthā. Tathā ca vuttaṁ ‘‘sotadvārānusārenā’’ti. Nānappakārenāti vakkhamānānaṁ anekavihitānaṁ byañjanatthaggahaṇānānākārena, etena imissā yojanāya ākārattho evaṁ-saddo gahitoti dīpeti. Pavattibhāvappakāsananti pavattiyā atthibhāvappakāsanaṁ. ‘‘Sutanti dhammappakāsana’’nti yasmiṁ ārammaṇe vuttappakārā viññāṇavīthi nānappakārena pavattā, tassa dhammattā vuttaṁ, na sutasaddassa dhammatthattā. Vuttassevatthassa pākaṭīkaraṇaṁ ‘‘ayañhetthā’’tiādi. Tattha viññāṇavīthiyāti karaṇatthe karaṇavacanaṁ. Mayāti katthuatthe.",
  "tika-s0101t1:13": "‘‘Evanti niddisitabbappakāsana’’nti nidassanatthaṁ evaṁ-saddaṁ gahetvā vuttaṁ nidassetabbassa niddisitabbattābhāvābhāvato, tena evaṁ-saddena sakalampi suttaṁ paccāmaṭṭhanti dasseti. Suta-saddassa kiriyāsaddattā, savanakiriyāya ca sādhāraṇaviññāṇappabandhapaṭibaddhattā tattha ca puggalavohāroti vuttaṁ ‘‘sutanti puggalakiccappakāsana’’nti. Na hi puggalavohārarahite dhammappabandhe savanakiriyā labbhatīti.",
  "tika-s0101t1:14": "‘‘Yassa cittasantānassā’’tiādipi ākāratthameva evaṁ-saddaṁ gahetvā purimayojanāya aññathā atthayojanaṁ dassetuṁ vuttaṁ. Tattha ākārapaññattīti upādāpaññatti eva, dhammānaṁ pavattiākārupādānavasena tathā vuttā. ‘‘Sutanti visayaniddeso’’ti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṁ. Cittasantānavinimuttassa paramatthato kassaci kattu abhāvepi saddavohārena buddhiparikappitabhedavacanicchāya cittasantānato aññaṁ viya taṁsamaṅgiṁ katvā vuttaṁ ‘‘cittasantānena taṁsamaṅgino’’ti. Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato, savanavasena cittappavattiyā eva vā savanakiriyābhāvato taṁkiriyākattu ca visayo hotīti katvā vuttaṁ ‘‘taṁsamaṅgino kattu visaye’’ti. Sutākārassa ca therassa sammānicchitabhāvato āha ‘‘gahaṇasanniṭṭhāna’’nti, etena vā avadhāraṇatthaṁ evaṁ-saddaṁ gahetvā ayaṁ atthayojanā katāti daṭṭhabbaṁ.",
  "tika-s0101t1:15": "Pubbe sutānaṁ nānāvihitānaṁ suttasaṅkhātānaṁ atthabyañjanānaṁ upadhāritarūpassa ākārassa nidassanassa avadhāraṇassa vā pakāsanasabhāvo evaṁ-saddoti tadākārādiupadhāraṇassa puggalapaññattiyā upādānabhūtadhammappabandhabyāpāratāya vuttaṁ ‘‘evanti puggalakiccaniddeso’’ti. Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha ‘‘sutanti viññāṇakiccaniddeso’’ti. Meti saddappavattiyā ekanteneva sattavisayattā, viññāṇakiccassa ca tattheva samodahitabbato ‘‘meti ubhayakiccayuttapuggalaniddeso’’ti vuttaṁ. Avijjamānapaññattivijjamānapaññattisabhāvā yathākkamaṁ evaṁ-sadda suta-saddānaṁ atthāti te tathārūpapaññattiupādānabyāpārabhāvena dassento āha ‘‘evanti puggalakiccaniddeso. Sutanti viññāṇakiccaniddeso’’ti. Ettha ca karaṇakiriyākattukammavisesappakāsanavasena puggalabyāpāvisayapuggalabyāpāranidassanavasena gahaṇākāragāhakatabbisayavisesaniddesavasena kattukaraṇa byāpārakattuniddesavasena ca dutiyādayo catasso atthayojanā dassitāti daṭṭhabbaṁ.",
  "tika-s0101t1:16": "Sabbassāpi saddādhigamanīyassa atthassa paññattimukheneva paṭipajjitabbattā, sabbapaññattīnañca vijjamānādivasena chasu paññattibhedesu antogadhattā tesu ‘‘eva’’ntiādīnaṁ paññattīnaṁ sarūpaṁ niddhārento āha ‘‘evanti ca meti cā’’tiādi. Tattha evanti ca meti ca vuccamānassa atthassa ākārādino, dhammānañca asallakkhaṇabhāvato avijjamānapaññattibhāvoti āha ‘‘saccikaṭṭhaparamatthavasena avijjamānapaññattī’’ti. Tattha saccikaṭṭhaparamatthavasenāti bhūtatthauttamatthavasena. Idaṁ vuttaṁ hotiyo māyāmarīciādayo viya abhūtattho, anussavādīhi gahetabbo viya anuttamattho ca na hoti, so rūpasaddādisabhāvo ruppanānubhavanādisabhāvo vā attho ‘‘saccikaṭṭho, paramattha cā’’ti vuccati, na tathā evaṁ meti padānamatthoti, etamevatthaṁ pākaṭataraṁ kātuṁ ‘‘kiñhettha ta’’ntiādi vuttaṁ. Sutanti pana saddāyatanaṁ sandhāyāha ‘‘vijjamānapaññattī’’ti. Teneva hi ‘‘yañhi tamettha sotena upaladdha’’nti vuttaṁ , ‘‘sotadvārānusārena upaladdha’’nti pana vutte atthabyañjanādisabbaṁ labbhati. Taṁ taṁ upādāya vattabbatoti sotapathaṁ āgate dhamme upādāya tesaṁ upadhāritākārādino paccāmasanavasena ‘‘eva’’nti, sasantatipariyāpanne khandhe upādāya ‘‘me’’ti vattabbattāti attho. Diṭṭhādisabhāvarahite saddāyatane pavattamānopi sutavohāro ‘‘dutiyaṁ tatiya’’ntiādiko viya paṭhamādīni diṭṭhamutaviññāte apekkhitvā pavattoti āha ‘‘diṭṭhādīni upanidhāya vattabbato’’ti. Asutaṁ na hotīti hi ‘‘suta’’nti pakāsito yamatthoti.",
  "tika-s0101t1:17": "Attanā paṭividdhā suttassa pakāravisesā ‘‘eva’’nti therena paccāmaṭṭhāti āha ‘‘asammohaṁ dīpetī’’ti. ‘‘Nānappakārapaṭivedhasamattho hotī’’ti etena vakkhamānassa suttassa nānappakārataṁ duppaṭivijjhatañca dasseti. ‘‘Sutassa asammosaṁ dīpetī’’ti sutākārassa yāthāvato dassiyamānattā vuttaṁ. Asammohenāti sammohābhāvena, paññāya eva vā savanakālasambhūtāya taduttarakālapaññāsiddhi, evaṁ asammosenāti etthāpi vattabbaṁ. Byañjanānaṁ paṭivijjhitabbo ākāro nātigambhīro, yathāsutadhāraṇameva tattha karaṇīyanti satiyā byāpāro adhiko, paññā tattha guṇībhūtāti vuttaṁ ‘‘paññāpubbaṅgamāyā’’tiādi paññāya pubbaṅgamāti katvā. Pubbaṅgamatā cettha padhānabhāvo ‘‘manopubbaṅgamā’’tiādīsu viya, pubbaṅgamatāya vā cakkhuviññāṇādīsu āvajjanādīnaṁ viya appadhānatte paññā pubbaṅgamā etissāti ayampi attho yujjati, evaṁ ‘‘satipubbaṅgamāyā’’ti etthāpi vuttanayānusārena yathāsambhavamattho veditabbo. Atthabyañjanasampannassāti atthabyañjanaparipuṇṇassa, saṅkāsanapakāsanavivaraṇavibhajanauttānīkaraṇapaññattivasena chahi atthapadehi, akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.",
  "tika-s0101t1:18": "Yonisomanasikāraṁ dīpetīti evaṁ-saddena vuccamānānaṁ ākāranidassanāvadhāraṇatthānaṁ aviparītasaddhammavisayattāti adhippāyo. ‘‘Avikkhepaṁ dīpetī’’ti ‘‘brahmajālaṁ kattha bhāsita’’ntiādi pucchāvasena pakaraṇappattassa vakkhamānassa suttassa savanaṁ samādhānamantarena na sambhavatīti katvā vuttaṁ. ‘‘Vikkhittacittassā’’tiādi tassevatthassa samatthanavasena vuttaṁ. Sabbasampattiyāti atthabyañjanadesakapayojanādisampattiyā. Aviparītasaddhammavisayehi viya ākāranidassanāvadhāraṇatthehi yonisomanasikārassa, saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṁ siddhi vuttā tadavinābhāvato, evaṁ avikkhepena phalabhūtena kāraṇabhūtānaṁ saddhammassavanasappurisūpanissayānaṁ siddhi dassetabbā siyā assutavato, sappurisūpanissayarahitassa ca tadabhāvato.",
  "tika-s0101t1:19": "‘‘Nahi vikkhittacitto’’tiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā. Ayaṁ panettha adhippāyo yutto siyāsaddhammassavanasappurisūpanissayā na ekantena avikkhepassa kāraṇaṁ bāhiraṅgattā, avikkhepo pana sappurisūpanissayo viya saddhammassavanassa ekantakāraṇanti. Evampi avikkhepena sappurisūpanissayasiddhijotanā na samatthitāva, no na samatthitā vikkhittacittānaṁ sappurisapayirupāsanābhāvassa atthasiddhattā. Ettha ca purimaṁ phalena kāraṇassa siddhidassanaṁ nadīpūrena viya upari vuṭṭhisabbhāvassa, dutiyaṁ kāraṇena phalassa siddhidassanaṁ daṭṭhabbaṁ ekantena vassinā viya meghavuṭṭhānena vuṭṭhippavattiyā.",
  "tika-s0101t1:20": "Bhagavato vacanassa atthabyañjanapabhedaparicchedavasena sakalasāsanasampattiogāhanākāro niravasesaparahitapāripūrikāraṇanti vuttaṁ ‘‘evaṁ bhaddako ākāro’’ti. Yasmā na hotīti sambandho. Pacchimacakkadvayasampattinti attasammāpaṇidhipubbekatapuññatāsaṅkhātaṁ guṇadvayaṁ. Aparāparaṁ vuttiyā cettha cakkabhāvo, caranti etehi sattā sampattibhavesūti vā. Ye sandhāya vuttaṁ ‘‘cattārimāni bhikkhave cakkāni, yehi samannāgatānaṁ devamanussānaṁ catucakkaṁ vattatī’’tiādi . Purimapacchimabhāvo cettha desanākkamavasena daṭṭhabbo. Pacchimacakkadvayasiddhiyāti pacchimacakkadvayassa atthitāya. Sammāpaṇihitatto pubbe ca katapuñño suddhāsayo hoti tadasuddhihetūnaṁ kilesānaṁ dūrībhāvatoti āha ‘‘āsayasuddhi siddhā hotī’’ti. Tathā hi vuttaṁ ‘‘sammāpaṇihitaṁ cittaṁ, seyyaso naṁ tato kare’’ti, ‘‘katapuññosi tvaṁ ānanda, padhānaṁ anuyuñja khippaṁ hohisi anāsavoti ca. Tenevāha ‘‘āsayasuddhiyā adhigamabyattisiddhī’’ti. Payogasuddhiyāti yonisomanasikārapubbaṅgamassa dhammassavanapayogassa visadabhāvena. Tathā cāha ‘‘āgamabyattisiddhī’’ti. Sabbassa vā kāyavacīpayogassa niddosabhāvena. Parisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hotīti.",
  "tika-s0101t1:21": "‘‘Nānappakārapaṭivedhadīpakenā’’tiādinā atthabyañjanesu therassa evaṁ-sadda suta-saddānaṁ asammohāsammosadīpanato catupaṭisambhidāvasena atthayojanaṁ dasseti. Tattha ‘‘sotabbappabhedapaṭivedhadīpakenā’’ti etena ayaṁ suta-saddo evaṁ-saddasannidhānato, vakkhamānāpekkhāya vā sāmaññeneva sotabbadhammavisesaṁ āmasatīti dasseti. Manodiṭṭhikaraṇāpariyattidhammānaṁ anupekkhanasuppaṭivedhā visesato manasikārapaṭibaddhāti te vuttanayena yonisomanasikāradīpakena evaṁ-saddena yojetvā, savanadhāraṇavacīparicayā pariyattidhammānaṁ visesena sotāvadhānapaṭibaddhāti te avikkhepadīpakena suta-saddena yojetvā dassento sāsanasampattiyā dhammassavane ussāhaṁ janeti. Tattha dhammāti pariyattidhammā. Manasānupekkhitāti ‘‘idha sīlaṁ kathitaṁ, idha samādhi, idha paññā, ettakā ettha anusandhiyo’’tiādinā nayena manasā anupekkhitā. Diṭṭhiyā suppaṭividdhāti nijjhānakkhantibhūtāya, ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṁ, ettakaṁ rūpa’’ntiādinā suṭṭhu vavatthapetvā paṭividdhā.",
  "tika-s0101t1:22": "‘‘Sakalena vacanenā’’ti pubbe tīhi padehi visuṁ visuṁ yojitattā vuttaṁ. Asappurisabhūminti akataññutaṁ ‘‘idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī’’ti evaṁ vuttaṁ anariyavohārāvatthaṁ. Sā eva anariyavohārāvatthā asaddhammo. Nanu ca ānandattherassa ‘‘mamedaṁ vacana’’nti adhimānassa, mahākassapattherādīnañca tadāsaṅkāya abhāvato asappurisabhūmisamatikkamādivacanaṁ niratthakaṁ ti? Nayidaṁ evaṁ ‘‘evaṁ me suta’’nti vadantena ayampi attho vibhāvitoti dassanato. Keci pana ‘‘devatānaṁ parivitakkāpekkhaṁ tathāvacananti edisī codanā anavakāsā’’ti vadanti. Tasmiṁ kira khaṇe ekaccānaṁ devatānaṁ evaṁ cetaso parivitakko udapādi ‘‘tathāgato ca parinibbuto, ayañca āyasmā desanākusalo, idāni dhammaṁ deseti, sakyakulappasuto tathāgatassa bhātā cūḷapituputto, kiṁ nu kho sayaṁ sacchikata dhammaṁ deseti, udāhu bhagavatoyeva vacanaṁ yathāsuta’’nti. Evaṁ tadāsaṅkitappakārato asappurisabhūmisamokkamādito atikkamādi vibhāvitanti. Attano adahantoti ‘‘mameta’’nti attani aṭṭhapento. Appetīti nidasseti. Diṭṭhadhammikasamparāyikaparamatthesu yathārahaṁ satte netīti netti, dhammoyeva netti dhammanetti.",
  "tika-s0101t1:23": "Daḷhataraniviṭṭhā vicikicchā kaṅkhā. Nātisaṁsappanaṁ matibhedamattaṁ vimati. Assaddhiyaṁ vināseti bhagavato desitattā, sammukhā cassa paṭiggahitattā, khalitaduruttādiggahaṇadosābhāvato ca. Ettha ca paṭhamādayo tisso atthayojanā ākārādiatthesu aggahitavisesameva evaṁ-saddaṁ gahetvā dassitā, tato parā tisso ākāratthameva evaṁ-saddaṁ gahetvā vibhāvitā. Pacchimā pana tisso yathākkamaṁ ākāratthaṁ nidassanatthaṁ avadhāraṇatthañca evaṁ-saddaṁ gahetvā yojitāti daṭṭhabbaṁ.",
  "tika-s0101t1:24": "Eka-saddo aññaseṭṭhāsahāyasaṅkhyadīsu dissati. Tathāhesa ‘‘sassato attā ca loko ca , idameva saccaṁ moghamaññanti ittheke abhivadantī’’tiādīsu aññatthe dissati, ‘‘cetaso ekodibhāva’’ntiādīsu seṭṭhatthe, ‘‘eko vūpakaṭṭho’’tiādīsu asahāye, ‘‘ekova kho bhikkhave khaṇo ca samayo ca brahmacariyavāsāyā’’tiādīsu saṅkhyayaṁ, idhāpi saṅkhyayanti dassento āha ‘‘ekanti gaṇanaparicchedaniddeso’’ti. Kālañca samayañcāti yuttakālañca paccayasāmaggiñca. Khaṇoti okāso. Tathāgatuppādādiko hi maggabrahmacariyassa okāso tappaccayapaṭilābhahetuttā. Khaṇo eva ca samayo. Yo ‘‘khaṇo’’ti ca ‘‘samayo’’ti ca vuccati, so eko vāti hi attho. Mahāsamayoti mahāsamūho. Samayopi khoti sikkhāpadapūraṇassa hetupi. Samayappavādaketi diṭṭhippavādake. Tattha hi nisinnā titthiyā attano attano samayaṁ pavadantīti. Atthābhisamayāti hitapaṭilābhā. Abhisametabboti abhisamayo, abhisamayo atthoti abhisamayaṭṭhoti pīḷana ādīni abhisametabbabhāvena ekībhāvaṁ upanetvā vuttāni. Abhisamayassa vā paṭivedhassa visayabhūtabhāvo abhisamayaṭṭhoti tāneva tathā ekattena vuttāni. Tattha pīḷanaṁ dukkhasaccassa taṁ samaṅgīno hiṁsanaṁ avipphārikatākaraṇaṁ. Santāpodukkhadukkhatādivasena santāpanaṁ paridahaṇaṁ.",
  "tika-s0101t1:25": "Tattha sahakārīkāraṇaṁ sannijjha sameti samavetīti samayo, samavāyo. Sameti samāgacchati maggabrahmacariyamettha tadādhārapuggalehīti samayo, khaṇo. Sameti ettha, etenava saṁgacchati satto, sabhāvadhammo vā sahajātādīhi, uppādādīhi vāti samayo, kālo. Dhammappavattimattatāya atthato abhūtopi hi kālo dhammappavattiyā adhikaraṇaṁ, karaṇaṁ viya ca kappanāmattasiddhena rūpena voharīyatīti. Samaṁ, saha vā avayavānaṁ ayanaṁ pavatti avaṭṭhānanti samayo, samūho, yathā ‘‘samudāyo’’ti. Avayavasahāvaṭṭhānameva hi samūhoti. Avasesapaccayānaṁ samāgame eti phalaṁ etasmā uppajjati pavattati cāti samayo, hetu yathā ‘‘samudayo’’ti. Sameti saṁyojanabhāvato sambandho eti attano visaye pavattati, daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo, diṭṭhi. Diṭṭhisaṁyojanena hi sattā ativiya bajjhantīti. Samiti saṅgati samodhānanti samayo, paṭilābho. Samassa yānaṁ, sammā vā yānaṁ apagamoti samayo, pahānaṁ. Abhimukhaṁ ñāṇena etabbo abhisametabboti abhisamayo, dhammānaṁ aviparīto sabhāvo. Abhimukhabhāvena sammā eti gacchati bujjhatīti abhisamayo, dhammānaṁ yathābhūtasabhāvāvabodho. Evaṁ tasmiṁ tasmiṁ atthe samaya-saddassa pavatti veditabbā. Samaya-saddassa atthuddhāre abhisamaya-saddassa udāharaṇaṁ vuttanayeneva veditabbaṁ. Assāti samaya-saddassa. Kālo attho samavāyādīnaṁ atthānaṁ idha asambhavato desadesakaparisānaṁ viya suttassa nidānabhāvena kālassa apadisitabbato ca.",
  "tika-s0101t1:26": "Kasmā panettha aniyāmitavaseneva kālo niddiṭṭho, na utusaṁvaccharādivasena niyametvāti āha ‘‘tattha kiñcāpī’’tiādi. Utusaṁvaccharādivasena niyamaṁ akatvā samaya-saddassa vacane ayampi guṇo laddho hotīti dassento ‘‘ye vā ime’’tiādimāha. Sāmaññajotanā hi visese avatiṭṭhatīti. Tattha diṭṭhadhammasukhavihārasamayo devasikaṁ jhānasamāpattīhi vītināmanakālo, visesato sattasattāhāni. Pakāsāti dasasahassilokadhātuyā pakampanaobhāsapātubhāvādīhi pākaṭā. Yathāvuttappabhedesuyeva samayesu ekadesaṁ pakārantarehi saṅgahetvā dassetuṁ ‘‘yo cāya’’ntiādimāha. Tathā hi ñāṇakiccasamayo attahitapaṭipattisamayo ca abhisambodhisamayo. Ariyatuṇhibhāvasamayo diṭṭhadhammasukhavihārasamayo. Karuṇākiccaparahitapaṭipattidhammikathāsamayo desanāsamayeva.",
  "tika-s0101t1:27": "Karaṇavacanena niddeso kato yathāti sambandho. Tatthāti abhidhammavinayesu. Tathāti bhummakaraṇehi. Adhikaraṇattha ādhārattho. Bhāvo nāma kiriyā, kiriyāya kiriyantaralakkhaṇaṁ bhāvenabhāvalakkhaṇaṁ. Tattha yathā kālo sabhāvadhammaparicchinno sayaṁ paramatthato avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato ‘‘pubbaṇhe jāto, sāyanhe gacchatī’’ti, ca ādīsu, samūho ca avayavavinimutto avijjamānopi kappanāmattasiddho avayavānaṁ ādhārabhāvena paññāpīyati ‘‘rukkhe sākhā, yavarāsiyaṁ sambhūto’’tiādīsu, evaṁ idhāpīti dassento āha ‘‘adhikaraṇañhi…pe… dhammāna’’nti. Yasmiṁ kāle, dhammapuñje vā kāmāvacaraṁ kusalaṁ cittaṁ uppannaṁ hoti, tasmiṁyeva kāle, dhammapuñje ca phassādayopi hontīti ayañhi tattha attho. Yathā ca gāvīsu duyhamānāsu gato, duddhāsu āgatoti dohanakiriyāya gamanakiriyā lakkhīyati, evaṁ idhāpi ‘‘yasmiṁ samaye, tasmiṁ samaye’’ti ca vutte satīti ayamattho viññāyamāno eva hoti padatthassa sattāvirahābhavatoti samayassa sattākiriyāya cittassa uppādakiriyā, phassādīnaṁ bhavanakiriyā ca lakkhīyati. Yasmiṁ samayeti yasmiṁ navame khaṇe, yonisomanasikārādihetumhi, paccayasamavāye vā sati kāmāvacaraṁ kusalaṁ cittaṁ uppannaṁ hoti, tasmiṁyeva khaṇe, hetumhi, paccayasamavāye ca sati phassādayopi hontīti ubhayattha samaya-sadde bhummaniddeso kato lakkhaṇabhūtabhāvayuttoti dassento āha ‘‘khaṇa…pe… lakkhīyatī’’ti.",
  "tika-s0101t1:28": "Hetuatthokaraṇattho ca sambhavati ‘‘annena vasati, ajjhenena vasati, pharasunā chindati, kudālena khaṇatī’’tiādīsu viya. Vītikkamañhi sutvā bhikkhusaṅghaṁ sannipātāpetvā otiṇṇavatthukaṁ puggalaṁ paṭipucchitvā, vigarahitvā ca taṁ taṁ vatthuṁ otiṇṇakālaṁ anatikkamitvā teneva kālena sikkhāpadāni paññapento bhagavā viharati sikkhāpadapaññattihetuñca apekkhamāno tatiyapārājikādīsu viyāti.",
  "tika-s0101t1:29": "Accantameva ārambhato paṭṭhāya yāva desanāniṭṭhānaṁ parahitapaṭipattisaṅkhātena karuṇāvihārena. Tadatthajotanatthanti accantasaṁyogatthajotanatthaṁ. Upayogavacananiddeso kato yathā ‘‘māsaṁ ajjhetī’’ti.",
  "tika-s0101t1:30": "Porāṇāti aṭṭhakathācariyā. Abhilāpamattabhedoti vacanamattena viseso. Tena suttavinayesu vibhattibyatayo katoti dasseti.",
  "tika-s0101t1:31": "Seṭṭhanti seṭṭhavācakaṁ vacanaṁ seṭṭhanti vuttaṁ seṭṭhaguṇasahacaraṇato. Tathā uttamanti etthāpi. Gāravayuttoti garubhāvayutto garuguṇayogato, garukaraṇārahatāya vā gāravayutto.",
  "tika-s0101t1:32": "Vuttoyeva na pana idha vattabbo visuddhimaggassa imissā aṭṭhakathāya ekadesabhāvatoti adhippāyo.",
  "tika-s0101t1:33": "Apica bhage vani, vamīti vā bhagavā, bhage sīlādiguṇe vani bhaji sevi, te vā vineyyasantānesu ‘‘kathaṁ nu kho uppajjeyyu’’nti vani yāci patthayīti bhagavā, bhagaṁ vā siriṁ, issariyaṁ, yasañca vami khelapiṇḍaṁ viya chaḍḍayīti bhagavā. Tathā hi bhagavā hatthagataṁ siriṁ, catuddīpissariyaṁ, cakkavattisampattisannissayañca sattaratanasamujjalaṁ yasaṁ anapekkho pariccajīti. Atha vā bhāni nāma nakkhattāni, tehi samaṁ gacchanti pavattantīti bhagā, sineruyugandharādigatā bhājanalokasobhā. Te bhagavā vami tappaṭibaddhachandarāgappahānena pajahatīti evampi bhage vamīti bhagavā.",
  "tika-s0101t1:34": "‘‘Dhammasarīraṁ paccakkhaṁ karotī’’ti ‘‘yo vo ānanda mayā dhammo ca vinayo ca desito paññatto, so vo mamaccayena satthā’’ti vacanato dhammassa satthubhāvapariyāyo vijjatīti katvā vuttaṁ.",
  "tika-s0101t1:35": "Vajirasaṅghātasamānakāyo parehi abhejjasarīrattā. Na hi bhagavato rūpakāye kenaci antarāyo sakkā kātunti. Desanāsampattiṁ niddisati vakkhamānassa sakalasuttassa ‘‘eva’’nti niddisanato. Sāvakasampattiṁ niddisati paṭisambhidāppattena pañcasu ṭhānesu bhagavatā etadagge ṭhapitena mayā mahāsāvakena sutaṁ, tañca kho mayāva sutaṁ, na anussavitaṁ, na paramparābhatanti imassatthassa dīpanato. Kālasampattiṁ niddisati ‘‘bhagavā’’ti padassa sannidhāne payuttassa samaya-saddassa kālassa buddhuppādapaṭimaṇḍitabhāvadīpanato. Buddhuppādaparamā hi kālasampadā. Tenetaṁ vuccati –",
  "tika-s0101t1:36": "‘‘Kappakasāye kaliyuge, buddhuppādo aho mahacchariyaṁ;",
  "tika-s0101t1:37": "Hutāvahamajjhe jātaṁ, samuditamakarandamaravinda’’nti.",
  "tika-s0101t1:38": "Bhagavāti desakasampattiṁ niddisati guṇavisiṭṭhasattuttamagāravādhivacanato.",
  "tika-s0101t1:39": "Vijjantarikāyāti vijjuniccharaṇakkhaṇe. Antaratoti hadaye. Antarāti ārabbha nipphattīnaṁ vemajjhe. Antarikāyāti antarāḷe. Ettha ca ‘‘tadantaraṁ ko jāneyya, etesaṁ antarā kappā, gaṇanāto asaṅkhiyā, antarantarā kathaṁ opātetī’’ti ca ādīsu viya kāraṇavemajjhesu vattamānā antarā-saddā eva udāharitabbā siyuṁ, na pana cittakhaṇavivaresu vattamānā antarantarikā-saddā. Antarā-saddassa hi ayaṁ atthuddhāroti. Ayaṁ panettha adhippāyo siyā – yesu atthesu antarā-saddo vattati, tesu antarasaddopi vattatīti samānatthattā antarā-saddatthe vattamāno antara-saddo udāhaṭo, antarā-saddo eva vā ‘‘yassantarato’’ti ettha gāthāsukhatthaṁ rassaṁ katvā vuttoti daṭṭhabbaṁ. Antarā-saddo eva pana ika-saddena padaṁ vaḍḍhetvā ‘‘antarikā’’ti vuttoti evamettha udāharaṇodāharitabbānaṁ virodhābhāvo daṭṭhabbo. Ayojiyamāne upayogavacanaṁ na pāpuṇāti sāmivacanassa pasaṅge antarā-saddayogena upayogavacanassa icchitattā. Tenevāha ‘‘antarāsaddena yuttattā upayogavacanaṁ kata’’nti.",
  "tika-s0101t1:40": "‘‘Niyato sambodhiparāyaṇo, aṭṭhānametaṁ bhikkhave anavakāso, yaṁ diṭṭhisampanno puggalo sañcicca pāṇaṁ jīvitā voropeyya, ‘‘netaṁ ṭhānaṁ vijjatī’’ tiādivacanato diṭṭhisīlānaṁ niyatasabhāvattā sotāpannāpi aññamaññaṁ diṭṭhisīlasāmaññena saṁhatā, pageva sakadāgāmiādayo. ‘‘Tathārūpāya diṭṭhiyā diṭṭhisāmaññagato viharati, tathārūpesu sīlesu sīlasāmaññagato viharatī’’ti vacanato puthujjanānampi diṭṭhisīlasāmaññena saṁhatabhāvo labbhatiyeva.",
  "tika-s0101t1:41": "Suppiyopi khoti ettha kho-saddo avadhāraṇattho ‘‘assosi kho’’tiādīsu viya. Tena addhānamaggapaṭipanno ahosiyeva, nāssa maggapaṭipattiyā koci antarāyo ahosīti ayamattho dīpito hoti. Tatrāti vā kālassa paṭiniddeso. Sopi hi ‘‘ekaṁ samaya’’nti pubbe adhikato. Yañhi samayaṁ bhagavā antarā rājagahañca nāḷandañca addhānamaggapaṭipanno, tasmiṁyeva samaye suppiyopi taṁ maggaṁ paṭipanno avaṇṇaṁ bhāsati, brahmadatto ca vaṇṇaṁ bhāsatīti. Pariyāyati parivattatīti pariyāyo, vāro. Pariyāyeti desetabbamatthaṁ paṭipādetīti pariyāyo, desanā. Pariyāyati attano phalaṁ pariggahetvā pavattatīti pariyāyo, kāraṇanti evaṁ pariyāya-saddassa vārādīsu pavatti veditabbā. Kāraṇenāti kāraṇapatirūpakena. Tathā hi vakkhati ‘‘akāraṇameva kāraṇanti vatvā’’ti. Kasmā panettha ‘‘avaṇṇaṁ bhāsatī’’ti, ‘‘vaṇṇaṁ bhāsatī’’ti ca vattamānakālaniddeso kato, nanu saṅgītikālato so avaṇṇavaṇṇānaṁ bhāsitakālo atītoti? Saccametaṁ, ‘‘addhānamaggapaṭipanno hotī’’ti ettha hoti-saddo viya atītakālattho bhāsati-saddo ca daṭṭhabbo. Atha vā yasmiṁ kāle tehi avaṇṇo vaṇṇo ca bhāsīyati, taṁ apekkhitvā evaṁ vuttaṁ. Evañca katvā ‘‘tatrāti kālassa paṭiniddeso’’ti idañca vacanaṁ samatthitaṁ hoti.",
  "tika-s0101t1:42": "Akāraṇanti ayuttiṁ, anupapattinti attho. Na hi arasarūpatādayo dosā bhagavati saṁvijjanti, dhammasaṅghānañca durakkhātaduppaṭipannatādayoti. Akāraṇanti vā yuttakāraṇarahitaṁ, paṭiññāmattanti adhippāyo . Imasmiñca atthe kāraṇanti vatvāti kāraṇaṁ vāti vatvāti attho. Arasarūpādīnañcettha jātivuḍḍhesu abhivādanādisāmīcikammākaraṇaṁ kāraṇaṁ, tathā uttarimanussadhammālamariyañāṇadassanābhāvassa sundarikāmaguṇādinavabodho, saṁsārassa ādikoṭiyā apaññāyanapaṭiññā, abyākatavatthubyākaraṇanti evamādayo, tathā asabbaññutādīnaṁ kamāvabodhādayo yathārahaṁ niddhāretabbā. Tathā tathāti jātivuḍḍhānaṁ anabhivādanādiākārena.",
  "tika-s0101t1:43": "Avaṇṇaṁ bhāsamānoti avaṇṇaṁbhāsanahetu. Hetuattho hi ayaṁ māna-saddo. Anayabyasanaṁ pāpuṇissati ekantamahāsāvajjattā ratanattayopavādassa. Tenevāha –",
  "tika-s0101t1:44": "‘‘Yo nindiyaṁ pasaṁsati,",
  "tika-s0101t1:45": "Taṁ vā nindati yo pasaṁsiyo;",
  "tika-s0101t1:46": "Vicināti mukhena so kaliṁ,",
  "tika-s0101t1:47": "Kalinā tena sukhaṁ na vindatī’’ti.",
  "tika-s0101t1:48": "‘‘Amhākaṁ ācariyo’’tiādinā brahmadattassa saṁveguppattiṁ, attano ācariye kāruññappavattiñca dassetvā kiñcāpi antevāsinā ācariyassa anukūlena bhavitabbaṁ, ayaṁ pana paṇḍitajātikattā na edisesu taṁ anuvattatīti, idāni tassa kammassakataññāṇappavattiṁ dassento ‘‘ācariye kho panā’’tiādimāha. Vaṇṇaṁ bhāsituṁ āraddho ‘‘apināmāyaṁ ettakenāpi ratanattayāvaṇṇato orameyyā’’ti. Vaṇṇīyatīti vaṇṇo, guṇo. Vaṇṇanaṁ guṇasaṅkittananti vaṇṇo, pasaṁsā. Saṁññūḷhāti ganthitā, nibandhitāti attho. Atitthena pakkhando dhammakathikoti na vattabbo aparimāṇaguṇattā buddhādīnaṁ , niravasesānañca tesaṁ idha pakāsanaṁ pāḷisaṁvaṇṇanāyeva sampajjatīti. Anussavādīti ettha ādi-saddena ākāraparivitakkadiṭṭhinijjhānakkhantiyo saṅgaṇhāti. Attano thāmena vaṇṇaṁ abhāsi, na pana buddhādīnaṁ guṇānurūpanti adhippāyo. Asaṅkhyayyāparimitappabhedā hi buddhādīnaṁ guṇā. Vuttañhetaṁ –",
  "tika-s0101t1:49": "‘‘Buddhopi buddhassa bhaṇeyya vaṇṇaṁ,",
  "tika-s0101t1:50": "Kappampi ce aññamabhāsamāno;",
  "tika-s0101t1:51": "Khīyetha kappo ciradīghamantare,",
  "tika-s0101t1:52": "Vaṇṇo na khīyetha tathāgatassā’’ti.",
  "tika-s0101t1:53": "Idhāpi vakkhati ‘‘appamattakaṁ kho paneta’’ntiādi.",
  "tika-s0101t1:54": "Iti ha teti ettha itīti vuttappakāraparāmasanaṁ. Ha-kāro nipātamattanti āha ‘‘evaṁ te’’ti.",
  "tika-s0101t1:55": "Iriyāpathānubandhanena anubandhā honti, na pana sammāpaṭipattianubandhanenāti adhippāyo. Tasmiṁ kāleti yasmiṁ saṁvacchare utumhi māse pakkhe vā bhagavā taṁ addhānamaggaṁ paṭipanno, tasmiṁ kāle. Teneva hi kiriyāvicchedadassanavasena ‘‘rājagahe piṇḍāya caratī’’ti vattamānakālaniddeso kato. Soti evaṁ rājagahe vasamāno bhagavā. Taṁ divasanti yaṁ divasaṁ addhānamaggapaṭipanno, taṁ divasaṁ. Taṁ addhānaṁ paṭipanno nāḷandāyaṁ veneyyānaṁ vividha hitasukhanipphattiṁ ākaṅkhamāno imissā ca aṭṭhuppattiyā tividhasīlālaṅkataṁ nānāvidhakuhanalapanādimicchājīvaviddhaṁsanaṁ dvāsaṭṭhidiṭṭhijālaviniveṭhanaṁ dasasahassilokadhātupakampanaṁ brahmajālasuttantaṁ desessāmīti. Ettāvatā ‘‘kasmā pana bhagavā taṁ addhānaṁ paṭipanno’’ti codanā visodhitā hoti. ‘‘Kasmā ca suppiyo anubandho’’ti ayaṁ pana codanā ‘‘bhagavato taṁ maggaṁ paṭipannabhāvaṁ ajānanto’’ti etena visodhitā hoti. Na hi so bhagavantaṁ daṭṭhumeva icchatīti. Tenevāha ‘‘sace pana jāneyya, nānubandheyyā’’ti.",
  "tika-s0101t1:56": "Nīlapītalohitodātamañjiṭṭhapabhassaravasena ‘‘chabbaṇṇarasmiyo. ‘‘Samantā asītihatthappamāṇe’’ti tāsaṁ rasmīnaṁ pakatiyā pavattiṭṭhānavasena vuttaṁ. ‘‘Tasmiṁ kira samaye’’ti ca tasmiṁ addhānagamanasamaye buddhasiriyā anigūhitabhāvadassanatthaṁ vuttaṁ. Na hi tadā tassā nigūhane pakkusātiabhigamanādīsu viya kiñcipi kāraṇaṁ atthīti. Ratanāveḷaṁ ratanavaṭaṁsakaṁ. Cīnapiṭṭhacuṇṇaṁ sindhanacuṇṇaṁ.",
  "tika-s0101t1:57": "Byāmappabhāparikkhepavilāsinī ca assa bhagavato lakkhaṇamālāti mahāpurisalakkhaṇāni aññamaññapaṭibaddhattā evamāha. Dvattiṁsāya candamaṇḍalānaṁ mālā kenaci ganthetvā ṭhapitā yadi siyāti parikappanavasenāha ‘‘ganthetvā ṭhapitadvattiṁsacandamālāyā’’ti. Siriṁ abhibhavantī ivāti sambandho. Esa nayo sūriyamālāyātiādīsupi. Mahātherāti mahāsāvake sandhāyāha. Evaṁ gacchantaṁ bhagavantaṁ bhikkhū ca disvā atha attano parisaṁ avalokesīti sambandho. ‘‘Yasmā panesā’’tiādinā ‘‘kasmā ca so ratanattayassa avaṇṇaṁ bhāsatī’’ti codanaṁ visodheti. Itīti evaṁ, vuttappakārenāti attho. Imehi dvīhīti lābhaparivārahāniṁ nigamanavasena dasseti. Bhagavato virodhānunayābhāvavīmaṁsanatthaṁ ete avaṇṇaṁ vaṇṇañca bhāsantīti apare. ‘‘Mārena anvāviṭṭhā evaṁ karontī’’ti ca vadanti.",
  "tika-s0101t1:58": "2. Ambalaṭṭhikāya avidūre bhavattā uyyānaṁ ambalaṭṭhikā yathā ‘‘varuṇānagaraṁ, godāgāmo’’ti. Keci pana ‘‘ambalaṭṭhikāti yathāvuttanayeneva ekagāmo’’ti vadanti . Tesaṁ mate ambalaṭṭhikāyanti samīpatthe bhummavacanaṁ. Rājāgārakaṁ vessavaṇamahārājadevāyatananti eke. Bahuparissayoti bahupaddavo. ‘‘Saddhiṁ antevāsinā brahmadattena māṇavenā’’ti vuttaṁ sīhaḷaṭṭhakathāyaṁ. Tañca kho pāḷi āruḷhavaseneva, na pana tadā suppiyassa parisāya abhāvato. Kasmā panettha brahmadattoyeva pāḷi āruḷho, na suppiyassa parisāti? Payojanābhāvato. Yathā cetaṁ, evaṁ aññampi edisaṁ payojanābhāvato saṅgītikārehi na saṅgahitanti daṭṭhabbaṁ. Keci pana ‘‘vuttanti pāḷiyaṁ vutta’’nti vadanti, taṁ na yujjati pāḷiāruḷhavasena pāḷiyaṁ vuttanti āpajjanato. Tasmā yathāvuttanayenevettha attho gahetabbo. Parivāretvā nisinno hotīti sambandho.",
  "tika-s0101t1:59": "3.Kathādhammoti kathāsabhāvo, kathādhammo upaparikkhāvidhīti keci. Nīyatīti nayo, attho. Saddasatthaṁ anugato nayo saddanayo. Tattha hi anabhiṇhavuttike acchariya-saddo icchito. Tenevāha ‘‘andhassa pabbatārohaṇaṁ viyā’’ti. Accharāyoggantiacchariyanti niruttinayo , so pana yasmā porāṇaṭṭhakathāyaṁ āgato, tasmā āha ‘‘aṭṭhakathānayoti. Yāvañcidaṁ suppaṭividitāti sambandho, tassa yattakaṁ suṭṭhu paṭividitā, taṁ ettakanti na sakkā amhehi paṭivijjhituṁ, akkhātuṁ vāti attho. Tenevāha ‘‘tena suppaṭividitatāya appameyyataṁ dassetī’’ti.",
  "tika-s0101t1:60": "Pakatatthapaṭiniddeso taṁ-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato supākaṭo ca hoti, taṁ abhisambuddhabhāvaṁ saddhiṁ āgamanapaṭipadāya atthabhāvena dassento ‘‘yo so…pe… abhisambuddho’’ti āha. Satipi ñāṇadassana-saddānaṁ idha paññāvevacanabhāve tena tena visesena nesaṁ savisayavisesappavattidassanatthaṁ asādhāraṇañāṇavisesavasena vijjattayavasena vijjābhiññānāvaraṇavasena sabbaññutaññāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento ‘‘tesaṁ tesa’’ntiādimāha. Tattha āsayānusayaṁ jānatāāsayānusayañāṇena. Sabbañeyyadhammaṁ passatā sabbaññutānāvaraṇañāṇehi.",
  "tika-s0101t1:61": "Pubbenivāsādīhīti pubbenivāsāsavakkhayañāṇehi. Paṭivedhapaññāyāti ariyamaggapaññāya. Arīnanti kilesārīnaṁ, pañcavidhamārānaṁ vā, sāsanapaccatthikānaṁ vā aññatitthiyānaṁ, tesaṁ hananaṁ pāṭihāriyehi abhibhavanaṁ, appaṭibhānatākaraṇaṁ, ajjhupekkhanañca. Kesivinayasuttañcettha nidassanaṁ.",
  "tika-s0101t1:62": "Tathā ṭhānāṭhānādīni jānatā, yathākammūpage satte passatā, savāsanānaṁ āsavānaṁ khīṇattā arahatā, abhiññeyyādibhede dhamme abhiññeyyādito aviparītāvabodhato sammāsambuddhena. Atha vā tīsu kālesu appaṭihatañāṇatāya jānatā, tiṇṇampi kammānaṁ ñāṇānuparivattito nisammakāritāya passatā, davādīnampi abhāvasādhikāya pahānasampadāya arahatā, chandādīnaṁ ahānihetubhūtāya aparikkhayapaṭibhānasādhikāya sabbaññutāya sammāsambuddhenāti evaṁ dasabalaṭṭhārasāveṇikabuddhadhammehipi yojanā veditabbā.",
  "tika-s0101t1:63": "Yadipi hīnakalyāṇabhedena duvidhāva adhimutti pāḷiyaṁ vuttā, pavattiākāravasena pana anekabhedabhinnāti āha ‘‘nānādhimuttikatā’’ti. Sā pana adhimutti ajjhāsayadhātu, tadapi tathā tathā dassanaṁ khamanaṁ rocanañcāti āha ‘‘nānājjhāsayatā…pe… rucitā’’ti. Nānādhimuttikatañāṇenāti cettha sabbaññutañāṇaṁ adhippetaṁ, na dasabalañāṇanti āha ‘‘sabbaññutañāṇenā’’ti. Iti ha meti ettha evaṁ-saddattho iti-saddo, ha-kāro nipātamattaṁ saralopo ca katoti dassetuṁ vuttaṁ ‘‘evaṁ ime’’ti.",
  "tika-s0101t1:64": "4.Arahattamaggena samugghātaṁ kataṁ, yato ‘‘natthi abyāvaṭamano’’ti buddhadhammesu vuccati. Vītināmetvā phalasamāpattīhi. Nivāsetvā vihāranivāsanaparivattanavasena. ‘‘Kadāci ekako’’tiādi tesaṁ tesaṁ vineyyānaṁ vinayanānukūlaṁ bhagavato upasaṅkamadassanaṁ. Pādanikkhepasamaye bhūmiyā samabhāvāpatti suppatiṭṭhitapādatāya nissandaphalaṁ, na iddhinimmānaṁ. ‘‘Ṭhapitamatte dakkhiṇapāde’’ti buddhānaṁ sabbadakkhiṇatāya vuttaṁ. Arahatte patiṭṭhahantīti sambandho.",
  "tika-s0101t1:65": "Dullabhā sampattīti satipi manussattapaṭilābhe patirūpadesavāsaindriyāvekallasaddhāpaṭilābhādayo guṇā dullabhāti attho. Cātumahārājikabhavananti cātumahārājikadevaloke suññavimānāni gacchantīti attho. Esa nayo tāvatiṁsabhavanādīsupi. Kālayuttanti imissā velāya imassa evaṁ vattabbanti taṁtaṁkālānurūpaṁ. Samayayuttanti tasseva vevacanaṁ, aṭṭhuppattianurūpaṁ vā. Atha vā samayayuttanti hetūdāharaṇasahitaṁ. Kālena sāpadesañhi bhagavā dhammaṁ deseti. Utuṁ gaṇhapeti, na pana malaṁ pakkhāletīti adhippāyo. Na hi bhagavato kāye rajojallaṁ upalimpatīti.",
  "tika-s0101t1:66": "Kilāsubhāvo kilamatho. Sīhaseyyaṁ kappeti sarīrassa kilāsubhāvamocanatthanti yojetabbaṁ. ‘‘Buddhacakkhunā lokaṁ voloketī’’ti idaṁ pacchimayāme bhagavato bahulaāciṇṇavasena vuttaṁ. Appekadā avasiṭṭhabalañāṇehi sabbaññutañāṇena ca bhagavā tamatthaṁ sādhetīti. ‘‘Ime diṭṭhiṭṭhānā’’tiādidesanā sīhanādo. Tesaṁ ‘‘vedanāpaccayā taṇhā’’ tiādinā paccayākāraṁ samodhānetvā. ‘‘Sineruṁ ukkhipanto viya nabhaṁ paharanto viya cā’’ti idaṁ brahmajāladesanāya anaññasādhāraṇattā sudukkaratādassanatthaṁ vuttaṁ. Etanti ‘‘yena, tenā’’ti etaṁ padadvayaṁ. Yenāti vā hetumhi karaṇavacanaṁ, yena kāraṇena so maṇḍalamāḷo upasaṅkamitabbo, tena kāraṇena upasaṅkamīti attho, kāraṇaṁ pana ‘‘ime bhikkhū’’tiādinā aṭṭhakathāyaṁ vuttaṁeva. Kaṭṭhanti nisīdanayogyaṁ dārukkhandhaṁ.",
  "tika-s0101t1:67": "Purimoti ‘‘katamāya nu bhavathā’’ti evaṁ vutto attho. Kā ca pana voti ettha ca-saddo byatireke. Tena yathāpucchitāya kathāya vakkhamānaṁ vippakatabhāvaṁ joteti. Pana-saddo vacanālaṅkāro. Yāya hi kathāya te bhikkhū sannisinnā, sā eva antarākathābhūtā vippakatā visesena puna pucchīyatīti. Aññāti antarāsaddassa atthamāha. Aññatthe hi ayaṁ antarā-saddo ‘‘bhūmantaraṁ samayantara’’ntiādīsu viya. Antarāti vā vemajjheti attho. Nanu ca tehi bhikkhūhi sā kathā yathādhippāyaṁ ‘‘iti ha me’’tiādinā niṭṭhapitā yevāti? Na niṭṭhāpitā bhagavato upasaṅkamanena upacchinnattā. Yadi hi bhagavā tasmiṁ khaṇe na upasaṅkameyya bhiyyopi tappaṭibaddhāyeva kathā pavatteyyuṁ, bhagavato upasaṅkamanena pana na pavattesuṁ. Tenevāha ayaṁ kho…pe… anuppatto’’ti. Kasmā panettha dhammavinayasaṅgahe kariyamāne nidānavacanaṁ, nanu bhagavato vacanameva saṅgahetabbanti? Vuccatedesanāya ṭhitiasammosasaddheyyabhāvasampādanatthaṁ. Kāladesadesakavatthudhammapaṭiggāhakapaṭibaddhā hi desanā ciraṭṭhitikā hoti, asammosadhammā saddheyyā ca. Desakālakattusotunimittehi upanibandho viya vohāravinicchayo, teneva cāyasmatā mahākassapena ‘‘brahmajālaṁ āvuso ānanda kattha bhāsita’’ntiādinā desādipucchāsu katāsu tāsaṁ vissajjanaṁ karontena dhammabhaṇḍāgārikena nidānaṁ bhāsitanti tayidamāha ‘‘kāla…pe… nidānaṁ bhāsita’’nti.",
  "tika-s0101t1:68": "Apica satthusiddhiyā nidānavacanaṁ. Tathāgatassa hi bhagavato pubbaracanānumānāgamatakkābhāvato sammāsambuddhattasiddhi. Sammāsambuddhabhāvena hissa pubbaracanādīnaṁ abhāvo sabbattha appaṭihatañāṇacāratāya, ekappamāṇattā ca ñeyyadhammesu. Tathā ācariyamuṭṭhidhammamacchariyasatthusāvakānurodhābhāvato khīṇāsavattasiddhi. Khīṇā savatāya hissa ācariyamuṭṭhiādīnaṁ abhāvo, visuddhā ca parānuggahappavatti. Iti desakadosabhūtānaṁ diṭṭhicārittasampattidūsakānaṁ avijjātaṇhānaṁ abhāvasūcakehi, ñāṇappahānasampadābhi byañjanakehi ca sambuddhavisuddhabhāvehi purimavesārajjadvayasiddhi, tato eva ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo , attahitaparahitappaṭipatti ca pakāsitā hoti nidānavacanena sampattaparisāya ajjhāsayānurūpaṁ ṭhānuppattikappaṭibhānena dhammadesanādīpanato, ‘‘jānatā passatā’’tiādi vacanato ca. Tena vuttaṁ ‘‘satthusiddhiyā nidānavacana’’nti.",
  "tika-s0101t1:69": "Tathā satthusiddhiyā nidānavacanaṁ. Ñāṇakaruṇāpariggahitasabbakiriyassa hi bhagavato natthi niratthikā pavatti, attahitatthā vā, tasmā paresaṁyeva atthāya pavattasabbakiriyassa sammāsambuddhassa sakalampi kāyavacīmanokammaṁ satthubhūtaṁ, na kabyaracanādisāsanabhūtaṁ. Tena vuttaṁ ‘‘satthusiddhiyā nidānavacana’’nti. Apica satthuno pamāṇabhūtatāvibhāvanena sāsanassa pamāṇabhāvasiddhiyā nidānavacanaṁ. ‘‘Bhagavatā’’ti hi iminā tathāgatassa guṇavisiṭṭhasattuttamādibhāvadīpanena, ‘‘jānatā’’tiādinā āsayānusayañāṇādipayogadīpanena ca ayamattho sādhito hoti. Idamettha nidānavacanapayojanassa mukhamattadassanaṁ. Ko hi samattho buddhānubuddhena dhammabhaṇḍāgārikena bhāsitassa nidānassa payojanāni niravasesato vibhāvetunti.",
  "tika-s0101t1:70": "Nidānavaṇṇanā niṭṭhitā.",
  "tika-s0101t1:71": "5.Nikkhittassāti desitassa. Desanāpi hi desetabbassa sīlādiatthassa vineyyasantānesu nikkhipanato ‘‘nikkhepo’’ti vuccati. Tattha yathā anekasataanekasahassabhedānipi suttantāni saṁkilesabhāgiyādisāsanappaṭṭhānanayena soḷasavidhataṁ nātivattanti, evaṁ attajjhāsayādisuttanikkhepavasena catubbidhabhāvanti āha ‘‘cattāro suttanikkhepā’’ti. Kāmañcettha attajjhāsayassa, aṭṭhuppattiyā ca parajjhāsayapucchāhi saddhiṁ saṁsaggabhedo sambhavati ajjhāsayapucchānusandhisabbhāvato, attajjhāsayaaṭṭhuppattīnaṁ pana aññamaññaṁ saṁsaggo natthīti nayidha niravaseso vitthāranayo sambhavati, tasmā ‘‘cattāro suttanikkhepā’’ti vuttaṁ. Atha vā yadipi aṭṭhuppattiyā ajjhāsayena siyā saṁsaggabhedo, tadantogadhattā pana sesanikkhepānaṁ mūlanikkhepavasena cattārova dassitāti daṭṭhabbaṁ. So panāyaṁ suttanikkhepo sāmaññabhāvato paṭhamaṁ vicāretabbo, tasmiṁ vicārite yassā aṭṭhuppattiyā idaṁ suttaṁ nikkhittaṁ, tassā vibhāgavasena ‘‘mamaṁ vā bhikkhave’’tiādinā (dī. ni. 1.5, 6), ‘‘appamattakaṁ kho paneta’’ntiādinā (dī. ni. 1.7), ‘‘atthi bhikkhave’’tiādinā (dī. ni. 1.28) ca pavattānaṁ suttānaṁ suttapadesānaṁ vaṇṇanā vuccamānā taṁtaṁanusandhidassanasukhatāya suviññeyyā hotīti āha ‘‘suttanikkhepaṁ vicāretvā vuccamānā pākaṭā hotī’’ti.",
  "tika-s0101t1:72": "‘‘Suttanikkhepā’’tiādīsu nikkhipanaṁ nikkhepo, suttassa nikkhepo suttassa kathanaṁ suttanikkhepo, suttadesanāti attho. Nikkhipīyatīti vā nikkhepo, suttaṁyeva nikkhepo suttanikkhepo. Attano ajjhāsayo attajjhāsayo, so assa atthi suttadesanākāraṇabhūtoti attajjhāsayo. Attano ajjhāsayo etassāti vā attajjhāsayo. Parajjhāsayoti etthāpi eseva nayo. Pucchāya vaso pucchāvaso, so etassa atthīti pucchavasiko. Araṇīyato attho, suttadesanāya vatthu. Atthassa uppatti atthuppatti, atthuppattiyeva aṭṭhuppatti, sā etassa atthīti aṭṭhuppattiko. Atha vā nikkhipīyati suttaṁ etenāti suttanikkhepo, attajjhāsayādi eva. Etasmiṁ pana atthavikappe attano ajjhāsayo attajjhāsayo, paresaṁ ajjhāsayo parajjhāsayo, pucchīyatīti pucchā, pucchitabbo attho. Sotabbavasappavattaṁ dhammappaṭiggāhakānaṁ vacanaṁ pucchāvasikā, tadeva nikkhepasaddāpekkhāya pulliṅgavasena vuttaṁ ‘‘pucchāvasiko’’ti. Tathā aṭṭhuppattiyeva ‘‘aṭṭhuppattiko’’ti evampettha attho veditabbo.",
  "tika-s0101t1:73": "Ettha ca paresaṁ indriyaparipākādikāraṇanirapekkhatā attajjhāsayassa visuṁ nikkhepabhāvo yutto. Tenevāha ‘‘kevalaṁ attano ajjhāsayeneva kathetī’’ti. Parajjhāsayapucchāvasikānaṁ pana paresaṁ ajjhāsayapucchānaṁ desanānimittabhūtānaṁ uppattiyaṁ pavattitānaṁ kathaṁ aṭṭhuppattiyaṁ anavarodho, pucchāvasikaaṭṭhuppattikānaṁ vā parajjhāsayānurodhena pavattitadesanattā kathaṁ parajjhāsaye anavarodhoti na codetabbametaṁ. Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ. Tathā hi dhammadāyādasuttādīnaṁ (ma. ni. 1.29) āmisuppādādidesanānimittaṁ ‘‘aṭṭhuppattī’’ti vuccati. Paresaṁ pucchaṁ vinā ajjhāsayameva nimittaṁ katvā desito parajjhāsayo, pucchāvasena desito pucchāvasikoti pākaṭo yamatthoti. Attano ajjhāsayeneva kathesi dhammatantiṭhapanatthanti daṭṭhabbaṁ. Sammappadhānasuttantahārakoti anupubbena niddiṭṭhānaṁ saṁyuttake sammappadhānapaṭisaṁyuttānaṁ suttānaṁ āvaḷi, tathā iddhipādahārakādi.Vimuttiparipācanīyā dhammā saddhindriyādayo. Abhinīhāranti paṇidhānaṁ.",
  "tika-s0101t1:74": "Vaṇṇāvaṇṇeti ettha ‘‘acchariyaṁ āvuso’’tiādinā bhikkhusaṅghena vutto vaṇṇopi saṅgahito, taṁ pana aṭṭhuppattiṁ katvā ‘‘atthi bhikkhave aññe ca dhammā’’tiādinā upari desanaṁ ārabhissatīti. ‘‘Mamaṁ vā bhikkhave pare vaṇṇaṁ bhāseyyu’’nti imissā desanāya brahmadattena vuttavaṇṇo aṭṭhuppattīti katvā vuttaṁ ‘‘antevāsī vaṇṇaṁ. Iti imaṁ vaṇṇāvaṇṇaṁ aṭṭhuppattiṁ katvā’’ti. Vā-saddo upamānasamuccayasaṁsayavavassaggapadapūraṇavikappādīsu bahūsu atthesu dissati. Tathā hesa ‘‘paṇḍito vāpi tena so’’tiādīsu (dha. pa. 63) upamāne dissati, sadisabhāveti attho. ‘‘Taṁ vāpi dhīrā muni vedayantī’’tiādīsu (su. ni. 203) samuccaye, ‘‘ke vā ime, kassa vā’’tiādīsu (pārā. 296) saṁsaye, ‘‘ayaṁ vā imesaṁ samaṇabrāhmaṇānaṁ sabbabālo sabbamūḷho’’tiādīsu vavassagge, ‘‘na vāyaṁ kumārako mattamaññāsī’’tiādīsu (saṁ. ni. 2.154) padapūraṇe, ‘‘ye hi keci bhikkhave samaṇā vā brāhmaṇā vā’’tiādīsu (ma. ni. 1.170) vikappe, idhāyaṁ vikappeyevāti dassento āha ‘‘vā-saddo vikappanattho’’ti. Para-saddo attheva aññatthe ‘‘ahañceva kho pana dhammaṁ deseyyaṁ, pare ca me na ājāneyyu’’ntiādīsu (dī. ni. 2.64, 65; ma. ni. 1.281; ma. ni. 2.223; saṁ. ni. 1.172; mahāva. 4, 8) atthi adhike ‘‘indriyaparopariyattañāṇa’’ntiādīsu (paṭi. ma. mātikā 68, 1.111) atthi pacchābhāge ‘‘parato āgamissatī’’tiādīsu. Atthi paccanīkabhāve ‘‘uppannaṁ parappavādaṁ saha dhammena suniggahitaṁ niggahetvā’’tiādīsu (dī. ni. 2.168). Idhāpi paccanīkabhāveti dassento āha ‘‘pareti paṭiviruddhā’’ti.",
  "tika-s0101t1:75": "Īdisesupīti ettha pi-saddo sambhāvane, tena ratanattayanimittampi akusalacittappavatti na kātabbā, pageva vaṭṭāmisalokāmisanimittanti dasseti. Sabhāvadhammato aññassa kattuabhāvajotanatthaṁ āhanatīti kattuatthe āghātasaddaṁ dasseti, tattha āhanatīti hiṁsati vibādhati, upatāpeti cāti attho. Āhanati etena, āhananamattaṁ vā āghātoti karaṇabhāvatthāpi sambhavantiyeva. Evaṁ avayavabhedanena āghāta-saddassa atthaṁ vatvā idāni tattha pariyāyenapi atthaṁ dassento ‘‘kopassetaṁ adhivacana’’nti āha. Ayañca nayo ‘‘appaccayo anabhiraddhī’’tiādīsupi yathāsambhavaṁ vattabbo. Appatītā honti tenāti pākaṭapariyāyena appaccaya-saddassa atthadassanaṁ, taṁmukhena pana na pacceti tenāti appaccayoti daṭṭhabbaṁ. Abhirādhayatīti sādhayati. Dvīhīti āghātaanabhiraddhipadehi. Ekenāti appaccayapadena. Sesānanti saññāviññāṇakkhandhānaṁ, saññāviññāṇaavasiṭṭhasaṅkhārakkhandhasaṅkhātānaṁ vā. Karaṇanti uppādanaṁ. Āghātādīnañhi pavattiyā paccayasamavāyanaṁ idha ‘‘karaṇa’’nti vuttaṁ, taṁ pana atthato uppādanameva. Anuppādanañhi sandhāya bhagavatā ‘‘na karaṇīyā’’ti vuttanti. Paṭikkhittameva ekuppādekavatthukekārammaṇekanirodhabhāvato.",
  "tika-s0101t1:76": "Tatthāti tasmiṁ manopadose. Tumhanti ‘‘tumhāka’’nti iminā samānattho eko saddo ‘‘yathā amhāka’’nti iminā samānattho ‘‘amha’’nti ayaṁ saddo. Yathāha, ‘‘tasmā hi amhaṁ daharā na miyyare’’ti (jā. 1.9.93, 99). ‘‘Antarāyo’’ti idaṁ manopadosassa akaraṇīyatāya kāraṇavacanaṁ. Yasmā tumhākaṁyeva ca bhaveyya tena kopādinā paṭhamajjhānādīnaṁ antarāyo, tasmā te kopādipariyāyena vuttā āghātādayo na karaṇīyāti attho. Tena nāhaṁ ‘‘sabbaññū’’ti issarabhāvena tumhe tato nivāremi, atha kho iminā nāma kāraṇenāti dasseti. Taṁ pana kāraṇavacanaṁ yasmā ādīnavavibhāvanaṁ hoti, tasmā āha ‘‘ādīnavaṁ dassento’’ti. ‘‘Api nu tumhe’’tiādinā manopadoso na kālantarabhāvinoyeva hitasukhassa antarāyakaro, atha kho taṅkhaṇappavattirahassapi hitasukhassa antarāyakaroti manopadose ādīnavaṁ daḷhataraṁ katvā dasseti. Yesaṁ kesañci ‘‘pare’’tiādīsu viya na paṭiviruddhānaṁyevāti attho. Tenevāha ‘‘kupito’’tiādi.",
  "tika-s0101t1:77": "Andhatamanti andhabhāvakaratamaṁ. Yanti yattha. Bhummatthe hi etaṁ paccattavacanaṁ. Yasmiṁ kāle kodho sahate naraṁ, andhatamaṁ tadā hotīti sambandho. Yanti vā kāraṇavacanaṁ, yasmā kodho uppajjamāno naraṁ abhibhavati, tasmā andhatamaṁ tadā hoti, yadā kodhoti attho yaṁtaṁsaddānaṁ ekantasambandhibhāvato. Atha vā yanti kiriyāya parāmasanaṁ. Kodho sahateti yadetaṁ kodhassa sahanaṁ abhibhavanaṁ, etaṁ andhakāratamabhavananti attho. Atha vā yaṁ naraṁ kodho sahate abhibhavati, tassa andhatamaṁ tadā hoti, tato ca kuddho atthaṁ na jānāti, kuddho dhammaṁ na passatīti. Antaratoti abbhantarato, cittato vā.",
  "tika-s0101t1:78": "‘‘Idañcidañca kāraṇa’’nti iminā sabbaññū eva amhākaṁ satthā aviparītadhammadesanattā, svākkhāto dhammo ekantaniyyānikattā, suppaṭipanno saṅgho saṁkilesarahitattāti imamatthaṁ dasseti. ‘‘Idañcidañca kāraṇa’’nti etena ca ‘‘na sabbaññū’’tiādivacanaṁ abhūtaṁ atacchanti nibbeṭhitaṁ hoti. Dutiyaṁ padanti ‘‘ataccha’’nti padaṁ. Paṭhamassāti ‘‘abhūta’’nti padassa. Catutthañcāti ‘‘na ca panetaṁ amhesu saṁvijjatī’’ti padaṁ. Tatiyassāti ‘‘natthi cetaṁ amhesū’’ti padassa. Avaṇṇeyevāti kāraṇapatirūpakaṁ vatvā dosapatiṭṭhāpanavasena nindane eva. Na sabbatthāti kevalaṁ akkosanakhuṁsanavambhanādīsu na ekantena nibbeṭhanaṁ kātabbanti attho. Vuttamevatthaṁ ‘‘yadi hī’’tiādinā pākaṭaṁ katvā dasseti.",
  "tika-s0101t1:79": "6.Ānandanti pamodanti etena dhammena taṁsamaṅgino sattāti ānanda-saddassa karaṇatthataṁ dasseti . Sobhanaṁ mano assāti sumano, sobhanaṁ vā mano sumano, tassa bhāvo somanassanti tadaññadhammānampi sampayuttānaṁ somanassabhāvo āpajjatīti? Nāpajjati ruḷhīsaddattā yathā ‘‘paṅkaja’’nti dassento ‘‘cetasikasukhassetaṁ adhivacana’’nti āha. Ubbilayatīti ubbilaṁ, bhindati purimāvatthāya visesaṁ āpajjatīti attho. Ubbilameva ubbilāvitaṁ, tassa bhāvo ubbilāvitattaṁ. Yāya uppannāya kāyacittaṁ vātapūritabhastā viya uddhumāyanākārappattaṁ hoti, tassā gehassitāya odaggiyapītiyā etaṁ adhivacanaṁ. Tenevāha ‘‘uddhaccāvahāyā’’tiādi. Idhāpi ‘‘kiñcāpi tesaṁ bhikkhūnaṁ ubbilāvitameva natthi, atha kho āyatiṁ kulaputtānaṁ edisesupi ṭhānesu akusaluppattiṁ paṭisedhento dhammanettiṁ ṭhapetī’’ti, ‘‘dvīhi padehi saṅkhārakkhandho, ekena vedanākkhandho vutto’’ti ettha ‘‘tesaṁ vasena sesānampi sampayuttadhammānaṁ karaṇaṁ paṭikkhittamevā’’ti ca aṭṭhakathāyaṁ, ‘‘pi-saddo sambhāvane’’tiādinā idha ca vuttanayena attho yathāsambhavaṁ veditabbo. ‘‘Tumhaṁyevassatena antarāyo’’ti etthāpi ‘‘antarāyoti ida’’ntiādinā heṭṭhā avaṇṇapakkhe vuttanayena attho veditabbo.",
  "tika-s0101t1:80": "Kasmā panetanti ca vakkhamānaṁyeva atthaṁ manasi katvā codeti. Ācariyo ‘‘saccaṁ vaṇṇita’’nti tamatthaṁ paṭijānitvā ‘‘taṁ pana nekkhammanissita’’ntiādinā pariharati. Tattha etanti ānandādīnaṁ akaraṇīyatāvacanaṁ. Nanu bhagavatā vaṇṇitanti sambandho. Kasiṇenāti kasiṇatāya sakalabhāvena. Keci pana ‘‘jambudīpassāti karaṇe sāmivacana’’nti vadanti, tesaṁ matena kasiṇajambudīpa-saddānaṁ samānādhikaraṇabhāvo daṭṭhabbo. Tasmāti yasmā gehassitapītisomanassaṁ jhānādīnaṁ antarāyakaraṁ, tasmā. Vuttañhetaṁ bhagavatā ‘‘somanassaṁ pāhaṁ devānaṁ inda duvidhena vadāmi sevitabbampi asevitabbampī’’ti (dī. ni. 2.359). ‘‘Ayañhī’’tiādi yena sampayuttā pīti antarāyakarī, taṁ dassanatthaṁ vuttaṁ. Tattha ‘‘idañhi lobhasahagataṁ pītisomanassa’’nti vattabbaṁ siyā, pītiggahaṇena pana somanassampi gahitameva hoti somanassarahitāya pītiyā abhāvatoti pītiyeva gahitāti daṭṭhabbaṁ. Atha vā sevitabbāsevitabbavibhāgavacanato somanassassa pākaṭo antarāyakarabhāvo, na tathā pītiyāti pītiyeva lobhasahagatattena visesetvā vuttā. ‘‘Luddho attha’’ntiādigāthānaṁ ‘‘kuddho attha’’ntiādi gāthāsu viya attho daṭṭhabbo.",
  "tika-s0101t1:81": "‘‘Mamaṁ vā bhikkhave pare vaṇṇaṁ bhāseyyuṁ, dhammassa vā vaṇṇaṁ bhāseyyuṁ, saṅghassa vā vaṇṇaṁ bhāseyyuṁ, tatra ce tumhe assatha ānandino sumanā ubbilāvitā, api nu tumhe paresaṁ subhāsitadubbhāsitaṁ ājāneyyāthāti. No hetaṁ bhante’’ti ayaṁ tatiyavāro, so desanākāle nīharitvā desetabbapuggalābhāvato desanāya anāgatopi tadatthasambhavato atthato āgatoyevāti daṭṭhabbo yathā taṁ kathāvatthupakaraṇaṁ vitthāravasenāti adhippāyo. ‘‘Atthato āgato yevā’’ti etena saṁvaṇṇanākāle tathā bujjhanakasattānaṁ vasena so vāro ānetvā vattabboti dasseti. ‘‘Yatheva hī’’tiādinā tamevatthasambhavaṁ vibhāveti. Vuttanayenāti ‘‘tatra tumhehīti tasmiṁ vaṇṇe tumhehī’’tiādinā, ‘‘dutiyaṁ padaṁ paṭhamassa padassa, catutthañca tatiyassa vevacana’’ntiādinā ca vuttanayena.",
  "tika-s0101t1:82": "Cūḷasīlavaṇṇanā",
  "tika-s0101t1:83": "7.Nivatto amūlakattā vissajjetabbatābhāvato. Anuvattatiyeva vissajjetabbatāya adhikatabhāvato. Anusandhiṁ dassessati ‘‘atthi bhikkhave’’tiādinā. Oranti vā aparabhāgo ‘‘orato bhogaṁ, oraṁ pāra’’ntiādīsu viya. Atha vā heṭṭhāattho ora-saddo ‘‘oraṁ āgamanāya ye paccayā, te orambhāgiyāni saṁyojanānī’’tiādīsu viya. Sīlañhi samādhipaññāyo apekkhitvā aparabhāgo, heṭṭhābhūtañca hotīti. Sīlamattakanti ettha matta-saddo appakattho vā ‘‘bhesajjamattā’’tiādīsu (dī. ni. 1.447) viya. Visesanivattiattho vā ‘‘avitakkavicāramattā dhammā (dha. sa. tikamātikā 6), manomattā dhātu manodhātū’’ti ca ādīsu viya. ‘‘Appamattakaṁ, oramattaka’’nti padadvayena sāmaññato vuttoyeva hi attho sīlamattakanti visesavasena vutto. Atha vā sīlenapi tadekadesasseva saṅgahaṇatthaṁ appakatthavācako, visesanivattiattho eva vā ‘‘sīlamattaka’’nti ettha matta-saddo vutto. Tathā hi indriyasaṁvarapaccayasannissitasīlāni idha desanaṁ anāruḷhāni. Na hi tāni pātimokkhaājīvapārisuddhisīlāni viya sabbaputhujjanesu pākaṭānīti. ‘‘Ussāhaṁ katvā’’ti etena ‘‘vadamāno’’ti ettha sattiatthaṁ māna-saddaṁ dasseti.",
  "tika-s0101t1:84": "Alaṅkaraṇaṁ vibhūsanaṁ alaṅkāro, kuṇḍalādipasādhanaṁ vā. Ūnaṭṭhānapūraṇaṁ maṇḍanaṁ. Maṇḍaneti maṇḍanahetu. Atha vā maṇḍatīti maṇḍano, maṇḍanajātiko puriso. Bahuvacanatthe ca idaṁ ekavacanaṁ, maṇḍanasīlesūti attho. Paripūrakārīti ettha iti-saddo ādiattho, pakārattho vā, tena sakalampi sīlathomana suttaṁ dasseti. Candananti candanasahacaraṇato candanagandho, tathā tagarādīsupi. Satañca gandhoti ettha gandho viyāti gandhoti vutto sīlanibandhano thutighoso. Sīlañhi kittiyā nimittaṁ. Yathāha ‘‘sīlavato sīlasampannassa kalyāṇo kittisaddo abbhuggacchatī’’ti (dī. ni. 2.150; a. ni. 5.213; mahāva. 285). Pavāyatīti pakāsati. Gandhāva gandhajātā.",
  "tika-s0101t1:85": "‘‘Appakaṁ bahuka’’nti idaṁ pārāpāraṁ viya aññamaññaṁ upanidhāya vuccatīti āha ‘‘upariguṇe upanidhāyā’’ti. Sīlañhīti ettha hi-saddo hetuattho, tena idaṁ dasseti ‘‘yasmā sīlaṁ kiñcāpi patiṭṭhābhāvena samādhissa bahukāraṁ, pabhāvādiguṇavisese panassa upanidhāya kalampi na upeti, tathā samādhi ca paññāyā’’ti. Tenevāha ‘‘tasmā’’tiādi. Idāni ‘‘katha’’nti pucchitvā samādhissa ānubhāvaṁ vitthārato vibhāveti. ‘‘Abhi…pe…mūle’’ti idaṁ yamakapāṭihāriyassa supākaṭabhāvadassanatthaṁ, aññehi bodhimūlañātisamāgamādīsu katapāṭihāriyehi visesanatthañca vuttaṁ. Yamakapāṭihāriyakaraṇatthāya hi bhagavato citte uppanne tadanucchavikaṁ ṭhānaṁ icchitabbanti ratanamaṇḍapādi sakkassa devarañño āṇāya vissakammunā nimmitanti vadanti, bhagavatāva nimmitanti apare. ‘‘Yo koci evarūpaṁ pāṭihāriyaṁ kātuṁ samattho atthi ce, āgacchatū’’ti codanāsadisattā vuttaṁ ‘‘attādānaparidīpana’’nti. Tattha attādānaṁ anuyogo, titthiyānaṁ tathā kātuṁ asamatthattā, ‘‘karissāmā’’ti pubbe uṭṭhitattā titthiyaparimaddanaṁ. ",
  "tika-s0101t1:86": "Uparimakāyatotiādi paṭisambhidāmagge (paṭi. ma. 1.116).",
  "tika-s0101t1:87": "Tatthāyaṁ pāḷiseso –",
  "tika-s0101t1:88": "‘‘Heṭṭhimakāyato aggikkhandho pavattati, uparimakāyato udakadhārā pavattati. Puratthimakāyato aggi, pacchimakāyato udakaṁ. Pacchimakāyato aggi, puratthimakāyato udakaṁ. Dakkhiṇaakkhito aggi, vāmaakkhito udakaṁ. Vāmaakkhito aggi, dakkhiṇaakkhito udakaṁ. Dakkhiṇakaṇṇasotato aggi, vāmakaṇṇasotato udakaṁ. Vāmakaṇṇasotato aggi, dakkhiṇakaṇṇasotato udakaṁ. Dakkhiṇanāsikāsotato aggi, vāmanāsikāsotato udakaṁ. Vāmanāsikāsotato aggi, dakkhiṇanāsikāsotato udakaṁ. Dakkhiṇaaṁsakūṭato aggi, vāmaaṁsakūṭato udakaṁ. Vāmaaṁsakūṭato aggi, dakkhiṇaaṁsakūṭato udakaṁ. Dakkhiṇahatthato aggi, vāmahatthato udakaṁ. Vāmahatthato aggi, dakkhiṇahatthato udakaṁ. Dakkhiṇapassato aggi, vāmapassato udakaṁ. Vāmapassato aggi, dakkhiṇapassato udakaṁ. Dakkhiṇapādato aggi , vāmapādato udakaṁ. Vāmapādato aggi, dakkhiṇapādato udakaṁ. Aṅgulaṅgulehi aggi, aṅgulantarikāhi udakaṁ . Aṅgulantarikāhi aggi, aṅgulaṅgulehi udakaṁ. Ekekalomato aggi, ekekalomato udakaṁ. Lomakūpato lomakūpato aggikkhandho pavattati, lomakūpato lomakūpato udakadhārā pavattatī’’ti (paṭi. ma. 1.116).",
  "tika-s0101t1:89": "Aṭṭhakathāyaṁ pana ‘‘ekekalomakūpato’’ti āgataṁ.",
  "tika-s0101t1:90": "‘‘Channaṁ vaṇṇānanti ādinayappavatta’’nti etthāpi nīlānaṁ pītakānaṁ lohitakānaṁ odātānaṁ mañjiṭṭhānaṁ pabhassarānanti ayaṁ pāḷiseso. ‘‘Suvaṇṇavaṇṇā rasmiyo’’ti idaṁ tāsaṁ yebhuyyatāya vuttaṁ. Vitthāretabbanti etthāpi ‘‘satthā tiṭṭhati, nimmito caṅkamati vā nisīdati vā seyyaṁ vā kappetī’’tiādinā catūsu iriyāpathesu ekekamūlakā satthuvasena cattāro, nimmitavasena cattāroti sabbeva aṭṭha vāre vitthāretabbaṁ.",
  "tika-s0101t1:91": "Madhupāyāsanti madhusittaṁ pāyāsaṁ. Attā mitto majjhatto verīti catūsu sīmasambhedavasena caturaṅgasamannāgataṁ mettākammaṭṭhānaṁ. ‘‘Caturaṅgasamannāgata’’nti idaṁ pana ‘‘vīriyādhiṭṭhāna’’nti etenāpi yojetabbaṁ. Tattha ‘‘kāmaṁ taco ca nhāru cā’’tiādipāḷi (ma. ni. 2.184; saṁ. ni. 2.22; a. ni. 2.5; a. ni. 8.13; mahāni. 196) vasena caturaṅgasamannāgatatā veditabbā. ‘‘Kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4) jarāmaraṇamukhena paccayākāre ñāṇaṁ otāretvā. Ānāpānacatutthajjhānanti etthāpi ‘‘sabbabuddhānaṁ āciṇṇa’’nti padaṁ vibhattivipariṇāmaṁ katvā yojetabbaṁ. Tampi hi sabbabuddhānaṁ āciṇṇamevāti vadanti. Chattiṁsakoṭisatasahassamukhena mahāvajirañāṇagabbhaṁ gaṇhāpento vipassanaṁvaḍḍhetvā. Dvattiṁsadoṇagaṇhanappamāṇaṁ kuṇḍaṁ kolambo. Daribhāgo kandaro. Cakkavāḷapādesu mahāsamuddo cakkavāḷamahāsamuddo.",
  "tika-s0101t1:92": "‘‘Duve puthujjanā’’tiādi puthujjane labbhamānavibhāgadassanatthaṁ vuttaṁ, na mūlapariyāyavaṇṇanādīsu viya puthujjanavisesaniddhāraṇatthaṁ. Sabbopi hi puthujjano bhagavato upari guṇe vibhāvetuṁ na sakkoti, tiṭṭhatu puthujjano, sāvakapaccekabuddhānampi avisayā buddhaguṇā. Tathā hi vakkhati ‘‘sotāpannā’’tiādi (dī. ni. aṭṭha. 1.8). Vācuggatakaraṇaṁ uggaho. Atthaparipucchanaṁ paripucchā. Aṭṭhakathāvasena atthassa savanaṁ savanaṁ. Byañjanatthānaṁ sunikkhepasudassanena dhammassa pariharaṇaṁ dhāraṇaṁ. Evaṁ sutadhātaparicitānaṁ manasānupekkhanaṁ paccavekkhaṇaṁ. Bahūnaṁ nānappakārānaṁ kilesānaṁ sakkāyadiṭṭhiyā ca avihatattā tā janenti, tāhi vā janitāti puthujjanā. Avighātameva vā jana-saddo vadati. Puthu satthārānaṁ mukhullokikāti ettha puthū janā satthupaṭiññā etesanti puthujjanāti vacanattho. Puthu…pe… avuṭṭhitāti ettha janetabbā, jāyanti vā etthāti janā, gatiyo. Puthū janā etesanti puthujjanā. Ito pare jāyanti etehīti janā, abhisaṅkhārādayo. Te etesaṁ puthū vijjantīti puthujjanā. Abhisaṅkharaṇādi attho eva vā jana-saddo daṭṭhabbo. Kāmarāgabhavarāgadiṭṭhiavijjā oghā. Rāgaggiādayo santāpā. Teyeva, sabbepi vā kilesā pariḷāhā. Puthu pañcasu kāmaguṇesu rattāti ettha jāyatīti jano, rāgo gedhoti evaṁ ādiko. Puthu jano etesanti puthujjanā, puthūsu vā janā jātā rattāti evaṁ rāgādiattho eva vā jana-saddo daṭṭhabbo. Palibuddhāti sambuddhā, upaddutā vā. ‘‘Puthūnaṁ gaṇanapathamatītāna’’ntiādinā puthū janā puthujjanāti dasseti.",
  "tika-s0101t1:93": "Yehi guṇavisesehi nimittabhūtehi bhagavati tathāgata-saddo pavatto, taṁdassanatthaṁ ‘‘aṭṭhahi kāraṇehi bhagavā tathāgato’’tiādimāha. Guṇanemittakāneva hi bhagavato sabbāni nāmāni. Yathāha –",
  "tika-s0101t1:94": "‘‘Asaṅkhyeyyāni nāmāni, saguṇena mahesino;",
  "tika-s0101t1:95": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76);",
  "tika-s0101t1:96": "Tathā āgatoti ettha ākāraniyamanavasena opammasampaṭipādanattho tathā-saddo. Sāmaññajotanāya visesāvaṭṭhānato paṭipadāgamanattho āgata-saddo, na ñāṇagamanattho ‘‘tathalakkhaṇaṁ āgato’’tiādīsu (dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.4.78; a. ni. aṭṭha. 1.1.170; udā. aṭṭha. 18; paṭi. ma. aṭṭha. 1.1.37; theragā. aṭṭha. 1.3; itivu. aṭṭha. 38; mahāni. aṭṭha. 14) viya, nāpi kāyagamanādiattho ‘‘āgato kho mahāsamaṇo, māgadhānaṁ giribbaja’’ntiādīsu (mahāva. 62) viya. Tattha yadākāraniyamanavasena opammasampaṭipādanattho tathā-saddo, taṁ karuṇāpadhānattā mahākaruṇāmukhena purimabuddhānaṁ āgamanapaṭipadaṁ udāharaṇavasena sāmaññato dassento yaṁtaṁsaddānaṁ ekantasambandhabhāvato ‘‘yathā sabbaloka…pe… āgatā’’ti āha. Taṁ pana paṭipadaṁ mahāpadānasuttādīsu (dī. ni. 2.4) sambahulaniddesena supākaṭānaṁ āsannānañca vipassīādīnaṁ channaṁ sammāsambuddhānaṁ vasena nidassento ‘‘yathā vipassī bhagavā’’tiādimāha. Tattha yenaabhinīhārenāti manussattaliṅgasampattihetusatthāradassanapabbajjāabhiññādiguṇasampattiadhikārachandānaṁ vasena aṭṭhaṅgasamannāgatena kāyappaṇidhānamahāpaṇidhānena . Sabbesañhi buddhānaṁ kāyappaṇidhānaṁ imināva abhinīhārena samijjhatīti. Evaṁ mahābhinīhāravasena ‘‘tathāgato’’ti padassa atthaṁ dassetvā idāni pāramīpūraṇavasena dassetuṁ ‘‘yathā vipassī bhagavā…pe… kassapo bhagavā dānapāramiṁ pūretvā’’tiādimāha.",
  "tika-s0101t1:97": "Ettha ca suttantikānaṁ mahābodhiyānapaṭipadāya kosallajananatthaṁ pāramīsu ayaṁ vitthārakathā – kā panetā pāramiyo? Kenaṭṭhena pāramiyo? Katividhā cetā? Ko tāsaṁ kamo? Kāni lakkhaṇarasapaccupaṭṭhānapadaṭṭhānāni? Ko paccayo? Ko saṁkileso? Kiṁ vodānaṁ? Ko paṭipakkho? Kā paṭipatti? Ko vibhāgo? Ko saṅgaho? Ko sampādanūpāyo? Kittakena kālena sampādanaṁ? Ko ānisaṁso? Kiṁ cetāsaṁ phalanti?",
  "tika-s0101t1:98": "Tatridaṁ vissajjanaṁ – kā panetā pāramiyoti. Taṇhāmānādīhi anupahatā karuṇūpāyakosallapariggahitā dānādayo guṇā pāramiyo.",
  "tika-s0101t1:99": "Kenaṭṭhena pāramiyoti dānasīlādiguṇavisesayogena sattuttamatāya paramā mahāsattā bodhisattā, tesaṁ bhāvo, kammaṁ vā pāramī, dānādikiriyā. Atha vā paratīti paramo, dānādiguṇānaṁ pūrako pālako ca bodhisatto. Paramassa ayaṁ, paramassa vā bhāvo, kammaṁ vā pāramī, dānādikiriyāva. Atha vā paraṁ sattaṁ attani mavati bandhati guṇavisesayogena, paraṁ vā adhikataraṁ majjati sujjhati saṁkilesamalato, paraṁ vā seṭṭhaṁ nibbānaṁ visesena mayati gacchati, paraṁ vā lokaṁ pamāṇabhūtena ñāṇavisesena idhalokaṁ viya munāti paricchindati, paraṁ vā ativiya sīlādiguṇagaṇaṁ attano santāne minoti pakkhipati, paraṁ vā attabhūtato dhammakāyato aññaṁ, paṭipakkhaṁ vā tadanatthakaraṁ kilesacoragaṇaṁ mināti hiṁsatīti paramo, mahāsatto. ‘‘Paramassa aya’’ntiādi vuttanayeneva yojetabbaṁ. Pāre vā nibbāne majjati sujjhati satte ca sodheti, tattha vā satte mavati bandhati yojeti, taṁ vā mayati gacchati gameti ca, munāti vā taṁ yāthāvato, tattha vā satte minoti pakkhipati, kilesāriṁ vā sattānaṁ tattha mināti hiṁsatīti pāramī, mahāpuriso. Tassa bhāvo, kammaṁ vā pāramitā, dānādikiriyāva. Iminā nayena pāramīnaṁ saddattho veditabbo.",
  "tika-s0101t1:100": "Katividhāti saṅkhepato dasavidhā, tā pana pāḷiyaṁ sarūpato āgatāyeva. Yathāha –",
  "tika-s0101t1:101": "‘‘Vicinanto tadā dakkhiṁ, paṭhamaṁ dānapārami’’ntiādi (bu. vaṁ. 116).",
  "tika-s0101t1:102": "Yathā cāha –",
  "tika-s0101t1:103": "‘‘Kati nu kho bhante buddhakārakā dhammā? Dasa kho sāriputta buddhakārakā dhammā. Katame dasa? Dānaṁ kho sāriputta buddhakārako dhammo, sīlaṁ nekkhammaṁ paññā vīriyaṁ khanti saccamadhiṭṭhānaṁ mettā upekkhā buddhakārako dhammo, ime kho sāriputta dasa buddhakārakā dhammāti. Idamavoca bhagavā, idaṁ vatvāna sugato athāparaṁ etadavoca satthā –",
  "tika-s0101t1:104": "‘Dānaṁ sīlañca nekkhammaṁ, paññā vīriyena pañcamaṁ;",
  "tika-s0101t1:105": "Khanti saccaṁ adhiṭṭhānaṁ, mettupekkhāti te dasā’ti’’.",
  "tika-s0101t1:106": "Keci pana ‘‘chabbidhā’’ti vadanti, taṁ etāsaṁ saṅgahavasena vuttaṁ. So pana saṅgaho parato āvibhavissati.",
  "tika-s0101t1:107": "Ko tāsaṁ kamoti ettha kamo nāma desanākkamo, so ca paṭhamasamādānahetuko, samādānaṁ pavicayahetukaṁ, iti yathā ādimhi pavicitā samādinnā ca, tathā desitā. Tattha ca dānaṁ sīlassa bahūpakāraṁ sukarañcāti taṁ ādimhi vuttaṁ. Dānaṁ sīlapariggahitaṁ mahapphalaṁ hoti mahānisaṁsanti dānānantaraṁ sīlaṁ vuttaṁ. Sīlaṁ nekkhammapariggahitaṁ, nekkhammaṁ paññāpariggahitaṁ, paññā vīriyapariggahitā, vīriyaṁ khantipariggahitaṁ, khanti saccapariggahitā, saccaṁ adhiṭṭhānapariggahitaṁ, adhiṭṭhānaṁ mettāpariggahitaṁ, mettā upekkhāpariggahitā mahapphalā hoti mahānisaṁsāti mettānantaraṁ upekkhā vuttā. Upekkhā pana karuṇāpariggahitā, karuṇā ca upekkhāpariggahitāti veditabbā. Kathaṁ pana mahākāruṇikā bodhisattā sattesu upekkhakā hontīti? Upekkhitabbayuttesu kañci kālaṁ upekkhakā honti, na pana sabbattha, sabbadā cāti keci. Apare pana na sattesu upekkhakā, sattakatesu pana vippakāresu upekkhakā hontīti.",
  "tika-s0101t1:108": "Aparo nayo – pacurajanesupi pavattiyā sabbasattasādhāraṇattā, appaphalattā, sukarattā ca ādimhi dānaṁ vuttaṁ. Sīlenadāyakapaṭiggāhakasuddhito, parānuggahaṁ vatvā parapīḷānivattivacanato, kiriyadhammaṁ vatvā akiriyadhammavacanato, bhogasampattihetuṁ vatvā bhavasampattihetuvacanato ca dānassa anantaraṁ sīlaṁ vuttaṁ. Nekkhammena sīlasampattisiddhito, kāyavacīsucaritaṁ vatvā manosucaritavacanato, visuddhasīlassa sukheneva jhānasamijjhanato, kammāparādhappahānena payogasuddhiṁ vatvā kilesāparādhappahānena āsayasuddhivacanato, vītikkamappahānena cittassa pariyuṭṭhānappahānavacanato ca sīlassa anantaraṁ nekkhammaṁ vuttaṁ. Paññāya nekkhammassa siddhiparisuddhito, jhānābhāve paññābhāvavacanato. Samādhipadaṭṭhānā hi paññā, paññāpaccupaṭṭhāno ca samādhi. Samathanimittaṁ vatvā upekkhānimittavacanato, parahitajjhānena parahitakaraṇūpāyakosallavacanato ca nekkhammassa anantaraṁ paññā vuttā. Vīriyārambhena paññākiccasiddhito, sattasuññatādhammanijjhānakkhantiṁ vatvā sattahitāya ārambhassa acchariyatāvacanato, upekkhānimittaṁ vatvā paggahanimittavacanato, nisammakāritaṁ vatvā uṭṭhānavacanato ca. Nisammakārino hi uṭṭhānaṁ phalavisesamāvahatīti paññāya anantaraṁ vīriyaṁ vuttaṁ.",
  "tika-s0101t1:109": "Vīriyena titikkhāsiddhito. Vīriyavā hi āraddhavīriyattā sattasaṅkhārehi upanītaṁ dukkhaṁ abhibhuyya viharati vīriyassa titikkhālaṅkārabhāvato. Vīriyavato hi titikkhā sobhati. Paggahanimittaṁ vatvā samathanimittavacanato, accārambhena uddhaccadosappahānavacanato. Dhammanijjhānakkhantiyā hi uddhaccadoso pahīyati. Vīriyavato sātaccakaraṇavacanato. Khantibahulo hi anuddhato sātaccakārī hoti. Appamādavato parahitakiriyārambhe paccupakārataṇhābhāvavacanato. Yāthāvato dhammanijjhāne hi sati taṇhā na hoti. Parahitārambhe paramepi parakatadukkhasahanabhāvavacanato ca vīriyassa anantaraṁ khanti vuttā . Saccena khantiyā cirādhiṭṭhānato, apakārino apakārakhantiṁ vatvā tadupakārakaraṇe avisaṁvādavacanato, khantiyā apavādavācāvikampanena bhūtavāditāya avijahanavacanato, sattasuññatādhammanijjhānakkhantiṁ vatvā tadupabrūhitañāṇasaccavacanato ca khantiyā anantaraṁ saccaṁ vuttaṁ. Adhiṭṭhānena saccasiddhito. Acalādhiṭṭhānassa hi virati sijjhati. Avisaṁvāditaṁ vatvā tattha acalabhāvavacanato. Saccasandho hi dānādīsu paṭiññānurūpaṁ niccalova pavattati. Ñāṇasaccaṁ vatvā sambhāresu pavattiniṭṭhāpanavacanato. Yathābhūtañāṇavā hi bodhisambhāresu adhitiṭṭhati, te ca niṭṭhāpeti paṭipakkhehi akampiyabhāvatoti saccassa anantaraṁ adhiṭṭhānaṁ vuttaṁ. Mettāya parahitakaraṇasamādānādhiṭṭhānasiddhito, adhiṭṭhānaṁ vatvā hitūpasaṁhāravacanato. Bodhisambhāre hi adhitiṭṭhamāno mettāvihārī hoti. Acalādhiṭṭhānassa samādānāvikopanato, samādānasambhavato ca adhiṭṭhānassa anantaraṁ mettā vuttā. Upekkhāya mettāvisuddhito, sattesu hitūpasaṁhāraṁ vatvā tadaparādhesu udāsīnatāvacanato, mettābhāvanaṁ vatvā tannissandabhāvanāvacanato, ‘‘hitakāmasattepi upekkhako’’ti acchariyaguṇabhāvavacanato ca mettāya anantaraṁ upekkhā vuttāti evametāsaṁ kamo veditabbo.",
  "tika-s0101t1:110": "Kāni lakkhaṇarasapaccupaṭṭhānapadaṭṭhānānīti? Ettha avisesena tāva sabbāpi pāramiyo parānuggahalakkhaṇā, paresaṁ upakārakaraṇarasā, avikampanarasā vā, hitesitāpaccupaṭṭhānā, buddhattapaccupaṭṭhānā vā, mahākaruṇāpadaṭṭhānā, karuṇūpāyakosallapadaṭṭhānā vā.",
  "tika-s0101t1:111": "Visesena pana yasmā karuṇūpāyakosallapariggahitā attupakaraṇapariccāgacetanā dānapāramitā. Karuṇūpāyakosallapariggahitaṁ kāyavacīsucaritaṁ atthato akattabbavirati, kattabbakaraṇacetanādayo ca sīlapāramitā. Karuṇūpāyakosallapariggahito ādīnavadassanapubbaṅgamo kāmabhavehi nikkhamanacittuppādo nekkhammapāramitā. Karuṇūpāyakosallapariggahito dhammānaṁ sāmaññavisesalakkhaṇāvabodho paññāpāramitā. Karuṇūpāyakosallapariggahito kāyacittehi parahitārambho vīriyapāramitā. Karuṇūpāyakosallapariggahitaṁ sattasaṅkhārāparādhasahanaṁ adosappadhāno tadākārappavatto cittuppādo khantipāramitā. Karuṇūpāyakosallapariggahitaṁ viraticetanādibhedaṁ avisaṁvādanaṁ saccapāramitā. Karuṇūpāyakosallapariggahitaṁ acalasamādānādhiṭṭhānaṁ tadākārappavatto cittuppādo adhiṭṭhānapāramitā. Karuṇūpāyakosallapariggahito lokassa hitūpasaṁhāro atthato abyāpādo mettāpāramitā. Karuṇūpāyakosallapariggahitā anunayapaṭighaviddhaṁsinī iṭṭhāniṭṭhesu sattasaṅkhāresu samappavatti upekkhāpāramitā.",
  "tika-s0101t1:112": "Tasmā pariccāgalakkhaṇaṁ dānaṁ, deyyadhamme lobhaviddhaṁsanarasaṁ, anāsattipaccupaṭṭhānaṁ, bhavavibhavasampattipaccupaṭṭhānaṁ vā, pariccajitabbavatthupadaṭṭhānaṁ. Sīlanalakkhaṇaṁ sīlaṁ, samādhānalakkhaṇaṁ, patiṭṭhānalakkhaṇañcāti vuttaṁ hoti. Dussīlyaviddhaṁsanarasaṁ, anavajjarasaṁ vā, soceyyapaccupaṭṭhānaṁ, hirottappapadaṭṭhānaṁ. Kāmato bhavato ca nikkhamanalakkhaṇaṁ nekkhammaṁ, tadādīnavavibhāvanarasaṁ , tato eva vimukhabhāvapaccupaṭṭhānaṁ, saṁvegapadaṭṭhānaṁ . Yathāsabhāvapaṭivedhalakkhaṇā paññā, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesako viya, samādhipadaṭṭhānā, catusaccapadaṭṭhānā vā. Ussāhalakkhaṇaṁ vīriyaṁ, upatthambhanarasaṁ, asaṁsīdanapaccupaṭṭhānaṁ, vīriyārambhavatthu (a. ni. 8.80) padaṭṭhānaṁ, saṁvegapadaṭṭhānaṁ vā. Khamanalakkhaṇā khanti, iṭṭhāniṭṭhasahanarasā, adhivāsanapaccupaṭṭhānā, avirodhapaccupaṭṭhānā vā, yathābhūtadassanapadaṭṭhānā. Avisaṁvādanalakkhaṇaṁ saccaṁ, yāthāvavibhāvanarasaṁ [yathāsabhāvavibhāvanarasaṁ (cariyā. aṭṭha. pakiṇṇakakathāya)], sādhutāpaccupaṭṭhānaṁ, soraccapadaṭṭhānaṁ. Bodhisambhāresu adhiṭṭhānalakkhaṇaṁ adhiṭṭhānaṁ, tesaṁ paṭipakkhābhibhavanarasaṁ, tattha acalatāpaccupaṭṭhānaṁ, bodhisambhārapadaṭṭhānaṁ. Hitākārappavattilakkhaṇā mettā, hitūpasaṁhārarasā, āghātavinayanarasā vā, sommabhāvapaccupaṭṭhānā, sattānaṁ manāpabhāvadassanapadaṭṭhānā. Majjhattākārappavattilakkhaṇā upekkhā, samabhāvadassanarasā, paṭighānunayavūpasamapaccupaṭṭhānā, kammassakatāpaccavekkhaṇapadaṭṭhānā. Ettha ca karuṇūpāyakosallapariggahitatā dānādīnaṁ pariccāgādilakkhaṇassa visesanabhāvena vattabbā, yato tāni pāramīsaṅkhyaṁ labhantīti.",
  "tika-s0101t1:113": "Kopaccayoti abhinīhāro paccayo. Yo hi ayaṁ ‘‘manussattaṁ liṅgasampattī’’tiādi (bu. vaṁ. 2.59) aṭṭhadhammasamodhānasampādito ‘‘tiṇṇo tāreyyaṁ, mutto moceyyaṁ, buddho bodheyyaṁ, suddho sodheyyaṁ, danto dameyyaṁ, santo sameyyaṁ, assattho assāseyyaṁ, parinibbuto parinibbāpeyya’’ntiādinā (cariyā. aṭṭha. pakiṇṇakakathāya) pavatto abhinīhāro, so avisesena sabbapāramīnaṁ paccayo. Tappavattiyā hi uddhaṁ pāramīnaṁ pavicayupaṭṭhānasamādānādhiṭṭhānanipphattiyo mahāpurisānaṁ sambhavanti.",
  "tika-s0101t1:114": "Yathā ca abhinīhāro, evaṁ mahākaruṇā, upāyakosallañca. Tattha upāyakosallaṁ nāma dānādīnaṁ bodhisambhārabhāvassa nimittabhūtā paññā, yāhi karuṇūpāyakosallatāhi mahāpurisānaṁ attasukhanirapekkhatā, nirantaraṁ parahitakaraṇapasutatā, sudukkarehipi mahābodhisattacaritehi visādābhāvo, pasādasambuddhidassanasavanānussaraṇāvatthāsupi sattānaṁ hitasukhapaṭilābhahetubhāvo ca sampajjati. Tathā hi paññāya buddhabhāvasiddhi, karuṇāya buddhakammasiddhi. Paññāya sayaṁ tarati, karuṇāya pare tāreti. Paññāya paradukkhaṁ parijānāti, karuṇāya paradukkhapaṭikāraṁ ārabhati. Paññāya ca dukkhe nibbindati, karuṇāya dukkhaṁ sampaṭicchati. Tathā paññāya parinibbānābhimukho hoti, karuṇāya taṁ na pāpuṇāti. Tathā karuṇāya saṁsārābhimukho hoti , paññāya tatra nābhiramati. Paññāya ca sabbattha virajjati, karuṇānugatattā na ca na sabbesaṁ anuggahāya pavatto, karuṇāya sabbepi anukampati, paññānugatattā na ca na sabbattha virattacitto. Paññāya ca ahaṁkāramamaṁkārābhāvo, karuṇāya ālasiyadīnatābhāvo. Tathā paññākaruṇāhi yathākkamaṁ attaparanāthatā, dhīravīrabhāvo, anattantapaaparantapatā, attahitaparahitanipphatti, nibbhayābhiṁsanakabhāvo, dhammādhipatilokādhipatitā, kataññupubbakāribhāvo, mohataṇhāvigamo, vijjācaraṇasiddhi, balavesārajjanipphattīti sabbassāpi pāramitāphalassa visesena upāyabhāvato paññākaruṇā pāramīnaṁ paccayo. Idañca dvayaṁ pāramīnaṁ viya paṇidhānassāpi paccayo.",
  "tika-s0101t1:115": "Tathā ussāhaummaṅgaavatthānahitacariyā ca pāramīnaṁ paccayoti veditabbā, yā buddhabhāvassa uppattiṭṭhānatāya ‘‘buddhabhūmiyo’’ti pavuccanti. Yathāha –",
  "tika-s0101t1:116": "‘‘Kati pana bhante buddhabhūmiyo? Catasso kho sāriputta buddhabhūmiyo. Katamā catasso? Ussāho ca hoti vīriyaṁ, umaṅgo ca hoti paññābhāvanā, avatthānañca hoti adhiṭṭhānaṁ, mettābhāvanā ca hoti hitacariyā. Imā kho sāriputta catasso buddhabhūmiyo’’ti (su. ni. aṭṭha. 1.khaggavisāṇasuttavaṇṇanāyampi).",
  "tika-s0101t1:117": "Tathā nekkhammapavivekaalobhādosāmohanissaraṇappabhedā cha ajjhāsayā. Vuttañhetaṁ –",
  "tika-s0101t1:118": "‘‘Nekkhammajjhāsayā ca bodhisattā kāme dosadassāvino, paviveka…pe… saṅgaṇikāya, alobha…pe… lobhe, adosa…pe… dose, amoha…pe… mohe, nissaraṇajjhāsayā ca bodhisattā sabbabhavesu dosadassāvino’’ti (visuddhi. aṭṭha. 1.49 vākyakhandhepi).",
  "tika-s0101t1:119": "Tasmā ete bodhisattānaṁ cha ajjhāsayā dānādīnaṁ paccayāti veditabbā. Na hi lobhādīsu ādīnavadassanena, alobhādiadhikabhāvena ca vinā dānādipāramiyo sambhavanti. Alobhādīnañhi adhikabhāvena pariccāgādininnacittatā alobhajjhāsayāditāti. Yathā cete, evaṁ dānajjhāsayatādayopi. Yathāha –",
  "tika-s0101t1:120": "‘‘Kati pana bhante bodhāya carantānaṁ bodhisattānaṁ ajjhāsayā? Dasa kho sāriputta bodhāya carantānaṁ bodhisattānaṁ ajjhāsayā. Katame dasa? Dānajjhāsayā sāriputta bodhisattā macchere dosadassāvino, sīla…pe… upekkhajjhāsayā sāriputta bodhisattā sukhadukkhesu dosadassāvino’’ti.",
  "tika-s0101t1:121": "Etesu hi maccheraasaṁvarakāmavicikicchākosajjaakkhantivisaṁvādaanadhiṭṭhānabyāpāda- sukhadukkhasaṅkhātesu ādīnavadassanapubbaṅgamā dānādininnacittatāsaṅkhātā dānajjhāsayatādayo dānādipāramīnaṁ nibbattiyā kāraṇanti . Tathā apariccāgapariccāgādīsu yathākkamaṁ ādīnavānisaṁsapaccavekkhaṇā dānādipāramīnaṁ paccayo.",
  "tika-s0101t1:122": "Tatthāyaṁ paccavekkhaṇāvidhi – khettavatthuhiraññasuvaṇṇagomahiṁsadāsidāsaputtadārādipariggahabyāsattacittānaṁ sattānaṁ khettādīnaṁ vatthukāmabhāvena bahupatthanīyabhāvato, rājacorādisādhāraṇabhāvato, vivādādhiṭṭhānato, sapattakaraṇato, nissārato, paṭilābhaparipālanesu paraviheṭhanahetuto, vināsanimittañca sokādianekavihitabyasanāvahato, tadāsattinidānañca maccheramalapariyuṭṭhitacittānaṁ apāyūpapattisambhavatoti evaṁ vividhavipulānatthāvahā ete atthā nāma, tesaṁ pariccāgoyeveko sotthibhāvoti pariccāge appamādo karaṇīyo.",
  "tika-s0101t1:123": "Apica ‘‘yācako yācamāno attano guyhassa ācikkhanato mayhaṁ vissāsiko’’ti ca ‘‘pahāya gamanīyaṁ attano santakaṁ gahetvā paralokaṁ yāhīti mayhaṁ upadesako’’ti ca ‘‘āditte viya agāre maraṇagginā āditte loke tato mayhaṁ santakassa apavāhakasahāyo’’ti ca ‘‘apavāhitassa cassa nijjhāyanikkhepaṭṭhānabhūto’’ti ca ‘‘dānasaṅkhāte kalyāṇakammasmiṁ sahāyabhāvato, sabbasampattīnaṁ aggabhūtāya paramadullabhāya buddhabhūmiyā sampattihetubhāvato ca paramo kalyāṇamitto’’ti ca paccavekkhitabbaṁ.",
  "tika-s0101t1:124": "Tathā ‘‘uḷāre kammani anenāhaṁ sambhāvito, tasmā sā sambhāvanā avitathā kātabbā’’ti ca ‘‘ekantabheditāya jīvitassa ayācitenapi mayā dātabbaṁ, pageva yācitenā’’ti ca ‘‘uḷārajjhāsayehi gavesitvāpi dātabbo, sayamevāgato mama puññenā’’ti ca ‘‘yācakassa dānāpadesena mayhamevāyamanuggaho’’ti ca ‘‘ahaṁ viya ayaṁ sabbopi loko mayā anuggahetabbo’’ti ca ‘‘asati yācake kathaṁ mayhaṁ dānapāramī pūreyyā’’ti ca ‘‘yācakānamevatthāya mayā sabbo pariggahetabbo’’ti ca ‘‘ayācitvā mama santakaṁ yācakā sayameva kadā gaṇheyyu’’nti ca ‘‘kathamahaṁ yācakānaṁ piyo cassaṁ manāpo’’ti ca ‘‘kathaṁ vā te mayhaṁ piyā cassu manāpā’’ti ca ‘‘kathaṁ vāhaṁ dadamāno, datvāpi ca attamano assaṁ pamudito pītisomanassajāto’’ti ca ‘‘kathaṁ vā me yācakā bhaveyyuṁ, uḷāro ca dānajjhāsayo’’ti ca ‘‘kathaṁ vāhamayācitoyeva yācakānaṁ hadayamaññāya dadeyya’’nti ca ‘‘sati dhane yācake ca apariccāgo mahatī mayhaṁ vañcanā’’ti ca ‘‘kathaṁ vāhaṁ attano aṅgāni jīvitaṁ vāpi yācakānaṁ pariccajeyya’’nti ca paccavekkhitabbaṁ.",
  "tika-s0101t1:125": "Apica ‘‘attho nāmāyaṁ nirapekkhaṁ dāyakaṁ anugacchati yathā taṁ nirapekkhaṁ khepakaṁ kiṭako’’ti atthe nirapekkhatāya cittaṁ uppādetabbaṁ. Yācamāno pana yadi piyapuggalo hoti, ‘‘piyo maṁ yācatī’’ti somanassaṁ uppādetabbaṁ. Atha udāsīnapuggalo hoti, ‘‘ayaṁ maṁ yācamāno addhā iminā pariccāgena mitto hotī’’ti somanassaṁ uppādetabbaṁ. Dadantopi hi yācakānaṁ piyo hotīti. Atha pana verīpuggalo yācati, ‘‘paccatthiko maṁ yācati, ayaṁ maṁ yācamāno addhā iminā pariccāgena verīpi piyo mitto hotī’’ti visesato somanassaṁ uppādetabbaṁ. Evaṁ piyapuggale viya majjhattaverīpuggalesupi mettāpubbaṅgamaṁ karuṇaṁ upaṭṭhapetvāva dātabbaṁ.",
  "tika-s0101t1:126": "Sace panassa cirakālaparibhāvitattā lobhassa deyyadhammavisayā lobhadhammā uppajjeyyuṁ, tena bodhisattapaṭiññena iti paṭisañcikkhitabbaṁ ‘‘nanu tayā sappurisa sambodhāya abhinīhāraṁ karontena sabbasattānaṁ upakāratthāya ayaṁ kāyo nissaṭṭho, tappariccāgamayañca puññaṁ, tattha nāma te bāhirepi vatthusmiṁ atisaṅgappavatti hatthisinānasadisī hoti, tasmā tayā na katthaci saṅgo uppādetabbo. Seyyathāpi nāma mahato bhesajjarukkhassa tiṭṭhato mūlaṁ mūlatthikā haranti, papaṭikaṁ, tacaṁ, khandhaṁ, viṭapaṁ, sāraṁ, sākhaṁ, palāsaṁ, pupphaṁ, phalaṁ phalatthikā haranti, na tassa rukkhassa ‘mayhaṁ santakaṁ ete harantī’’ti vitakkasamudācāro hoti, evameva sabbalokahitāya ussukkamāpajjantena mayā mahādukkhe akataññuke niccāsucimhi kāye paresaṁ upakārāya viniyujjamāne aṇumattopi micchāvitakko na uppādetabbo, ko vā ettha viseso ajjhattikabāhiresu mahābhūtesu ekantabhedanavikiraṇaviddhaṁsanadhammesu, kevalaṁ pana sammohavijambhitametaṁ, yadidaṁ ‘etaṁ mama, esohamasmi, eso me attā’ti abhiniveso. Tasmā bāhiresu viya ajjhattikesupi karacaraṇanayanādīsu , maṁsādīsu ca anapekkhena hutvā ‘taṁtadatthikā harantū’ti nissaṭṭhacittena bhavitabba’’nti. Evaṁ paṭisañcikkhato cassa bodhāya pahitattassa kāyajīvitesu nirapekkhassa appakasireneva kāyavacīmanokammāni suvisuddhāni honti. So visuddhakāyavacīmanokammanto visuddhājīvo ñāyapaṭipattiyaṁ ṭhito, āyāpāyupāyakosallasamannāgamena bhiyyoso mattāya deyyadhammapariccāgena, abhayadānasaddhammadānehi ca sabbasatte anuggaṇhituṁ samattho hotīti. Ayaṁ tāva dānapāramiyaṁ paccavekkhaṇānayo.",
  "tika-s0101t1:127": "Sīlapāramiyaṁ pana evaṁ paccavekkhitabbaṁ – idañhi sīlaṁ nāma gaṅgodakādīhi visodhetuṁ asakkuṇeyyassa dosamalassa vikkhālanajalaṁ, haricandanādīhi vinetuṁ asakkuṇeyyarāgādipariḷāhavinayanaṁ, hāramakuṭakuṇḍalādīhi pacurajanālaṅkārehi asādhāraṇo sādhūnaṁ alaṅkāraviseso, sabbadisāvāyanato akittimo, sabbakālānurūpo ca surabhigandho, khattiyamahāsālādīhi devatāhi ca vandanīyādibhāvāvahanato paramo vasīkaraṇamanto, cātumahārājikādi devalokārohanasopānapanti, jhānābhiññānaṁ adhigamupāyo, nibbānamahānagarassa sampāpakamaggo, sāvakabodhipaccekabodhisammāsambodhīnaṁ patiṭṭhānabhūmi, yaṁ yaṁ vā panicchitaṁ patthitaṁ, tassa tassa samijjhanūpāyabhāvato cintāmaṇikapparukkhādike ca atiseti. Vuttañhetaṁ bhagavatā ‘‘ijjhati bhikkhave sīlavato cetopaṇidhi visuddhattā’’ti (a. ni. 8.35). Aparampi vuttaṁ ‘‘ākaṅkheyya ce bhikkhave bhikkhu sabrahmacārīnaṁ piyo ca assaṁ manāpo ca garu ca bhāvanīyo cāti, sīlesvevassa paripūrakārī’’tiādi (ma. ni. 1.61), tathā ‘‘avippaṭisāratthāni kho ānanda kusalāni sīlānī’’ti (a. ni. 10.1; 11.1), ‘‘pañcime gahapatayo ānisaṁsā sīlavato sīlasampadāyā’’ti (dī. ni. 2.150; udā. 76; mahāva. 185) suttānañca vasena sīlassa guṇā paccavekkhitabbā, tathā aggikkhandhopamasuttādīnaṁ (a. ni. 7.72) vasena sīlavirahe ādīnavā.",
  "tika-s0101t1:128": "Pītisomanassanimittato, attānuvādaparānuvādadaṇḍaduggatibhayābhāvato, viññūhi pāsaṁsabhāvato, avippaṭisārahetuto, sotthiṭṭhānato , abhijanasāpateyyādhipateyyāyurūpaṭṭhānabandhumittasampattīnaṁ atisayanato ca sīlaṁ paccavekkhitabbaṁ. Sīlavato hi attano sīlasampadāhetu mahantaṁ pītisomanassaṁ uppajjati ‘‘kataṁ vata mayā kusalaṁ, kataṁ kalyāṇaṁ, kataṁ bhīruttāṇa’’nti. Tathā sīlavato attā na upavadati, na pare viññū, daṇḍaduggatibhayānaṁ sambhavoyeva natthi, ‘‘sīlavā purisapuggalo kalyāṇadhammo’’ti viññūnaṁ pāsaṁso hoti. Tathā sīlavato yvāyaṁ ‘‘kataṁ vata mayā pāpaṁ, kataṁ luddaṁ, kataṁ kibbisa’’nti dussīlassa vippaṭisāro uppajjati, so na hoti. Sīlañca nāmetaṁ appamādādhiṭṭhānato, bhogabyasanādiparihāramukhena mahato atthassa sādhanato, maṅgalabhāvato ca paramaṁ sotthiṭṭhānaṁ, nihīnajaccopi sīlavā khattiyamahāsālādīnaṁ pūjanīyo hotīti kulasampattiṁ atiseti sīlasampadā, ‘‘taṁ kiṁ maññasi mahārāja, idha te assa puriso dāso kammakaro’’tiādi (dī. ni. 1.183) vacanañcettha sādhakaṁ. Corādīhi asādhāraṇato, paralokānugamanato, mahapphalabhāvato, samathādiguṇādhiṭṭhānato ca bāhiradhanaṁ atiseti sīlaṁ, paramassa cittissariyassa adhiṭṭhānabhāvato khattiyādīnaṁ issariyaṁ atiseti sīlaṁ. Sīlanimittañhi taṁtaṁsattanikāyesu sattānaṁ issariyaṁ vassasatadīghappamāṇato jīvitato ekāhampi sīlavato jīvitassa visiṭṭhatāvacanato, sati ca jīvite sikkhānikkhepassa maraṇatāvacanato sīlaṁ jīvitato visiṭṭhataraṁ. Verīnampi manuññabhāvāvahanato, jarārogavipattīhi anabhibhavanīyato ca rūpasampattiṁ atiseti sīlaṁ. Pāsādahammiyādiṭṭhānavisese, rājayuvarājasenāpatiādiṭṭhānavisese ca atiseti sīlaṁ sukhavisesādhiṭṭhānabhāvato . Sabhāvasiniddhe santikāvacarepi bandhujane mittajane ca atiseti ekantahitasampādanato, paralokānugamanato ca. ‘‘Na taṁ mātā pitā kayirā’’tiādi (dha. pa. 43) vacanañcettha sādhakaṁ. Tathā hatthiassarathādibhedehi, mantāgadasotthānappayogehi ca durārakkhaṁ attānaṁ ārakkhabhāvena sīlameva visiṭṭhataraṁ attādhīnato, aparādhīnato, mahāvisayato ca. Tenevāha ‘‘dhammo have rakkhati dhammacāri’’ntiādi (jā. 1.9.102). Evamanekaguṇasamannāgataṁ sīlanti paccavekkhantassa aparipuṇṇā ceva sīlasampadā pāripūriṁ gacchati aparisuddhā ca pārisuddhiṁ.",
  "tika-s0101t1:129": "Sace panassa dīgharattaṁ paricayena sīlapaṭipakkhā dhammā dosādayo antarantarā uppajjeyyuṁ, tena bodhisattapaṭiññena evaṁ paṭisañcikkhitabbaṁ ‘‘nanu tayā sambodhāya paṇidhānaṁ kataṁ, sīlavikalena ca na sakkā lokiyāpi sampattiyo pāpuṇituṁ, pageva lokuttarā, sabbasampattīnaṁ pana aggabhūtāya sammāsambodhiyā adhiṭṭhānabhūtena sīlena paramukkaṁsagatena bhavitabbaṁ. Tasmā ‘kikīva aṇḍa’ntiādinā (visuddhi. 1.19; dī. ni. aṭṭha. 1.7) vuttanayena sammā sīlaṁ parirakkhantena suṭṭhu tayā pesalena bhavitabbaṁ. Api ca tayā dhammadesanāya yānattaye sattānaṁ avatāraṇaparipācanāni kātabbāni, sīlavikalassa ca vacanaṁ na paccetabbaṁ hoti asappāyāhāravicārassa viya vejjassa tikicchanaṁ, tasmā kathāhaṁ saddheyyo hutvā sattānaṁ avatāraṇaparipācanāni kareyya’’nti sabhāvaparisuddhasīlena bhavitabbaṁ. Kiñca ‘‘jhānādiguṇavisesayogena me sattānaṁ upakārakaraṇasamatthatā , paññāpāramīādiparipūraṇañca, jhānādayo ca guṇā sīlapārisuddhiṁ vinā na sambhavantī’’ti sammadeva sīlaṁ parisodhetabbaṁ.",
  "tika-s0101t1:130": "Tathā ‘‘sambādho gharāvāso rajopatho’’tiādinā (dī. ni. 1.191; ma. ni. 1.291; saṁ. ni. 2.154; ma. ni. 2.10) gharāvāse ‘‘aṭṭhikaṅkalūpamā kāmā’’tiādinā (ma. ni. 1.234; pāci. 417; mahāni. 3, 6;), ‘‘mātāpi puttena vivadatī’’tiādinā (ma. ni. 1.168, 178) ca kāmesu ‘‘seyyathāpi puriso iṇaṁ ādāya kammante payojeyyā’’tiādinā (dī. ni. 1.218) kāmacchandādīsu ādīnavadassanapubbaṅgamā vuttavipariyāyena ‘‘abbhokāso pabbajjā’’tiādinā (dī. ni. 1.1.91; saṁ. ni. 1.154) pabbajjādīsu ānisaṁsapaṭisaṅkhāvasena nekkhammapāramiyaṁ paccavekkhaṇā veditabbā. Ayamettha saṅkhepattho, vitthāro pana dukkhakkhandha (ma. ni. 1.163) vīmaṁsasuttādi (ma. ni. 1.487) vasena dukkhakkhandhaāsivisopamasuttādivasena (cariyā. aṭṭha. pakiṇṇakakathāyaṁ) veditabbo.",
  "tika-s0101t1:131": "Tathā ‘‘paññāya vinā dānādayo dhammā na visujjhanti, yathāsakaṁ byāpārasamatthā ca na hontī’’ti paññāguṇā manasi kātabbā. Yatheva hi jīvitena vinā sarīrayantaṁ na sobhati, na ca attano kiriyāsu paṭipattisamatthaṁ hoti, yathā ca cakkhādīni indriyāni viññāṇena vinā yathāsakaṁ visayesu kiccaṁ kātuṁ nappahonti, evaṁ saddhādīni indriyāni paññāya vinā sakiccapaṭipattiyaṁ asamatthānīti pariccāgādipaṭipattiyaṁ paññā padhānakāraṇaṁ. Ummīlitapaññācakkhukā hi mahāsattā attano aṅgapaccaṅgānipi datvā anattukkaṁsakā, aparavambhakā ca honti, bhesajjarukkhā viya vikapparahitā kālattayepi somanassajātā. Paññāvasena upāyakosallayogato pariccāgo parahitappavattiyā dānapāramibhāvaṁ upeti. Attatthañhi dānaṁ vuḍḍhisadisaṁ hoti.",
  "tika-s0101t1:132": "Tathā paññāya abhāvena taṇhādisaṁkilesāviyogato sīlassa visuddhiyeva na sambhavati, kuto sabbaññuguṇādhiṭṭhānabhāvo. Paññavā eva ca gharāvāse kāmaguṇesu saṁsāre ca ādīnavaṁ, pabbajjāya jhānasamāpattiyaṁ nibbāne ca ānisaṁsaṁ suṭṭhu sallakkhento pabbajitvā jhānasamāpattiyo nibbattetvā nibbānaninno, pare ca tattha patiṭṭhapetīti.",
  "tika-s0101t1:133": "Vīriyañca paññārahitaṁ yadicchitamatthaṁ na sādheti durārambhabhāvato. Varameva hi anārambho durārambhato, paññāsahitena pana vīriyena na kiñci duradhigamaṁ upāyapaṭipattito. Tathā paññavā eva parāpakārādiadhivāsakajātiyo hoti, na duppañño. Paññāvirahitassa ca parehi upanītā apakārā khantiyā paṭipakkhameva anubrūhenti, paññavato pana te khantisampattiyā paribrūhanavasena assā thirabhāvāya saṁvattanti. Paññavā eva tīṇi saccāni tesaṁ kāraṇāni paṭipakkhe ca yathābhūtaṁ jānitvā paresaṁ avisaṁvādako hoti. Tathā paññābalena attānaṁ upatthambhetvā dhitisampadāya sabbapāramīsu acalasamādānādhiṭṭhāno hoti, paññavā eva ca piyamajjhattaverīvibhāgaṁ akatvā sabbattha hitūpasaṁhārakusalo hoti. Tathā paññāvasena lābhādilokadhammasannipāte nibbikāratāya majjhatto hoti. Evaṁ sabbāsaṁ pāramīnaṁ paññāva pārisuddhihetūti paññāguṇā paccavekkhitabbā.",
  "tika-s0101t1:134": "Apica paññāya vinā na dassanasampatti, antarena ca diṭṭhisampadaṁ na sīlasampadā, sīladiṭṭhisampadārahitassa na samādhisampadā, asamāhitena ca na sakkā attahitamattampi sādhetuṁ, pageva ukkaṁsagataṁ parahitanti parahitāya paṭipannena ‘‘nanu tayā sakkaccaṁ paññāpārisuddhiyaṁ āyogo karaṇīyo’’ti bodhisattena attā ovaditabbo. Paññānubhāvena hi mahāsatto caturadhiṭṭhānādhiṭṭhito catūhi saṅgahavatthūhi (dī. ni. 3.210, 313; a. ni. 10.32) lokaṁ anuggaṇhanto satte niyyānikamagge avatāreti, indriyāni ca nesaṁ paripāceti. Tathā paññābalena khandhāyatanādīsu pavicayabahulo pavattinivattiyo yāthāvato parijānanto dānādayo guṇe visesanibbedhabhāgiyabhāvaṁ nayanto bodhisattasikkhāya paripūrakārī hotīti evamādinā anekākāravokāre paññāguṇe vavatthapetvā paññāpāramī anubrūhetabbā.",
  "tika-s0101t1:135": "Tathā dissamānapārānipi lokiyāni kammāni nihīnavīriyena pāpuṇituṁ asakkuṇeyyāni, agaṇitakhedena pana āraddhavīriyena duradhigamaṁ nāma natthi. Nihīnavīriyo hi ‘‘saṁsāramahoghato sabbasatte santāressāmī’’ti ārabhitumeva na sakkuṇoti. Majjhimo ārabhitvā antarāvosānamāpajjati. Ukkaṭṭhavīriyo pana attasukhanirapekkho ārambhapāraṁ adhigacchatīti vīriyasampatti paccavekkhitabbā. Apica ‘‘yassa attanoyeva saṁsārapaṅkato samuddharaṇatthamārambho, tassāpi vīriyassa sithilabhāvena manorathānaṁ matthakappatti na sakkā sambhāvetuṁ, pageva sadevakassa lokassa samuddharaṇatthaṁ katābhinīhārenā’’ti ca ‘‘rāgādīnaṁ dosagaṇānaṁ mattamahāgajānaṁ viya dunnivārayabhāvato, tannidānānañca kammasamādānānaṁ ukkhittāsikavadhakasadisabhāvato, tannimittānañca duggatīnaṁ sabbadā vivaṭamukhabhāvato, tattha niyojakānañca pāpamittānaṁ sadā sannihitabhāvato, tadovādakāritāya ca bālassa puthujjanabhāvassa sati sambhave yuttaṁ sayameva saṁsāradukkhato nissaritu’’nti ca ‘‘micchāvitakkā vīriyānubhāvena dūrī bhavantī’’ti ca ‘‘yadi pana sambodhi attādhīnena vīriyena sakkā samadhigantuṁ , kimettha dukkara’’nti ca evamādinā nayena vīriyassa guṇāpaccavekkhitabbā.",
  "tika-s0101t1:136": "Tathā ‘‘khanti nāmāyaṁ niravasesaguṇapaṭipakkhassa kodhassa vidhamanato guṇasampādane sādhūnamappaṭihatamāyudhaṁ, parābhibhavane samatthānaṁ alaṅkāro, samaṇabrāhmaṇānaṁ balasampadā, kodhaggivinayanī udakadhārā, kalyāṇassa kittisaddassa sañjātideso, pāpapuggalānaṁ vacīvisavūpasamakaro mantāgado, saṁvare ṭhitānaṁ paramā dhīrapakati, gambhīrāsayatāya sāgaro, dosamahāsāgarassa velā, apāyadvārassa pidhānakavāṭaṁ, devabrahmalokānaṁ ārohaṇasopānaṁ, sabbaguṇānaṁ adhivāsanabhūmi, uttamā kāyavacīmanovisuddhī’’ti manasi kātabbaṁ. Api ca ‘‘ete sattā khantisampattiyā abhāvato idha ceva tapanti, paraloke ca tapanīyadhammānuyogato’’ti ca ‘‘yadipi parāpakāranimittaṁ dukkhaṁ uppajjati, tassa pana dukkhassa khettabhūto attabhāvo, bījabhūtañca kammaṁ mayāva abhisaṅkhata’’nti ca ‘‘tassa dukkhassa āṇaṇyakāraṇameta’’nti ca ‘‘apakārake asati kathaṁ mayhaṁ khantisampadā sambhavatī’’ti ca ‘‘yadipāyaṁ etarahi apakārako, ayaṁ nāma pubbe anena mayhaṁ upakāro kato’’ti ca ‘‘apakāro eva vā khantinimittatāya upakāro’’ti ca ‘‘sabbepime sattā mayhaṁ puttasadisā, puttakatāparādhesu ca ko kujjhissatī’’ti ca ‘‘yena kodhabhūtāvesena ayaṁ mayhaṁ aparajjhati, so kodhabhūtāveso mayā vinetabbo’’ti ca ‘‘yena apakārena idaṁ mayhaṁ dukkhaṁ uppannaṁ, tassa ahampi nimitta’’nti ca ‘‘yehi dhammehi aparādho kato, yattha ca kato, sabbepi te tasmiṁyeva khaṇe niruddhā, kassidāni kena kodho kātabbo’’ti ca ‘‘anattatāya sabbadhammānaṁ ko kassa aparajjhatī’’ti ca paccavekkhantena khantisampadā brūhetabbā.",
  "tika-s0101t1:137": "Yadi panassa dīgharattaṁ paricayena parāpakāranimittako kodho cittaṁ pariyādāya tiṭṭheyya, iti paṭisañcikkhitabbaṁ ‘‘khanti nāmesā parāpakārassa paṭipakkhapaṭipattīnaṁ paccupakārakāraṇa’’nti ca ‘‘apakāro ca mayhaṁ dukkhuppādanena dukkhupanisāya saddhāya, sabbaloke anabhiratisaññāya ca paccayo’’ti ca ‘‘indriyapakatiresā, yadidaṁ iṭṭhāniṭṭhavisayasamāyogo, tattha aniṭṭhavisayasamāyogo mayhaṁ na siyāti taṁ kutettha labbhā’’ti ca ‘‘kodhavasiko satto kodhena ummatto vikkhittacitto, tattha kiṁ paccapakārenā’’ti ca ‘‘sabbe pime sattā sammāsambuddhena orasaputtā viya paripālitā, tasmā na tattha mayā cittakopopi kātabbo’’ti ca ‘‘aparādhake ca sati guṇe guṇavati mayā na kopo kātabbo’’ti ca ‘‘asati guṇe visesena karuṇāyitabbo’’ti ca ‘‘kopena ca mayhaṁ guṇayasā nihīyantī’’ti ca ‘‘kujjhanena mayhaṁ dubbaṇṇadukkhaseyyādayo sapattakantā āgacchantī’’ti ca ‘‘kodho ca nāmāyaṁ sabbāhitakārako sabbahitavināsako balavā paccatthiko’’ti ca ‘‘sati ca khantiyā na koci paccatthiko’’ti ca ‘‘aparādhakena aparādhanimittaṁ yaṁ āyatiṁ laddhabbaṁ dukkhaṁ, sati ca khantiyā mayhaṁ tadabhāvo’’ti ca ‘‘cintanena kujjhantena ca mayā paccatthikoyeva anuvattito hotī’’ti ca ‘‘kodhe ca mayā khantiyā abhibhūte tassa dāsabhūto paccatthiko sammadeva abhibhūto hotī’’ti ca ‘‘kodhanimittaṁ khantiguṇapariccāgo mayhaṁ na yutto’’ti ca ‘‘sati ca kodhe guṇavirodhini (guṇavirodhapaccanīdhamme cariyā. aṭṭha. pakiṇṇakakathāyaṁ) kiṁ me sīlādidhammā pāripūriṁ gaccheyyuṁ, asati ca tesu kathāhaṁ sattānaṁ upakārabahulo paṭiññānurūpaṁ uttamaṁ sampattiṁ pāpuṇissāmī’’ti ca ‘‘khantiyā ca sati bahiddhā vikkhepābhāvato samāhitassa sabbe saṅkhārā aniccato dukkhato sabbe dhammā anattato nibbānañca asaṅkhatāmatasantapaṇītādibhāvato nijjhānaṁ khamanti ‘buddhadhammā ca acinteyyāparimeyyapabhāvā’ti’’, tato ca ‘‘anulomiyaṁ khantiyaṁ ṭhito ‘kevalā ime ca attattaniyabhāvarahitā dhammamattā yathāsakaṁ paccayehi uppajjanti vayanti, na kutoci āgacchanti, na kuhiñci gacchanti, na ca katthaci patiṭṭhitā, na cettha koci kassaci byāpāro’ti ahaṁkāramamaṁkārānadhiṭṭhānatā nijjhānaṁ khamati, yena bodhisatto bodhiyā niyato anāvattidhammo hotī’’ti evamādinā khantipāramiyaṁ paccavekkhaṇā veditabbā.",
  "tika-s0101t1:138": "Tathā ‘‘saccena vinā sīlādīnaṁ asambhavato, paṭiññānurūpaṁ paṭipattiyā abhāvato ca saccadhammātikkame ca sabbapāpadhammānaṁ samosaraṇato, asaccasandhassa appaccayikabhāvato, āyatiñca anādeyyavacanatāvahanato, sampannasaccassa ca sabbaguṇādhiṭṭhānabhāvato, saccādhiṭṭhānena sabbabodhisambhārānaṁ pārisuddhipāripūrisamanvāyato, sabhāvadhammāvisaṁvādanena sabbabodhisambhārakiccakaraṇato, bodhisattapaṭipattiyā ca parinipphattito’’tiādinā saccapāramiyā sampattiyo paccavekkhitabbā.",
  "tika-s0101t1:139": "Tathā ‘‘dānādīsu daḷhasamādānaṁ, tampaṭipakkhasannipāte ca nesaṁ acalāvatthānaṁ, tattha ca thirabhāvaṁ vinā na dānādisambhārā sambodhinimittā sambhavantī’’tiādinā adhiṭṭhāne guṇā paccavekkhitabbā.",
  "tika-s0101t1:140": "Tathā ‘‘attahitamatte avatiṭṭhantenāpi sattesu hitacittataṁ vinā na sakkā idhalokaparalokasampattiyo pāpuṇituṁ, pageva sabbasatte nibbānasampattiyaṁ patiṭṭhāpetukāmenā’’ti ca ‘‘pacchā sabbasattānaṁ lokuttarasampattiṁ ākaṅkhantena idāni lokiyasampattiṁ ākaṅkhā yuttarūpā’’ti ca ‘‘idāni āsayamattena paresaṁ hitasukhūpasaṁhāraṁ kātuṁ asakkonto kadā payogena taṁ sādhessāmī’’ti ca ‘‘idāni mayā hitasukhūpasaṁhārena saṁvaddhitā pacchā dhammasaṁvibhāgasahāyā mayhaṁ bhavissantī’’ti ca ‘‘etehi vinā na mayhaṁ bodhisambhārā sambhavanti, tasmā sabbabuddhaguṇavibhūtinipphattikāraṇattā mayhaṁ ete paramaṁ puññakkhettaṁ anuttaraṁ kusalāyatanaṁ uttamaṁ gāravaṭṭhāna’’nti ca ‘‘savisesaṁ sattesu sabbesu hitajjhāsayatā paccupaṭṭhapetabbā, kiñca karuṇādhiṭṭhānatopi sabbasattesu mettā anubrūhetabbā. Vimariyādīkatena hi cetasā sattesu hitasukhūpasaṁhāraniratassa tesaṁ ahitadukkhāpanayanakāmatā balavatī uppajjati daḷhamūlā, karuṇā ca sabbesaṁ buddhakārakadhammānamādi caraṇaṁ patiṭṭhā mūlaṁ mukhaṁ pamukha’’nti evamādinā mettāya guṇā paccavekkhitabbā.",
  "tika-s0101t1:141": "Tathā ‘‘upekkhāya abhāve sattehi katā vippakārā cittassa vikāraṁ uppādeyyuṁ, sati ca cittavikāre dānādisambhārānaṁ sambhavoyeva natthī’’ti ca ‘‘mettāsinehena sinehite citte upekkhāya vinā sambhārānaṁ pārisuddhi na hotī’’ti ca ‘‘anupekkhako sambhāresu puññasambhāraṁ tabbipākañca sattahitatthaṁ pariṇāmetuṁ na sakkotī’’ti ca ‘‘upekkhāya abhāve deyyapaṭiggāhakesu vibhāgaṁ akatvā pariccajituṁ na sakkotī’’ti ca ‘‘upekkhārahitena jīvitaparikkhārānaṁ jīvitassa ca antarāyaṁ amanasikaritvā saṁvaravisodhanaṁ kātuṁ na sakkā’’ti ca ‘‘upekkhāvasena aratiratisahasseva nekkhammabalasiddhito, upapattito ikkhanavaseneva sabbasambhārakiccanipphattito, accāraddhassa vīriyassa anupekkhane padhānakiccākaraṇato, upekkhatoyeva titikkhānijjhānasambhavato, upekkhāvasena sattasaṅkhārānaṁ avisaṁvādanato, lokadhammānaṁ ajjhupekkhanena samādinnadhammesu acalādhiṭṭhānasiddhito, parāpakārādīsu anābhogavaseneva mettāvihāranipphattitoti sabbabodhisambhārānaṁ samādānādhiṭṭhānapāripūrinipphattiyo upekkhānubhāvena sampajjantī’’ti evaṁ ādinā nayena upekkhāpāramī paccavekkhitabbā. Evaṁ apariccāgapariccāgādīsu yathākkamaṁ ādīnavānisaṁsapaccavekkhaṇā dānādipāramīnaṁ paccayoti veditabbā.",
  "tika-s0101t1:142": "Tathā saparikkhārā pañcadasa caraṇadhammā pañca ca abhiññāyo. Tattha caraṇadhammā nāma sīlasaṁvaro, indriyesu guttadvāratā, bhojane mattaññutā, jāgariyānuyogo, satta saddhammā, cattāri jhānāni ca. Tesu sīlādīnaṁ catunnaṁ terasapi dhutadhammā, appicchatādayo ca parikkhāro. Saddhammesu saddhāya buddhadhammasaṅghasīlacāgadevatūpasamānussati- lūkhapuggalaparivajjanasiniddhapuggalasevanapasādanīya- dhammapaccavekkhaṇatadadhimuttatā parikkhāro, hirottappānaṁ akusalādīnavapaccavekkhaṇaapāyādīnavapaccavekkhaṇakusaladhammupatthambhana- bhāvapaccavekkhaṇahirottappa rahitapuggalaparivajjanahirottappasampannapuggalasevanatadadhimuttatā, bāhusaccassa pubbayogaparipucchakabhāvasaddhammābhiyogaanavajjavijjāṭṭhānādi- paricayaparipakkindriyatākilesadūrībhāvaappassutaparivajjanabahussutasevanatadadhimuttatā, vīriyassa apāyabhayapaccavekkhaṇagamanavīthipaccavekkhaṇadhammamahattapaccavekkhaṇa- thinamiddhavinodanakusītapuggalaparivajjanaāraddhavīriyapuggala- sevanasammappadhānapaccavekkhaṇatadadhimuttatā, satiyā satisampajaññamuṭṭhassatipuggalaparivajjanaupaṭṭhitassatipuggalasevanatadadhimuttatā, paññāya paripucchakabhāvavatthuvisadakiriyāindriyasamattapaṭipādanaduppañña- puggalaparivajjanapaññavantapuggalasevanagambhīrañāṇacariyapacca- vekkhaṇatadadhimuttatā, catunnaṁ jhānānaṁ sīlādicatukkaṁ aṭṭhatiṁsāya ārammaṇesu pubbabhāgabhāvanā, āvajjanādivasībhāvakaraṇañca parikkhāro. Tattha sīlādīhi payogasuddhiyā sattānaṁ abhayadāne, āsayasuddhiyā āmisadāne, ubhayasuddhiyā ca dhammadāne samattho hotītiādinā caraṇādīnaṁ dānādisambhārānaṁ paccayabhāvo yathārahaṁ niddhāretabbo, ativitthārabhayena na niddhārayimha. Evaṁ sampatticakkādayopi dānādīnaṁ paccayoti veditabbā.",
  "tika-s0101t1:143": "Ko saṁkilesoti avisesena taṇhādīhi parāmaṭṭhabhāvo pāramīnaṁ saṁkileso, visesena deyyapaṭiggāhakavikappā dānapāramiyā saṁkileso, sattakālavikappā sīlapāramiyā, kāmabhavatadupasamesu abhiratianabhirativikappā nekkhammapāramiyā, ‘‘ahaṁ mamā’’ti vikappā paññāpāramiyā, līnuddhaccavikappā vīriyapāramiyā, attaparavikappā khantipāramiyā, adiṭṭhādīsu diṭṭhādivikappā saccapāramiyā, bodhisambhāratabbipakkhesu dosaguṇavikappā adhiṭṭhānapāramiyā, hitāhitavikappā mettāpāramiyā, iṭṭhāniṭṭhavikappā upekkhāpāramiyā saṁkilesoti veditabbo.",
  "tika-s0101t1:144": "Kiṁ vodānanti taṇhādīhi anupaghāto, yathāvuttavikappaviraho ca etāsaṁ vodānanti veditabbaṁ. Anupahatā hi taṇhāmānadiṭṭhikodhūpanāhamakkhapalāsaissāmacchariyamāyāsāṭheyyathambhasārambha- madapamādādīhi kilesehi deyyapaṭiggāhakavikappādirahitā ca dānādipāramiyo parisuddhā pabhassarā bhavantīti.",
  "tika-s0101t1:145": "Kopaṭipakkhoti avisesena sabbepi kilesā sabbepi akusalā dhammā etāsaṁ paṭipakkho, visesena pana pubbe vuttā maccherādayoti veditabbā. Apica deyyapaṭiggāhakadānaphalesu alobhādosāmohaguṇayogato lobhadosamohapaṭipakkhaṁ dānaṁ, kāyādidosavaṅkāpagamanato lobhādipaṭipakkhaṁ sīlaṁ , kāmasukhaparūpaghātaattakilamathaparivajjanato dosattayapaṭipakkhaṁ nekkhammaṁ, lobhādīnaṁ andhīkaraṇato, ñāṇassa ca anandhīkaraṇato lobhādipaṭipakkhā paññā, alīnānuddhatañāyārambhavasena lobhādipaṭipakkhaṁ vīriyaṁ, iṭṭhāniṭṭhasuññatānaṁ khamanato lobhādipaṭipakkhā khanti, satipi paresaṁ upakāre apakāre ca yathābhūtappavattiyā lobhādipaṭipakkhaṁ saccaṁ, lokadhamme abhibhuyya yathāsamādinnesu sambhāresu acalanato lobhādipaṭipakkhaṁ adhiṭṭhānaṁ, nīvaraṇavivekato lobhādipaṭipakkhā mettā, iṭṭhāniṭṭhesu anunayapaṭighaviddhaṁsanato, samappavattito ca lobhādipaṭipakkhā upekkhāti daṭṭhabbaṁ.",
  "tika-s0101t1:146": "Kā paṭipattīti sukhūpakaraṇasarīrajīvitapariccāgena bhayāpanūdanena dhammopadesena ca bahudhā sattānaṁ anuggahakaraṇaṁ dāne paṭipatti. Tatthāyaṁ vitthāranayo – ‘‘imināhaṁ dānena sattānaṁ āyuvaṇṇasukhabalapaṭibhānādisampattiṁ ramaṇīyaṁ aggaphalasampattiṁ nipphādeyya’’nti annadānaṁ deti, tathā sattānaṁ kammakilesapipāsavūpasamāya pānaṁ deti, tathā suvaṇṇavaṇṇatāya, hirottappālaṅkārassa ca nipphattiyā vatthāni deti, tathā iddhividhassa ceva nibbānasukhassa ca nipphattiyā yānaṁ deti, tathā sīlagandhanipphattiyā gandhaṁ, buddhaguṇasobhānipphattiyā mālāvilepanaṁ, bodhimaṇḍāsananipphattiyā āsanaṁ , tathāgataseyyānipphattiyā seyyaṁ, saraṇabhāvanipphattiyā āvasathaṁ, pañcacakkhupaṭilābhāya padīpeyyaṁ deti. Byāmappabhānipphattiyā rūpadānaṁ, brahmassaranipphattiyā saddadānaṁ, sabbalokassa piyabhāvāya rasadānaṁ, buddhasukhumālabhāvāya phoṭṭhabbadānaṁ, ajarāmaraṇabhāvāya bhesajjadānaṁ, kilesadāsabyavimocanatthaṁ dāsānaṁ bhujissatādānaṁ, saddhammābhiratiyā anavajjakhiḍḍāratihetudānaṁ, sabbepi satte ariyāya jātiyā attano puttabhāvūpanayanāya puttadānaṁ, sakalassa lokassa patibhāvūpagamanāya dāradānaṁ, subhalakkhaṇasampattiyā suvaṇṇamaṇimuttāpavāḷādidānaṁ, anubyañjanasampattiyā nānāvidhavibhūsanadānaṁ, saddhammakosādhigamāya vittakosadānaṁ, dhammarājabhāvāya rajjadānaṁ, jhānādisampattiyā ārāmuyyānādivanadānaṁ, cakkaṅkitehi pādehi bodhimaṇḍūpasaṅkamanāya caraṇadānaṁ, caturoghanittharaṇāya sattānaṁ saddhammahatthadānatthaṁ hatthadānaṁ, saddhindriyādipaṭilābhāya kaṇṇanāsādidānaṁ, samantacakkhupaṭilābhāya cakkhudānaṁ, ‘‘dassanasavanānussaraṇapāricariyādīsu sabbakālaṁ sabbasattānaṁ hitasukhāvaho, sabbalokena ca upajīvitabbo me kāyo bhaveyyā’’ti maṁsalohitādidānaṁ, ‘‘sabbalokuttamo bhaveyya’’nti uttamaṅgadānaṁ deti.",
  "tika-s0101t1:147": "Evaṁ dadanto ca na anesanāya deti, na paropaghātena, na bhayena, na lajjāya, na dakkhiṇeyyarosanena, na paṇīte sati lūkhaṁ, na attukkaṁsanena, na paravambhanena, na phalābhikaṅkhāya, na yācakajigucchāya, na acittīkārena deti, atha kho sakkaccaṁ deti, sahatthena deti, kālena deti, cittiṁ katvā deti, avibhāgena deti, tīsu kālesu somanassito deti. Tatoyeva datvā na pacchānutāpī hoti, na paṭiggāhakavasena mānāvamānaṁ karoti, paṭiggāhakānaṁ piyasamudācāro hoti vadaññū yācayogo saparivāradāyī. Tañca dānasampattiṁ sakalalokahitasukhāya pariṇāmeti, attano ca akuppāya vimuttiyā, aparikkhayassa chandassa, aparikkhayassa vīriyassa, aparikkhayassa samādhānassa, aparikkhayassa ñāṇassa, aparikkhayāya sammāsambodhiyā pariṇāmeti. Imañca dānapāramiṁ paṭipajjantena mahāsattena jīvite, bhogesu ca aniccasaññā paccupaṭṭhapetabbā, sattesu ca mahākaruṇā. Evañhi bhoge gahetabbasāraṁ gaṇhanto ādittasmā viya agārasmā sabbaṁ sāpateyyaṁ, attānañca bahi nīharanto na kiñci seseti, niravasesato nissajjatiyeva. Ayaṁ tāva dānapāramiyā paṭipattikkamo.",
  "tika-s0101t1:148": "Sīlapāramiyā pana yasmā sabbaññusīlālaṅkārehi satte alaṅkaritukāmena attanoyeva tāva sīlaṁ visodhetabbaṁ, tasmā sattesu tathā dayāpannacittena bhavitabbaṁ, yathā supinantenapi na āghāto uppajjeyya. Parūpakāraniratatāya parasantako alagaddo viya na parāmasitabbo. Abrahmacariyatopi ārācārī, sattavidhamethuna saṁyogavirato, pageva paradāragamanato. Saccaṁ hitaṁ piyaṁ parimitameva ca kālena dhammiṁ kathaṁ bhāsitā hoti, anabhijjhālu abyāpanno aviparītadassano sammāsambuddhe niviṭṭhasaddho niviṭṭhapemo. Iti caturāpāyavaṭṭadukkhapathehi akusalakammapathehi, akusaladhammehi ca oramitvā saggamokkhapathesu kusalakammapathesu patiṭṭhitassa suddhāsayapayogatāya yathābhipatthitā sattānaṁ hitasukhūpasañhitā manorathā sīghaṁ abhinipphajjanti.",
  "tika-s0101t1:149": "Tattha hiṁsānivattiyā sabbasattānaṁ abhayadānaṁ deti, appakasireneva mettābhāvanaṁ sampādeti, ekādasa mettānisaṁse adhigacchati, appābādho hoti appātaṅko dīghāyuko sukhabahulo, lakkhaṇavisese pāpuṇāti, dosavāsanañca samucchindati. Tathā adinnādānanivattiyā corādiasādhāraṇe uḷāre bhoge adhigacchati, anāsaṅkanīyo piyo manāpo vissasanīyo, vibhavasampattīsu alaggacitto pariccāgasīlo , lobhavāsanañca samucchindati. Abrahmacariyanivattiyā alobho hoti santakāyacitto, sattānaṁ piyo hoti manāpo aparisaṅkanīyo, kalyāṇo cassa kittisaddo abbhuggacchati, alaggacitto hoti mātugāmesu aluddhāsayo, nekkhammabahulo, lakkhaṇavisese adhigacchati, lobhavāsanañca samucchindati.",
  "tika-s0101t1:150": "Musāvādanivattiyā sattānaṁ pamāṇabhūto hoti paccayiko theto ādeyyavacano devatānaṁ piyo manāpo surabhigandhamukho ārakkhiyakāyavacīsamācāro , lakkhaṇavisese ca adhigacchati, kilesavāsanañca samucchindati. Pesuññanivattiyā parūpakkamehi abhejjakāyo hoti abhejjaparivāro, saddhamme ca abhijjanakasaddho, daḷhamitto bhavantaraparicitānampi sattānaṁ ekantapiyo, asaṁkilesabahulo. Pharusavācānivattiyā sattānaṁ piyo hoti manāpo sukhasīlo madhuravacano sambhāvanīyo, aṭṭhaṅgasamannāgato cassa saro (ma. ni. 2.387) nibbattati. Samphappalāpanivattiyā ca sattānaṁ piyo hoti manāpo garubhāvanīyo ca ādeyyavacano ca parimitālāpo, mahesakkho ca hoti mahānubhāvo, ṭhānuppattikena paṭibhānena pañhānaṁ byākaraṇakusalo, buddhabhūmiyañca ekāya eva vācāya anekabhāsānaṁ sattānaṁ anekesaṁ pañhānaṁ byākaraṇasamattho hoti.",
  "tika-s0101t1:151": "Anabhijjhālutāya icchitalābhī hoti, uḷāresu ca bhogesu ruciṁ paṭilabhati, khattiyamahāsālādīnaṁ sammato hoti, paccatthikehi anabhibhavanīyo, indriyavekallaṁ na pāpuṇāti, appaṭipuggalo ca hoti. Abyāpādena piyadassano hoti sattānaṁ sambhāvanīyo, parahitābhinanditāya ca satte appakasireneva pasādeti, alūkhasabhāvo ca hoti mettāvihārī, mahesakkho ca hoti mahānubhāvo. Micchādassanābhāvena kalyāṇe sahāye paṭilabhati, sīsacchedampi pāpuṇanto pāpakammaṁ na karoti, kammassakatādassanato akotūhalamaṅgaliko ca hoti, saddhamme cassa saddhā patiṭṭhitā hoti mūlajātā, saddahati ca tathāgatānaṁ bodhiṁ , samayantaresu nābhiramati ukkāraṭṭhāne viya rājahaṁso, lakkhaṇattayaparijānanakusalo hoti, ante ca anāvaraṇañāṇalābhī, yāva bodhiṁ na pāpuṇāti, tāva tasmiṁ tasmiṁ sattanikāye ukkaṭṭhukkaṭṭho ca hoti, uḷāruḷārasampattiyo pāpuṇāti.",
  "tika-s0101t1:152": "‘‘Iti hidaṁ sīlaṁ nāma sabbasampattīnaṁ adhiṭṭhānaṁ, sabbabuddhaguṇānaṁ pabhavabhūmi, sabbabuddhakaradhammānamādi caraṇaṁ mukhaṁ pamukha’’nti bahumānaṁ uppādetvā kāyavacīsaṁyame, indriyadamane, ājīvasampadāya, paccayaparibhoge ca satisampajaññabalena appamattena lābhasakkārasilokaṁ mittamukhapaccatthikaṁ viya sallakkhetvā ‘‘kikīva aṇḍa’’ntiādinā (visuddhi. 1.19; dī. ni. aṭṭha. 1.7) vuttanayena sakkaccaṁ sīlaṁ sampādetabbaṁ . Ayamettha saṅkhepo, vitthāro pana visuddhimagge (visuddhi. 1.6) vuttanayena veditabbo. Tañca panetaṁ sīlaṁ na attano duggatiparikilesavimuttiyā, sugatiyampi, na rajjasampattiyā, nacakkavatti-nadeva-nasakka-namāra-nabrahmasampattiyā, nāpi attano tevijjatādihetu, na paccekabodhiyā, atha kho sabbaññubhāvena sabbasattānaṁ anuttarasīlālaṅkārasampādanatthamevāti pariṇāmetabbaṁ.",
  "tika-s0101t1:153": "Tathā sakalasaṁkilesanivāsaṭṭhānatāya, puttadārādīhi mahāsambādhatāya, kasivaṇijjādinānāvidhakammantādhiṭṭhānabyākulatāya ca gharāvāsassa nekkhammasukhādīnaṁ anokāsataṁ, kāmānañca ‘‘satthadhārālaggamadhubindu viya ca avaleyhamānā parittassādā vipulānatthānubandhā’’ti ca ‘‘vijjulatobhāsena gahetabbaṁ naccaṁ viya parittakālopalabbhā, ummattakālaṅkāro viya viparītasaññāya anubhavitabbā , karīsāvacchādanasukhaṁ viya paṭikārabhūtā, udakatemitaṅguliyā ussāvakodakapānaṁ viya atittikarā, chātajjhattabhojanaṁ viya sābādhā, balisāmisaṁ viya byasanasannipātakāraṇā, aggisantāpo viya kālattayepi dukkhuppattihetubhūtā, makkaṭālepo viya bandhanimittā ghātakāvacchādanakimilayo viya anatthacchādanā, sapattagāmavāso viya bhayaṭṭhānabhūtā, paccatthikaposako viya kilesamārādīnaṁ āmisabhūtā, chaṇasampattiyo viya vipariṇāmadukkhā, koṭaraggi viya antodāhakā, purāṇakūpāvalambabīraṇamadhupiṇḍaṁ viya anekādīnavā, loṇūdakapānaṁ viya pipāsahetubhūtā, surāmerayaṁ viya nīcajanasevitā, appassādatāya aṭṭhikaṅkalūpamā’’tiādinā ca nayena ādīnavaṁ sallakkhetvā tabbipariyāyena nekkhamme ānisaṁsaṁ passantena nekkhammapavivekaupasamasukhādīsu ninnapoṇapabbhāracittena nekkhammapāramī pūretabbā.",
  "tika-s0101t1:154": "Tathā yasmā paññā āloko viya andhakārena, mohena saha na vattati, tasmā mohakāraṇāni tāva bodhisattena parivajjitabbāni. Tatthimāni mohakāraṇāni – arati tandī vijambhitā ālasiyaṁ gaṇasaṅgaṇikārāmatā niddāsīlatā anicchayasīlatā ñāṇasmiṁ akutūhalatā micchādhimāno aparipucchakatā kāyassa na sammāparihāro asamāhitacittatā duppaññānaṁ puggalānaṁ sevanā paññavantānaṁ apayirupāsanā attaparibhavo micchāvikappo viparītābhiniveso kāyadaḷhībahulatā asaṁvegasīlatā pañca nīvaraṇāni. Saṅkhepato ye vā pana dhamme āsevato anuppannā paññā na uppajjati, uppannā parihāyati, iti imāni sammohakāraṇāni parivajjantena bāhusacce jhānādīsu ca yogo karaṇīyo.",
  "tika-s0101t1:155": "Tatthāyaṁ bāhusaccassa visayavibhāgo – pañca khandhā dvādasāyatanāni, aṭṭhārasa dhātuyo cattāri saccāni bāvīsatindriyāni dvādasapadiko paṭiccasamuppādo, tathā satipaṭṭhānādayo kusalādidhammappakārabhedā ca. Yāni ca loke anavajjāni vijjaṭṭhānāni, ye ca sattānaṁ hitasukhavidhānayogyā byākaraṇavisesā. Iti evaṁ pakāraṁ sakalameva sutavisayaṁ upāyakosallapubbaṅgamāya paññāya sativīriyupatthambhakāraṇāya sādhukaṁ uggahaṇasavanadhāraṇaparicayaparipucchāhi ogāhetvā tattha ca paresaṁ patiṭṭhapanena sutamayā paññā nibbattetabbā, tathā khandhādīnaṁ sabhāvadhammānaṁ ākāraparivitakkanamukhena te nijjhānaṁ khamāpentena cintāmayā, khandhādīnaṁyeva pana salakkhaṇasāmaññalakkhaṇapariggahavasena lokiyaṁ pariññaṁ nibbattentena pubbabhāgabhāvanāpaññā sampādetabbā. Evañhi ‘‘nāmarūpamattamidaṁ yathārahaṁ paccayehi uppajjati ceva nirujjhati ca, na ettha koci kattā vā kāretā vā, hutvā abhāvaṭṭhena aniccaṁ, udayabbayapaṭipīḷanaṭṭhena dukkhaṁ, avasavattanaṭṭhena anattā’’ti ajjhattikabāhire dhamme nibbisesaṁ parijānanto tattha āsaṅgaṁ pajahitvā, pare ca tattha taṁ jahāpetvā kevalaṁ karuṇāvaseneva yāva na buddhaguṇā hatthatalaṁ āgacchanti, tāva yānattaye satte avatāraṇaparipācanehi patiṭṭhāpento, jhānavimokkhasamādhisamāpattiyo ca vasībhāvaṁ pāpento paññāya ativiya matthakaṁ pāpuṇātīti.",
  "tika-s0101t1:156": "Tathā sammāsambodhiyā katābhinīhārena mahāsattena ‘‘ko nu ajja puññañāṇasambhāro upacito, kiñca mayā kataṁ parahita’’nti divase divase paccavekkhantena sattahitatthaṁ ussāho karaṇīyo, sabbesampi sattānaṁ upakārāya attano kāyaṁ jīvitañca ossajjitabbaṁ, sabbepi sattā anodhiso mettāya karuṇāya ca pharitabbā, yā kāci sattānaṁ dukkhuppatti, sabbā sā attani pāṭikaṅkhitabbā, sabbesañca sattānaṁ puññaṁ abbhanumoditabbaṁ, buddhamahantatā abhiṇhaṁ paccavekkhitabbā, yañca kiñci kammaṁ karoti kāyena vācāya vā, taṁ sabbaṁ bodhininnacittapubbaṅgamaṁ kātabbaṁ. Iminā hi upāyena bodhisattānaṁ aparimeyyo puññabhāgo upacīyati. Apica sattānaṁ paribhogatthaṁ paripālanatthañca attano sarīraṁ jīvitañca pariccajitvā khuppipāsāsītuṇhavātātapādidukkhapaṭikāro pariyesitabbo. Yañca yathāvuttadukkhapaṭikārajaṁ sukhaṁ attanā paṭilabhati, tathā ramaṇīyesu ārāmuyyānapāsādatalādīsu, araññāyatanesu ca kāyacittasantāpābhāvena abhinibbutattā sukhaṁ vindati, yañca suṇāti buddhānubuddhapaccekabuddhabodhisattānaṁ diṭṭhadhammasukhavihārabhūtaṁ jhānasamāpattisukhaṁ, taṁ sabbaṁ sattesu anodhiso upasaṁharati. Ayaṁ tāva asamāhitabhūmiyaṁ nayo.",
  "tika-s0101t1:157": "Samāhito pana attanā yathānubhūtaṁ visesādhigamanibbattaṁ pītipassaddhisukhaṁ sabbasattesu adhimuccati, tathā mahati saṁsāradukkhe, tannimittabhūte ca kilesābhisaṅkhāradukkhe nimuggaṁ sattanikāyaṁ disvā tatthapi chedanabhedanaphālanapisanaggisantāpādijanitā dukkhā tibbā kharā kaṭukā vedanā nirantaraṁ cirakālaṁ vediyante nārake, aññamaññaṁ kujjhanasantāpanaviheṭhanahiṁsanaparādhīnatādīhi dukkhaṁ anubhavante tiracchāne, jotimālā’kulasarīre uddhabāhuviravante ukkāmukhe khuppipāsādīhi ḍayhamāne ca vantakheḷādiāhāre ca mahādukkhaṁ vedayamāne pete ca pariyeṭṭhimūlakaṁ mahantaṁ anayabyasanaṁ pāpuṇante hatthacchedādikāraṇayogena dubbaṇṇaduddasikadaliddatādibhāvena khuppipāsādiyogena balavantehi abhibhavanīyato, paresaṁ vahanato, parādhīnato ca nārake pete tiracchāne ca atisayante apāyadukkhanibbisesaṁ dukkhaṁ anubhavante manusse ca tathā visayavisaparibhogavikkhittacittatāya rāgādipariyuṭṭhānena ḍayhamāne vāyuvegasamuṭṭhitajālāsamiddhasukkhakaṭṭhasannipāte aggikkhandhe viya anupasantapariḷāhavuttike anihataparādhīne kāmāvacaradeve ca mahatā vāyāmena vidūramākāsaṁ vigāhitasakuntā viya, balavantehi khittasarā viya ca ‘‘satipi cirappavattiyaṁ anaccantikatāya pātapariyosānā anatikkantajātijarāmaraṇā evā’’ti rūpāvacarārūpāvacaradeve ca passantena mettāya karuṇāya ca anodhiso sattā pharitabbā. Evaṁ kāyena vācāya manasā ca bodhisambhāre nirantaraṁ upacinantena ussāho pavattetabbo.",
  "tika-s0101t1:158": "Apica ‘‘acinteyyāparimitavipuloḷāravimalanirupamanirupakkilesaguṇanicayanidānabhūtassa buddhabhāvassa ussakkitvā sampahaṁsanayogyaṁ vīriyaṁ nāma acinteyyānubhāvameva. Yaṁ na pacurajanā sotumpi sakkuṇanti, pageva paṭipajjituṁ. Tathā hi tividhā abhinīhāracittuppatti, catasso buddhabhūmiyo, cattāri saṅgahavatthūni (dī. ni. 3.210, 313; a. ni. 4.32), karuṇokāsatā, buddhadhammesu nijjhānakkhanti, sabbadhammesu nirupalepo, sabbasattesu puttasaññā, saṁsāradukkhehi aparikhedo, sabbadeyyadhammapariccāgo, tena ca niratimānatā, adhisīlasikkhādiadhiṭṭhānaṁ, tattha ca acalatā, kusalakiriyāsu pītipāmojjaṁ, vivekaninnacittatā, jhānānuyogo, anavajjasutena atitti, yathāsutassa dhammassa paresaṁ hitajjhāsayena desanā, sattānaṁ ñāye nivesanaṁ, ārambhadaḷhatā, dhīravīrabhāvo, parāpavādaparāpakāresu vikārābhāvo, saccādhiṭṭhānaṁ, samāpattīsu vasībhāvo, abhiññāsu balappatti, lakkhaṇattayāvabodho, satipaṭṭhānādīsu abhiyogena lokuttaramaggasambhārasambharaṇaṁ, navalokuttarāvakkantī’’ti evamādikā sabbā bodhisambhārapaṭipatti vīriyānubhāveneva samijjhatīti abhinīhārato yāva mahābodhi anossajjantena sakkaccaṁ nirantaraṁ vīriyaṁ sampādetabbaṁ. Sampajjamāne ca vīriye khantiādayo dānādayo ca sabbepi bodhisambhārā tadadhīnavuttitāya sampannā eva hontīti. Khantiādīsupi iminā nayena paṭipatti veditabbā.",
  "tika-s0101t1:159": "Iti sattānaṁ sukhūpakaraṇapariccāgena bahudhā anuggahakaraṇaṁ dānena paṭipatti, sīlena tesaṁ jīvitasāpateyyadārarakkhaabhedapiyahitavacanāvihiṁsādikaraṇāni, nekkhammena nesaṁ āmisapaṭiggahaṇadhammadānādinā anekadhā hitacariyā, paññāya tesaṁ hitakaraṇūpāyakosallaṁ, vīriyena tattha ussāhārambhaasaṁhīrāni, khantiyā tadaparādhasahanaṁ, saccena tesaṁ avañcanatadupakārakiriyāsamādānāvisaṁvādanādi, adhiṭṭhānena tadupakārakaraṇe anatthasampātepi acalanaṁ, mettāya tesaṁ hitasukhānucintanaṁ, upekkhāya tesaṁ upakārāpakāresu vikārānāpattīti evaṁ aparimāṇe satte ārabbha anukampitasabbasattassa bodhisattassa puthujjanehi asādhāraṇo aparimāṇo puññañāṇasambhārūpacayo ettha paṭipattīti veditabbaṁ. Yo cetāsaṁ paccayo vutto, tassa ca sakkaccaṁ sampādanaṁ.",
  "tika-s0101t1:160": "Ko vibhāgoti dasa pāramiyo, dasa upapāramiyo, dasa paramatthapāramiyoti samattiṁsa pāramiyo. Tattha katābhinīhārassa bodhisattassa parahitakaraṇābhininnaāsayappayogassa kaṇhadhammavokiṇṇā sukkadhammā pāramiyo, tehi avokiṇṇā sukkā dhammā upapāramiyo, akaṇhā asukkā paramatthapāramiyoti keci. Samudāgamanakālesu pūriyamānā pāramiyo, bodhisattabhūmiyaṁ puṇṇā upapāramiyo, buddhabhūmiyaṁ sabbākāraparipuṇṇā paramatthapāramiyo. Bodhisattabhūmiyaṁ vā parahitakaraṇato pāramiyo, attahitakaraṇato upapāramiyo, buddhabhūmiyaṁ balavesārajjasamadhigamena ubhayahitaparipūraṇato paramatthapāramiyoti evaṁ ādimajjhapariyosānesu paṇidhānārambhapariniṭṭhānesu tesaṁ vibhāgoti apare. Dosupasamakaruṇāpakatikānaṁ bhavasukhavimuttisukhaparamasukhappattānaṁ puññūpacayabhedato tabbibhāgoti aññe.",
  "tika-s0101t1:161": "Lajjāsatimānāpassayānaṁ lokuttaradhammādhipatīnaṁ sīlasamādhipaññāgarukānaṁ tāritataritatārayitūnaṁ anubuddhapaccekabuddhasammāsambuddhānaṁ pāramī, upapāramī, paramatthapāramīti bodhittayappattito yathāvuttavibhāgoti keci. Cittapaṇidhito yāva vacīpaṇidhi, tāva pavattā sambhārā pāramiyo, vacīpaṇidhito yāva kāyapaṇidhi, tāva pavattā upapāramiyo, kāyapaṇidhito pabhuti paramatthapāramiyoti apare. Aññe pana ‘‘parapuññānumodanavasena pavattā sambhārā pāramiyo, paresaṁ kārāpanavasena pavattā upapāramiyo, sayaṁ karaṇavasena pavattā paramatthapāramiyo’’ti vadanti. Tathā bhavasukhāvaho puññañāṇasambhāro pāramī, attano nibbānasukhāvaho upapāramī, paresaṁ tadubhayasukhāvaho paramatthapāramīti eke.",
  "tika-s0101t1:162": "Puttadāradhanādiupakaraṇapariccāgo pana dānapāramī, attano aṅgapariccāgo dānaupapāramī, attano jīvitapariccāgo dānaparamatthapāramī. Tathā puttadārādikassa tividhassapi hetu avītikkamanavasena tisso sīlapāramiyo, tesu eva tividhesu vatthūsu ālayaṁ upacchinditvā nikkhamanavasena tisso nekkhammapāramiyo, upakaraṇaṅgajīvitataṇhaṁ samūhanitvā sattānaṁ hitāhitavinicchayakaraṇavasena tisso paññāpāramiyo, yathāvuttabhedānaṁ pariccāgādīnaṁ vāyamanavasena tisso vīriyapāramiyo, upakaraṇaṅgajīvitantarāyakarānaṁ khamanavasena tisso khantipāramiyo, upakaraṇaṅgajīvitahetu saccāpariccāgavasena tisso saccapāramiyo, dānādipāramiyo akuppādhiṭṭhānavaseneva samijjhantīti upakaraṇādivināsepi acalādhiṭṭhānavasena tisso adhiṭṭhānapāramiyo, upakaraṇādiupaghātakesupi sattesu mettāya avijahanavasena tisso mettāpāramiyo, yathāvuttavatthuttayassa upakārāpakāresu sattasaṅkhāresu majjhattatāpaṭilābhavasena tisso upekkhāpāramiyoti evamādinā etāsaṁ vibhāgo veditabbo.",
  "tika-s0101t1:163": "Ko saṅgahoti ettha pana yathā etā vibhāgato tiṁsavidhāpi dānapāramīādibhāvato dasavidhā, evaṁ dānasīlakhantivīriyajhānapaññāsabhāvena chabbidhā. Etāsu hi nekkhammapāramī sīlapāramiyā saṅgahitā tassā pabbajjābhāve, nīvaraṇavivekabhāve pana jhānapāramiyā, kusaladhammabhāve chahipi saṅgahitā. Saccapāramī sīlapāramiyā ekadesoyeva vacīsaccaviratisaccapakkhe, ñāṇasaccapakkhe pana paññāpāramiyā saṅgahitā. Mettāpāramī jhānapāramiyā eva, upekkhāpāramī jhānapaññāpāramīhi, adhiṭṭhānapāramī sabbāhipi saṅgahitāti.",
  "tika-s0101t1:164": "Etesañca dānādīnaṁ channaṁ guṇānaṁ aññamaññaṁ sambandhānaṁ pañcadasayugaḷādīni pañcadasayugaḷādisādhakāni honti – seyyathidaṁ? Dānasīlayugaḷena parahitāhitānaṁ karaṇākaraṇayugaḷasiddhi, dānakhantiyugaḷena alobhādosayugaḷasiddhi, dānavīriyayugaḷena cāgasutayugaḷasiddhi, dānajhānayugaḷena kāmadosappahānayugaḷasiddhi, dānapaññāyugaḷena ariyayānadhurayugaḷasiddhi, sīlakhantidvayena payogāsayasuddhidvayasiddhi, sīlavīriyadvayena bhāvanādvayasiddhi, sīlajhānadvayena dussīlyapariyuṭṭhānappahānadvayasiddhi, sīlapaññādvayena dānadvayasiddhi, khantivīriyayugaḷena khamātejadvayasiddhi, khantijhānayugaḷena virodhānurodhappahānayugaḷasiddhi , khantipaññāyugaḷena suññatākhantipaṭivedhadukasiddhi, vīriyajhānadukena paggāhāvikkhepadukasiddhi, vīriyapaññādukena saraṇadukasiddhi, jhānapaññādukena yānadukasiddhi. Dānasīlakhantittikena lobhadosamohappahānattikasiddhi, dānasīlavīriyattikena bhogajīvitakāyasārādānattikasiddhi, dānasīlajhānattikena puññakiriyavatthuttikasiddhi, dānasīlapaññātikena āmisābhayadhammadānattikasiddhīti evaṁ itarehipi tikehi catukkādīhi ca yathāsambhavaṁ tikāni catukkādīni ca yojetabbāni.",
  "tika-s0101t1:165": "Evaṁ chabbidhānampi pana imāsaṁ pāramīnaṁ catūhi adhiṭṭhānehi saṅgaho veditabbo. Sabbapāramīnaṁ samūhasaṅgahato hi cattāri adhiṭṭhānāni. Seyyathidaṁ – saccādhiṭṭhānaṁ, cāgādhiṭṭhānaṁ, upasamādhiṭṭhānaṁ, paññādhiṭṭhānanti. Tattha adhitiṭṭhati etena, ettha vā adhitiṭṭhati, adhiṭṭhānamattameva vā tanti adhiṭṭhānaṁ. Saccañca taṁ adhiṭṭhānañca, saccassa vā adhiṭṭhānaṁ, saccaṁ adhiṭṭhānaṁ etassāti vā saccādhiṭṭhānaṁ. Evaṁ sesesupi. Tattha avisesato tāva lokuttaraguṇe katābhinīhārassa anukampitasabbasattassa mahāsattassa pariññānurūpaṁ sabbapāramipariggahato saccādhiṭṭhānaṁ, tesaṁ paṭipakkhapariccāgato cāgādhiṭṭhānaṁ, sabbapāramitāguṇehi upasamato upasamādhiṭṭhānaṁ , tehiyeva parahitopāyakosallato paññādhiṭṭhānaṁ. Visesato pana ‘‘atthikajanaṁ avisaṁvādetvā dassāmī’’ti paṭijānato, paṭiññaṁ avisaṁvādetvā dānato, dānaṁ avisaṁvādetvā anumodanato, macchariyādipaṭipakkhapariccāgato, deyyapaṭiggāhakadānadeyyadhammakkhayesu lobhadosamohabhayavūpasamato, yathārahaṁ yathākālaṁ yathāvidhānañca dānato, paññuttarato ca kusaladhammānaṁ caturadhiṭṭhānapadaṭṭhānaṁ dānaṁ. Tathā saṁvarasamādānassa avītikkamato, dussīlyapariccāgato, duccaritavūpasamato, paññuttarato ca caturadhiṭṭhānapadaṭṭhānaṁ sīlaṁ. Yathāpaṭiññaṁ khamanato, parāparādhavikappapariccāgato, kodhapariyuṭṭhānavūpasamato, paññuttarato ca caturadhiṭṭhānapadaṭṭhānā khanti. Paṭiññānurūpaṁ parahitakaraṇato, visādapariccāgato, akusaladhammānaṁ vūpasamato, paññuttarato ca caturadhiṭṭhānapadaṭṭhānaṁ vīriyaṁ. Paṭiññānurūpaṁ lokahitānucintanato, nīvaraṇapariccāgato, cittavūpasamato, paññuttarato ca caturadhiṭṭhānapadaṭṭhānaṁ jhānaṁ. Yathāpaṭiññaṁ parahitūpāyakosallato, anupāyakiriyāpariccāgato , mohajapariḷāhavūpasamato, sabbaññutāpaṭilābhato ca caturadhiṭṭhānapadaṭṭhānā paññā.",
  "tika-s0101t1:166": "Tattha ñeyyapaṭiññānuvidhānehi saccādhiṭṭhānaṁ, vatthukāmakilesakāmapariccāgehi cāgādhiṭṭhānaṁ, dosadukkhavūpasamehi upasamādhiṭṭhānaṁ, anubodhapaṭivedhehi paññādhiṭṭhānaṁ. Tividhasaccapariggahitaṁ dosattayavirodhi saccādhiṭṭhānaṁ, tividhacāgapariggahitaṁ dosattayavirodhi cāgādhiṭṭhānaṁ, tividhavūpasamapariggahitaṁ dosattayavirodhi upasamādhiṭṭhānaṁ, tividhañāṇapariggahitaṁ dosattayavirodhi paññādhiṭṭhānaṁ. Saccādhiṭṭhānapariggahitāni cāgūpasamapaññādhiṭṭhānāni avisaṁvādanato , paṭiññānuvidhānato ca. Cāgādhiṭṭhānapariggahitāni saccūpasamapaññādhiṭṭhānāni paṭipakkhapariccāgato, sabbapariccāgaphalattā ca. Upasamādhiṭṭhānapariggahitāni saccacāgapaññādhiṭṭhānāni kilesapariḷāhūpasamato, kāmūpasamato, kāmapariḷāhūpasamato ca. Paññādhiṭṭhānapariggahitāni saccacāgūpasamādhiṭṭhānāni ñāṇapubbaṅgamato, ñāṇānuparivattanato cāti evaṁ sabbāpi pāramiyo saccappabhāvitā cāgaparibyañjitā upasamopabrūhitā paññāparisuddhā. Saccañhi etāsaṁ janakahetu, cāgo pariggāhakahetu, upasamo parivuḍḍhihetu, paññā pārisuddhihetu. Tathā ādimhi saccādhiṭṭhānaṁ saccapaṭiññattā, majjhe cāgādhiṭṭhānaṁ katapaṇidhānassa parahitāya attapariccāgato, ante upasamādhiṭṭhānaṁ sabbūpasamapariyosānattā, ādimajjhapariyosānesu paññādhiṭṭhānaṁ tasmiṁ sati sambhavato, asati abhāvato, yathāpaṭiññañca bhāvato.",
  "tika-s0101t1:167": "Tattha mahāpurisā attahitaparahitakarehi garupiyabhāvakarehi saccacāgādhiṭṭhānehi gihibhūtā āmisadānena pare anuggaṇhanti. Tathā attahitaparahitakarehi garupiyabhāvakarehi upasamapaññādhiṭṭhānehi ca pabbajitabhūtā dhammadānena pare anuggaṇhanti.",
  "tika-s0101t1:168": "Tattha antimabhave bodhisattassa caturadhiṭṭhānaparipūraṇaṁ. Paripuṇṇacaturadhiṭṭhānassa hi carimakabhavūpapattīti eke. Tatra hi gabbhokkantiṭhitiabhinikkhamanesu paññādhiṭṭhānasamudāgamena sato sampajāno saccādhiṭṭhānapāripūriyā sampatijāto uttarābhimukho sattapadavītihārena gantvā sabbā disā oloketvā saccānuparivattinā vacasā ‘‘aggohamasmi lokassa, jeṭṭho…pe… seṭṭhohamasmi lokassā’’ti (dī. ni. 2.31; ma. ni. 3.207) tikkhattuṁ sīhanādaṁ nadi, upasamādhiṭṭhānasamudāgamena jiṇṇāturamatapabbajitadassāvino catudhammapadesakovidassa yobbanārogyajīvitasampattimadānaṁ upasamo, cāgādhiṭṭhānasamudāgamena mahato ñātiparivaṭṭassa hatthagatassa ca cakkavattirajjassa anapekkhapariccāgoti.",
  "tika-s0101t1:169": "Dutiye ṭhāne abhisambodhiyaṁ caturadhiṭṭhānaṁ paripuṇṇanti keci. Tattha hi yathāpaṭiññaṁ saccādhiṭṭhānasamudāgamena catunnaṁ ariyasaccānaṁ abhisamayo, tato hi saccādhiṭṭhānaṁ paripuṇṇaṁ. Cāgādhiṭṭhānasamudāgamena sabbakilesopakkilesapariccāgo, tato hi cāgādhiṭṭhānaṁ paripuṇṇaṁ. Upasamādhiṭṭhānasamudāgamena paramūpasamasampatti, tato hi upasamādhiṭṭhānaṁ paripuṇṇaṁ. Paññādhiṭṭhānasamudāgamena anāvaraṇañāṇapaṭilābho, tato hi paññādhiṭṭhānaṁ paripuṇṇanti, taṁ asiddhaṁ abhisambodhiyāpi paramatthabhāvato.",
  "tika-s0101t1:170": "Tatiye ṭhāne dhammacakkappavattane (saṁ. ni. 5.1081; mahāva. 13; paṭi. ma. 2.30) caturadhiṭṭhānaṁ paripuṇṇanti aññe. Tattha hi saccādhiṭṭhānasamudāgatassa dvādasahi ākārehi ariyasaccadesanāya saccādhiṭṭhānaṁ paripuṇṇaṁ, cāgādhiṭṭhānasamudāgatassa saddhammamahāyāgakaraṇena cāgādhiṭṭhānaṁ paripuṇṇaṁ. Upasamādhiṭṭhānasamudāgatassa sayaṁ upasantassa paresaṁ upasamanena upasamādhiṭṭhānaṁ paripuṇṇaṁ, paññādhiṭṭhānasamudāgatassa vineyyānaṁ āsayādiparijānanena paññādhiṭṭhānaṁ paripuṇṇanti, tadapi asiddhaṁ apariyositattā buddhakiccassa.",
  "tika-s0101t1:171": "Catutthe ṭhāne parinibbāne caturadhiṭṭhānaparipuṇṇanti apare. Tatra hi parinibbutattā paramatthasaccasampattiyā saccādhiṭṭhānaparipūraṇaṁ, sabbūpadhipaṭinissaggena cāgādhiṭṭhānaparipūraṇaṁ, sabbasaṅkhārūpasamena upasamādhiṭṭhānaparipūraṇaṁ, paññāpayojanapariniṭṭhānena paññādhiṭṭhānaparipūraṇanti.",
  "tika-s0101t1:172": "Tatra mahāpurisassa visesena mettākhette abhijātiyaṁ saccādhiṭṭhānasamudāgatassa saccādhiṭṭhānaparipūraṇamabhibyattaṁ, visesena karuṇākhette abhisambodhiyaṁ paññādhiṭṭhānasamudāgatassa paññādhiṭṭhānaparipūraṇamabhibyattaṁ, visesena muditākhette dhammacakkappavattane (saṁ. ni. 5.1081; mahāva. 13; paṭi. ma. 2.30) cāgādhiṭṭhānasamudāgatassa cāgādhiṭṭhānaparipūraṇamabhibyattaṁ, visesena upekkhākhette parinibbāne upasamādhiṭṭhānasamudāgatassa upasamādhiṭṭhānaparipūraṇamabhibyattanti daṭṭhabbaṁ.",
  "tika-s0101t1:173": "Tatrapi saccādhiṭṭhānasamudāgatassa saṁvāsena sīlaṁ veditabbaṁ, cāgādhiṭṭhānasamudāgatassa saṁvohārena soceyyaṁ veditabbaṁ, upasamādhiṭṭhānasamudāgatassa āpadāsu thāmo veditabbo, paññādhiṭṭhānasamudāgatassa sākacchāya paññā veditabbā. Evaṁ sīlājīvacittadiṭṭhivisuddhiyo veditabbā.",
  "tika-s0101t1:174": "Tathā saccādhiṭṭhānasamudāgamena dosā agatiṁ na gacchati avisaṁvādanato, cāgādhiṭṭhānasamudāgamena lobhā agatiṁ na gacchati anabhisaṅgato, upasamādhiṭṭhānasamudāgamena bhayā agatiṁ na gacchati anaparādhato, paññādhiṭṭhānasamudāgamena mohā agatiṁ na gacchati yathābhūtāvabodhato.",
  "tika-s0101t1:175": "Tathā paṭhamena aduṭṭho adhivāseti, dutiyena aluddho paṭisevati, tatiyena abhīto parivajjeti, catutthena asammūḷho vinodeti. Paṭhamena nekkhammasukhappatti, itarehi pavivekaupasamasambodhisukhappattiyo hontīti daṭṭhabbā. Tathā vivekajapītisukhasamādhijapītisukhaappītijakāyasukhasatipārisuddhijaupekkhāsukhappattiyo etehi catūhi yathākkamaṁ hontīti. Evamanekaguṇānubandhehi catūhi adhiṭṭhānehi sabbapāramisamūhasaṅgaho veditabbo. Yathā ca catūhi adhiṭṭhānehi sabbapāramisaṅgaho, evaṁ karuṇāpaññāhipīti daṭṭhabbaṁ. Sabbopi hi bodhisambhāro karuṇāpaññāhi saṅgahito. Karuṇāpaññāpariggahitā hi dānādiguṇā mahābodhisambhārā bhavanti buddhattasiddhipariyosānāti evametāsaṁ saṅgaho veditabbo.",
  "tika-s0101t1:176": "Ko sampādanūpāyoti sakalassāpi puññādisambhārassa sammāsambodhiṁ, uddissa anavasesasambharaṇaṁ avekallakāritāyogena, tattha ca sakkaccakāritā ādarabahumānayogena, sātaccakāritā nirantarapayogena, cirakālādiyogo ca antarā avosānāpajjanenāti caturaṅgayogo etāsaṁ sampādanūpāyo. Apica samāsato katābhinīhārassa attani sinehassa pariyādānaṁ, paresu ca sinehassa parivaḍḍhanaṁ etāsaṁ sampādanūpāyo. Sammāsambodhisamadhigamāya hi katamahāpaṇidhānassa mahāsattassa yāthāvato parijānanena sabbesu dhammesu anupalittassa attani sineho parikkhayaṁ pariyādānaṁ gacchati, mahākaruṇāsamāyogavasena pana piye putte viya sabbasatte sampassamānassa tesu mettāsineho parivaḍḍhati. Tato ca taṁtadāvatthānurūpamattaparasantānesu lobhadosamohavigamena vidūrīkatamacchariyādibodhisambhārapaṭipakkho mahāpuriso dānapiyavacanaatthacariyāsamānattatāsaṅkhātehi catūhi saṅgahavatthūhi (dī. ni. 3.210; a. ni. 4.32) caturadhiṭṭhānānugatehi accantaṁ janassa saṅgahakaraṇavasena upari yānattaye avatāraṇaṁ paripācanañca karoti. Mahāsattānañhi mahāpaññā mahākaruṇā ca dānena alaṅkatā; dānaṁ piyavacanena; piyavacanaṁ atthacariyāya; atthacariyā samānattatāya alaṅkatā saṅgahitā ca. Sabbabhūtattabhūtassa hi bodhisattassa sabbattha samānasukhadukkhatāya samānattatāsiddhi. Buddhabhūto pana teheva saṅgahavatthūhi caturadhiṭṭhānaparipūritābhibuddhehi janassa accantikasaṅgahakaraṇena abhivinayanaṁ karoti. Dānañhi sammāsambuddhānaṁ cāgādhiṭṭhānena paripūritābhibuddhaṁ ; piyavacanaṁ saccādhiṭṭhānena; atthacariyā paññādhiṭṭhānena; samānattatā upasamādhiṭṭhānena paripūritābhibuddhā. Tathāgatānañhi sabbasāvakapaccekabuddhehi samānattatā parinibbāne. Tatra hi tesaṁ avisesato ekībhāvo. Tenevāha ‘‘natthi vimuttiyā nānatta’’nti.",
  "tika-s0101t1:177": "Honti cettha –",
  "tika-s0101t1:178": "‘‘Sacco cāgī upasanto, paññavā anukampako,",
  "tika-s0101t1:179": "Sambhatasabbasambhāro, kaṁ nāmatthaṁ na sādhaye.",
  "tika-s0101t1:180": "Mahākāruṇiko satthā, hitesī ca upekkhako,",
  "tika-s0101t1:181": "Nirapekkho ca sabbattha, aho acchariyo jino.",
  "tika-s0101t1:182": "Viratto sabbadhammesu, sattesu ca upekkhako,",
  "tika-s0101t1:183": "Sadā sattahite yutto, aho acchariyo jino.",
  "tika-s0101t1:184": "Sabbadā sabbasattānaṁ, hitāya ca sukhāya ca,",
  "tika-s0101t1:185": "Uyyutto akilāsū ca, aho acchariyo jino’’ti. (cariyā. aṭṭha. 320 pakiṇṇakakathā);",
  "tika-s0101t1:186": "Kittakena kālena sampādananti heṭṭhimena tāva paricchedena cattāri asaṅkhyeyyāni kappasatasahassañca, majjhimena aṭṭhāsaṅkhyeyyāni kappasatasahassañca, uparimena soḷasāsaṅkhyeyyāni kappasatasahassañca, ete ca bhedā yathākkamaṁ paññādhikasaddhādhikavīriyādhikavasena ñātabbā. Paññādhikānañhi saddhā mandā hoti, paññā tikkhā. Saddhādhikānaṁ paññā majjhimā hoti, vīriyādhikānaṁ paññā mandā. Paññānubhāvena ca sammāsambodhi abhigantabbāti aṭṭhakathāyaṁ vuttaṁ. Avisesena pana vimuttiparipācanīyānaṁ dhammānaṁ tikkhamajjhimamudubhāvena tayopete bhedā yuttāti vadanti. Tividhā hi bodhisattā abhinīhārakkhaṇe bhavanti ugghaṭitaññūvipañcitaññūneyyabhedena. Tesu ugghaṭitaññū sammāsambuddhassa sammukhā catuppadikaṁ gāthaṁ suṇanto tatiyapade apariyositeyeva chaabhiññāhi saha paṭisambhidāhi arahattaṁ pattuṁ samatthupanissayo hoti, dutiyo satthu sammukhā catuppadikaṁ gāthaṁ suṇanto apariyositeyeva catutthapade chahi abhiññāhi arahattaṁ pattuṁ samatthupanissayo hoti, itaro bhagavato sammukhā catuppadikaṁ gāthaṁ sutvā pariyositāya gāthāya chahi abhiññāhi arahattaṁ pattuṁ samatthupanissayo bhavati. Tayopete vinā kālabhedena katābhinīhāraladdhabyākaraṇā pāramiyo pūrentā yathākkamaṁ yathāvuttabhedena kālena sammāsambodhiṁ pāpuṇanti. Tesu tesu pana kālabhedesu aparipuṇṇesu te te mahāsattā divase divase vessantaradānasadisaṁ dānaṁ dentāpi tadanurūpe sīlādisabbapāramidhamme ācinantāpi antarā buddhā bhavissantīti akāraṇametaṁ. Kasmā? Ñāṇassa aparipaccanato. Paricchinnakālanipphāditaṁ viya hi sassaṁ paricchinnakāle parinipphāditā sammāsambodhi. Tadantarā pana sabbussāhena vāyamantenāpi na sakkā pāpuṇitunti pāramipāripūrī yathāvuttakālavisesaṁ vinā na sampajjatīti veditabbaṁ.",
  "tika-s0101t1:187": "Ko ānisaṁsoti ye te katābhinīhārānaṁ bodhisattānaṁ –",
  "tika-s0101t1:188": "‘‘Evaṁ sabbaṅgasampannā, bodhiyā niyatā narā;",
  "tika-s0101t1:189": "Saṁsaraṁ dīghamaddhānaṁ, kappakoṭisatehipi;",
  "tika-s0101t1:190": "Avīcimhi nuppajjanti, tathā lokantaresu cā’’ti. ādinā (abhi. aṭṭha. 1.nidānakathā; apa. aṭṭha. 1.dūrenidānakathā; jā. aṭṭha. 1.dūrenidānakathā; bu. vaṁ. aṭṭha. 27.dūrenidānakathā; cariyā. aṭṭha. pakiṇṇakakathā) –",
  "tika-s0101t1:191": "Aṭṭhārasa abhabbaṭṭhānānupagamanappakārā ānisaṁsā saṁvaṇṇitā. Ye ca ‘‘sato sampajāno ānanda bodhisatto tusitākāyā cavitvā mātukucchiṁ okkamī’’tiādinā (ma. ni. 3.199) soḷasa acchariyabbhutadhammappakārā, ye ca ‘‘sītaṁ byapagataṁ hoti, uṇhañca upasammatī’’tiādinā (bu. vaṁ. 83), ‘‘jāyamāne kho sāriputta bodhisatte ayaṁ dasasahassilokadhātu saṅkampati sampakampati sampavedhatī’’tiādinā ca dvattiṁsa pubbanimittappakārā, ye vā panaññepi ‘‘bodhisattānaṁ adhippāyasamijjhanaṁ kammādīsu vasībhāvo’’ti evamādayo tattha tattha jātakabuddhavaṁsādīsu dassitappakārā ānisaṁsā, te sabbepi etāsaṁ ānisaṁsā, tathā yathānidassitabhedā alobhādosādiguṇayugaḷādayo cāti veditabbā.",
  "tika-s0101t1:192": "Kiṁphalanti samāsato tāva sammāsambuddhabhāvo etāsaṁ phalaṁ, vitthārato pana dvattiṁsamahāpurisalakkhaṇa- (dī. ni. 2.24 ādayo; 3.168 ādayo; ma. ni. 2.385) asītianubyañjanabyāmappabhādianekaguṇagaṇasamujjalarūpakāyasampattiadhiṭṭhānā dasabalacatuvesārajjachaasādhāraṇañāṇaaṭṭhārasāveṇikabuddhadhamma- (dī. ni. aṭṭha. 3.305; mūlaṭī. 2.suttantabhājanīyavaṇṇanā) -pabhutianekasatasahassaguṇasamudayopasobhinī dhammakāyasirī, yāvatā pana buddhaguṇā ye anekehipi kappehi sammāsambuddhenāpi vācāya pariyosāpetuṁ na sakkā, idaṁ etāsaṁ phalanti ayamettha saṅkhepo, vitthāro pana buddhavaṁsacariyāpiṭakajātakamahāpadānasuttādīnaṁ vasena veditabbo.",
  "tika-s0101t1:193": "Yathāvuttāya paṭipadāya yathāvuttavibhāgānaṁ pāramīnaṁ pūritabhāvaṁ sandhāyāha ‘‘samatiṁsa pāramiyo pūretvā’’ti. Satipi mahāpariccāgānaṁ dānapāramibhāve pariccāgavisesabhāvadassanatthañceva sudukkarabhāvadassanatthañca ‘‘pañca mahāpariccāge’’ti visuṁ gahaṇaṁ, tatoyeva ca aṅgapariccāgato visuṁ nayanapariccāgaggahaṇaṁ, pariggahapariccāgabhāvasāmaññepi dhanarajjapariccāgato puttadārapariccāgaggahaṇañca kataṁ. Gatapaccāgatikavattasaṅkhātāya pubbabhāgapaṭipadāya saddhiṁ abhiññāsamāpattinipphādanaṁ pubbayogo. Dānādīsuyeva sātisayapaṭipattinipphādanaṁ pubbacariyā, yā cariyāpiṭakasaṅgahitā. Abhinīhāro pubbayogo, dānādipaṭipatti, kāyavivekavasena ekacariyā vā pubbacariyāti keci. Dānādīnañceva appicchatādīnañca saṁsāranibbānesu ādīnavānisaṁsādīnañca vibhāvanavasena sattānaṁ bodhittaye patiṭṭhāpanaparipācanavasena pavattā kathā dhammakkhānaṁ. Ñātīnaṁ atthacariyā ñātatthacariyā, sāpi karuṇāyanavaseneva. Ādi-saddena lokatthacariyādayo saṅgaṇhāti. Kammassakatāñāṇavasena, anavajjakammāyatanavijjāṭṭhānaparicayavasena, khandhāyatanādiparicayavasena, lakkhaṇattayatīraṇavasena ca ñāṇacāro buddhicariyā, sā pana atthato paññāpāramīyeva, ñāṇasambhāradassanatthaṁ visuṁ gahaṇaṁ. Koṭinti pariyanto, ukkaṁsoti attho. Cattāro satipaṭṭhāne bhāvetvā brūhetvāti sambandho. Tattha bhāvetvāti uppādetvā. Brūhetvāti vaḍḍhetvā. Satipaṭṭhānādiggahaṇena āgamanapaṭipadaṁ matthakaṁ pāpetvā dasseti, vipassanāsahagatā eva vā satipaṭṭhānādayo daṭṭhabbā. Ettha ca ‘‘yena abhinīhārenā’’tiādinā āgamanapaṭipadāya ādiṁ dasseti, ‘‘dānapāramī’’tiādinā majjhaṁ, ‘‘cattāro satipaṭṭhāne’’tiādinā pariyosānanti veditabbaṁ.",
  "tika-s0101t1:194": "Sampatijātoti hatthato muccitvā muhuttajāto, na mātukucchito nikkhantamatto. Nikkhantamattañhi mahāsattaṁ paṭhamaṁ brahmāno suvaṇṇajālena paṭiggaṇhiṁsu, tesaṁ hatthato cattāro mahārājāno ajinappaveṇiyā, tesaṁ hatthato manussā dukūlacumbaṭakena paṭiggaṇhiṁsu, manussānaṁ hatthato muñcitvā pathaviyaṁ patiṭṭhitoti yathāha bhagavā mahāpadānadesanāyaṁ. Setamhi chatteti dibbasetacchatte. Anuhīramāneti dhāriyamāne. Ettha ca chattaggahaṇeneva khaggādīni pañca kakudhabhaṇḍānipi (jā. 2.19.72) vuttānevāti veditabbaṁ. Khaggatālavaṇṭamorahatthakavāḷabījanīuṇhīsapaṭṭāpi hi chattena saha tadā upaṭṭhitā ahesuṁ. Chattādīniyeva ca tadā paññāyiṁsu, na chattādigāhakā. Sabbā ca disāti dasapi disā. Nayidaṁ sabbadisāvilokanaṁ sattapadavītihāruttarakālaṁ daṭṭhabbaṁ. Mahāsatto hi manussānaṁ hatthato muccitvā puratthimadisaṁ olokesi, tattha devamanussā gandhamālādīhi pūjayamānā ‘‘mahāpurisa idha tumhehi sadisopi natthi, kuto uttaritaro’’ti āhaṁsu. Evaṁ catasso disā, catasso anudisā, heṭṭhā, uparīti sabbā disā anuviloketvā sabbattha attanā sadisaṁ adisvā ‘‘ayaṁ uttarā disā’’ti tattha sattapadavītihārena agamāsi. Āsabhinti uttamaṁ. Aggoti sabbapaṭhamo. Jeṭṭho seṭṭhoti ca tasseva vevacanaṁ. Ayamantimā jāti, natthi dāni punabbhavoti imasmiṁ attabhāve pattabbaṁ arahattaṁ byākāsi.",
  "tika-s0101t1:195": "‘‘Anekesaṁ visesādhigamānaṁ pubbanimittabhāvenā’’ti saṅkhittena vuttamatthaṁ ‘‘yañhī’’tiādinā vitthārato dasseti. Tattha etthāti –",
  "tika-s0101t1:196": "‘‘Anekasākhañca sahassamaṇḍalaṁ,",
  "tika-s0101t1:197": "Chattaṁ marū dhārayumantalikkhe;",
  "tika-s0101t1:198": "Suvaṇṇadaṇḍā vītipatanti cāmarā,",
  "tika-s0101t1:199": "Na dissare cāmarachattagāhakā’’ti. (su. ni. 693);",
  "tika-s0101t1:200": "Imissā gāthāya. Sabbaññutaññāṇameva sabbattha appaṭihatacāratāya anāvaraṇañāṇanti āha ‘‘sabbaññutānāvaraṇañāṇapaṭilābhassā’’ti. ‘‘Tathā ayaṁ bhagavāpi gato…pe… pubbanimittabhāvenā’’ti etena abhijātiyaṁ dhammatāvasena uppajjanavisesā sabbabodhisattānaṁ sādhāraṇāti dasseti. Pāramitānissandā hi teti.",
  "tika-s0101t1:201": "Vikkamīti agamāsi. Marūti devā. Samāti vilokanasamatāya samā sadisiyo. Mahāpuriso hi yathā ekaṁ disaṁ vilokesi, evaṁ sesā disāpi, na katthaci vilokane vibandho tassa ahosīti. Samāti vā viloketuṁ yuttāti attho. Na hi tadā bodhisattassa virūpabībhacchavisamarūpāni viloketuṁ ayuttāni disāsu upaṭṭhahantīti.",
  "tika-s0101t1:202": "‘‘Evaṁ tathāgato’’ti kāyagamanaṭṭhena gata-saddena tathāgata-saddaṁ niddisitvā idāni ñāṇagamanaṭṭhena taṁ dassetuṁ ‘‘atha vā’’tiādimāha. Tattha nekkhammenāti alobhappadhānena kusalacittuppādena. Kusalā hi dhammā idha nekkhammaṁ, na pabbajjādayo, ‘‘paṭhamajjhānenā’’ti ca vadanti. Pahāyāti pajahitvā. Gato adhigato, paṭipanno uttarivisesanti attho. Pahāyāti vā pahānahetu, pahānalakkhaṇaṁ vā. Hetulakkhaṇattho hi ayaṁ pahāya-saddo. ‘‘Kāmacchandādippahānahetukaṁ gato’’ti hettha vuttaṁ gamanaṁ avabodho, paṭipatti eva vā. Kāmacchandādippahānena ca taṁ lakkhīyati. Esa nayo ‘‘padāletvā’’tiādīsupi. Abyāpādenāti mettāya. Ālokasaññāyāti vibhūtaṁ katvā manasikaraṇena upaṭṭhitaālokasañjānanena . Avikkhepenāti samādhinā. Dhammavavatthānenāti kusalādidhammānaṁ yāthāvavinicchayena, ‘‘sappaccayanāmarūpavavatthānenā’’tipi vadanti.",
  "tika-s0101t1:203": "Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā (vibha. 508) vuttāya paṭhamajjhānassa pubbabhāgapaṭipadāya bhagavato tathāgatabhāvaṁ dassetvā idāni saha upāyena aṭṭhahi samāpattīhi, aṭṭhārasahi ca mahāvipassanāhi taṁ dassetuṁ ‘‘ñāṇenā’’tiādimāha. Nāmarūpapariggahakaṅkhāvitaraṇānañhi vibandhabhūtassa mohassa dūrīkaraṇena ñātapariññāyaṁ ṭhitassa aniccasaññādayo sijjhanti, tathā jhānasamāpattīsu abhiratinimittena pāmojjena, tattha anabhiratiyā vinoditāya jhānādi samadhigamoti samāpattivipassanānaṁ arativinodanaavijjāpadālanādi upāyo, uppaṭipāṭiniddeso pana nīvaraṇasabhāvāya avijjāya heṭṭhā nīvaraṇesupi saṅgahadassanatthanti daṭṭhabbaṁ. Samāpattivihārappavesavibandhanena nīvaraṇāni kavāṭasadisānīti āha ‘‘nīvaraṇakavāṭaṁ ugghāṭetvā’’ti. ‘‘Rattiṁ vitakketvā vicāretvā divā kammante payojetī’’ti vuttaṭṭhāne viya vitakkavicārā dhūmāyanāti adhippetāti āha ‘‘vitakkavicāradhūma’’nti. Kiñcāpi paṭhamajjhānūpacāreyeva ca dukkhaṁ, catutthajjhānūpacāreyeva sukhaṁ pahīyati, atisayappahānaṁ pana sandhāyāha ‘‘catutthajjhānena sukhadukkhaṁ pahāyā’’ti.",
  "tika-s0101t1:204": "Aniccassa, aniccanti anupassanā aniccānupassanā, tebhūmakadhammānaṁ aniccataṁ gahetvā pavattāya vipassanāyetaṁ nāmaṁ. Niccasaññanti saṅkhatadhamme ‘‘niccā, sassatā’’ti evaṁ pavattamicchāsaññaṁ , saññāsīsena diṭṭhicittānampi gahaṇaṁ daṭṭhabbaṁ. Esa nayo ito paresupi. Nibbidānupassanāyāti saṅkhāresu nibbijjanākārena pavattāya anupassanāya. Nandinti sappītikataṇhaṁ. Tathā virāgānupassanāyāti virajjanākārena pavattāya anupassanāya. Nirodhānupassanāyāti saṅkhārānaṁ nirodhassa anupassanāya. ‘‘Te saṅkhārā nirujjhantiyeva, āyatiṁ samudayavasena na uppajjantī’’ti evaṁ vā anupassanā nirodhānupassanā. Tenevāha ‘‘nirodhānupassanāya nirodheti, no samudetī’’ti. Muñcitukamyatā hi ayaṁ balappattāti. Paṭinissajjanākārena pavattā anupassanā paṭinissaggānupassanā. Paṭisaṅkhā santiṭṭhanā hi ayaṁ. Ādānanti niccādivasena gahaṇaṁ. Santatisamūhakiccārammaṇānaṁ vasena ekattaggahaṇaṁ ghanasaññā. Āyūhanaṁ abhisaṅkharaṇaṁ. Avatthāvisesāpatti vipariṇāmo. Dhuvasaññanti thirabhāvaggahaṇaṁ. Nimittanti samūhādighanavasena, sakiccaparicchedatāya ca saṅkhārānaṁ saviggahaggahaṇaṁ. Paṇidhinti rāgādipaṇidhiṁ, sā panatthato taṇhānaṁ vasena saṅkhāresu ninnatā.",
  "tika-s0101t1:205": "Abhinivesanti attānudiṭṭhiṁ. Aniccadukkhādivasena sabbadhammatīraṇaṁ adhipaññādhammavipassanā. Sārādānābhinivesanti asāre sāraggahaṇavipallāsaṁ. ‘‘Issarakuttādivasena loko samuppanno’’ti abhiniveso sammohābhiniveso. Keci pana ‘‘ahosiṁ nu kho ahamatītamaddhānantiādinā pavattasaṁsayāpatti sammohābhiniveso’’ti vadanti. Saṅkhāresu leṇatāṇabhāvaggahaṇaṁ ālayābhiniveso. ‘‘Ālayaratā ālayasamuditā’’ti vacanato ālayo taṇhā, sāyeva cakkhādīsu rūpādīsu ca abhinivisanavasena pavattiyā ālayābhinivesoti keci. ‘‘Evaṁvidhā saṅkhārā paṭinissajjīyantī’’ti pavattaṁ ñāṇaṁ paṭisaṅkhānupassanā. Vaṭṭato vigatattā vivaṭṭaṁ nibbānaṁ, tattha ārammaṇakaraṇasaṅkhātena anupassanena pavattiyā vivaṭṭānupassanā gotrabhu. Saṁyogābhinivesanti saṁyujjanavasena saṅkhāresu abhinivisanaṁ. Diṭṭhekaṭṭheti diṭṭhiyā sahajātekaṭṭhe, pahānekaṭṭhe ca. ‘‘Oḷārike’’ti uparimaggavajjhe kilese apekkhitvā vuttaṁ, aññathā dassanapahātabbāpi dutiyamaggavajjhehi oḷārikāti. Aṇusahagateti aṇubhūte, idaṁ heṭṭhimamaggavajjhe apekkhitvā vuttaṁ. Sabbakileseti avasiṭṭhasabbakilese. Na hi paṭhamādimaggehi pahīnā kilesā puna pahīyantīti.",
  "tika-s0101t1:206": "Kakkhaḷattaṁ kaṭhinabhāvo. Paggharaṇaṁ dravabhāvo. Lokiyavāyunā bhastassa viya yena taṁtaṁkalāpassa uddhumāyanaṁ, thambhabhāvo vā, taṁ vitthambhanaṁ. Vijjamānepi kalāpantarabhūtānaṁ kalāpantarabhūtehi asamphuṭṭhabhāve, taṁtaṁbhūtavivittatā rūpapariyanto ākāsoti yesaṁ yo paricchedo, tehi so asamphuṭṭhova, aññathā bhūtānaṁ paricchedasabhāvo na siyā byāpībhāvāpattito . Abyāpitā hi asamphuṭṭhatāti. Yasmiṁ kalāpe bhūtānaṁ paricchedo, tehi asamphuṭṭhabhāvo asamphuṭṭhalakkhaṇaṁ. Tenāha bhagavā ākāsadhātuniddese ‘‘asamphuṭṭhaṁ catūhi mahābhūtehī’’ti (dha. sa. 637).",
  "tika-s0101t1:207": "Virodhipaccayasannipāte visadisuppatti ruppanaṁ. Cetanāpadhānattā saṅkhārakkhandhadhammānaṁ cetanāvasenetaṁ vuttaṁ ‘‘saṅkhārānaṁ abhisaṅkharaṇalakkhaṇa’’nti. Tathā hi suttantabhājanīye saṅkhārakkhandhavibhaṅge ‘‘cakkhusamphassajā cetanā’’tiādinā (vibha. 92) cetanāva vibhattā, abhisaṅkharaṇalakkhaṇā ca cetanā. Yathāha ‘‘tattha katamo puññābhisaṅkhāro? Kusalā cetanā kāmāvacarā’’tiādi (vibha. 226). Pharaṇaṁ savipphārikatā. Assaddhiyeti assaddhiyahetu, nimittatthe bhummaṁ. Esa nayo ‘‘kosajje’’tiādīsu. Vūpasamalakkhaṇanti kāyacittapariḷāhūpasamalakkhaṇaṁ. Līnuddhaccarahite adhicitte pavattamāne paggahaniggahasampahaṁsanesu abyāvaṭatāya ajjhupekkhanaṁ paṭisaṅkhānaṁ pakkhapātupacchedato.",
  "tika-s0101t1:208": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhikā sammāvācā siniddhabhāvato sampayuttadhamme, sammāvācāpaccayasubhāsitānaṁ sotārañca puggalaṁ pariggaṇhātīti sā pariggahalakkhaṇā sammāvācā. Kāyikakiriyā kiñci kattabbaṁ samuṭṭhāpeti. Sayañca samuṭṭhahanaṁ ghaṭanaṁ hotīti sammākammantasaṅkhātā virati samuṭṭhānalakkhaṇā daṭṭhabbā, sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Jīvamānassa sattassa, sampayuttadhammānaṁ vā jīvitindriyavuttiyā, ājīvasseva vā suddhi vodānaṁ. Sasampayuttadhammassa cittassa saṁkilesapakkhe patituṁ adatvā sammadeva paggaṇhanaṁ paggaho.",
  "tika-s0101t1:209": "‘‘Saṅkhārā’’ti idha cetanā adhippetāti vuttaṁ ‘‘saṅkhārānaṁ cetanālakkhaṇa’’nti. Namanaṁ ārammaṇābhimukhabhāvo. Āyatanaṁpavattanaṁ. Āyatanānaṁ vasena hi āyasaṅkhātānaṁ cittacetasikānaṁ pavatti. Taṇhāya hetulakkhaṇanti vaṭṭassa janakahetubhāvo, maggassa pana nibbānasampāpakattanti ayameva tesaṁ viseso.",
  "tika-s0101t1:210": "Tathalakkhaṇaṁ aviparītasabhāvo. Ekaraso aññamaññānativattanaṁ anūnādhikabhāvo. Yuganaddhā samathavipassanāva, ‘‘saddhāpaññā paggahāvikkhepā’’tipi vadanti.",
  "tika-s0101t1:211": "Khiṇoti kileseti khayo, maggo. Anuppādapariyosānatāya anuppādo, phalaṁ. Passaddhi kilesavūpasamo.",
  "tika-s0101t1:212": "Chandassāti kattukamyatāchandassa. Mūlalakkhaṇaṁ patiṭṭhābhāvo. Samuṭṭhāpanalakkhaṇaṁ ārammaṇapaṭipādakatāya sampayuttadhammānaṁ uppattihetutā. Samodhānaṁ visayādisannipātena gahetabbākāro, yā ‘‘saṅgatī’’ti vuccati. Samaṁ saha odahanti anena sampayuttadhammāti vā samodhānaṁ, phasso. Samosaranti sannipatanti etthāti samosaraṇaṁ. Vedanāya vinā appavattamānā sampayuttadhammā vedanānubhavananimittaṁ samosaṭā viya hontīti evaṁ vuttaṁ. Gopānasīnaṁ kūṭaṁ viya sampayuttānaṁ pāmokkhabhāvo pamukhalakkhaṇaṁ. Tato, tesaṁ vā sampayuttadhammānaṁ uttari padhānanti taduttari. Paññuttarā hi kusalā dhammā. Vimuttiyāti phalassa. Tañhi sīlādiguṇasārassa paramukkaṁsabhāvena sāraṁ. Ayañca lakkhaṇavibhāgo chadhātupañcajhānaṅgādivasena taṁtaṁsuttapadānusārena, porāṇaṭṭhakathāya āgatanayena ca katoti daṭṭhabbaṁ. Tathā hi vuttopi koci dhammo pariyāyantarappakāsanatthaṁ puna dassito, tato eva ca ‘‘chandamūlakā kusalā dhammā manasikārasamuṭṭhānā, phassasamodhānā, vedanāsamosaraṇā’’ti, ‘‘paññuttarā kusalā dhammā’’ti, ‘‘vimuttisāramidaṁ brahmacariya’’nti, ‘‘nibbānogadhañhi āvuso brahmacariyaṁ nibbānapariyosāna’’nti ca suttapadānaṁ vasena ‘‘chandassa mūlalakkhaṇa’’ntiādi vuttaṁ.",
  "tika-s0101t1:213": "Tathadhammānāma cattāri ariyasaccāni aviparītasabhāvattā. Tathāni taṁsabhāvattā. Avitathāni amusāsabhāvattā. Anaññathāni aññākārarahitattā.",
  "tika-s0101t1:214": "Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anupavattatthoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho, na jātito jarāmaraṇaṁ na hoti, na ca jātiṁ vinā aññato hotīti jātipaccayasambhūtaṭṭho. Itthañca jātito samudāgacchatīti jātipaccayasamudāgataṭṭho. Yā yā jāti yathā yathā paccayo hoti, tadanurūpaṁ pātubhāvoti attho. Avijjāya saṅkhārānaṁ paccayaṭṭhoti etthāpi na avijjā saṅkhārānaṁ paccayo na hoti, na ca avijjaṁ vinā saṅkhārā uppajjanti. Yā yā avijjā yesaṁ yesaṁ saṅkhārānaṁ yathā yathā paccayo hoti, ayaṁ avijjāya saṅkhārānaṁ paccayaṭṭho, paccayabhāvoti attho.",
  "tika-s0101t1:215": "Bhagavā taṁ jānāti passatīti sambandho. Tenāti bhagavatā. Taṁ vibhajjamānanti yojetabbaṁ. Tanti rūpāyatanaṁ. Iṭṭhāniṭṭhādīti ādi-saddena majjhattaṁ saṅgaṇhāti, tathā atītānāgatapaccuppannaparittaajjhattabahiddhātadubhayādibhedaṁ. Labbhamānakapadavasenāti ‘‘rūpāyatanaṁ diṭṭhaṁ saddāyatanaṁ sutaṁ gandhāyatanaṁ rasāyatanaṁ phoṭṭhabbāyatanaṁ mutaṁ, sabbaṁ rūpaṁ manasā viññāta’’nti (dha. sa. 966) vacanato diṭṭhapadañca viññātapadañca rūpārammaṇe labbhati. ‘‘Rūpārammaṇaṁ iṭṭhaṁ aniṭṭhaṁ majjhattaṁ parittaṁ atītaṁ anāgataṁ paccuppannaṁ ajjhattaṁ bahiddhā diṭṭhaṁ viññātaṁ rūpaṁ rūpāyatanaṁ rūpadhātu vaṇṇanibhā sanidassanaṁ sappaṭighaṁ nīlaṁ pītaka’’nti evamādīhi anekehi nāmehi. ‘‘Terasahi vārehī’’ti rūpakaṇḍe (dha. sa. 614 ādayo) āgate terasa niddesavāre sandhāyāha. Ekekasmiñca vāre catunnaṁ catunnaṁ vavatthāpananayānaṁ vasena ‘‘dvipaññāsāyanayehī’’ti āha. Tathameva aviparītadassitāya, appaṭivattiyadesanatāya ca. Jānāmi abbhaññāsinti vattamānātītakālesu ñāṇappavattidassanena anāgatepi ñāṇappavatti vuttāyevāti daṭṭhabbā. Vidita-saddo anāmaṭṭhakālaviseso veditabbo, ‘‘diṭṭhaṁ sutaṁ muta’’ntiādīsu (dha. sa. 966) viya. Na upaṭṭhāsīti attattaniyavasena na upagacchi. Yathā rūpārammaṇādayo dhammā yaṁsabhāvā yaṁpakārā ca, tathā ne passati jānāti gacchatīti tathāgatoti evaṁ padasambhavo veditabbo. Keci pana ‘‘niruttinayena pisodarādipakkhepena vā dassī-saddassa lopaṁ, āgata-saddassa cāgamaṁ katvā tathāgato’’ti vaṇṇenti.",
  "tika-s0101t1:216": "Niddosatāya anupavajjaṁ. Pakkhipitabbābhāvena anūnaṁ. Apanetabbābhāvena anadhikaṁ. Atthabyañjanādisampattiyā sabbākāraparipuṇṇaṁ. No aññathāti ‘‘tathevā’’ti vuttamevatthaṁ byatirekena sampādeti. Tena yadatthaṁ bhāsitaṁ, ekantena tadatthanipphādanato yathā bhāsitaṁ bhagavatā, tathevāti aviparītadesanataṁ dasseti. ‘‘Gadattho’’ti etena tathaṁ gadatīti tathāgatoti da-kārassa ta-kāro kato niruttinayenāti dasseti.",
  "tika-s0101t1:217": "Tathā gatamassāti tathāgato, gatanti ca kāyassa vācāya vā pavattīti attho. Tathāti ca vutte yaṁtaṁ-saddānaṁ abyabhicārisambandhitāya ‘‘yathā’’ti ayamattho upaṭṭhitoyeva hoti. Kāyavacīkiriyānañca aññamaññānulomena vacanicchāyaṁ, kāyassa vācā, vācāya ca kāyo sambandhībhāvena upatiṭṭhatīti imamatthaṁ dassento āha ‘‘bhagavato hī’’tiādi. Imasmiṁ pana atthe tathāvāditāya tathāgatoti ayampi attho siddho hoti. So pana pubbe pakārantarena dassitoti āha ‘‘evaṁ tathākāritāya tathāgato’’ti.",
  "tika-s0101t1:218": "‘‘Tiriyaṁaparimāṇāsu lokadhātūsū’’ti etena yadeke ‘‘tiriyaṁ viya upari adho ca santi lokadhātuyo’’ti vadanti, taṁ paṭisedheti. Desanāvilāsoyeva desanāvilāsamayo yathā ‘‘puññamayaṁ, dānamaya’’ntiādīsu.",
  "tika-s0101t1:219": "Upasagganipātānaṁ vācakasaddasannidhāne tadatthajotanabhāvena pavattanato gata-saddoyeva avagatatthaṁ atītatthañca vadatīti āha ‘‘gatoti avagato atīto’’ti. Atha vā abhinīhārato paṭṭhāya yāva sambodhi, etthantare mahābodhiyānapaṭipattiyā hānaṭhānasaṁkilesanivattīnaṁ abhāvato yathā paṇidhānaṁ, tathā gato abhinīhārānurūpaṁ paṭipannoti tathāgato. Atha vā mahiddhikatāya, paṭisambhidānaṁ ukkaṁsādhigamena anāvaraṇatāya ca katthaci paṭighātābhāvato yathā ruci, tathā kāyavacīcittānaṁ gatāni gamanāni pavattiyo etassāti tathāgato. Yasmā ca loke vidhayuttagatapakāra-saddā samānatthā dissanti, tasmā yathā vidhā vipassīādayo bhagavanto, ayampi bhagavā tathā vidhoti tathāgato. Yathā yuttā ca te bhagavanto ayampi bhagavā tathā yuttoti tathāgato. Atha vā yasmā saccaṁ tacchaṁ tathanti ñāṇassetaṁ adhivacanaṁ, tasmā tathena ñāṇena āgatoti tathāgatoti. Evampi tathāgata-saddassa attho veditabbo –",
  "tika-s0101t1:220": "‘‘Pahāya kāmādimale yathā gatā,",
  "tika-s0101t1:221": "Samādhiñāṇehi vipassiādayo;",
  "tika-s0101t1:222": "Mahesino sakyamunī jutindharo,",
  "tika-s0101t1:223": "Tathāgato tena tathāgato mato.",
  "tika-s0101t1:224": "Tathañca dhātāyatanādilakkhaṇaṁ,",
  "tika-s0101t1:225": "Sabhāvasāmaññavibhāgabhedato;",
  "tika-s0101t1:226": "Sayambhuñāṇena jino samāgato,",
  "tika-s0101t1:227": "Tathāgato vuccati sakyapuṅgavo.",
  "tika-s0101t1:228": "Tathāni saccāni samantacakkhunā,",
  "tika-s0101t1:229": "Tathā idappaccayatā ca sabbaso;",
  "tika-s0101t1:230": "Anaññaneyyena yato vibhāvitā,",
  "tika-s0101t1:231": "Yāthāvato tena jino tathāgato.",
  "tika-s0101t1:232": "Anekabhedāsupi lokadhātusu,",
  "tika-s0101t1:233": "Jinassa rūpāyatanādigocare;",
  "tika-s0101t1:234": "Vicittabhedaṁ tathameva dassanaṁ,",
  "tika-s0101t1:235": "Tathāgato tena samantalocano.",
  "tika-s0101t1:236": "Yato ca dhammaṁ tathameva bhāsati,",
  "tika-s0101t1:237": "Karoti vācāyanuloma mattano;",
  "tika-s0101t1:238": "Guṇehi lokaṁ abhibhuyya iriyati,",
  "tika-s0101t1:239": "Tathāgato tenapi lokanāyako.",
  "tika-s0101t1:240": "Yathābhinīhāramato yathāruci,",
  "tika-s0101t1:241": "Pavattavācātanucittabhāvato;",
  "tika-s0101t1:242": "Yathāvidhā yena purā mahesino,",
  "tika-s0101t1:243": "Tathāvidho tena jino tathāgato’’ti. (itivu. aṭṭha. 38);",
  "tika-s0101t1:244": "Saṅgahagāthā mukhamattameva. Kasmā? Appamādapadaṁ viya sakaladhammapaṭipattiyā sabbabuddhaguṇānaṁ saṅgāhakattā. Tenevāha ‘‘sabbākārenā’’tiādi.",
  "tika-s0101t1:245": "‘‘Taṁkatamanti pucchatī’’ti etena ‘‘katamañca taṁ bhikkhave’’tiādivacanassa sāmaññato pucchābhāvo dassito avisesato hi tassa pucchāvisesabhāvañāpanatthaṁ mahāniddese āgatā sabbāva pucchā atthuddhāranayena dasseti ‘‘tattha pucchā nāmā’’tiādinā. Tattha tatthāti ‘‘taṁ katamanti pucchatī’’ti ettha yadetaṁ sāmaññato pucchāvacanaṁ, tasmiṁ.",
  "tika-s0101t1:246": "Lakkhaṇanti ñātuṁ icchito yo koci sabhāvo. ‘‘Aññāta’’nti yena kenaci ñāṇena aññātabhāvamāha, ‘‘adiṭṭha’’nti dassanabhūtena ñāṇena paccakkhaṁ viya adiṭṭhataṁ. ‘‘Atulita’’nti ‘‘ettakameta’’nti tulanabhūtena atūlitataṁ, ‘‘atīrita’’nti tīraṇabhūtena akatañāṇakiriyāsamāpanataṁ, ‘‘avibhūta’’nti ñāṇassa apākaṭabhāvaṁ, ‘‘avibhāvita’’nti ñāṇena apākaṭīkatabhāvaṁ. Adiṭṭhaṁ jotīyati etāyāti adiṭṭhajotanā. Diṭṭhaṁ saṁsandīyati etāyāti diṭṭhasaṁsandanā, sākacchāvasena vinicchayakaraṇaṁ. Vimati chijjati etāyāti vimaticchedanā. Anumatiyā pucchā anumatipucchā. ‘‘Taṁ kiṁ maññatha bhikkhave’’tiādi pucchāya hi ‘‘kā tumhākaṁ anumatī’’ti anumati pucchitā hoti. Kathetukamyatāti kathetukamyatāya.",
  "tika-s0101t1:247": "8. Saraseneva patanasabhāvassa antarā eva atīva pātanaṁ atipāto, saṇikaṁ patituṁ adatvā sīghaṁ pātananti attho. Atikkamma vā satthādīhi abhibhavitvā pātanaṁ atipāto. Sattoti khandhasantāno. Tattha hi sattapaññatti. Jīvitindriyanti rūpārūpajīvitindriyaṁ. Rūpajīvitindriye hi vikopite itarampi taṁsambandhatāya vinassati. Kasmā panettha ‘‘pāṇassa atipāto, pāṇoti cettha vohārato satto’’ti ca ekavacananiddeso kato, nanu niravasesānaṁ pāṇānaṁ atipātato virati idha adhippetā. Tathā hi vakkhati ‘‘sabbapāṇabhūtahitānukampīti sabbe pāṇabhūte’’tiādinā (dī. ni. aṭṭha. 1.cūḷasīlavaṇṇanā) bahuvacananiddesanti? Saccametaṁ, pāṇabhāvasāmaññavasena panettha ekavacananiddeso kato, sabbasaddasannidhānena tattha puthuttaṁ viññāyamānamevāti sāmaññaniddesaṁ akatvā bhedavacanicchāvasena bahuvacananiddeso katoti . Kiñca bhiyyosāmaññato saṁvarasamādānaṁ, tabbisesato saṁvarabhedoti imassa visesassa ñāpanatthaṁ ayaṁ vacanabhedo katoti veditabbo. Yāya cetanāya vattamānassa jīvitindriyassa nissayabhūtesu mahābhūtesu upakkamakaraṇahetu taṁ mahābhūtappaccayā uppajjanakamahābhūtā nuppajjissanti, sā tādisappayogasamuṭṭhāpikā cetanā pāṇātipāto. Laddhupakkamāni hi bhūtāni itarabhūtāni viya na visadānīti samānajātiyānaṁ kāraṇaṁ na hontīti. ‘‘Kāyavacīdvārāna’’nti etena manodvāre pavattāya vadhakacetanāya pāṇātipātabhāvaṁ paṭikkhipati.",
  "tika-s0101t1:248": "Payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato veditabbā. Yathādhippetassa hi payogassa sahasā nipphādanavasena kiccasādhikāya bahukkhattuṁ pavattajavanehi laddhāsevanāya ca sanniṭṭhāpakacetanāya vasena payogassa mahantabhāvo. Satipi kadāci khuddake ceva mahante ca pāṇe payogassa samabhāve mahantaṁ hanantassa cetanā tibbatarā uppajjatīti vatthussa mahantabhāvo. Iti ubhayaṁ petaṁ cetanāya balavabhāveneva hoti. Tathā hi hantabbassa mahāguṇabhāvena tattha pavattaupakāracetanā viya khettavisesanibbattiyā apakāracetanāpi balavatī, tibbatarā ca uppajjatīti tassā mahāsāvajjatā daṭṭhabbā. Tasmā payogavatthuādipaccayānaṁ amahattepi mahāguṇatādipaccayehi cetanāya balavabhāvādivaseneva mahāsāvajjabhāvo veditabbo.",
  "tika-s0101t1:249": "Sambharīyanti etehīti sambhārā, aṅgāni. Tesu pāṇasaññitāvadhakacittāni pubbabhāgiyānipi honti. Upakkamo vadhakacetanāsamuṭṭhāpito. Pañcasambhāravatī pāṇātipātacetanāti sā pañcasambhāravinimuttā daṭṭhabbā. Vijjāmayo mantaparijappanapayogo āthabbaṇikādīnaṁ viya. Iddhimayo kammavipākajiddhimayo dāṭhākoṭakādīnaṁ viya. Ativiya papañcoti atimahāvitthāro.",
  "tika-s0101t1:250": "Etthāha – khaṇe khaṇe nirujjhanasabhāvesu saṅkhāresu ko hanti, ko vā haññati, yadi cittacetasikasantāno, so arūpatāya na chedanabhedanādivasena vikopanasamattho, nāpi vikopanīyo, atha rūpasantāno, so acetanatāya kaṭṭhakaliṅgarūpamoti na tattha chedanādinā pāṇātipāto labbhati yathā matasarīre, payogopi pāṇātipātassa paharaṇappakārādi atītesu vā saṅkhāresu bhaveyya anāgatesu vā paccuppannesu vā, tattha na tāva atītānāgatesu sambhavati tesaṁ abhāvato, paccuppannesu ca saṅkhārānaṁ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappakārādipayogahetukaṁ maraṇaṁ, nirīhakatāya ca saṅkhārānaṁ kassa so payogo, khaṇikattā vadhādhippāyasamakālabhijjanakassa kiriyāpariyosānakālānavaṭṭhānato kassa vā pāṇātipātakammabaddhoti.",
  "tika-s0101t1:251": "Vuccate – yathāvuttavadhakacetanāsahito saṅkhārānaṁ puñjo sattasaṅkhāto hantā, tena pavattitavadhakapayoganimittaṁ apagatusmāviññāṇajīvitindriyo matavohārappavattinibandho yathāvuttavadhappayogākaraṇe uppajjanāraho rūpārūpadhammasamūho haññati, kevalo vā cittacetasikasantāno. Vadhappayogāvisayabhāvepi tassa pañcavokārabhave rūpasantānādhīnavuttitāya rūpasantāne parena payojitajīvitindriyupacchedakapayogavasena tannibbattivibandhakavisadisarūpuppattiyā vihate vicchedo hotīti na pāṇātipātassa asambhavo, nāpi ahetuko pāṇātipāto, na ca payogo nippayojano paccuppannesu saṅkhāresu katapayogavasena tadanantaraṁ uppajjanārahassa saṅkhārakalāpassa tathā anuppattito, khaṇikānaṁ saṅkhārānaṁ khaṇikamaraṇassa idha maraṇabhāvena anadhippetattā, santatimaraṇassa ca yathāvuttanayena sahetukabhāvato na ahetukaṁ maraṇaṁ, na ca katturahito pāṇātipātappayogo nirīhakesupi saṅkhāresu sannihitatāmattena upakārakesu attano anurūpaphaluppādananiyatesu kāraṇesu kattuvohārasiddhito yathā ‘‘padīpo pakāseti nisākaro candimā’’ti ca, na ca kevalassa vadhādhippāyasahabhuno cittacetasikakalāpassa pāṇātipāto icchito santānavasena avaṭṭhitasseva paṭijānanato, santānavasena pavattamānānañca padīpādīnaṁ atthakiriyāsiddhi dissatīti attheva pāṇātipātena kammabaddho. Ayañca vicāro adinnādānādīsupi yathāsambhavaṁ vibhāvetabbo.",
  "tika-s0101t1:252": "‘‘Pahīnakālatopaṭṭhāya viratovā’’ti etena pahānahetukā idhādhippetā samucchedaviratīti dasseti. Kammakkhayañāṇena hi pāṇātipātadussīlyassa pahīnattā bhagavā accantameva tato paṭiviratoti vuccati samucchedavasena pahānaviratīnaṁ adhippetattā. Kiñcāpi pahānaviramaṇānaṁ purimapacchimakālatā natthi, maggadhammānaṁ pana sammādiṭṭhiādīnaṁ sammāvācādīnañca paccayapaccayuppannabhāve apekkhite sahajātānampi paccayapaccayuppannabhāvena gahaṇaṁ purimapacchimabhāveneva hotīti gahaṇappavattiākāravasena paccayabhūtesu sammādiṭṭhiādīsu pahāyakadhammesu pahānakiriyāya purimakālavohāro, paccayuppannāsu ca viratīsu viramaṇakiriyāya aparakālavohāro ca hotīti evamettha attho daṭṭhabbo. Pahānaṁ vā samucchedavasena, virati paṭippassaddhivasena yojetabbā. Atha vā pāṇo atipātīyati etenāti pāṇātipāto, pāṇaghātahetubhūto dhammasamūho. Ko paneso? Ahirikānottappadosamohavihiṁsādayo kilesā. Te hi bhagavā ariyamaggena pahāya samugghāṭetvā pāṇātipātadussīlyato accantameva paṭiviratoti vuccati kilesesu pahīnesu kilesanimittassa kammassa anuppajjanato. ‘‘Adinnādānaṁ pahāyā’’tiādīsupi eseva nayo. Viratovāti avadhāraṇena tassā viratiyā kālādivasena apariyantataṁ dasseti. Yathā hi aññe samādinnaviratikāpi anavaṭṭhitacittatāya lābhajīvitādihetu samādānaṁ bhindanti, na evaṁ bhagavā. Bhagavā pana sabbaso pahīnapāṇātipātattā accantavirato evāti. Vītikkamissāmīti anavajjadhammehi vokiṇṇā antarantarā uppajjanakā dubbalākusalā. Yasmā pana kāyavacīpayogaṁ upalabhitvā ‘‘imassa kilesā uppannā’’ti viññunā sakkā ñātuṁ, tasmā te iminā pariyāyena ‘‘cakkhusotaviññeyyā’’ti vuttāti daṭṭhabbā. Kāyikāti pāṇātipātādinipphādake balavākusale sandhāyāha.",
  "tika-s0101t1:253": "Gottavasena laddhavohāroti sambandho. Dīpetuṁ vaṭṭati brahmadattena bhāsitavaṇṇassa anusandhidassanavasena imissā desanāya āraddhattā. Tatthāyaṁ dīpanā – ‘‘pāṇātipātaṁ pahāya pāṇātipātā paṭivirato samaṇassa gotamassa sāvakasaṅgho nihitadaṇḍo nihitasattho’’ti vitthāretabbaṁ. Nanu ca dhammassāpi vaṇṇo brahmadattena bhāsito? Saccaṁ bhāsito, so pana sammāsambuddhapabhavattā, ariyasaṅghādhārattā ca dhammassa dhammānubhāvasiddhattā ca tesaṁ tadubhayadīpaneneva dīpito hotīti visuṁ na uddhaṭo. Saddhammānubhāveneva hi bhagavā bhikkhusaṅgho ca pāṇātipātādippahānasamattho ahosi, desanā pana ādito paṭṭhāya evaṁ āgatāti.",
  "tika-s0101t1:254": "Etthāyaṁ adhippāyo – ‘‘atthi bhikkhave aññe ca dhammā’’tiādinā anaññasādhāraṇe buddhaguṇe ārabbha upari desanaṁ vaḍḍhetukāmo bhagavā ādito paṭṭhāya ‘‘tathāgatassa vaṇṇaṁ vadamāno vadeyyā’’tiādinā buddhaguṇavaseneva desanaṁ ārabhi, na bhikkhusaṅghavasenāti. Esā hi bhagavato desanāya pakati, yaṁ ekaraseneva desanaṁ dassetuṁ labbhamānassāpi kassaci aggahaṇaṁ. Tathā hi rūpakaṇḍe dukādīsu tanniddesesu ca hadayavatthu na gahitaṁ. Itaravatthūhi asamānagatikattā desanābhedo hotīti. Yathā hi cakkhuviññāṇādīni ekantato cakkhādinissayāni, na evaṁ manoviññāṇaṁ ekantena hadayavatthunissayaṁ, nissitavasena ca vatthudukādidesanā pavattā ‘‘atthi rūpaṁ cakkhuviññāṇassa vatthu, atthi rūpaṁ na cakkhuviññāṇassa vatthū’’tiādinā. Yampi ekantato hadayavatthunissayaṁ, tassa vasena ‘‘atthi rūpaṁ manoviññāṇassa vatthū’’tiādinā dukādīsu vuccamānesupi na tadanurūpā ārammaṇadukādayo sambhavanti. Na hi ‘‘atthi rūpaṁ manoviññāṇassa ārammaṇaṁ, atthi rūpaṁ na manoviññāṇassa ārammaṇa’’nti sakkā vattunti vatthārammaṇadukā bhinnagatikā siyunti na ekarasā desanā bhaveyyāti. Tathā nikkhepakaṇḍe cittuppādavibhāgena avuccamānattā avitakkaavicārapadavissajjane ‘‘vicāro cā’’ti vattuṁ na sakkāti avitakkavicāramattapadavissajjane labbhamānopi vitakko na uddhaṭo, aññathā ‘‘vitakko cā’’ti vattabbaṁ siyā.",
  "tika-s0101t1:255": "Daṇḍanasaṅkhātassa daṇḍassa paraviheṭhanassa vivajjitabhāvadīpanatthaṁ daṇḍasatthānaṁ nikkhepavacananti āha ‘‘parūpaghātatthāyā’’tiādi. Viheṭhanabhāvatoti vihiṁsanabhāvato. ‘‘Bhikkhusaṅghavasenāpi dīpetuṁ vaṭṭatī’’ti vuttattā tampi ekadesena dīpento ‘‘yaṁ pana bhikkhū’’tiādimāha.",
  "tika-s0101t1:256": "Lajjīti ettha vuttalajjāya ottappampi vuttamevāti daṭṭhabbaṁ. Na hi pāpajigucchanaṁ pāputtāsanarahitaṁ, pāpabhayaṁ vā alajjanaṁ atthīti. Dhammagarutāya vā buddhānaṁ, dhammassa ca attādhīnattā attādhipatibhūtā lajjāva vuttā, na pana lokādhipati ottappaṁ. ‘‘Dayaṁ mettacittataṁ āpanno’’ti kasmā vuttaṁ, nanu dayā-saddo ‘‘dayāpanno’’tiādīsu karuṇāya pavattatīti? Saccametaṁ , ayaṁ pana dayā-saddo anurakkhaṇamatthaṁ antonītaṁ katvā pavattamāno mettāya karuṇāya ca pavattatīti idha mettāya pavattamāno vutto. Midati siniyhatīti mettā, mettā etassa atthīti mettaṁ, mettaṁ cittaṁ etassāti mettacitto, tassa bhāvo mettacittatā, mettā icceva attho. ‘‘Sabbapāṇabhūtahitānukampī’’ti etena tassā viratiyā sattavasena apariyantataṁ dasseti. Pāṇabhūteti pāṇajāte. Anukampakoti karuṇāyanako. Yasmā pana mettā karuṇāya visesapaccayo hoti, tasmā vuttaṁ ‘‘tāya eva dayāpannatāyā’’ti. Evaṁ yehi dhammehi pāṇātipātā virati sampajjati, tehi lajjāmettākaruṇāhi samaṅgībhāvo dassito. Viharatīti evaṁbhūto hutvā ekasmiṁ iriyāpathe uppannaṁ dukkhaṁ aññena iriyāpathena vicchinditvā harati pavatteti, attabhāvaṁ vā yāpetīti attho. Tenevāha ‘‘iriyati yapeti yāpeti pāletī’’ti.",
  "tika-s0101t1:257": "Ācārasīlamattakanti sādhujanācārasīlamattakaṁ, tena indriyasaṁvarādiguṇehipi lokiyaputhujjano tathāgatassa vaṇṇaṁ vattuṁ na sakkotīti dasseti. Tathā hi indriyasaṁvarapaccayaparibhogasīlāni idha sīlakathāyaṁ na vibhattāni.",
  "tika-s0101t1:258": "Parasaṁharaṇanti parassa santakaharaṇaṁ. Theno vuccati coro, tassa bhāvo theyyaṁ. Idhāpi khuddake parasantake appasāvajjaṁ, mahante mahāsāvajjaṁ. Kasmā? Payogamahantatāya, vatthuguṇānaṁ pana samabhāve sati kilesānaṁ upakkamānañca mudutāya appasāvajjaṁ, tibbatāya mahāsāvajjanti ayampi nayo yojetabbo.",
  "tika-s0101t1:259": "Sāhatthikādayoti ettha mantaparijappanena parasantakaharaṇaṁ vijjāmayo, vinā mantena kāyavacīpayogena parasantakassa ākaḍḍhanaṁ tādisaiddhānubhāvena iddhimayo payogo.",
  "tika-s0101t1:260": "Sesanti ‘‘pahāya paṭivirato’’ti evamādikaṁ. Tañhi pubbe vuttanayaṁ. Kiñcāpi nayidha sikkhāpadavohārena virati vuttā, ito aññesu pana suttapadesesu vinayābhidhammesu ca pavattavohārena viratiyo cetanā ca adhisīlasikkhādīnaṁ adhiṭṭhānabhāvato, tesu aññatarakoṭṭhāsabhāvato ca sikkhāpadanti āha ‘‘paṭhamasikkhāpade’’ti. Kāmañcettha ‘‘lajjī dayāpanno’’ti na vuttaṁ, adhikāravasena pana atthato vā vuttamevāti veditabbaṁ. Yathā hi lajjādayo pāṇātipātappahānassa visesappaccayo, evaṁ adinnādānappahānassāpīti, tasmā sāpi pāḷi ānetvā vattabbā. Eseva nayo ito paresupi. Atha vā ‘‘sucibhūtenā’’ti etena hirottappādīhi samannāgamo, ahirikādīnañca pahānaṁ vuttamevāti ‘‘lajjī’’tiādi na vuttanti daṭṭhabbaṁ.",
  "tika-s0101t1:261": "Aseṭṭhacariyanti aseṭṭhānaṁ hīnānaṁ, aseṭṭhaṁ vā lāmakaṁ nihīnaṁ vuttiṁ, methunanti attho. ‘‘Brahmaṁ seṭṭhaṁ ācāra’’nti methunaviratimāha. ‘‘Ārācārī methunā’’ti etena ‘‘idha brāhmaṇa ekacco…pe… na heva kho mātugāmena saddhiṁ dvayaṁdvayasamāpattiṁ samāpajjati, apica kho mātugāmassa ucchādanaparimaddananhāpanasambāhanaṁ sādiyati, so taṁ assādeti, taṁ nikāmeti, tena ca vittiṁ āpajjatī’’tiādinā (a. ni. 7.50) vuttā sattavidhamethunasaṁyogāpi paṭivirati dassitāti daṭṭhabbā. Idhāpi asaddhammasevanādhippāyena kāyadvārappavattā maggenamaggapaṭipattisamuṭṭhāpikā cetanā abrahmacariyaṁ, micchācāre pana agamanīyaṭṭhānavītikkamacetanāti yojetabbaṁ. Tattha agamanīyaṭṭhānaṁ nāma purisānaṁ māturakkhitādayo dasa, dhanakkītādayo dasāti vīsati itthiyo. Itthīsu pana dasannaṁ dhanakkitādīnaṁ sārakkhasaparidaṇḍānañca vasena dvādasannaṁ aññe purisā. Guṇavirahite vippaṭipatti appasāvajjā, mahāguṇe mahāsāvajjā. Guṇarahitepi ca abhibhavitvā pavatti mahāsāvajjā, ubhinnaṁ samānacchandabhāvepi kilesānaṁ upakkamānañca mudutāya appasāvajjā, tibbatāya mahāsāvajjāti veditabbā. Tassa dve sambhārā sevetukāmatācittaṁ, maggenamaggapaṭipattīti. Micchācāre pana agamanīyaṭṭhānatā, sevanācittaṁ maggenamaggapaṭipatti, sādiyanañcāti cattāro. ‘‘Abhibhavitvā vītikkamane maggenamaggapaṭipattiadhivāsane satipi purimuppannasevanābhisandhipayogābhāvato abhibhuyyamānassa micchācāro na hotī’’ti vadanti. Sevanācitte sati payogābhāvo na pamāṇaṁ itthiyā sevanāpayogassa yebhuyyena abhāvato, itthiyā puretaraṁ upaṭṭhāpitasevanācittāyapi micchācāro na siyāti āpajjati payogābhāvato. Tasmā purisassa vasena ukkaṁsato cattāro vuttāti daṭṭhabbaṁ, aññathā itthiyā purisakiccakaraṇakāle purisassapi sevanāpayogābhāvato micchācāro na siyāti eke. Idaṁ panettha sanniṭṭhānaṁ – attano ruciyā pavattitassa tayo, balakkārena pavattitassa tayo, anavasesaggahaṇena pana cattāroti. Eko payogo sāhatthikova.",
  "tika-s0101t1:262": "9. Kammapathappattaṁ dassetuṁ ‘‘atthabhañjanako’’ti vuttaṁ. Vacīpayogo kāyapayogo vāti musā-saddassa kiriyāpadhānataṁ dasseti. Visaṁvādanādhippāyo pubbabhāgakkhaṇe taṅkhaṇe ca. Vuttañhi ‘‘pubbevassa hoti ‘musā bhaṇissa’nti, bhaṇantassa hoti ‘musā bhaṇāmī’ti’’ (pārā. 205). Etañhi dvayaṁ aṅgabhūtaṁ, itaraṁ pana hotu vā mā vā, akāraṇametaṁ. Assāti visaṁvādakassa . Yathāvuttaṁ payogabhūtaṁ musā vadati viññāpeti, samuṭṭhāpeti vā etāyāti cetanā musāvādo.",
  "tika-s0101t1:263": "Purimanaye lakkhaṇassa abyāpitatāya, musā-saddassa ca visaṁvaditabbatthavācakattasambhavato paripuṇṇaṁ katvā musāvādalakkhaṇaṁ dassetuṁ ‘‘musāti abhūtaṁ atacchaṁ vatthū’’tiādinā dutiyanayo āraddho. Imasmiñca naye musā vadīyati vuccati etāyāti cetanā musāvādo. ‘‘Yamatthaṁ bhañjatī’’ti vatthuvasena musāvādassa appasāvajjamahāsāvajjatamāha. Yassa atthaṁ bhañjati, tassa appaguṇatāya appasāvajjo, mahāguṇatāya mahāsāvajjoti adinnādāne viya guṇavasenāpi yojetabbaṁ. Kilesānaṁ mudutibbatāvasenāpi appasāvajjamahāsāvajjatā labbhatiyeva.",
  "tika-s0101t1:264": "Attano santakaṁ adātukāmatāya, pūraṇakathānayena ca visaṁvādanapurekkhārasseva musāvādo. Tattha pana cetanā balavatī na hotīti appasāvajjatā vuttā. Appatāya ūnassa atthassa pūraṇavasena pavattā kathā pūraṇakathā.",
  "tika-s0101t1:265": "Tajjoti tassāruppo, visaṁvādanānurūpoti attho. ‘‘Vāyāmo’’ti vāyāmasīsena payogamāha. Visaṁvādanādhippāyena payoge katepi parena tasmiṁ atthe aviññāte visaṁvādanassa asijjhanato parassa tadatthavijānanaṁ eko sambhāro vutto. Keci pana ‘‘abhūtavacanaṁ visaṁvādanacittaṁ parassa tadatthavijānananti tayo sambhārā’’ti vadanti. Kiriyāsamuṭṭhāpakacetanākkhaṇeyeva musāvādakakammunā bajjhati sanniṭṭhāpakacetanāya nibbattattā, sacepi dandhatāya vicāretvā paro tamatthaṁ jānātīti adhippāyo.",
  "tika-s0101t1:266": "‘‘Saccato thetato’’tiādīsu (ma. ni. 1.19) viya theta-saddo thirapariyāyo, thirabhāvo ca saccavāditāya adhikatattā kathāvasena veditabboti āha ‘‘thirakathoti attho’’ti. Nathirakathoti yathā haliddirāgādayo anavaṭṭhitasabhāvatāya na thirā, evaṁ na thirā kathā yassa so na thirakathoti haliddirāgādayo yathā kathāya upamā honti, evaṁ yojetabbaṁ. Esa nayo ‘‘pāsāṇalekhā viyā’’tiādīsupi.",
  "tika-s0101t1:267": "Saddhā ayati pavattati etthāti saddhāyo, saddhāyo eva saddhāyiko yathā ‘‘venayiko’’ti (a. ni. 8.11; pārā. 8). Saddhāya vā ayitabbo saddhāyiko, saddheyyoti attho. Vattabbataṁ āpajjati visaṁvādanatoti adhippāyo.",
  "tika-s0101t1:268": "Suññabhāvanti pītivirahitatāya rittataṁ. Sā pisuṇavācāti yāyaṁ yathāvuttā saddasabhāvā vācā, sā piyasuññakaraṇato pisuṇavācāti niruttinayena atthamāha. Pisatīti vā pisuṇā, samagge satte avayavabhūte vagge bhinne karotīti attho.",
  "tika-s0101t1:269": "Pharusanti sinehābhāvena lūkhaṁ. Sayampi pharusāti domanassasamuṭṭhitattā sabhāvenapi kakkasā. Ettha ca pharusaṁ karotīti phalūpacārena, pharusayatīti vā vācāya pharusa-saddappavatti veditabbā. Sayampi pharusāti paresaṁ mammacchedavasena pavattiyā ekantaniṭṭhuratāya sabhāvena, kāraṇavohārena ca vācāya pharusa-saddappavatti daṭṭhabbā. Tatoyeva ca neva kaṇṇasukhā. Atthavipannatāya na hadayaṅgamā.",
  "tika-s0101t1:270": "Yena samphaṁ palapatīti yena palāpasaṅkhātena niratthakavacanena sukhaṁ hitañca phalati vidarati vināsetīti ‘‘sampha’’nti laddhanāmaṁ attano paresañca anupakārakaṁ yaṁ kiñci palapati.",
  "tika-s0101t1:271": "Saṁkiliṭṭhacittassāti lobhena dosena vā vibādhitacittassa, upatāpitacittassa vā, dūsitacittassāti attho. Cetanā pisuṇavācā pisuṇaṁ vadanti etāyāti. Yassa yato bhedaṁ karoti, tesu abhinnesu appasāvajjaṁ, bhinnesu mahāsāvajjaṁ, tathā kilesānaṁ mudutibbatāvisesesu.",
  "tika-s0101t1:272": "Yassa pesuññaṁ upasaṁharati, so bhijjatu vā mā vā, tassa atthassa viññāpanameva pamāṇanti āha ‘‘tadatthavijānana’’nti, kammapathappatti pana bhinne eva.",
  "tika-s0101t1:273": "Anuppadātāti anubalappadātā, anuvattanavasena vā padātā. Kassa pana anuvattanaṁ padānañca? ‘‘Sahitāna’’nti vuttattā ‘‘sandhānassā’’ti viññāyati. Tenevāha ‘‘sandhānānuppadātā’’ti. Yasmā pana anuvattanavasena sandhānassa padānaṁ ādhānaṁ, rakkhaṇaṁ vā daḷhīkaraṇaṁ hoti, tena vuttaṁ ‘‘daḷhīkammaṁ kattāti attho’’ti. Āramanti etthāti ārāmo, ramitabbaṭṭhānaṁ . Yasmā pana ākārena vināpi ayamevattho labbhati, tasmā vuttaṁ ‘‘samaggarāmotipi pāḷi, ayamevettha attho’’ti.",
  "tika-s0101t1:274": "Mammāni viya mammāni, yesu pharusavācāya chupitamattesu duṭṭhārūsu viya ghaṭṭitesu cittaṁ adhimattaṁ dukkhappattaṁ hoti. Kāni pana tāni? Jātiādīni akkosavatthūni. Tāni chijjanti, bhijjanti vā yena kāyavacīpayogena, so mammacchedako. Ekantena pharusacetanā pharusavācā pharusaṁ vadati etāyāti. Kathaṁ pana ekantapharusacetanā hoti? Duṭṭhacittatāya. Tassāti ekantapharusacetanāya eva pharusavācābhāvassa. Mammacchedako savanapharusatāyāti adhippāyo. Cittasaṇhatāya pharusavācā na hoti kammapatha’ppattattā, kammabhāvaṁ pana na sakkā vāretunti. Evaṁ anvayavasena cetanāpharusatāya pharusavācaṁ sādhetvā idāni tameva paṭipakkhanayena sādhetuṁ ‘‘vacanasaṇhatāyā’’tiādi vuttaṁ. Sā pharusavācā . Yanti yaṁ puggalaṁ. Etthāpi kammapathabhāvaṁ appattā appasāvajjā, itarā mahāsāvajjā, tathā kilesānaṁ mudutibbatābhāve. Keci pana ‘‘yaṁ uddissa pharusavācā payujjanti, tassa sammukhāva sīsaṁ etī’’ti, eke ‘‘parammukhāpi pharusavācā hotiyevā’’ti vadanti. Tatthāyamadhippāyo yutto siyā – sammukhā payoge agāravādīnaṁ balavabhāvato siyā cetanā balavatī, parassa ca tadatthajānanaṁ, na tathā asammukhāti. Yathā pana akkosite mate āḷahane katā khamanā upavādantarāyaṁ nivatteti, evaṁ ‘‘parammukhā payuttāpi pharusavācā hotiyevā’’ti sakkā viññātunti. Kupitacittanti akkosādhippāyeneva kupitacittaṁ, na maraṇādhippāyena. Maraṇādhippāyena hi cittakope sati byāpādoyeva hotīti. Etthāti –",
  "tika-s0101t1:275": "‘‘Nelaṅgo setapacchādo, ekāro vattatī ratho;",
  "tika-s0101t1:276": "Anīghaṁ passa āyantaṁ, chinnasotaṁ abandhana’’nti. (saṁ. ni. 4.347; udā. 65);",
  "tika-s0101t1:277": "Imissā gāthāya. Sīlañhettha ‘‘nelaṅga’’nti vuttaṁ. Tenevāha citto gahapati ‘‘nelaṅganti kho bhante sīlānametaṁ adhivacana’’nti (saṁ. ni. 4.347). Sukumārāti apharusatāya mudukā. Purassāti ettha pura-saddo tannivāsīvācako daṭṭhabbo ‘‘gāmo āgato’’tiādīsu viya. Tenevāha ‘‘nagaravāsīna’’nti. Manaṁ appāyati vaḍḍhetīti manāpā. Tena vuttaṁ ‘‘cittavuḍḍhikarā’’ti. Āsevanaṁ bhāvanaṁ bahulīkaraṇaṁ. Yaṁ gāhayituṁ pavattito, tena aggahite appasāvajjo gahite mahāsāvajjoti, idhāpi kilesānaṁ mudutibbatāvasenāpi appasāvajjamahāsāvajjatā labbhatiyeva.",
  "tika-s0101t1:278": "‘‘Kālavādī’’tiādi samphappalāpā paṭiviratassa paṭipattidassanaṁ. Yathā hi ‘‘pāṇātipātā paṭivirato’’tiādi pāṇātipātappahānapaṭipattidassanaṁ. ‘‘Pāṇātipātaṁ pahāya viharatī’’ti hi vutte kathaṁ pāṇātipātappahānaṁ hotīti? Apekkhāsabbhāvato ‘‘pāṇātipātā paṭivirato hotī’’ti vuttaṁ, sā pana virati kathanti āha ‘‘nihitadaṇḍo nihitasattho’’ti, tañca daṇḍasatthanidhānaṁ kathanti vuttaṁ ‘‘lajjī’’tiādi, evaṁ uttaruttaraṁ purimassa purimassa upāyasandassanaṁ, tathā adinnādānādīsu yathāsambhavaṁ yojetabbaṁ. Tena vuttaṁ ‘‘kālavādītiādi samphappalāpā paṭiviratassa paṭipattidassana’’nti. Atthasañhitāpi hi vācā ayuttakālappayogena atthāvahā na siyāti anatthaviññāpanavācaṁ anulometi, tasmā samphappalāpaṁ pajahantena akālavāditā parivajjetabbāti vuttaṁ ‘‘kālavādī’’ti. Kālena vadantenāpi ubhayānatthasādhanato abhūtaṁ parivajjetabbanti āha ‘‘bhūtavādī’’ti. Bhūtañca vadantena yaṁ idhalokaparalokahitasampādakaṁ, tadeva vattabbanti dassetuṁ ‘‘atthavādī’’ti vuttaṁ. Atthaṁ vadantenāpi na lokiyadhammasannissitameva vattabbaṁ, atha kho lokuttaradhammasannissitaṁ pīti dassetuṁ ‘‘dhammavādī’’ti vuttaṁ. Yathā ca attho lokuttaradhammasannissito hoti, taṁ dassanatthaṁ ‘‘vinayavādī’’ti vuttaṁ. Pātimokkhasaṁvaro satisaṁvaro ñāṇasaṁvaro khantisaṁvaro vīriyasaṁvaroti hi pañcannaṁ saṁvarānaṁ, tadaṅgavinayo vikkhambhanavinayo samucchedavinayo paṭippassaddhivinayo nissaraṇavinayoti pañcannaṁ vinayānañca vasena vuccamāno attho nibbānādhigamahetubhāvato lokuttaradhammasannissito hotīti.",
  "tika-s0101t1:279": "Evaṁ guṇavisesayutto ca attho vuccamāno desanākosalle sati sobhati, kiccakaro ca hoti, nāññathāti dassetuṁ ‘‘nidhānavatiṁ vācaṁ bhāsitā’’ti vuttaṁ. Idāni taṁ desanākosallaṁ vibhāvetuṁ ‘‘kālenā’’tiādimāha. Ajjhāsayaṭṭhuppattīnaṁ pucchāya ca vasena otiṇṇe desanāvisaye ekaṁsādibyākaraṇavibhāgaṁ sallakkhetvā ṭhapanāhetudāharaṇasaṁsandanāni taṁtaṁkālānurūpaṁ vibhāventiyā parimitaparicchinnarūpāya vipulataragambhīrudārapahūtatthavitthārasaṅgāhakāya desanāya pare yathājjhāsayaṁ paramatthasiddhiyaṁ patiṭṭhāpento ‘‘desanākusalo’’ti vuccatīti evamettha atthayojanā veditabbā.",
  "tika-s0101t1:280": "10. Evaṁ paṭipāṭiyā satta mūlasikkhāpadāni vibhajitvā satipi abhijjhādippahānassa saṁvarasīlasikkhāsaṅgahe upariguṇasaṅgahato, lokiyaputhujjanāvisayato ca uttaradesanāya saṅgaṇhituṁ taṁ pariharitvā pacurajanapākaṭaṁ ācārasīlameva vibhajanto bhagavā ‘‘bījagāmabhūtagāmasamārambhā’’tiādimāha. Tattha gāmoti samūho. Nanu ca rukkhādayo cittarahitatāya na jīvā, cittarahitatā ca paripphandābhāvato , chinne viruhanato, visadisajātikabhāvato, catuyoniappariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṁ jīvabhāve kāraṇaṁ, visayaggahaṇañca parikappanāmattaṁ supanaṁ viya ciñcādīnaṁ, tathā dohaḷādayo, tattha kasmā bījagāmabhūtagāmasamārambhā paṭivirati icchitāti? Samaṇasāruppato, sannissitasattānurakkhaṇato ca. Tenevāha ‘‘jīvasaññino hi moghapurisā manussā rukkhasmi’’ntiādi (pāci. 89). Nīlatiṇarukkhādikassāti allatiṇassa ceva allarukkhādikassa ca. Ādi-saddena osadhigacchalatādayo veditabbā.",
  "tika-s0101t1:281": "Ekaṁ bhattaṁ ekabhattaṁ, taṁ assa atthīti ekabhattiko, ekasmiṁ divase ekavārameva bhuñjanako. Tayidaṁ rattibhojanopi siyāti tannivattanatthamāha ‘‘rattūparato’’ti. Evampi aparaṇhabhojīpi siyā ekabhattikoti tadāsaṅkānivattanatthaṁ ‘‘virato vikālabhojanā’’ti vuttaṁ. Aruṇuggamanato paṭṭhāya yāva majjhanhikā, ayaṁ buddhānaṁ āciṇṇasamāciṇṇo bhojanassa kālo nāma, tadañño vikālo. Aṭṭhakathāyaṁ pana dutiyapadena rattibhojanassa paṭikkhittattā aparaṇho ‘‘vikālo’’ti vutto.",
  "tika-s0101t1:282": "Saṅkhepato ‘‘sabbapāpassa akaraṇa’’ntiādi (dī. ni. 2.90; dha. pa. 183; netti. 30, 50, 116, 124) nayappavattaṁ bhagavato sāsanaṁ accantachandarāgappavattito naccādīnaṁ dassanaṁ na anulometīti āha ‘‘sāsanassa ananulomattā’’ti. Attanā payojiyamānaṁ, parehi payojāpiyamānañca naccaṁ naccabhāvasāmaññato pāḷiyaṁ ekeneva nacca-saddena gahitaṁ, tathā gītavādita-saddena cāti āha ‘‘naccananaccāpanādivasenā’’ti. Ādi-saddena gāyanagāyāpanavādanavādāpanāni saṅgaṇhāti. Dassanena cettha savanampi saṅgahitaṁ virūpekasesanayena. Ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato ‘‘dassanā’’ icceva vuttaṁ. Avisūkabhūtassa gītassa savanaṁ kadāci vaṭṭatīti āha ‘‘visūkabhūtā dassanā’’ti. Tathā hi vuttaṁ paramatthajotikāya khuddakapāṭhaṭṭhakathāya (khu. pā. aṭṭha. pacchimapañcasikkhāpadavaṇṇanā) ‘‘dhammūpasaṁhitampi cettha gītaṁ vaṭṭati, gītūpasaṁhito dhammo na vaṭṭatī’’ti.",
  "tika-s0101t1:283": "Uccāti uccasaddena samānatthaṁ ekaṁ saddantaraṁ, seti etthāti sayanaṁ. Uccāsayanaṁ mahāsayanañca samaṇasārupparahitaṁ adhippetanti āha ‘‘pamāṇātikkantaṁ, akappiyattharaṇa’’nti . Āsandādiāsanañcettha sayanena saṅgahitanti daṭṭhabbaṁ. Yasmā pana ādhāre paṭikkhitte tadādhārakiriyā paṭikkhittāva hoti, tasmā ‘‘uccāsayanamahāsayanā’’ icceva vuttaṁ, atthato pana tadupabhogabhūta nisajjānipajjanehi virati dassitāti daṭṭhabbā. Uccāsayanasayanamahāsayanasayanāti vā etasmiṁ atthe ekasesanayena ayaṁ niddeso kato yathā ‘‘nāmarūpapaccayā saḷāyatana’’nti (ma. ni. 3.126; saṁ. ni. 2.1; udā. 1). Āsanakiriyāpubbakattā sayanakiriyāya sayanaggahaṇeneva āsanaṁ gahitanti veditabbaṁ.",
  "tika-s0101t1:284": "Aññehi gāhāpane upanikkhittasādiyane ca paṭiggahaṇattho labbhatīti āha ‘‘na uggaṇhāpeti, na upanikkhittaṁ sādīyatī’’ti. Atha vā tividhaṁ paṭiggahaṇaṁ kāyena vācāya manasā. Tattha kāyena paṭiggahaṇaṁ uggaṇhanaṁ, vācāya paṭiggahaṇaṁ uggahāpanaṁ, manasā paṭiggahaṇaṁ sādiyananti tividhampi paṭiggahaṇaṁ sāmaññaniddesena, ekasesanayena vā gahetvā ‘‘paṭiggahaṇā’’ti vuttanti āha ‘‘neva naṁ uggaṇhātī’’tiādi. Esa nayo ‘‘āmakadhaññapaṭiggahaṇā’’tiādīsupi. Nīvārādiupadhaññassa sāliyādimūladhaññantogadhattā vuttaṁ ‘‘sattavidhassā’’ti. ‘‘Anujānāmi bhikkhave pañca vasāni bhesajjāni acchavasaṁ macchavasaṁ susukāvasaṁ sūkaravasaṁ gadrabhavasa’’nti (mahāva. 262) vuttattā idaṁ odissa anuññātaṁ nāma, tassa pana ‘‘kāle paṭiggahita’’nti (mahāva. 262) vuttattā paṭiggahaṇaṁ vaṭṭatīti āha ‘‘aññatra odissa anuññātā’’ti.",
  "tika-s0101t1:285": "Akkamatīti nippīḷeti. Pubbabhāge akkamatīti sambandho. Hadayanti nāḷiādimānabhājanānaṁ abbhantaraṁ. Tilādīnaṁ nāḷiādīhi minanakāle ussāpitasikhāyeva sikhā, tassā bhedo hāpanaṁ. Kecīti sārasamāsācariyā, uttaravihāravāsino ca.",
  "tika-s0101t1:286": "Vadhoti muṭṭhippahārakasātāḷanādīhi hiṁsanaṁ, viheṭhananti attho. Viheṭhanatthopi hi vadhasaddo dissati ‘‘attānaṁ vadhitvā vadhitvā’’tiādīsu (pāci. 880). Yathā hi appaṭiggahabhāvasāmaññe satipi pabbajitehi appaṭiggahitabbavatthuvisesabhāvasandassanatthaṁ itthikumāridāsidāsādayo vibhāgena vuttā , evaṁ parassaharaṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṁ vibhāgena vuttā, na evaṁ pāṇātipātapariyāyassa vadhassa punaggahaṇe payojanaṁ atthi. ‘‘Tattha sayaṅkāro, idha paraṁkāro’’ti ca na sakkā vattuṁ ‘‘kāyavacīpayogasamuṭṭhāpikā cetanā chappayogā’’ti ca vuttattā. Tasmā yathāvuttoyeva attho sundarataro. Aṭṭhakathāyaṁ pana ‘‘vadhoti māraṇa’’nti vuttaṁ, tampi pothanameva sandhāyāti ca sakkā viññātuṁ māraṇa-saddassa vihiṁsanepi dissanato.",
  "tika-s0101t1:287": "Ettāvatāti ‘‘pāṇātipātaṁ pahāyā’’tiādinā ‘‘chedana…pe… sahasākārā paṭivirato’’ti etaparimāṇena pāṭhena. Antarābhedaṁ aggahetvā pāḷiyaṁ āgatanayena chabbīsatisikkhāpadasaṅgahaṁ yebhuyyena sikkhāpadānaṁ avibhattattā cūḷasīlaṁ nāma. Desanāvasena hi idha cūḷamajjhimādibhāvo adhippeto, na dhammavasena. Tathā hi idha saṅkhittena uddiṭṭhānaṁ sikkhāpadānaṁ avibhattānaṁ vibhajanavasena majjhimasīladesanā pavattā. Tenevāha ‘‘majjhimasīlaṁ vitthārento’’ti.",
  "tika-s0101t1:288": "Cūḷasīlavaṇṇanā niṭṭhitā.",
  "tika-s0101t1:289": "Majjhimasīlavaṇṇanā",
  "tika-s0101t1:290": "11. Tattha yathāti opammatthe nipāto. Vāti vikappanatthe. Panāti vacanālaṅkāre. Eketi aññe. Bhontoti sādhūnaṁ piyasamudāhāro. Sādhavo hi pare ‘‘bhonto’’ti vā, ‘‘devānaṁ piyā’’ti vā ‘‘āyasmanto’’ti vā samālapanti. Yaṁ kiñci pabbajjaṁ upagatā samaṇā. Jātimattena brāhmaṇā. Idaṁ vuttaṁ hoti – ussāhaṁ katvā mama vaṇṇaṁ vadamānopi puthujjano ‘‘pāṇātipātaṁ pahāya pāṇātipātā paṭivirato’’tiādinā parānuddesikanayena vā yathā paneke bhonto samaṇabrāhmaṇabhāvaṁ paṭijānamānā, parehi ca tathāsambhāviyamānā tadanurūpapaṭipattiṁ ajānanato, asamatthato ca na abhisambhuṇanti, na evamayaṁ, ayaṁ pana samaṇo gotamo sabbathāpi samaṇasāruppapaṭipadaṁ pūresiyevāti evaṁ aññuddesikanayena vā sabbathāpi ācārasīlamattameva vadeyyuṁ, na taduttarinti.",
  "tika-s0101t1:291": "Bījagāmabhūtagāmasamārambhapade saddakkamena appadhānabhūtopi bījagāmabhūtagāmo niddisitabbatāya padhānabhāvaṁ paṭilabhati. Añño hi saddakkamo añño atthakkamoti āha ‘‘katamo so bījagāmabhūtagāmo’’ti. Tasmiñhi vibhatte tabbisayatāya samārambhopi vibhattova hotīti . Tenevāha bhagavā ‘‘mūlabīja’’ntiādi. Mūlameva bījaṁ mūlabījaṁ, mūlaṁ bījaṁ etassātipi mūlabījaṁ. Sesesupi eseva nayo. Phaḷubījanti pabbabījaṁ. Paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bīja-saddo tadatthasaṁsiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā vuttaṁ ‘‘bījabīja’’nti. ‘‘Rūparūpaṁ , dukkhadukkha’’nti (saṁ. ni. 4.327) ca yathā. Kasmā panettha bījagāmabhūtagāmaṁ pucchitvā bījagāmo eva vibhattoti? Na kho panetaṁ evaṁ daṭṭhabbaṁ. Nanu avocumha ‘‘mūlameva bījaṁ mūlabījaṁ, mūlaṁ bījaṁ etassātipi mūlabījanti’’. Tattha purimena bījagāmo niddiṭṭho, dutiyena bhūtagāmo, duvidhopesa sāmaññaniddesena, mūlabījañca mūlabījañca mūlabījanti ekasesanayena vā pāḷiyaṁ niddiṭṭhoti veditabbo. Tenevāha ‘‘sabbañheta’’ntiādi.",
  "tika-s0101t1:292": "12.‘‘Sannidhikatassā’’ti etena ‘‘sannidhikāraparibhoga’’nti ettha kāra-saddassa kammatthataṁ dasseti. Yathā vā ‘‘ācayaṁgamino’’ti vattabbe anunāsikalopena ‘‘ācayagāmino’’ti (dha. sa. 10) niddeso kato, evaṁ ‘‘sannidhikāraṁ paribhoga’’nti vattabbe anunāsikalopena ‘‘sannidhikāraparibhoga’’nti vuttaṁ, sannidhiṁ katvā paribhoganti attho.",
  "tika-s0101t1:293": "Sammā kilese likhatīti sallekho, suttantanayena paṭipatti. Pariyāyati kappīyatīti pariyāyo, kappiyavācānusārena paṭipatti. Kilesehi āmasitabbato āmisaṁ, yaṁ kiñci upabhogārahaṁ vatthu. Tenevāha ‘‘āmisanti vuttāvasesa’’nti. Nayadassanañhetaṁ sannidhivatthūnaṁ. Udakakaddameti udake ca kaddame ca. Acchathāti nisīdatha. Gīvāyāmakanti gīvaṁ āyamitvā, yathā ca bhutte atibhuttatāya gīvā āyamitabbāva hoti, evanti attho. Catubhāgamattanti kuḍubamattaṁ. ‘‘Kappiyakuṭiya’’ntiādi vinayavasena vuttaṁ.",
  "tika-s0101t1:294": "13.Ettakampīti vinicchayavicāraṇāvatthukittanampi . Payojanamattamevāti padatthayojanamattameva. Yassa pana padassa vitthārakathaṁ vinā na sakkā attho viññātuṁ, tattha vitthārakathāpi padatthasaṅgahameva gacchati. Kutūhalavasena pekkhitabbato pekkhā, naṭasatthavidhinā naṭānañca payogo. Naṭasamūhena pana janasamūhe karaṇavasena ‘‘naṭasamajja’’nti vuttaṁ, sārasamāse ‘‘pekkhā maha’’nti vuttaṁ. Ghanatāḷaṁ nāma daṇḍamayatāḷaṁ, silāsalākatāḷaṁ vā. Eketi sārasamāsācariyā, uttaravihāravāsino ca. Yathā cettha, evaṁ ito paresupi ‘‘eke’’ti āgataṭṭhānesu. Caturassaambaṇakatāḷaṁ nāma rukkhasāradaṇḍādīsu yena kenaci caturassaambaṇakaṁ katvā catūsu passesu cammena onandhitvā katavāditaṁ. Abbhokkiraṇaṁ raṅgabalīkaraṇaṁ, yā ‘‘nandī’’ti vuccati. Sobhanakaranti sobhanakaraṇaṁ, ‘‘sobhanagharaka’’nti sārasamāse vuttaṁ. Caṇḍālānamidanti caṇḍālaṁ. Sāṇe udakena temetvā aññamaññaṁ ākoṭanakīḷā sāṇadhovanaṁ. Indajālenāti aṭṭhidhovanamantaṁ parijappitvā yathā pare aṭṭhīniyeva passanti, evaṁ tacādīnaṁ antaradhāpanamāyāya. Sakaṭabyūhādīti ādi-saddena cakkapadumakaḷīrabyūhādiṁ saṅgaṇhāti.",
  "tika-s0101t1:295": "14.Padānīti sārīnaṁ patiṭṭhānaṭṭhānāni. Dasapadaṁ nāma dvīhi pantīhi vīsatiyā padehi kīḷanajūtaṁ. Pāsakaṁ vuccati chasu passesu ekekaṁ yāva chakkaṁ dassetvā katakīḷanakaṁ, taṁ vaḍḍhetvā yathāladdhaṁ ekakādivasena sāriyo apanentā upanentā ca kīḷanti. Ghaṭena kīḷā ghaṭikāti eke. Bahūsu salākāsu visesarahitaṁ ekaṁ salākaṁ gahetvā tāsu pakkhipitvā puna tasseva uddharaṇaṁ salākahatthanti eke. Paṇṇena vaṁsākārena katā nāḷikā. Tenevāha ‘‘taṁ dhamantā’’ti. ‘‘Pucchantassa mukhāgataṁ akkharaṁ gahetvā naṭṭhamutti lābhālābhādijānanakīḷā akkharikā’’tipi vadanti. ‘‘Vāditānurūpaṁ naccanaṁ gāyanaṁ vā yathāvajjaṁ’’ tipi vadanti. ‘‘Evaṁ kate jayo bhavissati, aññathā parājayo’’ti jayaparājaye purakkhatvā payogakaraṇavasena parihārapathādīnampi jūtapamādaṭṭhānabhāvo veditabbo. Paṅgacīrādīhipi vaṁsādīhi kātabbakiccasiddhiasiddhijayaparājayāvaho payogo vuttoti daṭṭhabbaṁ. ‘‘Yathāvajja’’nti ca kāṇādīhi sadisatākāradassanehi jayaparājayavasena jūtakīḷitabhāvena vuttaṁ.",
  "tika-s0101t1:296": "15.Vāḷarūpānīti āharimāni vāḷarūpāni. ‘‘Akappiyamañcova pallaṅko’’ti sārasamāse. Vānavicittanti bhitticchadādivasena vānena vicitraṁ. Rukkhatūlalatātūlapoṭakītūlānaṁ vasena tiṇṇaṁ tūlānaṁ. Uddalomiyaṁ kecīti sārasamāsācariyā, uttaravihāravāsino ca. Tathā ekantalomiyaṁ. Koseyyakaṭṭissamayanti koseyyakassaṭamayaṁ. Suddhakoseyyanti ratanaparisibbanarahitaṁ. ‘‘Ṭhapetvā tūlika’’nti etena ratanaparisibbanarahitāpi tūlikā na vaṭṭatīti dīpeti. ‘‘Ratanaparisibbitānī’’ti iminā yāni ratanaparisibbitāni, tāni bhūmattharaṇavasena, yathānurūpaṁ mañcapīṭhādīsu ca upanetuṁ vaṭṭatīti dīpitaṁ hoti. Ajinacammehīti ajinamigacammehi. Tāni kira cammāni sukhumāni, tasmā dupaṭṭatipaṭṭāni katvā sibbanti. Tena vuttaṁ ‘‘ajinappaveṇī’’ti. Vuttanayenāti vinaye vuttanayena.",
  "tika-s0101t1:297": "16.Alaṅkārañjanameva na bhesajjaṁ maṇḍanānuyogassa adhippetattā. Mālā-saddo sāsane suddhapupphesupi niruḷhoti āha ‘‘baddhamālā vā’’ti. Mattikakakkanti osadhehi abhisaṅkhataṁ yogamattikakakkaṁ. Caliteti kupite. Lohite sannisinneti duṭṭhalohite khīṇe.",
  "tika-s0101t1:298": "17. Duggatito saṁsārato ca niyyāti etenāti niyyānaṁ, saggamaggo mokkhamaggo ca. Taṁ niyyānaṁ arahati, niyyāne vā niyuttā, niyyānaṁ vā phalabhūtaṁ etissā atthīti niyyānikā, vacīduccaritasaṁkilesato niyyātīti vā ī-kārassa rassattaṁ, ya-kārassa ca ka-kāraṁ katvā niyyānikā, cetanāya saddhiṁ samphappalāpā veramaṇi. Tappaṭipakkhato aniyyānikā, tassā bhāvo aniyyānikattaṁ, tasmā aniyyānikattā. Tiracchānabhūtāti tirokaraṇabhūtā. Kammaṭṭhānabhāveti aniccatāpaṭisaṁyuttacatusaccakammaṭṭhānabhāve. Saha atthenāti sātthakaṁ, hitapaṭisaṁyuttanti attho. Visikhāti gharasanniveso, visikhāgahaṇena ca tannivāsino gahitā ‘‘gāmo āgato’’tiādīsu viya. Tenevāha ‘‘sūrā samatthā’’ti, ‘‘saddhā pasannā’’ti ca. Kumbhaṭṭhānāpadesena kumbhadāsiyo vuttāti āha ‘‘kumbhadāsīkathā vā’’ti. Uppattiṭhitisambhārādivasena lokaṁ akkhāyatīti lokakkhāyikā.",
  "tika-s0101t1:299": "18.Sahitanti pubbāparāviruddhaṁ.",
  "tika-s0101t1:300": "19. Dūtassa kammaṁ dūteyyaṁ, tassa kathā dūteyyakathā.",
  "tika-s0101t1:301": "20.Tividhenāti sāmantajappanairiyāpathasannissitapaccayapaṭisevanabhedato tippakārena. Vimhāpayantīti ‘‘aho acchariyapuriso’’ti attani paresaṁ vimhayaṁ uppādenti. Lapantīti attānaṁ, dāyakaṁ vā ukkhipitvā yathā so kiñci dadāti, evaṁ ukkācetvā kathenti. Nimittena caranti, nimittaṁ vā karontīti nemittikā nimittanti ca paresaṁ paccaya dānasaññuppādakaṁ kāyavacīkammaṁ vuccati. Nippiṁsantīti nippesā, nippesāyeva nippesikā, nippesoti ca saṭhapuriso viya lābhasakkāratthaṁ akkosakhuṁsanuppaṇḍanaparapiṭṭhimaṁsikatādi.",
  "tika-s0101t1:302": "Majjhimasīlavaṇṇanā niṭṭhitā.",
  "tika-s0101t1:303": "Mahāsīlavaṇṇanā",
  "tika-s0101t1:304": "21. Aṅgāni ārabbha pavattattā aṅgasahacaritaṁ satthaṁ ‘‘aṅga’’nti vuttaṁ. Nimittanti etthāpi eseva nayo. Keci pana ‘‘aṅganti aṅgavikāra’’nti vadanti, paresaṁ aṅgavikāradassanenāpi lābhālābhādivijjāti. Paṇḍurājāti dakkhiṇāmadhurādhipati. ‘‘Mahantāna’’nti etena appakaṁ nimittaṁ, mahantaṁ nimittaṁ uppātoti dasseti. Idaṁ nāma passatīti yo vasabhaṁ kuñjaraṁ pāsādaṁ pabbataṁ vā āruḷhaṁ supine attānaṁ passati, tassa idaṁ nāma phalaṁ hotīti. Supinakanti supinasatthaṁ. Aṅgasampattivipattidassanamattena ādisanaṁ vuttaṁ ‘‘aṅga’’nti iminā, ‘‘lakkhaṇa’’nti iminā pana mahānubhāvatānipphādakaaṅgalakkhaṇavisesadassanenāti ayametesaṁ visesoti. Ahateti nave. Ito paṭṭhāyāti devarakkhasamanussādibhedena vividhavatthabhāge ito vā etto vā sañchinne idaṁ nāma bhogādi hotīti. Dabbihomadīni homassupakaraṇādivisesehi phalavisesadassanavasena pavattāni. Aggihomaṁ vuttāvasesasādhanavasena pavattaṁ homaṁ. Aṅgalaṭṭhinti sarīraṁ. Abbhino satthaṁ abbheyyaṁ, māsurakkhena kato gantho māsurakkho. Bhūrivijjā sassabuddhikaraṇavijjāti sārasamāse. Sapakkhaka…pe… catuppadānanti piṅgalamakkhikādisapakkhaka gharagolikādiapakkhakadevamanussakoñcādidvipadakakaṇṭakajambukādicatuppadānaṁ.",
  "tika-s0101t1:305": "23.‘‘Asukadivase’’ti ‘‘pakkhassa dutiye tatiye’’tiādi tithivasena vuttaṁ. Asukanakkhattenāti rohiṇīādinakkhattayogavasena.",
  "tika-s0101t1:306": "24.Ukkānaṁ patananti ukkobhāsānaṁ patanaṁ. Vātasaṅghātesu hi vegena aññamaññaṁ saṅghaṭṭentesu dīpakobhāso viya obhāso uppajjitvā ākāsato patati, tatthāyaṁ ukkāpātavohāro. Avisuddhatā abbhamahikādīhi.",
  "tika-s0101t1:307": "25.Dhārānupavecchanaṁ vassanaṁ. Hatthena adhippetaviññāpanaṁ hatthamuddā, taṁ pana aṅgulisaṅkocanena gaṇanāyeva. Pārasika milakkhakādayo viya navantavasena gaṇanā acchiddakagaṇanā. Saṭuppādanādīti ādi-saddena vokalanabhāgahārādike saṅgaṇhāti. Cintāvasenāti vatthuṁ anusandhiñca sayameva cirena cintetvā karaṇavasena cintākavi veditabbo, kiñci sutvā sutena assutaṁ anusandhetvā karaṇavasena sutakavi, kañci atthaṁ upadhāretvā tassa saṅkhipanavitthāraṇādivasena atthakavi, yaṁ kiñci parena kataṁ kabbaṁ nāṭakaṁ vā disvā taṁ sadisameva aññaṁ attano ṭhānuppattikapaṭibhānena karaṇavasena paṭibhānakavi veditabbo.",
  "tika-s0101t1:308": "26. Pariggahabhāvena dārikāya gaṇhāpanaṁ āvāhanaṁ. Tathā dāpanaṁ vivāhanaṁ. Desantare diguṇatiguṇādigahaṇavasena bhaṇḍappayojanaṁ payogo. Tattha vā aññattha vā yathākālaparicchedaṁ vaḍḍhigahaṇavasena payojanaṁ uddhāro. ‘‘Bhaṇḍamūlarahitānaṁ vāṇijjaṁ katvā ettakenudayena saha mūlaṁ dethāti dhanadānaṁ payogo, tāvakālikadānaṁ uddhāro’’ti ca vadanti. Tīhi kāraṇehīti ettha vātena, pāṇakehi vā gabbhe vinassante na purimakammunā okāso kato, tappaccayā kammaṁ vipaccati. Sayameva pana kammunā okāse kate na ekantena vāto pāṇakā vā apekkhitabbāti kammassa visuṁ kāraṇabhāvo vuttoti daṭṭhabbaṁ. Nibbāpanīyanti upasamakaraṁ. Paṭikammanti yathā te na khādanti, tathā paṭikaraṇaṁ. Parivattanatthanti āvudhādinā saha ukkhittahatthassa ukkhipanavasena parivattanatthaṁ. Icchitatthassa devatāya kaṇṇe kathanavasena jappanaṁ kaṇṇajappananti. Ādiccapāricariyāti karavīramālāhi pūjaṁ katvā sakaladivasaṁ ādiccābhimukhāvaṭṭhānena ādiccassa paricaraṇaṁ. ‘‘Siravhāyana’’nti keci paṭhanti, tassatthomantaṁ parijappitvā sirasā icchitassa atthassa avhāyananti.",
  "tika-s0101t1:309": "27.Samiddhikāleti āyācitassa atthassa siddhikāle. Santipaṭissavakammanti devatāyācanāya yā santi paṭikattabbā, tassā paṭiññāpaṭissavakammakaraṇaṁ, santiyā āyācanappayogoti attho. Tasminti paṭissavaphalabhūte yathābhipatthitakammasmiṁ, yaṁ ‘‘sace me idaṁ nāma samijjhissatī’’ti vuttaṁ. Tassāti santipaṭissavassa, yo ‘‘paṇidhī’’ti ca vutto. Yathāpaṭissavañhi upahāre kate paṇidhi āyācanā katā niyyātitā hotīti. Acchandikabhāvamattanti itthiyā akāmakabhāvamattaṁ. Liṅganti purisaliṅgaṁ. Balikammakaraṇaṁ upaddavapaṭibāhanatthañceva vaḍḍhiāvahanatthañca. Dosānanti pittādidosānaṁ. Ettha ca vamananti pacchaṭṭanaṁ adhippetaṁ. Uddhaṁvirecananti vamanaṁ ‘‘uddhaṁ dosānaṁ nīharaṇa’’nti vuttattā. Tathā virecananti virecanameva. Adhovirecananti pana suddhivatthikasāvatthiādi vatthikiriyāpi adhippetā ‘‘adho dosānaṁ nīharaṇa’’nti vuttattā. Sīsavirecanaṁ semhanīharaṇādi. Paṭalānīti akkhipaṭalāni. Salākavejjakammanti akkhivejjakammaṁ, idaṁ vuttāvasesasālākiyasaṅgahaṇatthaṁ vuttanti daṭṭhabbanti. Tappanādayopi hi sālākiyānevāti. Mūlāni padhānāni rogūpasame samatthāni bhesajjāni mūlabhesajjāni, mūlānaṁ vā byādhīnaṁ bhesajjāni mūlabhesajjāni. Mūlānubandhavasena hi duvidho byādhi. Mūlaroge ca tikicchite yebhuyyena itaraṁ vūpasamatīti. ‘‘Kāyatikicchanaṁdassetī’’ti idaṁ komārabhaccasallakattasālākiyādikaraṇavisesabhūtatantīnaṁ tattha tattha vuttattā pārisesavasena vuttaṁ, tasmā tadavasesāya tantiyāpi idha saṅgaho daṭṭhabbo. Sabbāni cetāni ājīvahetukāniyeva idhādhippetāni ‘‘micchājīvena jīvikaṁ kappentī’’ti vuttattā . Yaṁ pana tattha tattha pāḷiyaṁ ‘‘iti vā’’ti vuttaṁ, tattha itīti pakāratthe nipāto, vā-iti vikappanatthe. Idaṁ vuttaṁ hoti iminā pakārena, ito aññe na vāti. Tena yāni ito bāhirakapabbajitā sippāyatanavijjāṭṭhānādīni jīvikopāyabhūtāni ājīvapakatā upajīvanti, tesaṁ pariggaho katoti veditabbo.",
  "tika-s0101t1:310": "Mahāsīlavaṇṇanā niṭṭhitā.",
  "tika-s0101t1:311": "Pubbantakappikasassatavādavaṇṇanā",
  "tika-s0101t1:312": "28.Bhikkhusaṅghena vuttavaṇṇo nāma ‘‘yāvañcidaṁ tena bhagavatā’’tiādinā vuttavaṇṇo. Etthāyaṁ sambandho – na bhikkhave ettakā eva buddhaguṇā, ye tumhākaṁ pākaṭā, apākaṭā pana ‘‘atthi bhikkhave aññe dhammā’’ti vitthāro. Tattha ‘‘ime diṭṭhiṭṭhānā evaṁ gahitā’’tiādinā sassatādidiṭṭhiṭṭhānānaṁ yathāgahitākārasuññatabhāvappakāsanato, ‘‘tañca pajānanaṁ na parāmasatī’’ti sīlādīnañca aparāmāsaniyyānikabhāvadīpanena niccasārādivirahappakāsanato, yāsu vedanāsu avītarāgatāya bāhirakānaṁ etāni diṭṭhivipphanditāni sambhavanti, tesaṁ paccayabhūtānañca sammohādīnaṁ vedakakārakasabhāvābhāvadassanamukhena sabbadhammānaṁ attattaniyatāvirahadīpanato, anupādāparinibbānadīpanato ca ayaṁ desanā suññatāvibhāvanappadhānāti āha ‘‘suññatāpakāsanaṁ ārabhī’’ti. Pariyattīti vinayādibhedabhinnā tanti. Desanāti tassā tantiyā manasāvavatthāpitāya vibhāvanā, yathādhammaṁ dhammābhilāpabhūtā vā paññāpanā, anulomādivasena vā kathananti pariyattidesanānaṁ viseso pubbeyeva vavatthāpitoti āha ‘‘desanāyaṁ pariyattiya’’nti. Evaṁ ādīsūti ettha ādi-saddena saccasabhāvasamādhipaññāpakatipuññaāpattiñeyyādayo saṅgayhanti. Tathā hi ayaṁ dhamma-saddo ‘‘catunnaṁ bhikkhave dhammānaṁ ananubodhā’’tiādīsu (dī. ni. 2.186; a. ni. 4.1) sacce vattati, ‘‘kusalā dhammā akusalā dhammā’’tiādīsu (dha. sa. 1) sabhāve, ‘‘evaṁdhammā te bhagavanto ahesu’’ntiādīsu (saṁ. ni. 5.378) samādhimhi, ‘‘saccaṁ dhammo dhiti cāgo, sa ve pecca na socatī’’tiādīsu (su. ni. 190) paññāya, ‘‘jātidhammānaṁ bhikkhave sattānaṁ evaṁ icchā uppajjatī’’tiādīsu (ma. ni. 3.373; paṭi. ma. 1.33) pakatiyaṁ, ‘‘dhammo suciṇṇo sukhamāvahātī’’tiādīsu (su. ni. 184; theragā. 303; jā. 1.10.102) puññe, ‘‘cattāro pārājikā dhammā’’tiādīsu (pārā. 233) āpattiyaṁ, ‘‘sabbe dhammā sabbākārena buddhassa bhagavato ñāṇamukhe āpāthaṁ āgacchantī’’tiādīsu (mahāni. 156; cūḷani. 85; paṭi. ma. 3.6) ñeyye vattati (ma. ni. aṭṭha. 1.suttanikkhepavaṇṇanā; abhi. aṭṭha. 1.tikamātikāpadavaṇṇanā; bu. vaṁ. aṭṭha. ratanacaṅkamanakaṇḍavaṇṇanā). Dhammā hontīti suññā dhammamattā hontīti attho.",
  "tika-s0101t1:313": "‘‘Duddasā’’ti eteneva tesaṁ dhammānaṁ dukkhogāhatā pakāsitā hoti. Sace pana koci attano pamāṇaṁ ajānanto ñāṇena te dhamme ogāhituṁ ussāhaṁ kareyya, tassa taṁ ñāṇaṁ appatiṭṭhameva makasatuṇḍasūci viya mahāsamuddeti āha ‘‘alabbhaneyyapatiṭṭhā’’ti. Alabbhaneyyā patiṭṭhā etthāti alabbhaneyyapatiṭṭhāti padaviggaho veditabbo. Alabbhaneyyapatiṭṭhānaṁ ogāhituṁ asakkuṇeyyatāya ‘‘ettakā ete īdisā cā’’ti passituṁ na sakkāti vuttaṁ ‘‘gambhīrattā eva duddasā’’ti. Ye pana daṭṭhumeva na sakkā, tesaṁ ogāhitvā anubujjhane kathā eva natthīti āha ‘‘duddasattā eva duranubodhā’’ti. Sabbapariḷāhapaṭippassaddhimatthake samuppannattā, nibbutasabbapariḷāhasamāpattisamokiṇṇattā ca nibbutasabbapariḷāhā. Santārammaṇāni maggaphalanibbānāni anupasantasabhāvānaṁ kilesānaṁ saṅkhārānañca abhāvato. Atha vā samūhatavikkhepatāya niccasamāhitassa manasikārassa vasena tadārammaṇadhammānaṁ santabhāvo veditabbo kasiṇugghāṭimākāsatabbisayaviññāṇānaṁ anantabhāvo viya. Avirajjhitvā nimittapaṭivedho viya issāsānaṁ avirajjhitvā dhammānaṁ yathābhūtasabhāvabodho sāduraso mahāraso ca hotīti āha atittikaraṇaṭṭhenāti. Paṭivedhappattānaṁ, tesu ca buddhānaṁyeva sabbākārena visayabhāvūpagamanato na takkabuddhiyā gocarāti āha ‘‘uttamañāṇavisayattā’’tiādi. ‘‘Nipuṇā’’ti ñeyyesu tikkhavisadavuttiyā chekā. Yasmā pana so chekabhāvo ārammaṇe appaṭihatavuttitāya sukhumañeyyagahaṇasamatthatāya supākaṭo hoti, tena vuttaṁ ‘‘saṇhasukhumasabhāvattā’’ti.",
  "tika-s0101t1:314": "Aparo nayo – vinayapaṇṇattiādigambhīraneyyavibhāvanato gambhīrā. Kadāci asaṅkhyeyyamahākappe atikkamitvāpi dullabhadassanatāya duddasā. Dassanañcettha paññācakkhuvaseneva veditabbaṁ. Dhammanvayasaṅkhātassa anubodhassa kassacideva sambhavato duranubodhā. Santasabhāvato, veneyyānañca guṇasampadānaṁ pariyosānattā santā. Attano ca paccayehi padhānabhāvaṁ nītatāya paṇītā. Samadhigatasaccalakkhaṇatāya atakkehi, atakkena vā ñāṇena avacaritabbatāya atakkāvacarā. Nipuṇaṁ, nipuṇe vā atthe saccappaccayākārādivasena vibhāvanato nipuṇā. Loke aggapaṇḍitena sammāsambuddhena vedīyanti pakāsīyantīti paṇḍitavedanīyā. Anāvaraṇañāṇapaṭilābhato hi bhagavā ‘‘sabbavidū haṁ asmi, (dha. pa. 353; mahāva. 11; kathā. 405) dasabalasamannāgato bhikkhave tathāgato’’tiādinā (saṁ. ni. 2.21) attano sabbaññutādiguṇe pakāseti. Tenevāha ‘‘sayaṁ abhiññā sacchikatvā pavedetī’’ti.",
  "tika-s0101t1:315": "Tattha kiñcāpi sabbaññutaññāṇaṁ phalanibbānāni viya sacchikātabbasabhāvaṁ na hoti, āsavakkhayañāṇe pana adhigate adhigatameva hotīti tassa paccakkhakaraṇaṁ sacchikiriyāti āha ‘‘abhivisiṭṭhena ñāṇena paccakkhaṁ katvā’’ti. Abhivisiṭṭhena ñāṇenāti ca hetuatthe karaṇavacanaṁ, abhivisiṭṭhañāṇādhigamahetūti attho. Abhivisiṭṭhañāṇanti vā paccavekkhaṇañāṇe adhippete karaṇavacanampi yujjatiyeva. Pavedanañcettha aññāvisayānaṁ saccādīnaṁ desanākiccasādhanato, ‘‘ekomhi sammāsambuddho’’tiādinā (mahāva. 11; kathā. 405) paṭijānanato ca veditabbaṁ. Vadamānāti ettha sattiattho māna-saddo, vattuṁ ussāhaṁ karontoti attho. Evaṁbhūtā ca vattukāmā nāma hontīti āha ‘‘vaṇṇaṁ vattukāmā’’ti. Sāvasesaṁ vadantopi viparītaṁ vadanto viya ‘‘sammā vadatī’’ti na vattabboti āha ‘‘ahāpetvā’’ti, tena anavasesattho idha sammā-saddoti dasseti. ‘‘Vattuṁ sakkuṇeyyu’’nti iminā ‘‘vadeyyu’’nti sakatthadīpanabhāvamāha. Ettha ca kiñcāpi bhagavato dasabalādiñāṇānipi anaññasādhāraṇāni, sappadesavisayattā pana tesaṁ ñāṇānaṁ na tehi buddhaguṇā ahāpetvā gahitā nāma honti, nippadesavisayattā pana sabbaññutaññāṇassa tasmiṁ gahite sabbepi buddhaguṇā gahitā eva nāma hontīti imamatthaṁ dasseti ‘‘yehi…pe… vadeyyu’’nti. Puthūni ārammaṇāni etassāti puthuārammaṇaṁ, sabbārammaṇattāti adhippāyo. Atha vā puthuārammaṇārammaṇatoti etasmiṁ atthe ‘‘puthuārammaṇato’’ti vuttaṁ, ekassa ārammaṇa-saddassa lopaṁ katvā ‘‘oṭṭhamukho kāmāvacara’’nti ādīsu viya, tenassa puthuñāṇakiccasādhakataṁ dasseti. Tathā hetaṁ tīsu kālesu appaṭihatañāṇaṁ, catuyoniparicchedakañāṇaṁ, pañcagatiparicchedakañāṇaṁ, chasu asādhāraṇañāṇesu sesāsādhāraṇañāṇāni, sattaariyapuggalavibhāvakañāṇaṁ, aṭṭhasupi parisāsu akampanañāṇaṁ, navasattāvāsaparijānanañāṇaṁ, dasabalañāṇanti evamādīnaṁ anekasatasahassabhedānaṁ ñāṇānaṁ yathāsambhavaṁ kiccaṁ sādhetīti. ‘‘Punappunaṁ uppattivasenā’’ti etena sabbaññutaññāṇassa kamavuttitaṁ dasseti. Kamenāpi hi taṁ visayesu pavattati, na sakiṁyeva yathā bāhirakā vadanti ‘‘sakiṁyeva sabbaññū sabbaṁ jānāti, na kamenā’’ti.",
  "tika-s0101t1:316": "Yadi evaṁ acinteyyāparimeyyabhedassa ñeyyassa paricchedavatā ekena ñāṇena niravasesato kathaṁ paṭivedhoti, ko vā evamāha ‘‘paricchedavantaṁ buddhañāṇa’’nti. Anantañhi taṁ ñāṇaṁ ñeyyaṁ viya. Vuttañhetaṁ ‘‘yāvatakaṁ ñeyyaṁ tāvatakaṁ ñāṇaṁ. Yāvatakaṁ ñāṇaṁ, tāvatakaṁ ñeyya’’nti (mahāni. 156; cūḷani. 85; paṭi. ma. 3.5). Evampi jātibhūmisabhāvādivasena disādesakālādivasena ca anekabhedabhinne ñeyye kamena gayhamāne anavasesapaṭivedho na sambhavati yevāti, nayidamevaṁ. Kasmā? Yaṁ kiñci bhagavatā ñātuṁ icchitaṁ sakalaṁ ekadeso vā. Tattha appaṭihatacāratāya paccakkhato ñāṇaṁ pavattati, vikkhepābhāvato ca bhagavā sabbakālaṁ samāhitova ñātuṁ, icchitassa paccakkhabhāvo na sakkā nivāretuṁ ‘‘ākaṅkhāpaṭibaddhaṁ buddhassa bhagavato ñāṇa’’ntiādi (mahāni. 156; cūḷani. 85; paṭi. ma. 3.5) vacanato, na cettha dūrato cittapaṭaṁ passantānaṁ viya, ‘‘sabbe dhammā anattā’’ti vipassantānaṁ viya ca anekadhammāvabodhakāle anirūpitarūpena bhagavato ñāṇaṁ pavattatīti gahetabbaṁ acinteyyānubhāvatāya buddhañāṇassa. Tenevāha ‘‘buddhavisayo acinteyyo’’ti (a. ni. 4.77). Idaṁ panettha sanniṭṭhānaṁsabbākārena sabbadhammāvabodhanasamatthassa ākaṅkhāpaṭibaddhavuttino anāvaraṇañāṇassa paṭilābhena bhagavā santānena sabbadhammapaṭivedhasamattho ahosi sabbaneyyāvaraṇassa pahānato, tasmā sabbaññū, na sakiṁyeva sabbadhammāvabodhato , yathā santānena sabbaindhanassa dahanasamatthatāya pāvako ‘‘sabbabhū’’ti vuccatīti.",
  "tika-s0101t1:317": "Vavatthāpanavacananti sanniṭṭhāpanavacanaṁ, avadhāraṇavacananti attho. Aññe vāti ettha avadhāraṇena nivattitaṁ dasseti ‘‘na pāṇātipātā veramaṇiādayo’’ti, ayañca eva-saddo aniyatadesatāya ca-saddo viya yattha vutto, tato aññatthāpi vacanicchāvasena upatiṭṭhatīti āha ‘‘gambhīrā vā’’tiādi. Sabbapadehīti yāva ‘‘paṇḍitavedanīyā’’ti idaṁ padaṁ, tāva sabbapadehi. Sāvakapāramiñāṇanti sāvakānaṁ dānādipāripūriyā nipphannaṁ vijjattayachaḷabhiññācatuppaṭisambhidādibhedaṁ ñāṇaṁ. Tatoti sāvakapāramiñāṇato. Tatthāti sāvakapāramiñāṇe. Tatopīti anantaraniddiṭṭhato paccekabuddhañāṇatopi, ko pana vādo sāvakapāramiñāṇatoti adhippāyo. Etthāyaṁ atthayojanā – kiñcāpi sāvakapāramiñāṇaṁ heṭṭhimasekkhañāṇaṁ puthujjanañāṇañca upādāya gambhīraṁ, paccekabuddhañāṇaṁ upādāya na tathā gambhīranti ‘‘gambhīramevā’’ti na sakkā vattuṁ. Tathā paccekabuddhañāṇampi sabbaññutaññāṇaṁ upādāyāti tattha vavatthānaṁ na labbhati, sabbaññutaññāṇadhammā pana sāvakapāramiñāṇādīnaṁ viya kiñci upādāya agambhīrabhāvābhāvato gambhīrā vāti. Yathā cettha vavatthānaṁ dassitaṁ, evaṁ sāvakapāramiñāṇaṁ duddasaṁ, paccekabuddhañāṇaṁ pana tato duddasataranti tattha vavatthānaṁ natthītiādinā vavatthānasabbhāvo netabbo. Tenevāha ‘‘tathā duddasāva…pe… veditabba’’nti.",
  "tika-s0101t1:318": "Kasmā panetaṁ evaṁ āraddhaṁti etthāyaṁ adhippāyo – bhavatu tāva niravasesabuddhaguṇavibhāvanūpāyabhāvato sabbaññutaññāṇaṁ ekampi puthunissayārammaṇañākiccasiddhiyā ‘‘atthi bhikkhave aññeva dhammā’’tiādinā bahuvacanena uddiṭṭhaṁ, tassa pana vissajjanaṁ saccapaccayākārādivisesavasena anaññasādhāraṇena vibhajananayena anārabhitvā sanissayānaṁ diṭṭhīnaṁ vibhajanavasena kasmā āraddhanti. Tattha yathā saccapaccayākārādīnaṁ vibhajanaṁ anaññasādhāraṇaṁ, sabbaññutaññāṇasseva visayo, evaṁ niravasesena diṭṭhigatavibhajanampīti dassetuṁ ‘‘buddhānañhī’’tiādi āraddhaṁ. Tattha ṭhānānīti kāraṇāni. Gajjitaṁ mahantaṁ hotīti desetabbassa atthassa anekavidhatāya, duviññeyyatāya ca nānānayehi pavattamānaṁ desanāgajjitaṁ mahantaṁ vipulaṁ, bahubhedañca hoti. Ñāṇaṁ anupavisatīti tato eva ca desanāñāṇaṁ desetabbadhamme vibhāgaso kurumānaṁ anupavisati, te anupavissa ṭhitaṁ viya hotīti attho.",
  "tika-s0101t1:319": "Buddhañāṇassa mahantabhāvo paññāyatīti evaṁvidhassa nāma dhammassa desakaṁ paṭivedhakañcāti buddhānaṁ desanāñāṇassa paṭivedhañāṇassa ca uḷārabhāvo pākaṭo hoti. Ettha ca kiñcāpi ‘‘sabbaṁ vacīkammaṁ buddhassa bhagavato ñāṇapubbaṅgamaṁ ñāṇānuparivattī’’ti (mahāni. 69; cūḷani. 85; paṭi. ma. 3.5; netti. 14) vacanato sabbāpi bhagavato desanā ñāṇarahitā natthi, sīhasamānavuttitāya ca sabbattha samānussāhappavatti desetabbadhammavasena pana desanā visesato ñāṇena anupaviṭṭhā gambhīratarā ca hotīti daṭṭhabbaṁ. Kathaṁ pana vinayapaṇṇattiṁ patvā desanā tilakkhaṇāhatā suññatāpaṭisaṁyuttā hotīti? Tatthāpi ca sannisinnaparisāya ajjhāsayānurūpaṁ pavattamānā desanā saṅkhārānaṁ aniccatādivibhāvanī, sabbadhammānaṁ attattaniyatābhāvappakāsanī ca hoti. Tenevāha ‘‘anekapariyāyena dhammiṁ kathaṁ katvā’’tiādi.",
  "tika-s0101t1:320": "Bhūmantaranti dhammānaṁ avatthāvisesañca ṭhānavisesañca. Tattha avatthāvisesosatiādidhammānaṁ satipaṭṭhānindriyabalabojjhaṅgamaggaṅgādibhedo. Ṭhānaviseso kāmāvacarādibhedo. Paccayākārapadassa attho heṭṭhā vuttoyeva. Samayantaranti diṭṭhivisesā, nānāvihitā diṭṭhiyoti attho, aññasamayaṁ vā. Evaṁ otiṇṇe vatthusminti evaṁ lahukagarukādivasena tadanurūpe otiṇṇe vatthusmiṁ sikkhāpadapaññāpanaṁ.",
  "tika-s0101t1:321": "Yadipi kāyānupassanādivasena satipaṭṭhānādayo suttantapiṭakepi (dī. ni. 2.374; ma. ni. 1.107) vibhattā, suttantabhājanīyādivasena pana abhidhammeyeva te savisesaṁ vibhattāti āha ‘‘ime cattāro satipaṭṭhānā…pe… abhidhammapiṭakaṁ vibhajitvā’’ti. Tattha ‘‘satta phassā’’ti sattaviññāṇadhātusampayogavasena vuttaṁ. Tathā ‘‘satta vedanā’’tiādīsupi. Lokuttarā dhammā nāmāti ettha iti-saddo ādiattho, pakārattho vā, tena vuttāvasesaṁ abhidhamme āgataṁ dhammānaṁ vibhajitabbākāraṁ saṅgaṇhāti. Catuvīsati samantapaṭṭhānāni etthāti catuvīsatisamantapaṭṭhānaṁ, abhidhammapiṭakaṁ. Ettha paccayanayaṁ aggahetvā dhammavaseneva samantapaṭṭhānassa catuvīsatividhatā vuttā. Yathāha –",
  "tika-s0101t1:322": "‘‘Tikañca paṭṭhānavaraṁ dukuttamaṁ,",
  "tika-s0101t1:323": "Dukatikañceva tikadukañca;",
  "tika-s0101t1:324": "Tikatikañceva dukadukañca,",
  "tika-s0101t1:325": "Cha anulomamhi nayā sugambhīrā. (paṭṭhā. 1.paccayaniddesa 41, 44, 48, 52);",
  "tika-s0101t1:326": "Tathā –",
  "tika-s0101t1:327": "Tikañca…pe… cha paccanīyamhi nayā sugambhīrā;",
  "tika-s0101t1:328": "Tikañca…pe… cha anulomapaccanīyamhi nayā sugambhīrā;",
  "tika-s0101t1:329": "Tikañca…pe… paccanīyānulomamhi nayā sugambhīrā’’ti. (paṭṭhā. 1.paccayaniddesa 44, 52);",
  "tika-s0101t1:330": "Evaṁ dhammavasena catuvīsatibhedesu tikapaṭṭhānādīsu ekekaṁ paccayanayena anulomādivasena catubbidhaṁ hotīti channavuti samantapaṭṭhānāni. Tattha pana dhammānulome tikapaṭṭhāne kusalattike paṭiccavāre paccayānulome hetumūlake hetupaccayavasena ekūnapaññāsa pucchānayā satta vissajjananayāti ādinā dassiyamānā anantabhedā nayāti āha ‘‘anantanaya’’nti. Hoti cettha –",
  "tika-s0101t1:331": "‘‘Paṭṭhānaṁ nāma paccekaṁ dhammānaṁ anulomādimhi tikadukādīsu yā paccayamūlavisiṭṭhā catunayato sattadhā gatī’’ti.",
  "tika-s0101t1:332": "Navahākārehīti uppādādīhi navahi paccayākārehi. Tattha uppajjati etasmā phalanti uppādo, uppattiyā kāraṇabhāvo. Sati ca avijjāya saṅkhārā uppajjanti, na asati, tasmā avijjā saṅkhārānaṁ uppādo hutvā paccayo hoti. Tathā avijjāya sati saṅkhārā pavattanti dharanti, nivisanti ca, te avijjāya sati phalaṁ bhavādīsu khipanti, āyūhanti phaluppattiyā ghaṭanti, saṁyujjanti attano phalena, yasmiṁ santāne sayañca uppannā, taṁ palibundhanti, paccayantarasamavāye udayanti uppajjanti, hinoti ca saṅkhārānaṁ kāraṇabhāvaṁ gacchati, paṭicca avijjaṁ saṅkhārā ayanti pavattantīti evaṁ avijjāya saṅkhārānaṁ kāraṇabhāvūpagamanavisesā uppādādayo veditabbā. Tathā saṅkhārādīnaṁ viññāṇādīsu.",
  "tika-s0101t1:333": "Uppādaṭṭhitītiādīsu ca tiṭṭhati etenāti ṭhiti, kāraṇaṁ. Uppādo eva ṭhiti uppādaṭṭhiti. Esa nayo sesesupi. Yasmā ayonisomanasikāro, ‘‘āsavasamudayā avijjāsamudayo’’ti (ma. ni. 1.103) vacanato āsavā ca avijjāya paccayo, tasmā vuttaṁ ‘‘ubhopete dhammā paccayasamuppannā’’ti. Paccayapariggahe paññāti saṅkhārānaṁ avijjāya ca uppādādike paccayākāre paricchinditvā gahaṇavasena pavattā paññā. Dhammaṭṭhitiñāṇanti dhammānaṁ paccayuppannānaṁ paccayabhāvato dhammaṭṭhitisaṅkhāte paṭiccasamuppāde ñāṇaṁ. Paccayadhammā hi paṭiccasamuppāde ‘‘dvādasa paṭiccasamuppādā’’ti vacanato dvādasa paccayā. Ayañca nayo na paccuppanne eva, atha kho atītānāgatakālepi, na ca avijjāya eva saṅkhāresu, atha kho saṅkhārādīnampi viññāṇādīsu labbhatīti paripuṇṇaṁ katvā paccayākārassa vibhattabhāvaṁ dassetuṁ ‘‘atītampi addhāna’’ntiādi pāḷiṁ ārabhi. Paṭṭhāne (paṭṭhā. 1.paccayaniddesa 1) dassitā hetādipaccayā evettha uppādādipaccayākārehi gahitāti te yathāsambhavaṁ nīharitvā yojetabbā, ativitthārabhayena pana na yojayimha.",
  "tika-s0101t1:334": "Tassa tassa dhammassāti tassa tassa saṅkhārādipaccayuppannadhammassa. Tathā tathā paccayabhāvenāti uppādādihetādipaccayabhāvena. Atītapaccuppannānāgatavasena tayo addhā kālā etassāti tiyaddhaṁ. Hetuphalaphalahetuhetuphalavasena tayo sandhī etassāti tisandhiṁ. Saṅkhippanti ettha avijjādayo viññāṇādayo cāti saṅkhepo, kammaṁ vipāko ca. Saṅkhippanti etthāti vā saṅkhepo, avijjādayo viññāṇādayo ca. Koṭṭhāsapariyāyo vā saṅkhepa-saddo. Atīte kammasaṅkhepādivasena cattāro saṅkhepā etassāti catusaṅkhepaṁ. Sarūpato avuttāpi tasmiṁ tasmiṁ saṅkhepe ākirīyanti avijjāsaṅkhārādiggahaṇehi pakāsīyantīti ākārā, atīte hetuādīnaṁ vā pakārā ākārā, te saṅkhepe pañca pañca katvā vīsatiākārā etassāti vīsatākāraṁ.",
  "tika-s0101t1:335": "Khattiyādibhedena anekabhedabhinnāpi sassatavādino jātisatasahassānussaraṇādino abhinivesahetuno vasena cattārova honti , na tato uddhaṁ adhoti sassatavādādīnaṁ parimāṇaparicchedassa anaññavisayataṁ dassetuṁ ‘‘cattāro janā’’tiādimāha. Tattha cattāro janāti cattāro janasamūhā. Idaṁ nissāyāti idaṁ idappaccayatāya sammā aggahaṇaṁ, tatthāpi ca hetuphalabhāvena sambandhānaṁ santatighanassa abheditattā paramatthato vijjamānampi bhedanibandhanaṁ nānattanayaṁ anupadhāretvā gahitaṁ ekattaggahaṇaṁ nissāya. Idaṁ gaṇhantīti idaṁ sassataggahaṇaṁ abhinivissa voharanti, iminā nayena ekaccasassatavādādayopettha yathāsambhavaṁ yojetvā vattabbā. Bhinditvāti ‘‘ātappamanvāyā’’tiādinā vibhajitvā ‘‘tayidaṁ bhikkhave tathāgato pajānātī’’tiādinā vimadditvā nijjaṭaṁ nigumbaṁ katvā diṭṭhijaṭāvijaṭanena diṭṭhigumbavivaraṇena ca.",
  "tika-s0101t1:336": "‘‘Tasmā’’tiādinā buddhaguṇe ārabbha desanāya samuṭṭhitattā sabbaññutaññāṇaṁ uddisitvā desanākusalo bhagavā samayantaraviggāhaṇavasena sabbaññutaññāṇameva vissajjetīti dasseti. ‘‘Santī’’ti iminā tesaṁ diṭṭhigatikānaṁ vijjamānatāya avicchinnataṁ, tato ca nesaṁ micchāgāhato sithilakaraṇavivecanehi attano desanāya kiccakāritaṁ, avitathatañca dīpeti dhammarājā.",
  "tika-s0101t1:337": "29.Atthīti ‘‘saṁvijjantī’’ti iminā samānattho puthuvacanavisayo eko nipāto ‘‘atthi imasmiṁ kāye kesā’’tiādīsu (dī. ni. 2.377; ma. ni. 1.110; ma. ni. 3.154; saṁ. ni. 4.127; khu. pā. 3.1) viya. Sassatādivasena pubbantaṁ kappentīti pubbantakappikā. Yasmā pana te taṁ pubbantaṁ purimasiddhehi taṇhādiṭṭhikappehi kappetvā, āsevanabalavatāya vicittavuttitāya ca vikappetvā aparabhāgasiddhehi abhinivesabhūtehi taṇhādiṭṭhiggāhehi gaṇhanti abhinivisanti parāmasanti, tasmā vuttaṁ ‘‘pubbantaṁkappetvā vikappetvā gaṇhantī’’ti. Taṇhupādānavasena vā kappanaggahaṇāni veditabbāni. Taṇhāpaccayā hi upādānaṁ. Koṭṭhāsesūti ettha koṭṭhāsādīsūti attho veditabbo. Padapūraṇasamīpaummaggādīsupi hi anta-saddo dissati. Tathā hi ‘‘iṅgha tvaṁ suttante vā gāthāyo vā abhidhammaṁ vā pariyāpuṇassu (pāci. 442), suttante okāsaṁ kārāpetvā’’ti (pāci. 1221) ca ādīsu padapūraṇe anta-saddo vattati, gāmantaṁ osareyya, (pārā. 409; cūḷava. 343) gāmantasenāsana’’ntiādīsu samīpe , ‘‘kāmasukhallikānuyogo eko anto, atthīti kho kaccāna ayameko anto’’tiādīsu (saṁ. ni. 2.15; 3.90) ummaggeti.",
  "tika-s0101t1:338": "Kappa-saddo mahākappasamantabhāvakilesakāmavitakkakālapaññattisadisabhāvādīsu vattatīti āha ‘‘sambahulesu atthesu vattatī’’ti. Tathā hesa ‘‘cattārimāni bhikkhave kappassa asaṅkhyeyyānī’’tiādīsu (a. ni. 4.156) mahākappe vattati, ‘‘kevalakappaṁ veḷuvanaṁ obhāsetvā’’tiādīsu (saṁ. ni. 1.94) samantabhāve, ‘‘saṅkappo kāmo, rāgo kāmo, saṅkapparāgo kāmo’’tiādīsu (mahāni. 1; cūḷani. 8) kilesakāme, ‘‘takko vitakko saṅkappo’’tiādīsu (dha. sa. 7) vitakke, ‘‘yena sudaṁ niccakappaṁ viharāmī’’tiādīsu (ma. ni. 1.387) kāle, ‘‘iccāyasmā kappo’’tiādīsu (su. ni. 1090; cūḷani. 113) paññattiyaṁ, ‘‘satthukappena vata kira bho sāvakena saddhiṁ mantayamānā na jānimhā’’tiādīsu (ma. ni. 1.260) sadisabhāve vattatīti. Vuttampi cetanti mahāniddesaṁ (mahāni. 28) sandhāyāha. Taṇhādiṭṭhivasenāti diṭṭhiyā upanissayabhūtāya sahajātāya abhinandanabhūtāya ca taṇhāya, sassatādiākārena abhinivisantassa micchāgāhassa ca vasena. Pubbenivutthadhammavisayāya kappanāya adhippetattā atītakālavācako idha pubba-saddo, rūpādikhandhavinimuttassa kappanāvatthuno abhāvā anta-saddo ca bhāgavācakoti āha ‘‘atītaṁ khandhakoṭṭhāsa’’nti. ‘‘Kappetvā’’ti ca tasmiṁ pubbante taṇhāyanābhinivesānaṁ samatthanaṁ pariniṭṭhāpanamāha. Ṭhitāti tassā laddhiyā avijahanaṁ. Ārabbhāti ālambitvā. Visayo hi tassā diṭṭhiyā pubbanto. Visayabhāvato eva hi so tassā āgamanaṭṭhānaṁ, ārammaṇapaccayo cāti vuttaṁ ‘‘āgamma paṭiccā’’ti.",
  "tika-s0101t1:339": "Adhivacanapadānīti paññattipadāni. Dāsādīsu sirivaḍḍhakādi-saddā viya vacanamattameva adhikāraṁ katvā pavattiyā adhivacanaṁ paññatti. Atha vā adhi-saddo uparibhāve, vuccatīti vacanaṁ, upari vacanaṁ adhivacanaṁ, upādābhūtarūpādīnaṁ upari paññāpiyamānā upādāpaññattīti attho , tasmā paññattidīpakapadānīti attho daṭṭhabbo. Paññattimattañhetaṁ vuccati, yadidaṁ ‘‘attā, loko’’ti ca, na rūpavedanādayo viya paramattho. Adhikavuttitāya vā adhivuttiyoti diṭṭhiyo vuccanti. Adhikañhi sabhāvadhammesu sassatādiṁ pakatiādidabbādiṁ jīvādiṁ kāyādiñca abhūtamatthaṁ ajjhāropetvā diṭṭhiyo pavattantīti.",
  "tika-s0101t1:340": "30.Abhivadantīti ‘‘idameva saccaṁ, moghamañña’’nti (ma. ni. 2.187, 203, 427; ma. ni. 3.27, 29) abhinivisitvā vadanti ‘‘ayaṁ dhammo, nāyaṁ dhammo’’tiādinā vivadanti. Abhivadanakiriyāya ajjāpi avicchedabhāvadassanatthaṁ vattamānakālavacanaṁ. Diṭṭhi eva diṭṭhigataṁ ‘‘muttagataṁ, (ma. ni. 2.119; a. ni. 9.11) saṅkhāragata’’ntiādīsu (mahāni. 41) viya. Gantabbābhāvato vā diṭṭhiyā gatamattaṁ, diṭṭhiyā gahaṇamattanti attho. Diṭṭhippakāro vā diṭṭhigataṁ. Lokiyā hi vidhayuttagatapakāra-sadde samānatthe icchanti. Ekekasmiñca ‘‘attā’’ti, ‘‘loko’’ti ca gahaṇavisesaṁ upādāya paññāpanaṁ hotīti āha ‘‘rūpādīsu aññataraṁ attā ca loko cāti gahetvā’’ti. Amaraṁ niccaṁ dhuvanti sassatavevacanāni. Maraṇābhāvena vā amaraṁ, uppādābhāvena sabbathāpi atthitāya niccaṁ, thiraṭṭhena vikārābhāvena dhuvaṁ. ‘‘Yathāhā’’tiādinā yathāvuttamatthaṁ niddesapaṭisambhidāpāḷīhi vibhāveti. Ayañca attho ‘‘rūpaṁ attato samanupassati, vedanaṁ, saññaṁ, saṅkhāre, viññāṇaṁ attato samanupassatī’’ti imissā pañcavidhāya sakkāyadiṭṭhiyā vasena vutto. ‘‘Rūpavantaṁ attāna’’ntiādikāya pana pañcadasavidhāya sakkāyadiṭṭhiyā vasena cattāro cattāro khandhe ‘‘attā’’ti gahetvā tadaññaṁ ‘‘loko’’ti paññapentīti ayampi attho labbhati. Tathā ekaṁ khandhaṁ ’’attā’’ti gahetvā tadaññe attano upabhogabhūto lokoti, sasantatipatite vā khandhe ‘‘attā’’ti gahetvā tadaññe ‘‘loko’’ti paññapentīti evampettha attho daṭṭhabbo. Etthāha – sassato vādo etesanti kasmā vuttaṁ, nanu tesaṁ attā loko ca sassatoti adhippeto, na vādo ti? Saccametaṁ, sassatasahacaritatāya pana ‘‘vādo sassato’’ti vuttaṁ yathā ‘‘kuntā pacarantī’’ti. Sassato iti vādo etesanti vā iti-saddalopo daṭṭhabbo. Atha vā sassataṁ vadanti ‘‘idameva sacca’’nti abhinivissa voharantīti sassatavādā, sassatadiṭṭhinoti evampettha attho daṭṭhabbo.",
  "tika-s0101t1:341": "31.Ātāpanaṁ kilesānaṁ vibādhanaṁ pahānaṁ. Padahanaṁ kosajjapakkhe patituṁ adatvā cittassa ussahanaṁ. Anuyogo yathā samādhi visesabhāgiyataṁ pāpuṇāti, evaṁ vīriyassa bahulīkaraṇaṁ. Idha upacārappanācittaparidamanavīriyānaṁ adhippetattā āha ‘‘tippabhedaṁ vīriya’’nti . Nappamajjati etenāti appamādo, asammoso. Sammā upāyena manasi karoti kammaṭṭhānaṁ etenāti sammāmanasikāro ñāṇanti āha ‘‘vīriyañca satiñca ñāṇañcā’’ti. Etthāti ‘‘ātappa…pe… manasikāraṁ anvāyā’’ti imasmiṁ pāṭhe. Sīlavisuddhiyā saddhiṁ catunnaṁ rūpāvacarajjhānānaṁ adhigamanapaṭipadā vattabbā, sā pana visuddhimagge vitthārato vuttāti āha ‘‘saṅkhepattho’’ti. ‘‘Tathārūpa’’nti cuddasavidhehi cittadamanehi rūpāvacaracatutthajjhānassa damitataṁ vadati.",
  "tika-s0101t1:342": "Samādhānādiaṭṭhaṅgasamannāgatarūpāvacaracatutthajjhānassa yogino samādhivijambhanabhūtā lokiyābhiññā jhānānubhāvo. ‘‘Jhānādīna’’nti idaṁ jhānalābhissa visesena jhānadhammā āpāthaṁ āgacchanti, taṁmukhena sesadhammāti imamatthaṁ sandhāya vuttaṁ. Janakabhāvaṁ paṭikkhipati. Sati hi janakabhāve rūpādidhammānaṁ viya sukhādidhammānaṁ viya, ca paccayāyattavuttitāya uppādavantatā viññāyati, uppāde ca sati avassambhāvī nirodhoti anavakāsāva niccatā siyāti. Kūṭaṭṭha-saddo vā loke accantanicce niruḷho daṭṭhabbo. ‘‘Esikaṭṭhāyiṭṭhito’’ti etena yathā esikā vātappahārādīhi na calati, evaṁ na kenaci vikāraṁ āpajjatīti vikārābhāvamāha, ‘‘kūṭaṭṭho’’ti iminā pana aniccatābhāvaṁ. Vikāropi vināsoyevāti āha, ‘‘ubhayenapi lokassa vināsābhāvaṁ dīpetī’’ti. ‘‘Vijjamānamevā’’ti etena kāraṇe phalassa atthibhāvadassanena abhibyattivādaṁ dīpeti. Nikkhamatīti ca abhibyattiṁ gacchatīti attho. Kathaṁ pana vijjamānoyeva pubbe anabhibyatto abhibyattiṁ gacchatīti? Yathā andhakārena paṭicchanno ghaṭo ālokena abhibyattiṁ gacchati.",
  "tika-s0101t1:343": "Idamettha vicāretabbaṁ – kiṁ karonto āloko ghaṭaṁ pakāsetīti vuccati, yadi ghaṭavisayaṁ buddhiṁ karonto, buddhiyā anuppannāya uppattidīpanato abhibyattivādo hāyati. Atha ghaṭabuddhiyā āvaraṇabhūtaṁ andhakāraṁ vidhamanto, evampi abhibyattivādo hāyatiyeva. Sati hi ghaṭabuddhiyā andhakāro kathaṁ tassā āvaraṇaṁ hotīti, yathā ghaṭassa abhibyatti na yujjati, evaṁ attanopi. Tatthāpi hi yadi indriyavisayādisannipātena anuppannāya buddhiyā uppatti, uppattivacaneneva abhibyattivādo hāyati, tathā sassatavādo. Atha buddhippavattiyā āvaraṇabhūtassa andhakāraṭṭhāniyassa mohassa vidhamanena. Sati buddhiyā kathaṁ moho āvaraṇanti, kiñci bhedasambhavato. Na hi abhibyañjanakānaṁ candasūriyamaṇipadīpādīnaṁ bhedena abhibyañjitabbānaṁ ghaṭādīnaṁ bhedo hoti, hoti ca visayabhedena buddhibhedoti bhiyyopi abhibyatti na yujjatiyeva, na cettha vuttikappanā yuttā vuttiyā vuttimato ca anaññathānujānanatoti . Teca sattā sandhāvantīti ye idha manussabhāvena avaṭṭhitā, teyeva devabhāvādiupagamanena ito aññattha gacchanti, aññathā katassa kammassa vināso, akatassa ca abbhāgamo āpajjeyyāti adhippāyo.",
  "tika-s0101t1:344": "Aparāparanti aparasmā bhavā aparaṁ bhavaṁ. Evaṁ saṅkhyaṁ gacchantīti attano niccasabhāvattā na cutūpapattiyo, sabbabyāpitāya nāpi sandhāvanasaṁsaraṇāni, dhammānaṁyeva pana pavattivisesena evaṁ saṅkhyaṁ gacchanti, evaṁ voharīyantīti adhippāyo. Etena avaṭṭhitasabhāvassa attano, dhammino ca dhammamattaṁ uppajjati ceva vinassati cāti imaṁ vipariṇāmavādaṁ dasseti. Yaṁ panettha vattabbaṁ, taṁ parato vakkhāma. Attano vādaṁ bhindatīti sandhāvanādivacanasiddhāya aniccatāya pubbe paṭiññātaṁ sassatavādaṁ bhindati, viddhaṁsetīti attho. Sassatisamanti vā etassa sassataṁ thāvaraṁ niccakālanti attho daṭṭhabbo.",
  "tika-s0101t1:345": "Hetuṁ dassentoti yesaṁ ‘‘sassato’’ti attānañca lokañca paññapeti ayaṁ diṭṭhigatiko, tesaṁ hetuṁ dassentoti attho. Na hi attano diṭṭhiyā paccakkhakatamatthaṁ attanoyeva sādheti, attano pana paccakkhakatena atthena attano appaccakkhabhūtampi atthaṁ sādheti. Attanā hi yathānicchitaṁ parehi viññāpeti, na anicchitaṁ. ‘‘Hetuṁ dassento’’ti ettha idaṁ hetudassanaṁ – etesu anekesu jātisatasahassesu ekovāyaṁ me attā, loko ca anussaraṇasabbhāvato. Yo hi yamatthaṁ anubhavati, so eva taṁ anussarati, na añño. Na hi aññena anubhūtamatthaṁ añño anussarituṁ sakkoti yathā taṁ buddharakkhitena anubhūtaṁ dhammarakkhito. Yathā cetāsu, evaṁ ito purimatarāsupi jātīsūti. Kasmā sassato me attā ca loko ca. Yathā ca me, evaṁ aññesampi sattānaṁ sassato attā ca loko cāti? Sassatavasena diṭṭhigahanaṁ pakkhando diṭṭhigatiko parepi tattha patiṭṭhapeti, pāḷiyaṁ pana ‘‘anekavihitāni adhivuttipadāni abhivadanti. So evaṁ āhā’’ti ca vacanato parānumānavasena idha hetudassanaṁ adhippetanti viññāyati. Kāraṇanti tividhaṁ kāraṇaṁ sampāpakaṁ nibbattakaṁ ñāpakanti. Tattha ariyamaggo nibbānassa sampāpakaṁ kāraṇaṁ, bījaṁ aṅkurassa nibbattakaṁ kāraṇaṁ, paccayuppannatādayo aniccatādīnaṁ ñāpakaṁ kāraṇaṁ, idhāpi ñāpakakāraṇameva adhippetaṁ. Ñāpako hi ñāpetabbatthavisayassa ñāṇassa hetubhāvato kāraṇanti. Tadāyattavuttitāya taṁ ñāṇaṁ tiṭṭhati tatthāti ‘‘ṭhāna’’nti, vasati tattha pavattatīti ‘‘vatthū’’ti ca vuccati. Tathā hi bhagavatā vatthu-saddena uddisitvāpi ṭhānasaddena niddiṭṭhanti.",
  "tika-s0101t1:346": "32-33. Dutiyatatiyavādānaṁ paṭhamavādato natthi viseso ṭhapetvā kālavisesanti āha ‘‘upari vādadvayepi eseva nayo’’ti. Yadi evaṁ kasmā sassatavādo catudhā vibhatto, nanu adhiccasamuppannikavādo viya duvidheneva vibhajitabbo siyāti āha ‘‘mandapañño hi titthiyo’’tiādi.",
  "tika-s0101t1:347": "34.Takkayatīti ūhayati, sassatādiākārena tasmiṁ tasmiṁ ārammaṇe cittaṁ abhiniropetīti attho. Takkoti ākoṭanalakkhaṇo vinicchayalakkhaṇo vā diṭṭhiṭṭhānabhūto vitakko. Vīmaṁsā nāma vicāraṇā, sā panettha atthato paññāpatirūpako lobhasahagatacittuppādo, micchābhiniveso vā ayonisomanasikāro, pubbabhāge vā diṭṭhivipphanditanti daṭṭhabbā. Tenevāha ‘‘tulanā ruccanā khamanā’’ti. Pariyāhananaṁ vitakkassa ārammaṇaūhanaṁ evāti āha ‘‘tena tena pakārena takketvā’’ti. Anuvicaritanti vīmaṁsāya anupavattitaṁ, vīmaṁsānugatena vā vicārena anumajjitaṁ. Paṭi paṭi bhātīti paṭibhānaṁ, yathāsamihitākāravisesavibhāvako cittuppādo. Paṭibhānato jātaṁ paṭibhānaṁ, sayaṁ attano paṭibhānaṁ sayaṁ paṭibhānaṁ. Tenevāha ‘‘attano paṭibhānamattasañjāta’’nti. Matta-saddena visesādhigamādayo nivatteti.",
  "tika-s0101t1:348": "‘‘Anāgatepievaṁ bhavissatī’’ti idaṁ na idhādhippetatakkīvaseneva vuttaṁ, lābhītakkino evampi sambhavatīti sambhavadassanavasena vuttanti daṭṭhabbaṁ. Yaṁ kiñci attanā paṭiladdhaṁ rūpādi sukhādi ca idha labbhatīti lābho, na jhānādiviseso. ‘‘Evaṁ sati idaṁ hotī’’ti aniccesu bhāvesu añño karoti, añño paṭisaṁvedetīti āpajjati, tathā ca sati katassa vināso, akatassa ca abbhāgamo siyā. Niccesu pana bhāvesu yo karoti, so paṭisaṁvedetīti na doso āpajjatīti takkikassa yuttigavesanākāraṁ dasseti.",
  "tika-s0101t1:349": "Takkamattenevāti āgamādhigamādīnaṁ anussavādīnañca abhāvā suddhatakkeneva. Nanu ca visesalābhinopi sassatavādino attano visesādhigamahetu anekesu jātisatasahassesu dasasu saṁvaṭṭavivaṭṭesu cattālīsāya saṁvaṭṭavivaṭṭesu yathānubhūtaṁ attano santānaṁ tappaṭibaddhañca ‘‘attā, loko’’ti ca anussaritvā tato purimapurimatarāsupi jātīsu tathābhūtassa atthitānuvitakkanamukhena sabbesampi sattānaṁ tathābhāvānuvitakkanavaseneva sassatābhinivesino jātā, evañca sati sabbopi sassatavādī anussutijātissaratakkikā viya attano upaladdhavatthunibandhanena takkanena pavattavādattā takkīpakkheyeva tiṭṭheyya, avassañca vuttappakāraṁ takkanamicchitabbaṁ , aññathā visesalābhī sassatavādī ekaccasassatikapakkhaṁ, adhiccasamuppannikapakkhaṁ vā bhajeyyāti ? Na kho panetaṁ evaṁ daṭṭhabbaṁ, yasmā visesalābhīnaṁ khandhasantānassa dīghadīghataradīghatamakālānussaraṇaṁ sassataggāhassa asādhāraṇakāraṇaṁ. Tathā hi ‘‘anekavihitaṁ pubbenivāsaṁ anussarāmi. Imināmahametaṁ jānāmī’’ti anussaraṇameva padhānakāraṇabhāvena dassitaṁ. Yaṁ pana tassa ‘‘imināmahametaṁ jānāmī’’ti pavattaṁ takkanaṁ, na taṁ idha padhānaṁ anussaraṇaṁ pati tassa appadhānabhūtattā. Yadi evaṁ anussavādīnampi padhānabhāvo āpajjatīti ce? Na, tesaṁ sacchikiriyāya abhāvena takkapadhānattā, padhānakāraṇena ca niddeso niruḷho sāsane loke ca yathā ‘‘cakkhuviññāṇaṁ, yavaṅkuro’’ti ca.",
  "tika-s0101t1:350": "Atha vā visesādhigamanibandhanarahitassa takkanassa visuṁ sassataggāhe kāraṇabhāvadassanatthaṁ visesādhigamo visuṁ sassataggāhakāraṇaṁ vattabbo , so ca mandamajjhatikkhapaññāvasena tividhoti bhagavatā sabbatakkino takkībhāvasāmaññena ekajjhaṁ gahetvā catudhā vavatthāpito sassatavādo. Yadipi anussavādivasena takkikānaṁ viya mandapaññādīnampi hīnādivasena anekabhedasabbhāvato visesalābhīnampi bahudhā bhedo sambhavati, sabbe pana visesalābhino mandapaññādivasena tayo rāsī katvā tattha ukkaṭṭhavasena anekajātisatasahassadasasaṁvaṭṭavivaṭṭacattārīsasaṁvaṭṭavivaṭṭānussaraṇena ayaṁ vibhāgo vutto. Tīsupi rāsīsu ye hīnamajjhapaññā, te vuttaparicchedato ūnakameva anussaranti. Ye pana tattha ukkaṭṭhapaññā, te vuttaparicchedaṁ atikkamitvā nānussarantīti evaṁ panāyaṁ desanā. Tasmā aññatarabhedasaṅgahavaseneva bhagavatā cattāriṭṭhānāni vibhattānīti vavatthitā sassatavādīnaṁ catubbidhatā. Na hi idha sāvasesaṁ dhammaṁ deseti dhammarājā.",
  "tika-s0101t1:351": "35.‘‘Aññatarenā’’ti etassa atthaṁ dassetuṁ ‘‘ekenā’’ti vuttaṁ. Vā-saddassa pana aniyamatthataṁ dassetuṁ ‘‘dvīhi vā tīhi vā’’ti vuttaṁ. Tena catūsu ṭhānesu yathārahaṁ ekaccaṁ ekaccassa paññāpane sahakārīkāraṇanti dasseti. Kiṁ panetāni vatthūni abhinivesassa hetu, udāhu patiṭṭhāpanassa. Kiñcettha yadi tāva abhinivesassa, kasmā anussaraṇatakkanāniyeva gahitāni, na saññāvipallāsādayo. Tathāhi viparītasaññā ayonisomanasikāraasappurisūpanissayaasaddhammassavanādīni micchādiṭṭhiyā pavattanaṭṭhānāni. Atha patiṭṭhāpanassa adhigamayuttiyo viya āgamopi vatthubhāvena vattabbo, ubhayatthāpi ‘‘natthi ito bahiddhā’’ti vacanaṁ na yujjatīti? Na. Kasmā? Abhinivesapakkhe tāva ayaṁ diṭṭhigatiko asappurisūpanissayaasaddhammassavanehi ayoniso ummujjitvā vipallāsasañño rūpādidhammānaṁ khaṇe khaṇe bhijjanasabhāvassa anavabodhato dhammayuttiṁ atidhāvanto ekattanayaṁ micchā gahetvā yathāvuttānussaraṇatakkehi khandhesu ‘‘sassato attā ca loko cā’’ti (dī. ni. 1.31) abhinivesaṁ janesi. Iti āsannakāraṇattā, padhānakāraṇattā, taggahaṇeneva ca itaresampi gahitattā anussaraṇatakkanāniyeva idha gahitāni. Patiṭṭhāpanapakkhe pana āgamopi yuttipakkheyeva ṭhito visesato bāhirakānaṁ takkagāhibhāvatoti anussaraṇatakkanāniyeva diṭṭhiyā vatthubhāvena gahitāni. Kiñca bhiyyo duvidhaṁ lakkhaṇaṁ paramatthadhammānaṁ sabhāvalakkhaṇaṁ sāmaññalakkhaṇañcāti. Tattha sabhāvalakkhaṇāvabodho paccakkhañāṇaṁ, sāmaññalakkhaṇāvabodho anumānañāṇaṁ, āgamo ca sutamayāya paññāya sādhanato anumānañāṇameva āvahati, sutānaṁ pana dhammānaṁ ākāraparivitakkanena nijjhānakkhantiyaṁ ṭhito cintāmayaṁ paññaṁ nibbattetvā anukkamena bhāvanāya paccakkhañāṇaṁ adhigacchatīti evaṁ āgamopi takkavisayaṁ nātikkamatīti taggahaṇena gahitovāti veditabbo. So aṭṭhakathāyaṁ anussutitakkaggahaṇena vibhāvitoti yuttaṁ evidaṁ ‘‘natthi ito bahiddhā’’ti. ‘‘Anekavihitāni adhivuttipadāni abhivadanti, sassataṁ attānañca lokañca paññapentī’’ti (dī. ni. 1.30) ca vacanato patiṭṭhāpanavatthūni idhādhippetānīti daṭṭhabbaṁ.",
  "tika-s0101t1:352": "36.Diṭṭhiyeva diṭṭhiṭṭhānaṁ paramavajjatāya anekavihitānaṁ anatthānaṁ hetubhāvato. Yathāha ‘‘micchādiṭṭhiparamāhaṁ bhikkhave vajjaṁ vadāmī’’ti (a. ni. 1.310) ‘‘yathāhā’’tiādinā paṭisambhidāpāḷiyā (paṭi. ma. 1.124) diṭṭhiyā ṭhānavibhāgaṁ dasseti. Tattha khandhāpi diṭṭhiṭṭhānaṁ ārammaṇaṭṭhena ‘‘rūpaṁ attato samanupassatī’’tiādi (saṁ. ni. 3.81, 345) vacanato. Avijjāpi diṭṭhiṭṭhānaṁ upanissayādibhāvena pavattanato. Yathāha ‘‘assutavā bhikkhave puthujjano ariyānaṁ adassāvī ariyadhammassa akovido’’tiādi (ma. ni. 1.2; paṭi. ma. 1.130). Phassopi diṭṭhiṭṭhānaṁ. Yathā cāha ‘‘tadapi phassapaccayā, (dī. ni. 1.118 ādayo) phussa phussa paṭisaṁvedentī’’ti (dī. ni. 1.144) ca . Saññāpi diṭṭhiṭṭhānaṁ. Vuttañcetaṁ ‘‘saññānidānā hi papañcasaṅkhā, (su. ni. 880; mahāni. 109) pathavito saññatvā’’ti (ma. ni. 1.2) ca ādi. Vitakkopi diṭṭhiṭṭhānaṁ. Vuttampi cetaṁ ‘‘takkañca diṭṭhīsu pakappayitvā, saccaṁ musāti dvayadhammamāhū’’ti (su. ni. 892) ‘‘takkī hoti vīmaṁsī’’ti (dī. ni. 1.34) ca ādi. Ayonisomanasikāropi diṭṭhiṭṭhānaṁ. Tenāha bhagavā ‘‘tassa evaṁ ayoniso manasi karoto channaṁ diṭṭhīnaṁ aññatarā diṭṭhi uppajjati. ‘Atthi me attā’ti vā assa saccato thetato diṭṭhi uppajjatī’’tiādi (ma. ni. 1.19). Samuṭṭhāti etenāti samuṭṭhānaṁ samuṭṭhānabhāvo samuṭṭhānaṭṭho. Pavattitāti parasantānesu uppāditā. Pariniṭṭhāpitāti abhinivesassa pariyosānaṁ matthakaṁ pāpitāti attho. ‘‘Ārammaṇavasenā’’ti aṭṭhasu diṭṭhiṭṭhānesu khandhe sandhāyāha. Pavattanavasenāti avijjādayo. Āsevanavasenāti pāpamittaparatoghosādīnampi sevanaṁ labbhatiyeva. Atha vā evaṁgatikāti evaṁgamanā, evaṁniṭṭhāti attho. Idaṁ vuttaṁ hoti – ime diṭṭhisaṅkhātā diṭṭhiṭṭhānā evaṁ paramatthato asantaṁ attānaṁ sassatabhāvañcassa ajjhāropetvā gahitā, parāmaṭṭhā ca bālalapanā yāva paṇḍitā na samanuyuñjanti, tāva gacchanti pavattanti. Paṇḍitehi samanuyuñjiyamānā pana anavaṭṭhitavatthukā avimaddakkhamā sūriyuggamane ussāvabindū viya khajjopanakā viya ca bhijjanti vinassanti cāti.",
  "tika-s0101t1:353": "Tatthāyaṁ anuyuñjane saṅkhepakathā – yadi hi parena parikappito attā loko vā sassato siyā, tassa nibbikāratāya purimarūpāvijahanato kassaci visesādhānassa kātuṁ asakkuṇeyyatāya ahitato nivattanatthaṁ, hite ca paṭipattiatthaṁ upadeso eva nippayojano siyā sassatavādino, kathaṁ vā so upadeso pavattīyati vikārābhāvato, evañca attano ajaṭākāsassa viya dānādikiriyā hiṁsādikiriyā ca na sambhavati. Tathā sukhassa dukkhassa anubhavananibandho eva sassatavādino na yujjati kammabaddhābhāvato, jātiādīnañca asambhavato kuto vimokkho, atha pana dhammamattaṁ tassa uppajjati ceva vinassati ca, yassa vasenāyaṁ kiriyādivohāroti vadeyya, evampi purimarūpāvijahanena avaṭṭhitassa attano dhammamattanti na sakkā sambhāvetuṁ, te vā panassa dhammā avatthābhūtā aññe vā siyuṁ anaññe vā. Yadi aññe, na tāhi tassa uppannāhipi koci viseso atthi. Yāhi karoti paṭisaṁvedeti cavati upapajjati cāti icchitaṁ, tasmā tadavattho eva yathāvuttadoso. Kiñca dhammakappanāpi niratthikā siyā, athānaññe uppādavināsavantīhi avatthāhi anaññassa attano tāsaṁ viya uppādavināsasabbhāvato kuto niccatāvakāso, tāsampi vā attano viya niccatāti bandhavimokkhānaṁ asambhavo evāti na yujjatiyeva sassatavādo. Na cettha koci vādī dhammānaṁ sassatabhāve parisuddhaṁ yuttiṁ vattuṁ samattho, yuttirahitañca vacanaṁ na paṇḍitānaṁ cittaṁ ārādhetīti. Tena vuttaṁ ‘‘yāva paṇḍitā na samanuyuñjanti, tāva gacchanti pavattantī’’ti. Kammavasena abhimukho sampareti etthāti abhisamparāyo, paroloko.",
  "tika-s0101t1:354": "‘‘Sabbaññutaññāṇañcā’’ti idaṁ idha sabbaññutaññāṇassa vibhajiyamānattā vuttaṁ, tasmiṁ vā vutte tadadhiṭṭhānato āsavakkhayañāṇaṁ, tadavinābhāvato sabbampi vā bhagavato dasabalādiñāṇaṁ gahitameva hotīti katvā. Pajānantopīti pi-saddo sambhāvane, tena ‘‘tañcā’’ti ettha vuttaṁ ca-saddatthamāha. Idaṁ vuttaṁ hoti – taṁ diṭṭhigatato uttaritaraṁ sārabhūtaṁ sīlādiguṇavisesampi tathāgato nābhinivisati, ko pana vādo vaṭṭāmiseti. ‘‘Aha’’nti diṭṭhivasena vā taṁ parāmasanākāramāha. Pajānāmīti ettha iti-saddo pakārattho, tena ‘‘mama’’nti taṇhāvasena parāmasanākāraṁ dasseti. Dhammasabhāvaṁ atikkamitvā parato āmasanaṁ parāmāso. Na hi taṁ atthi, khandhesu yaṁ ‘‘aha’’nti vā, ‘‘mama’’nti vā gahetabbaṁ siyā. Yo pana parāmāso taṇhādayova, te ca bhagavato bodhimūleyeva pahīnāti āha ‘‘parāmāsakilesāna’’ntiādi. Aparāmāsatoti vā nibbutivedanassa hetuvacanaṁ, ‘‘viditā’’ti idaṁ padaṁ apekkhitvā kattari sāmivacanaṁ, aparāmasanahetu parāmāsarahitāya paṭipattiyā tathāgatena sayameva asaṅkhatadhātu adhigatāti evaṁ vā ettha attho daṭṭhabbo.",
  "tika-s0101t1:355": "‘‘Yāsu vedanāsū’’tiādinā bhagavato desanāvilāsaṁ dasseti. Tathā hi khandhāyatanādivasena anekavidhāsu catusaccadesanāsu sambhavantīsupi ayaṁ tathāgatānaṁ desanāsu paṭipatti, yaṁ diṭṭhigatikā micchāpaṭipattiyā diṭṭhigahanaṁ pakkhandāti dassanatthaṁ vedanāyeva pariññāya bhūmidassanatthaṁ uddhaṭā. Kammaṭṭhānanti catusaccakammaṭṭhānaṁ. Yathābhūtaṁ viditvāti vipassanāpaññāya vedanāya samudayādīni ārammaṇapaṭivedhavasena maggapaññāya asammohapaṭivedhavasena jānitvā, paṭivijjhitvāti attho. Paccayasamudayaṭṭhenāti ‘‘imasmiṁ sati idaṁ hoti, imassuppādā idaṁ uppajjatī’’ti (ma. ni. 1.404; saṁ. ni. 2.21; udā. 1) vuttalakkhaṇena avijjādīnaṁ paccayānaṁ uppādena ceva maggena asamugghātena ca. Nibbattilakkhaṇanti uppādalakkhaṇaṁ, jātinti attho. Pañcannaṁ lakkhaṇānanti ettha catunnaṁ paccayānampi uppādalakkhaṇameva gahetvā vuttanti gahetabbaṁ, yasmā paccayalakkhaṇampi labbhatiyeva, tathā ceva saṁvaṇṇitaṁ. Paccayanirodhaṭṭhenāti etthāpi vuttanayānusārena attho veditabbo. Yanti yasmā, yaṁ vā sukhaṁ somanassaṁ. Paṭiccāti ārammaṇapaccayādibhūtaṁ vedanaṁ labhitvā. Ayanti sukhasomanassānaṁ paccayabhāvo, sukhasomanassameva vā, ‘‘assādo’’ti padaṁ pana apekkhitvā pulliṅganiddeso. Ayañhettha saṅkhepattho – purimuppannaṁ vedanaṁ ārabbha somanassuppattiyaṁ yo purimavedanāya assādetabbākāro somanassassādanākāro, ayaṁ assādoti. Kathaṁ pana vedanaṁ ārabbha sukhaṁ uppajjatīti? Cetasikasukhassa adhippetattā nāyaṁ doso. Visesanaṁ hettha somanassaggahaṇaṁ sukhaṁ somanassanti ‘‘rukkho siṁsapā’’ti yathā.",
  "tika-s0101t1:356": "‘‘Aniccā’’ti iminā saṅkhāradukkhatāvasena upekkhāvedanāya, sabbavedanāsuyeva vā ādīnavamāha, itarehi itaradukkhatāvasena yathākkamaṁ dukkhasukhavedanānaṁ, avisesena vā tīṇipi padāni sabbāsampi vedanānaṁ vasena yojetabbāni. Ayanti yo vedanāya hutvā abhāvaṭṭhena aniccabhāvo, udayabbayapaṭipīḷanaṭṭhena dukkhabhāvo, jarāya maraṇena cāti dvedhā vipariṇāmetabbabhāvo ca, ayaṁ vedanāya ādīnavo, yato vā ādīnaṁ paramakāruññaṁ vāti pavattatīti. Vedanāya nissaraṇanti ettha vedanāyāti nissakkavacanaṁ, yāva vedanāpaṭibaddhaṁ chandarāgaṁ na pajahati, tāvāyaṁ puriso vedanaṁ allīnoyeva hoti. Yadā pana taṁ chandarāgaṁ pajahati, tadāyaṁ puriso vedanāya nissaṭo visaṁyutto hotīti chandarāgappahānaṁ vedanāya nissaraṇaṁ vuttaṁ. Ettha ca vedanāggahaṇena vedanāya sahajātanissayārammaṇabhūtā ca rūpārūpadhammā gahitā eva hontīti pañcannampi upādānakkhandhānaṁ gahaṇaṁ daṭṭhabbaṁ. Vedanāsīsena pana desanā āgatā, tattha kāraṇaṁ vuttameva, lakkhaṇahāranayena vā ayamattho vibhāvetabbo. Tattha vedanāggahaṇena gahitā pañcupādānakkhandhā dukkhasaccaṁ, vedanānaṁ samudayaggahaṇena gahitā avijjādayo samudayasaccaṁ, atthaṅgamanissaraṇapariyāyehi nirodhasaccaṁ, ‘‘yathābhūtaṁ viditvā’’ti etena maggasaccanti evamettha cattāri saccāni veditabbāni. Kāmupādānamūlakattā sesupādānānaṁ, pahīne ca kāmupādāne upādānasesābhāvato ‘‘vigatachandarāgatāya anupādāno’’ti vuttaṁ. Anupādāvimuttoti attano maggaphalappattiṁ bhagavā dasseti. ‘‘Vedanāna’’ntiādinā hi yassā dhammadhātuyā suppaṭividdhattā imaṁ diṭṭhigataṁ sakāraṇaṁ sagatikaṁ pabhedato vibhajituṁ samattho ahosi , tassa sabbaññutaññāṇassa saddhiṁ pubbabhāgapaṭipadāya uppattibhūmiṁ dasseti dhammarājā.",
  "tika-s0101t1:357": "Paṭhamabhāṇavāravaṇṇanā niṭṭhitā.",
  "tika-s0101t1:358": "Ekaccasassatavādavaṇṇanā",
  "tika-s0101t1:359": "38. Sattesu saṅkhāresu ca ekaccaṁ sassataṁ etassāti ekaccasassato, ekaccasassatavādo. So etesaṁ atthīti ekaccasassatikā. Te pana yasmā ekaccasassato vādo diṭṭhi etesanti ekaccasassatavādā nāma honti, tasmā tamatthaṁ dassento āha ‘‘ekaccasassatavādā’’ti. Iminā nayena ekaccaasassatikā dipadassapi attho veditabbo. Nanu ca ‘‘ekaccasassatikā’’ti vutte tadaññassa ekaccassa asassatatāsanniṭṭhānaṁ siddhameva hotīti? Saccaṁ siddhameva hoti atthato, na pana saddato. Tasmā supākaṭaṁ katvā dassetuṁ ‘‘ekaccaasassatikā’’ti vuttaṁ. Na hi idha sāvasesaṁ katvā dhammaṁ deseti dhammassāmī. Idhāti ‘‘ekaccasassatikā’’ti imasmiṁ pade. Gahitāti vuttā, tathā ceva attho dassito. Idhāti vā imissā desanāya. Tathā hi purimakā tayo vādā sattavasena, catuttho saṅkhāravasena vibhatto. ‘‘Saṅkhārekaccasassatikā’’ti idaṁ tehi sassatabhāvena gayhamānānaṁ dhammānaṁ yāthāvasabhāvadassanavasena vuttaṁ, na panekaccasassatikamatadassanavasena. Tassa hi sassatābhimataṁ asaṅkhatamevāti laddhi. Tenevāha ‘‘cittanti vā…pe… ṭhassatī’’ti. Na hi yassa bhāvassa paccayehi abhisaṅkhatabhāvaṁ paṭijānāti, tasseva niccadhuvādibhāvo anummattakena sakkā paṭiññātuṁ. Etena ‘‘uppādavayadhuvatāyuttabhāvā siyā niccā, siyā aniccā siyā na vattabbā’’tiādinā pavattassa sattabhaṅgavādassa ayuttatā vibhāvitā hoti.",
  "tika-s0101t1:360": "Tatthāyaṁ ayuttatāvibhāvanā – yadi ‘‘yena sabhāvena yo dhammo atthīti vuccati, teneva sabhāvena so dhammo natthī’’tiādinā vucceyya, siyā anekantavādo. Atha aññena, siyā na anekantavādo. Na cettha desantarādisambandhabhāvo yutto vattuṁ tassa sabbalokasiddhattā, vivādābhāvato . Ye pana vadanti ‘‘yathā suvaṇṇaghaṭena makuṭe kate ghaṭabhāvo nassati, makuṭabhāvo uppajjati, suvaṇṇabhāvo tiṭṭhatiyeva, evaṁ sabbabhāvānaṁ koci dhammo nassati, koci dhammo uppajjati, sabhāvo pana tiṭṭhatī’’ti. Te vattabbā ‘‘kiṁ taṁ suvaṇṇaṁ, yaṁ ghaṭe makuṭe ca avaṭṭhitaṁ, yadi rūpādi, so saddo viya anicco. Atha rūpādi samūho, samūho nāma sammutimattaṁ. Na tassa atthitā natthitā niccatā vā labbhatī’’ti anekantavādo na siyā. Dhammānañca dhammino aññathānaññathāsu doso vuttoyeva sassatavādavicāraṇāyaṁ. Tasmā so tattha vuttanayeneva veditabbo. Apica niccāniccanavattabbarūpo attā loko ca paramatthato vijjamānatāpaṭijānanato yathā niccādīnaṁ aññataraṁ rūpaṁ, yathā vā dīpādayo. Na hi dīpādīnaṁ udayabbayasabhāvānaṁ niccāniccanavattabbasabhāvatā sakkā viññātuṁ, jīvassa niccādīsu aññataraṁ rūpaṁ viyāti evaṁ sattabhaṅgassa viya sesabhaṅgānampi asambhavoyevāti sattabhaṅgavādassa ayuttatā veditabbā.",
  "tika-s0101t1:361": "Ettha ca ‘‘issaro nicco, aññe sattā aniccā’’ti evaṁ pavattavādā sattekaccasassatikā seyyathāpi issaravādā. ‘‘Paramāṇavo niccā dhuvā, aṇukādayo aniccā’’ti evaṁ pavattavādā saṅkhārekaccasassatikā seyyathāpi kāṇādā. Nanu ‘‘ekacce dhammā sassatā, ekacce asassatā’’ti etasmiṁ vāde cakkhādīnaṁ asassatatāsanniṭṭhānaṁ yathāsabhāvāvabodho eva, tayidaṁ kathaṁ micchādassananti, ko vā evamāha ‘‘cakkhādīnaṁ asassatabhāvasanniṭṭhānaṁ micchādassana’’nti? Asassatesuyeva pana kesañci dhammānaṁ sassatabhāvābhiniveso idha micchādassanaṁ. Tena pana ekavāre pavattamānena cakkhādīnaṁ asassatabhāvāvabodho vidūsito saṁsaṭṭhabhāvato visasaṁsaṭṭho viya sappimaṇḍo sakiccakaraṇāsamatthatāya sammādassanapakkhe ṭhapetabbataṁ nārahatīti. Asassatabhāvena nicchitāpi vā cakkhuādayo samāropitajīvasabhāvā eva diṭṭhigatikehi gayhantīti tadavabodhassa micchādassanabhāvo na sakkā nivāretuṁ. Tenevāha ‘‘cakkhuṁ itipi…pe… kāyo itipi ayaṁ me attā’’tiādi. Evañca katvā asaṅkhatāya saṅkhatāya ca dhātuyā vasena yathākkamaṁ ‘‘ekacce dhammā sassatā, ekacce asassatā’’ti evaṁ pavatto vibhajjavādopi ekaccasassatavādo āpajjatīti evaṁpakārā codanā anavakāsā hoti aviparītadhammasabhāvasampaṭipattibhāvato.",
  "tika-s0101t1:362": "Kāmañcettha purimavādepi asassatānaṁ dhammānaṁ ‘‘sassatā’’ti gahaṇaṁ visesato micchādassanaṁ, sassatānaṁ pana ‘‘sassatā’’ti gāho na micchādassanaṁ yathāsabhāvaggahaṇabhāvato. Asassatesuyeva pana ‘‘kecideva dhammā sassatā, keci asassatā’’ti gahetabbadhammesu vibhāgappavattiyā imassa vādassa vādantaratā vuttā, na cettha ‘‘samudāyantogadhattā ekadesassa sappadesasassataggāho nippadesasassataggāhe samodhānaṁ gacchatī’’ti sakkā vattuṁ vādī tabbisayavisesavasena vādadvayassa pavattattā. Aññe eva hi diṭṭhigatikā ‘‘sabbe dhammā sassatā’’ti abhiniviṭṭhā, aññe ‘‘ekaccasassatā’’ti. Saṅkhārānaṁ anavasesapariyādānaṁ, ekadesapariggaho ca vādadvayassa paribyattoyeva. Kiñca bhiyyo anekavidhasamussaye ekavidhasamussaye ca khandhapabandhe abhinivesabhāvato. Catubbidhopi hi sassatavādī jātivisesavasena nānāvidharūpakāyasannissaye eva arūpadhammapuñje sassatābhinivesī jāto abhiññāṇena anussavādīhi ca rūpakāyabhedaggahaṇato. Tathā ca vuttaṁ ‘‘tato cuto amutra udapādi’’nti (dī. ni. 1.32) ‘‘cavanti upapajjantī’’ti ca ādi. Visesalābhī ekaccasassatiko anupadhāritabhedasamussayeva dhammapabandhe sassatākāraggahaṇena abhinivisanaṁ janesi ekabhavapariyāpannakhandhasantānavisayattā tadabhinivesassa. Tathā ca tīsupi vādesu ‘‘taṁ pubbenivāsaṁ anussarati, tato paraṁ nānussaratī’’ti ettakameva vuttaṁ, takkīnaṁ pana sassatekaccasassatavādīnaṁ sassatābhinivesaviseso rūpārūpadhammavisayatāya supākaṭoyevāti.",
  "tika-s0101t1:363": "39.Dīghassakālassa atikkamenāti vivaṭṭavivaṭṭaṭṭhāyīnaṁ apagamena. Anekatthattā dhātūnaṁ saṁ-saddena yutto vaṭṭa-saddo vināsavācīti āha ‘‘vinassatī’’ti, saṅkhayavasena vattatīti attho. Vipattikaramahāmeghasamuppattito paṭṭhāya hi yāva aṇusahagatopi saṅkhāro na hoti, tāva loko saṁvaṭṭatīti vuccati. Lokoti cettha pathavīādibhājanaloko adhippeto. Uparibrahmalokesūti parittasubhādīsu rūpībrahmalokesu. Agginā hi kappavuṭṭhānaṁ idhādhippetaṁ bahulaṁ pavattanato. Tenevāha bhagavā ‘‘ābhassarasaṁvattanikā hontī’’ti. Arūpesuvāti vā-saddena saṁvaṭṭamānalokadhātūhi aññalokadhātūsu vāti vikappanaṁ veditabbaṁ. Na hi ‘‘sabbe apāyasattā tadā rūpārūpabhavesu uppajjantī’’ti sakkā viññātuṁ apāyesu dīghatamāyukānaṁ manussalokūpattiyā asambhavato. Satipi sabbasattānaṁ abhisaṅkhāramanasā nibbattabhāve bāhirapaccayehi vinā manasāva nibbattattā ‘‘manomayā’’ti vuccanti rūpāvacarasattā. Yadi evaṁ kāmabhave opapātikasattānampi manomayabhāvo āpajjatīti? Nāpajjati adhicittabhūtena atisayamanasā nibbattasattesu manomayavohāratoti dassanto āha ‘‘jhānamanena nibbattattā manomayā’’ti. Evaṁ arūpāvacarasattānampi manomayabhāvo āpajjatīti ce? Na, tattha bāhirapaccayehi nibbattetabbatāsaṅkāya eva abhāvato, ‘‘manasāva nibbattā’’ti avadhāraṇāsambhavato. Niruḷho vāyaṁ loke manomayavohāro rūpāvacarasattesu. Tathā hi ‘‘annamayo pānamayo manomayo ānandamayo viññāṇamayo’’ti pañcadhā attānaṁ vedavādino vadanti. Ucchedavādepi vakkhati ‘‘dibbo rūpī manomayo’’ti (dī. ni. 1.86). Sobhanā pabhā etesu santīti subhā. ‘‘Ukkaṁsenā’’ti ābhassaradeve sandhāyāha, parittābhā appamāṇābhā pana dve cattāro ca kappe tiṭṭhanti. Aṭṭhakappeti aṭṭha mahākappe.",
  "tika-s0101t1:364": "40.Saṇṭhātīti sampattikaramahāmeghasamuppattito paṭṭhāya pathavīsandhārakudakataṁsandhārakavāyumahāpathavīādīnaṁ samuppattivasena ṭhāti, ‘‘sambhavati’’ icceva vā attho anekatthattā dhātūnaṁ. Pakatiyāti sabhāvena, tassa ‘‘suñña’’nti iminā sambandho. Tattha kāraṇamāha ‘‘nibbattasattānaṁ natthitāyā’’ti, anuppannattāti attho, tena yathā ekaccāni vimānāni tattha nibbattasattānaṁ cutattā suññāni honti, na evamidanti dasseti. Brahmapārisajjabrahmapurohitamahābrahmāno brahmakāyikā, tesaṁ nivāso bhūmipi ‘‘brahmakāyikā’’ti vuttā. Kammaṁ upanissayavasena paccayo etissāti kammapaccayā. Atha vā tattha nibbattasattānaṁ vipaccanakakammassa sahakārīpaccayabhāvato, kammassa paccayāti kammapaccayā. Utu samuṭṭhānaṁ etissāti utusamuṭṭhānā. ‘‘Kammapaccayautusamuṭṭhānā’’ti vā pāṭho, kammasahāyo paccayo, kammassa vā sahāyabhūto paccayo kammapaccayo , sova utu kammapaccayautu, so samuṭṭhānaṁ etissāti yojetabbaṁ. Etthāti ‘‘brahmavimāna’’nti vuttāya brahmakāyikabhūmiyā. Kathaṁ paṇītāya dutiyajjhānabhūmiyaṁ ṭhitānaṁ hīnāya paṭhamajjhānabhūmiyā upapatti hotīti āha ‘‘atha sattāna’’ntiādi. Otarantīti upapajjanavasena heṭṭhābhūmiṁ gacchanti.",
  "tika-s0101t1:365": "Appāyuketi yaṁ uḷāraṁ puññakammaṁ kataṁ, tassa uppajjanārahavipākapabandhato appaparimāṇāyuke. Āyuppamāṇenevāti paramāyuppamāṇeneva. Kiṁ panetaṁ paramāyu nāma, kathaṁ vā taṁ paricchinnapamāṇanti? Vuccate – yo tesaṁ tesaṁ sattānaṁ tasmiṁ tasmiṁ bhavavisese purimasiddhabhavapatthanūpanissayavasena sarīrāvayavavaṇṇasaṇṭhānapamāṇādivisesā viya taṁtaṁgatinikāyādīsu yebhuyyena niyataparicchedo gabbhaseyyakakāmāvacaradevarūpāvacarasattānaṁ sukkasoṇitautubhojanādi utuādipaccayuppannapaccayūpatthambhito vipākapabandhassa ṭhitikālaniyamo, so yathāsakaṁ khaṇamattāvaṭṭhāyīnampi attano sahajātānaṁ rūpārūpadhammānaṁ ṭhapanākāravuttitāya pavattakāni rūpārūpajīvitindriyāni yasmā na kevalaṁ nesaṁ khaṇaṭhitiyā eva kāraṇabhāvena anupālakāni, atha kho yāva bhavaṅgupacchedā anupabandhassa avicchedahetubhāvenāpi, tasmā āyuhetukattā kāraṇūpacārena āyu, ukkaṁsaparicchedavasena paramāyūti ca vuccati. Taṁ pana devānaṁ nerayikānaṁ uttarakurukānañca niyataparicchedaṁ, uttarakurukānaṁ pana ekantaniyataparicchedameva, avasiṭṭhamanussapetatiracchānānaṁ pana ciraṭṭhitisaṁvattanikakammabahule kāle taṁkammasahitasantānajanitasukkasoṇitappaccayānaṁ taṁmūlakānañca candasūriyasamavisamaparivattanādijanitautuāhārādisamavisama paccayānaṁ vasena cirācirakālato aniyataparicchedaṁ, tassa ca yathā purimasiddhabhavapatthanāvasena taṁtaṁgatinikāyādīsu vaṇṇasaṇṭhānādivisesaniyamo siddho dassanānussavādīhi, tathā ādito gahaṇasiddhiyā. Evaṁ tāsu tāsu upapattīsu nibbattasattānaṁ yebhuyyena samappamāṇaṭṭhitikālaṁ dassanānussavehi labhitvā taṁ paramataṁ ajjhosāya pavattitabhavapatthanāvasena ādito paricchedaniyamo veditabbo. Yasmā pana kammaṁ tāsu tāsu upapattīsu yathā taṁtaṁupapattiniyatavaṇṇādinibbattane samatthaṁ, evaṁ niyatāyuparicchedāsu upapattīsu paricchedātikkamena vipākanibbattane samatthaṁ na hoti, tasmā vuttaṁ ‘‘āyuppamāṇeneva cavantī’’ti. Yasmā pana upatthambhakasahāyehi anupālakappaccayehi upādinnakakkhandhānaṁ pavattetabbākāro atthato paramāyu, tassa yathāvuttaparicchedānatikkamanato satipi kammāvasese ṭhānaṁ na sambhavati, tena vuttaṁ ‘‘attano puññabaleneva ṭhātuṁ na sakkotī’’ti. Kappaṁ vāti asaṅkhyeyyakappaṁ vā tassa upaḍḍhaṁ vā upaḍḍhakappato ūnamadhikaṁ vāti vikappanattho vā-saddo.",
  "tika-s0101t1:366": "41.Anabhiratīti ekavihārena anabhirati. Sā pana yasmā aññehi samāgamicchā hoti, tena vuttaṁ ‘‘aparassāpi sattassa āgamanapatthanā’’ti. Piyavatthuvirahena piyavatthualābhena vā cittavighāto ukkaṇṭhitā, sā atthato domanassacittuppādo yevāti āha ‘‘paṭighasampayuttā’’ti. Dīgharattaṁ jhānaratiyā ramamānassa vuttappakāraṁ anabhiratinimittaṁ uppannā ‘‘mama’’nti ca ‘‘aha’’nti ca gahaṇassa kāraṇabhūtā taṇhādiṭṭhiyo idha paritassanā. Tā pana cittassa purimāvatthāya calanaṁ kampananti āha ‘‘ubbijjanā phandanā’’ti. Tenevāha ‘‘taṇhātassanāpi diṭṭhitassanāpi vaṭṭatī’’ti. Yaṁ pana atthuddhāre ‘‘aho vata aññepi sattā itthattaṁ āgaccheyyunti ayaṁ taṇhātassanā nāmā’’ti vuttaṁ, taṁ diṭṭhitassanāya visuṁ udāharaṇaṁ dassentena taṇhātassanaṁyeva tato niddhāretvā vuttaṁ, na pana tattha diṭṭhitassanāya abhāvatoti daṭṭhabbaṁ. Tāsatassanā cittutrāso. Bhayānakanti bheravārammaṇanimittaṁ balavabhayaṁ. Tena sarīrassa thaddhabhāvo chambhitattaṁ bhayaṁ saṁveganti ettha bhayanti bhaṅgānupassanāya ciṇṇante sabbasaṅkhārato bhāyanavasena uppannaṁ bhayañāṇaṁ. Saṁveganti sahottappañāṇaṁ, ottappameva vā. Santāsanti ādīnavanibbidānupassanāhi saṅkhārehi santassanañāṇaṁ. Saha byāyati pavattati, dosaṁ vā chādetīti sahabyo, sahāyo, tassa bhāvaṁ sahabyataṁ.",
  "tika-s0101t1:367": "42.Abhibhavitvā ṭhito ime satteti adhippāyo. Yasmā pana so pāsaṁsabhāvena uttamabhāvena ca ‘‘te satte abhibhavitvā ṭhito’’ti attānaṁ maññati, tasmā vuttaṁ ‘‘jeṭṭhakohamasmī’’ti. Aññadatthu dasoti dassane antarāyābhāvavacanena, ñeyyavisesapariggāhikabhāvena ca anāvaraṇadassāvitaṁ paṭijānātīti āha ‘‘sabbaṁ passāmīti attho’’ti. Bhūtabhabyānanti ahesunti bhūtā, bhavanti bhavissantīti bhabyā, aṭṭhakathāyaṁ pana vattamānakālavaseneva bhabya-saddassa attho dassito. Paṭhamacittakkhaṇeti paṭisandhicittakkhaṇe. Kiñcāpi so brahmā anavaṭṭhitadassanattā puthujjanassa purimatarajātiparicitampi kammassakataññāṇaṁ vissajjetvā vikubbaniddhivasena cittuppattimattapaṭibaddhena sattanimmānena vipallaṭṭho ‘‘ahaṁ issaro kattā nimmātā’’tiādinā issarakuttadassanaṁ pakkhandamāno abhinivisanavaseneva patiṭṭhito, na patiṭṭhāpanavasena ‘‘tassa evaṁ hotī’’ti vuttattā, patiṭṭhāpanakkameneva pana tassa so abhiniveso jātoti dassanatthaṁ ‘‘kāraṇato sādhetukāmo’’ti, ‘‘paṭiññaṁ katvā’’ti ca vuttaṁ. Tenāha bhagavā ‘‘taṁ kissa hetū’’tiādi. Tattha manopaṇidhīti manasā eva patthanā, tathā cittappavattimattamevāti attho, itthabhāvanti idappakārataṁ. Yasmā pana itthanti brahmattabhāvo idhādhippeto, tasmā ‘‘brahmabhāvanti attho’’ti vuttaṁ. Nanu ca devānaṁ upapattisamanantaraṁ ‘‘imissā nāma gatiyā cavitvā iminā nāma kammunā idhūpapannā’’ti paccavekkhaṇā hotīti? Saccaṁ hoti, sā pana purimajātīsu kammassakataññāṇe sammadeva niviṭṭhajjhāsayānaṁ. Ime pana sattā purimāsupi jātīsu issarakuttadassanavasena vinibandhābhinivesā ahesunti daṭṭhabbaṁ. Tena vuttaṁ ‘‘iminā maya’’ntiādi.",
  "tika-s0101t1:368": "43. Īsatīti īso, abhibhūti attho. Mahā īso maheso, suppatiṭṭhamahesatāya pana parehi ‘‘maheso’’ti akkhātabbatāya mahesakkho, atisayena mahesakkho mahesakkhataroti vacanattho daṭṭhabbo. Yasmā pana so mahesakkhabhāvo ādhipateyyaparivārasampattiyā viññāyati, tasmā ‘‘issariyaparivāravasena mahāyasataro’’ti vuttaṁ.",
  "tika-s0101t1:369": "44.Idheva āgacchatīti imasmiṁ manussaloke eva paṭisandhivasena āgacchati. Yaṁ aññataro sattoti ettha yanti nipātamattaṁ, karaṇe vā paccattaniddeso, yena ṭhānenāti attho, kiriyāparāmasanaṁ vā. Itthattaṁ āgacchatīti ettha yadetaṁ itthattassa āgamanaṁ, etaṁ ṭhānaṁ vijjatīti attho. Esa nayo ‘‘pabbajati, cetosamādhiṁ phusati, pubbenivāsaṁ anussaratī’’ti etesupi padesu. ‘‘Ṭhānaṁ kho panetaṁ bhikkhave vijjati, yaṁ aññataro satto’’ti imañhi padaṁ ‘‘pabbajatī’’tiādīhi padehi paccekaṁ yojetabbanti.",
  "tika-s0101t1:370": "45. Khiḍḍāya padussantīti khiḍḍāpadosino, khiḍḍāpadosino eva khiḍḍāpadosikā, khiḍḍāpadoso vā etesaṁ atthīti khiḍḍāpadosikā. Atikkantavelaṁ ativelaṁ, āhārūpabhogakālaṁ atikkamitvāti attho. Methunasampayogena uppajjanakasukhaṁ keḷihassasukhaṁ ratidhammo ratisabhāvo. Āhāranti ettha ko devānaṁ āhāro, kā āhāravelāti? Sabbesampi kāmāvacaradevānaṁ sudhā āhāro, sā heṭṭhimehi uparimānaṁ paṇītatamā hoti, taṁ yathāsakaṁ divasavasena divase divase bhuñjanti. Keci pana ‘‘biḷārapadappamāṇaṁ sudhāhāraṁ bhuñjanti, so jivhāya ṭhapitamatto yāva kesagganakhaggā kāyaṁ pharati, tesaṁyeva divasavasena sattadivase yāpanasamattho ca hotī’’ti vadanti. ‘‘Nirantaraṁ khādantā pivantā’’ti idaṁ parikappanavasena vuttaṁ. Kammajatejassa balavabhāvo uḷārapuññanibbattattā, uḷāragarusiniddhasudhāhārajīraṇato ca. Karajakāyassa mandabhāvo mudusukhumālabhāvato. Teneva hi bhagavā indasālaguhāyaṁ pakatipathaviyaṁ saṇṭhātuṁ asakkontaṁ sakkaṁ devarājānaṁ ‘‘oḷārikaṁ kāyaṁ adhiṭṭhehī’’ti āha. Tesanti manussānaṁ. Vatthunti karajakāyaṁ. Kecīti abhayagirivāsino.",
  "tika-s0101t1:371": "47.Manenāti issāpakatattā paduṭṭhena manasā. Usūyāvasena manasova padoso manopadoso, so etesaṁ atthi vināsahetubhūtoti manopadosikāti evaṁ vā ettha attho daṭṭhabbo. Akuddho rakkhatīti kuddhassa so kodho itarasmiṁ akujjhante anupādāno ekavārameva uppattiyā anāsevano cāvetuṁ na sakkoti udakantaṁ patvā aggi viya nibbāyati, tasmā akuddho taṁ cavanato rakkhati, ubhosu pana kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso kodho uppajjamāno hadayavatthuṁ nidahanto accantasukhumālakarajakāyaṁ vināseti, tato sakalopi attabhāvo antaradhāyati. Tenāha ‘‘ubhosu panā’’tiādi . Tathā cāha bhagavā ‘‘aññamaññaṁ paduṭṭhacittā kilantakāyā…pe… cavantī’’ti. Dhammatāti dhammaniyāmo. So ca tesaṁ karajakāyassa mandatāya, tathāuppajjanakakodhassa ca balavatāya ṭhānaso cavanaṁ, tesaṁ rūpārūpadhammānaṁ sabhāvoti adhippāyo.",
  "tika-s0101t1:372": "49.Cakkhādīnaṁ bhedaṁ passatīti virodhipaccayasannipāte vikārāpattidassanato, ante ca adassanūpagamanato vināsaṁ passati oḷārikattā rūpadhammabhedassa. Paccayaṁ datvāti anantarapaccayādivasena paccayo hutvā. ‘‘Balavatara’’nti cittassa lahutaraṁ bhedaṁ sandhāya vuttaṁ. Tathā hi ekasmiṁ rūpe dharanteyeva soḷasa cittāni bhijjanti. Bhedaṁ na passatīti khaṇe khaṇe bhijjantampi cittaṁ parassa anantarapaccayabhāveneva bhijjatīti purimacittassa abhāvaṁ paṭicchādetvā viya pacchimacittassa uppattito bhāvapakkho balavataro pākaṭo ca hoti, na abhāvapakkhoti cittassa vināsaṁ na passati, ayañca attho alātacakkadassanena supākaṭo viññāyati. Yasmā pana takkīvādī nānattanayassa dūrataratāya ekattanayassapi micchāgahitattā ‘‘yadevidaṁ viññāṇaṁ sabbadāpi ekarūpena pavattati, ayameva attā nicco’’tiādinā abhinivesaṁ janeti, tasmā vuttaṁ ‘‘so taṁ apassanto’’tiādi.",
  "tika-s0101t1:373": "Antānantavādavaṇṇanā",
  "tika-s0101t1:374": "53.Antānantikāti ettha amati gacchati ettha sabhāvo osānanti anto, mariyādā. Tappaṭisedhena ananto, anto ca ananto ca antānanto ca nevantānānanto ca antānantā sāmaññaniddesena, ekasesena vā ‘‘nāmarūpapaccayā saḷāyatana’’ntiādīsu (ma. ni. 3.176; saṁ. ni. 2.1; udā. 1) viya. Kassa pana antānantoti? Lokīyati saṁsāranissaraṇatthikehi diṭṭhigatikehi, lokīyanti vā ettha tehi puññāpuññaṁ tabbipāko cāti lokoti saṅkhyaṁ gatassa attano. Tenāha bhagavā ‘‘antānantaṁ lokassa paññapentī’’ti. Ko pana eso attāti? Jhānavisayabhūtakasiṇanimittaṁ. Tattha hi ayaṁ diṭṭhigatiko lokasaññī. Tathā ca vuttaṁ ‘‘taṁ lokoti gahetvā’’ti. Keci pana ‘‘jhānaṁ taṁsampayuttadhammā ca idha ‘attā , loko’ti ca gahitā’’ti vadanti. Antānantasahacaritavādo antānanto, yathā ‘‘kuntā pacarantī’’ti antānantasannissayo vā yathā ‘‘mañcā ghosantī’’ti. So etesaṁ atthīti antānantikā. Te pana yasmā yathāvuttanayena antānanto vādo diṭṭhi etesanti ‘‘antānantavādā’’ti vuccanti. Tasmā aṭṭhakathāyaṁ ‘‘antānantavādā’’ti vatvā ‘‘antaṁ vā’’tiādinā attho vibhatto.",
  "tika-s0101t1:375": "Etthāha – yuttaṁ tāva purimānaṁ tiṇṇaṁ vādīnaṁ antattañca anantattañca antānantattañca ārabbha pavattavādattā antānantikattaṁ, pacchimassa pana tadubhayapaṭisedhanavasena pavattavādattā katha antānantikattanti? Tadubhayapaṭisedhanavasena pavattavādattā eva. Yasmā antānantapaṭisedhavādopi antānantavisayo eva taṁ ārabbha pavattattā. Etadatthaṁyeva hi sandhāya aṭṭhakathāyaṁ ‘‘ārabbha pavattavādā’’ti vuttaṁ. Atha vā yathā tatiyavāde desabhedavasena ekasseva antavantatā anantatā ca sambhavati, evaṁ takkīvādepi kālabhedavasena ubhayasambhavato aññamaññapaṭisedhena ubhayaññeva vuccati. Kathaṁ? Antavantatāpaṭisedhena hi anantatā vuccati, anantatāpaṭisedhena ca antavantatā, antānantānañca na tatiyavādabhāvo kālabhedassa adhippetattā. Idaṁ vuttaṁ hoti – yasmā ayaṁ lokasaññito attā adhigatavisesehi mahesīhi ananto kadāci sakkhidiṭṭhoti anusuyyati, tasmā nevantavā. Yasmā pana tehiyeva kadāci antavā sakkhidiṭṭhoti anusuyyati, tasmā na pana anantoti. Yathā ca anussutitakkīvasena, evaṁ jātissaratakkī ādīnañca vasena yathāsambhavaṁ yojetabbaṁ. Ayañhi takkiko avaḍḍhitabhāvapubbakattā paṭibhāganimittānaṁ vaḍḍhitabhāvassa vaḍḍhitakālavasena appaccakkhakāritāya anussavādimatte ṭhatvā ‘‘nevantavā’’ti paṭikkhipati. Avaḍḍhitakālavasena pana ‘‘na panānanto’’ti, na pana antatānantatānaṁ accantamabhāvena yathā taṁ ‘‘nevasaññināsaññī’’ti. Purimavādattayapaṭikkhepo ca attanā yathādhippetappakāravilakkhaṇatāya tesaṁ, avassañcetaṁ evaṁ viññātabbaṁ, aññathā vikkhepapakkhaṁyeva bhajeyya catutthavādo. Na hi antatāanantatātadubhayavinimutto attano pakāro atthi, takkīvādī ca yuttimaggako, kālabhedavasena ca tadubhayaṁ ekasmimpi na na yujjatīti.",
  "tika-s0101t1:376": "Keci pana yadi panāyaṁ attā antavā siyā, dūradese upapajjanānussaraṇādi kiccanipphatti na siyā. Atha ananto, idha ṭhitassa devalokanirayādīsu sukhadukkhānubhavanampi siyā. Sace pana antavā ca ananto ca, tadubhayadosasamāyogo. Tasmā ‘‘antavā, ananto’’ti ca abyākaraṇīyo attāti evaṁ takkanavasena catutthavādappavattiṁ vaṇṇenti. Evampi yuttaṁ tāva pacchimavādīdvayassa antānantikattaṁ antānantānaṁ vasena ubhayavisayattā tesaṁ vādassa. Purimavādīdvayassa pana kathaṁ visuṁ antānantikattanti? Upacāravuttiyā. Samuditesu hi antānantavādīsu pavattamāno antānantika-saddo tattha niruḷhatāya paccekampi antānantikavādīsu pavattati, yathā arūpajjhānesu paccekaṁ aṭṭhavimokkhapariyāyo, yathā ca loke sattāsayoti. Atha vā abhinivesato purimakālappavattivasena ayaṁ tattha vohāro kato. Tesañhi diṭṭhigatikānaṁ tathārūpacetosamādhisamadhigamato pubbakālaṁ ‘‘antavā nu ayaṁ loko, ananto nū’’ti ubhayākārāvalambino parivitakkassa vasena niruḷho antānantikabhāvo visesalābhena tattha uppannepi ekaṁsaggāhe purimasiddharuḷhiyā voharīyatīti.",
  "tika-s0101t1:377": "54-60.Vuttanayenāti ‘‘takkayatīti takkī’’tiādinā (dī. ni. aṭṭha. 1.34) saddato, ‘‘catubbidho takkī’’tiādinā (dī. ni. aṭṭha. 1.34) atthato ca sassatavāde vuttavidhinā. Diṭṭhapubbānusārenāti dassanabhūtena viññāṇena upaladdhapubbassa antavantādino anussaraṇena. Evañca katvā anussutitakkīsuddhatakkīnampi idha saṅgaho siddho hoti. Atha vā diṭṭhaggahaṇeneva ‘‘naccagītavāditavisūkadassanā’’tiādīsu (dī. ni. 10, 194) viya sutādīnampi gahitatā veditabbā. ‘‘Antavā’’tiādinā icchitassa attano sabbadā bhāvaparāmasanavaseneva imesaṁ vādānaṁ pavattanato sassatadiṭṭhisaṅgaho daṭṭhabbo. Tathā hi vakkhati ‘‘sesā sassatadiṭṭhiyo’’ti (dī. ni. aṭṭha. 97-98).",
  "tika-s0101t1:378": "Amarāvikkhepavādavaṇṇanā",
  "tika-s0101t1:379": "61.Na maratīti na ucchijjati. ‘‘Evampi me no’’tiādinā vividho nānappakāro khepo parena paravādīnaṁ khipanaṁ vikkhepo. Amarāya diṭṭhiyā vācāya ca vikkhipantīti vā amarāvikkhepino. Amarāvikkhepino eva amarāvikkhepikā. Ito cito ca sandhāvati ekasmiṁ sabhāve anavaṭṭhānato. Amarā viya vikkhipantīti vā purimanayeneva saddattho daṭṭhabbo.",
  "tika-s0101t1:380": "62. Vikkhepavādino uttarimanussadhamme, akusaladhammepi sabhāvabhedavaseneva ñātuṁ ñāṇabalaṁ natthīti kusalākusalapadānaṁ kusalākusalakammapathavaseneva attho. Paṭhamanayavaseneva apariyantavikkhepatāya amarāvikkhepaṁ vibhāvetuṁ ‘‘evantipi me noti aniyamitavikkhepo’’ti vuttaṁ. Tattha aniyamitavikkhepoti sassatādīsu ekasmimpi pakāre aṭṭhatvā vikkhepakaraṇaṁ, paravādinā yasmiṁ kismiñci pucchite pakāre tassa paṭikkhepoti attho. Dutiyanayavasena amarāsadisāya amarāya vikkhepaṁ dassetuṁ ‘‘idaṁ kusalanti vā puṭṭho’’tiādimāha. Atha vā ‘‘evantipi me no’’tiādinā aniyamatova sassatekaccasassatucchedatakkīvādānaṁ paṭisedhanena taṁ taṁ vādaṁ paṭikkhipateva apariyantavikkhepavādattā amarāvikkhepino. Attanā pana anavaṭṭhitavādattā na kismiñci pakkhe avatiṭṭhatīti āha ‘‘sayaṁ pana…pe… byākarotī’’ti. Idāni kusalādīnaṁ abyākaraṇena tameva anavaṭṭhānaṁ vibhāveti ‘‘idaṁ kusalanti vā puṭṭho’’tiādinā. Tenevāha ‘‘ekasmimpi pakkhe na tiṭṭhatī’’ti.",
  "tika-s0101t1:381": "63. Kusalākusalaṁ yathābhūtaṁ appajānantopi yesamahaṁ samayena kusalameva ‘‘kusala’’nti, akusalameva ca ‘‘akusala’’nti byākareyyaṁ, tesu tathā byākaraṇahetu ‘‘aho vata re paṇḍito’’ti sakkārasammānaṁ karontesu mama chando vā rāgo vā assāti evampettha attho sambhavati. Doso vā paṭigho vāti ettha vuttavipariyāyena yojetabbaṁ. Aṭṭhakathāyaṁ pana attano paṇḍitabhāvavisayānaṁ rāgādīnaṁ vasena yojanā katā. ‘‘Chandarāgadvayaṁ upādāna’’nti abhidhammanayena vuttaṁ. Abhidhamme hi taṇhādiṭṭhiyova ‘‘upādāna’’nti āgatā, suttante pana dosopi ‘‘upādāna’’nti vutto ‘‘kodhupādānavinibandhā vighātaṁ āpajjantī’’tiādīsu. Tena vuttaṁ ‘‘ubhayampi vā daḷhaggahaṇavasena upādāna’’nti . Daḷhaggahaṇaṁ amuñcanaṁ. Paṭighopi hi upanāhādivasena pavatto ārammaṇaṁ na muñcati. Vihananaṁ hiṁsanaṁ vibādhanaṁ. Rāgopi hi pariḷāhavasena sāraddhavuttitāya nissayaṁ vibādhatīti. Vināsetukāmatāya ārammaṇaṁ gaṇhātīti sambandho.",
  "tika-s0101t1:382": "64.Paṇḍiccenāti paññāya. Yena hi dhammena yutto ‘‘paṇḍito’’ti vuccati, so dhammo paṇḍiccaṁ, tena sutacintāmayaṁ paññaṁ dasseti, na pākatikakammanibbattaṁ sābhāvikapaññaṁ. Kata-saddassa kiriyāsāmaññavācakattā ‘‘katavijjo’’tiādīsu viya kata-saddo ñāṇānuyuttataṁ vadatīti āha ‘‘viññātaparappavādā’’ti. Sattadhā bhinnassa vālaggassa aṁsukoṭivedhako ‘‘vālavedhī’’ti adhippeto.",
  "tika-s0101t1:383": "65-6. Ettha ca kiñcāpi purimānampi tiṇṇaṁ kusalādidhammasabhāvānavabodhato attheva mandabhāvo, tesaṁ pana attano kusalādidhammānavabodhassa avabodhaviseso atthi, tadabhāvā pacchimoyeva mandamomūhabhāvena vutto. Nanu ca pacchimassāpi ‘‘atthi paroloko’ti iti ce me assa, ‘atthi paroloko’ti iti te naṁ byākareyyaṁ, evantipi me no’’tiādi (dī. ni. 1.65) vacanato attano dhammānavabodhassa avabodho atthiyevāti? Kiñcāpi atthi, na tassa purimānaṁ viya apariññātadhammabyākaraṇanibandhanamusāvādādibhayaparijigucchanakāro atthi, atha kho mahāmūḷhoyeva. Atha vā ‘‘evantipi me no’’tiādinā pucchāya vikkhepakaraṇatthaṁ ‘‘atthi paroloko’ti iti ce maṁ pucchasī’’ti pucchāṭhapanameva tena dassīyati, na attano dhammānavabodhoti ayameva visesena ‘‘mando ceva momūho cā’’ti vutto. Teneva hi tathāvādinaṁ sañjayaṁ belaṭṭhaputtaṁ ārabbha ‘‘ayaṁ vā imesaṁ samaṇabrāhmaṇānaṁ sabbamando sabbamūḷho’’ti (dī. ni. 1.181) vuttaṁ. Tattha ‘‘atthi paroloko’’ti sassatadassanavasena sammādiṭṭhivasena vā pucchā. ‘‘Natthi paroloko’’ti natthikadassanavasena sammādassanavasena vā pucchā. ‘‘Atthi ca natthi ca paroloko’’ti ucchedadassanavasena sammādiṭṭhivasena eva vā pucchā. ‘‘Neva atthi na natthi paroloko’’ti vuttappakārattayapaṭikkhepe sati pakārantarassa asambhavato atthitānatthitāhi navattabbākāro parolokoti vikkhepaññeva purekkhārena sammādiṭṭhivasena vā pucchā. Sesacatukkattayepi vuttanayānusārena attho veditabbo. Puññasaṅkhārattiko viya hi kāyasaṅkhārattikena purimacatukkasaṅgahito eva attho. Sesacatukkattayena attaparāmāsapuññādi phalatācodanānayena saṅgahitoti.",
  "tika-s0101t1:384": "Amarāvikkhepiko sassatādīnaṁ attano aruccanatāya sabbattha ‘‘evantipi me no’’tiādinā vikkhepaññeva karoti. Tattha ‘‘evantipi me no’’tiādi tattha tattha pucchitākārapaṭisedhanavasena vikkhipanākāradassanaṁ. Nanu ca vikkhepavādino vikkhepapakkhassa anujānanaṁ vikkhepapakkhe avaṭṭhānaṁ yuttarūpanti? Na, tatthāpi tassa sammūḷhattā, paṭikkhepavaseneva ca vikkhepavādassa pavattanato. Tathā hi sañcayo belaṭṭhaputto raññā ajātasattunā sandiṭṭhikaṁ sāmaññaphalaṁ puṭṭho paralokattikādīnaṁ paṭisedhanamukhena vikkhepaṁ byākāsi.",
  "tika-s0101t1:385": "Etthāha – nanu cāyaṁ sabbopi amarāvikkhepiko kusalādayo dhamme, paralokattikādīni ca yathābhūtaṁ anavabujjhamāno tattha tattha pañhaṁ puṭṭho pucchāya vikkhepanamattaṁ āpajjati, tassa kathaṁ diṭṭhigatikabhāvo. Na hi avattukāmassa viya pucchitamatthamajānantassa vikkhepakaraṇamattena diṭṭhigatikatā yuttāti? Vuccate – na heva kho pucchāya vikkhepakaraṇamattena tassa diṭṭhigatikatā, atha kho micchābhinivesavasena. Sassatābhinivesena micchābhiniviṭṭhoyeva hi puggalo mandabuddhitāya kusalādidhamme paralokattikādīni ca yāthāvato appaṭipajjamāno attanā aviññātassa atthassa paraṁ viññāpetuṁ asakkuṇeyyatāya musāvādādibhayena ca vikkhepaṁ āpajjatīti. Tathā hi vakkhati ‘‘yāsaṁ satteva ucchedadiṭṭhiyo, sesā sassatadiṭṭhiyo’’ti (dī. ni. aṭṭha. 1.97-98) atha vā puññapāpānaṁ tabbipākānañca anavabodhena asaddahanena ca tabbisayāya pucchāya vikkhepakaraṇaṁyeva sundaranti khantiṁ ruciṁ uppādetvā abhinivisantassa uppannā visuṁyevesā ekā diṭṭhi sattabhaṅgadiṭṭhi viyāti daṭṭhabbaṁ. Tathā ca vuttaṁ ‘‘pariyantarahitā diṭṭhigatikassa diṭṭhi ceva vācā cā’’ti (dī. ni. aṭṭha. 1.61). Kathaṁ panassā sassatadiṭṭhisaṅgaho? Ucchedavasena anabhinivesato. Natthi koci dhammānaṁ yathābhūtavedī vivādabahulattā lokassa, ‘‘evameva’’nti pana saddantarena ‘‘dhammanijjhānanā anādikālikā loke’’ti gāhavasena sassatalesopettha labbhatiyeva.",
  "tika-s0101t1:386": "Adhiccasamuppannavādavaṇṇanā",
  "tika-s0101t1:387": "67. Adhicca yadicchakaṁ yaṁ kiñci kāraṇaṁ, kassaci vuddhipubbaṁ vā vinā samuppannoti attalokasaññitānaṁ khandhānaṁ adhiccuppattiākārārammaṇaṁ dassanaṁ tadākārasannissayena pavattito, tadākārasahacaritatāya ca ‘‘adhiccasamuppanna’’nti vuccati yathā ‘‘mañcā ghosanti, kuntā pacarantī’’ti ca imamatthaṁ dassento āha ‘‘adhiccasamuppanno attā ca loko cāti dassanaṁ adhiccasamuppanna’’nti.",
  "tika-s0101t1:388": "68-73.Desanāsīsanti desanāya jeṭṭhakabhāvena gahaṇaṁ, tena saññaṁyeva dhuraṁ katvā bhagavatā ayaṁ desanā katā, na pana tattha aññesaṁ arūpadhammānaṁ atthibhāvatoti dasseti. Tenevāha ‘‘acittuppādā’’tiādi. Bhagavā hi yathā lokuttaradhammaṁ desento samādhiṁ paññaṁ vā dhuraṁ karoti, evaṁ lokiyadhammaṁ desento cittaṁ saññaṁ vā dhuraṁ karoti. Tattha ‘‘yasmiṁ samaye lokuttaraṁ jhānaṁ bhāveti (dha. sa. 277) pañcaṅgiko sammāsamādhi [dī. ni. 3.355 (kha)] pañcañāṇiko sammāsamādhi, [dī. ni. 3.355 (ja); vibha. 2.804] paññāya cassa disvā āsavā parikkhīṇā hontī’’ti (ma. ni. 1.271) tathā ‘‘yasmiṁ samaye kāmāvacaraṁ kusalaṁ cittaṁ uppannaṁ hoti, (dha. sa. 1) kiṁcitto tvaṁ bhikkhu (pārā. 146, 180) manopubbaṅgamā dhammā, (dha. pa. 1, 2; netti. 90; peṭako. 83) santi bhikkhave sattā nānattakāyā nānattasaññino, (dī. ni. 3.332, 342, 357; a. ni. 9.24; cūḷani. 83) na nevasaññānāsaññāyatana’’ntiādīni suttāni (dī. ni. 3.358) etassa atthassa sādhakāni daṭṭhabbāni. Titthāyataneti aññatitthiyasamaye. Titthiyā hi upapattivisese vimuttisaññino, saññāvirāgāvirāgesu ādīnavānisaṁsadassino vā hutvā asaññasamāpattiṁ nibbattetvā akkhaṇabhūmiyaṁ uppajjanti, na sāsanikā. Vāyokasiṇe parikammaṁ katvāti vāyokasiṇe paṭhamādīni tīṇi jhānāni nibbattetvā tatiyajjhāne ciṇṇavasī hutvā tato vuṭṭhāya catutthajjhānādhigamāya parikammaṁ katvā. Tenevāha ‘‘catutthajjhānaṁ nibbattetvā’’ti.",
  "tika-s0101t1:389": "Kasmā panettha vāyokasiṇeyeva parikammaṁ vuttanti? Vuccate – yatheva hi rūpapaṭibhāgabhūtesu kasiṇavisesesu rūpavibhāvanena rūpavirāgabhāvanāsaṅkhāto arūpasamāpattiviseso sacchikarīyati, evaṁ aparibyattaviggahatāya arūpapaṭibhāgabhūte kasiṇavisese arūpavibhāvanena arūpavirāgabhāvanāsaṅkhāto rūpasamāpattiviseso adhigamīyatīti ettha ‘‘saññā rogo saññā gaṇḍo’’tiādinā (ma. ni. 3.24) ‘‘dhi cittaṁ, dhibbate taṁ citta’’ntiādinā ca nayena arūpappavattiyā ādīnavadassanena, tadabhāve ca santapaṇītabhāvasanniṭṭhānena rūpasamāpattiyā abhisaṅkharaṇaṁ, rūpavirāgabhāvanā pana saddhiṁ upacārena arūpasamāpattiyo, tatthāpi visesena paṭhamāruppajjhānaṁ. Yadi evaṁ ‘‘paricchinnākāsakasiṇepī’’ti vattabbaṁ. Tassāpi hi arūpapaṭibhāgatā labbhatīti? Icchitamevetaṁ kesañci avacanaṁ panettha pubbācariyehi aggahitabhāvena. Yathā hi rūpavirāgabhāvanā virajjanīyadhammabhāvamattena parinipphannā, virajjanīyadhammapaṭibhāgabhūte ca visayavisese pātubhavati, evaṁ arūpavirāgabhāvanāpīti vuccamāne na koci virodho, titthiyeheva pana tassā samāpattiyā paṭipajjitabbatāya, tesañca visayapathesupanibandhanasseva tassa jhānassa paṭipattito diṭṭhivantehi pubbācariyehi catuttheyeva bhūtakasiṇe arūpavirāgabhāvanāparikammaṁ vuttanti daṭṭhabbaṁ. Kiñca vaṇṇakasiṇesu viya purimabhūtakasiṇattayepi vaṇṇapaṭicchāyāva paṇṇatti ārammaṇaṁ jhānassa lokavohārānurodheneva pavattito. Evañca katvā visuddhimagge (visuddhi. 1.57) pathavīkasiṇassa ādāsacandamaṇḍalūpamāvacanañca samatthitaṁ hoti, catutthaṁ pana bhūtakasiṇaṁ bhūtappaṭicchāyameva jhānassa gocarabhāvaṁ gacchatīti tasseva arūpapaṭibhāgatā yuttāti vāyokasiṇeyeva parikammaṁ vuttanti veditabbaṁ.",
  "tika-s0101t1:390": "Idhevāti pañcavokārabhaveyeva. Tatthāti asaññabhave. Yadi rūpakkhandhamattameva asaññabhave pātubhavati, kathamarūpasannissayena vinā tattha rūpaṁ pavattati, kathaṁ pana rūpasannissayena vinā arūpadhātuyaṁ arūpaṁ pavattati, idampi tena samānajātiyameva. Kasmā? Idheva adassanato. Yadi evaṁ kabaḷīkārāhārena vinā rūpadhātuyaṁ rūpena na pavattitabbaṁ, kiṁ kāraṇaṁ ? Idheva adassanato. Api ca yathā yassa cittasantānassa nibbattikāraṇaṁ rūpe avigatataṇhaṁ, tassa saha rūpena sambhavato rūpaṁ nissāya pavatti, yassa pana nibbattikāraṇaṁ rūpe vigatataṇhaṁ, tassa vinā rūpena rūpanirapekkhatāya kāraṇassa, evaṁ yassa rūpappabandhassa nibbattikāraṇaṁ vigatataṇhaṁ arūpe, tassa vinā arūpena pavatti hotīti asaññabhave rūpakkhandhamattameva nibbattati. Kathaṁ pana tattha kevalo rūpappabandho paccuppannapaccayarahito cirakālaṁ pavattatīti paccetabbaṁ, kittakaṁ vā kālaṁ pavattatīti codanaṁ manasi katvā āha ‘‘yathā nāma jiyāvegukkhitto saro’’tiādi, tena na kevalamāgamoyeva ayamettha yuttīti dasseti. Tattakameva kālanti ukkaṁsato pañca mahākappasatānipi tiṭṭhanti asaññasattā. Jhānavegeti asaññasamāpattiparikkhate kammavege. Antaradhāyatīti paccayanirodhena nirujjhati nappavattati.",
  "tika-s0101t1:391": "Idhāti kāmabhave. Kathaṁ pana anekakappasatasamatikkamena ciraniruddhato viññāṇato idha viññāṇaṁ samuppajjati. Na hi niruddhe cakkhumhi cakkhuviññāṇamuppajjamānaṁ diṭṭhanti? Nayidamekantato daṭṭhabbaṁ. Ciraniruddhampi hi cittaṁ samānajātikassa antarānuppajjanato anantarapaccayamattaṁ hotiyeva, na bījaṁ, bījaṁ pana kammaṁ. Tasmā kammato bījabhūtato ārammaṇādīhi paccayehi asaññabhavato cutānaṁ kāmadhātuyā upapattiviññāṇaṁ hotiyeva. Tenāha ‘‘idha paṭisandhisaññā uppajjatī’’ti. Ettha ca yathā nāma utuniyāmena pupphaggahaṇe niyatakālānaṁ rukkhānaṁ vekhe dinne vekhabalena na yathā niyāmatā hoti pupphaggahaṇassa, evameva pañcavokārabhave avippayogena vattamānesu rūpārūpadhammesu rūpārūpavirāgabhāvanāvekhe dinne tassa samāpattivekhabalassa anurūpato arūpabhave asaññābhave ca yathākkamaṁ rūparahitā arūparahitā ca khandhānaṁ pavatti hotīti veditabbaṁ. Nanu ettha jātisatasahassadasasaṁvaṭṭādīnaṁ matthake, abbhantarato vā pavattāya asaññūpavattiyā vasena lābhīadhiccasamuppannikavādo lābhīsassatavādo viya anekabhedo sambhavatīti? Saccaṁ sambhavati, anantarattā pana āpannāya asaññūpapattiyā vasena lābhīadhiccasamuppannikavādo nayadassanavasena ekova dassitoti daṭṭhabbaṁ. Atha vā sassatadiṭṭhisaṅgahato adhiccasamuppannikavādassa sassatavāde āgato sabbo desanānayo yathāsambhavaṁ adhiccasamuppannikavādepi gahetabboti imassa visesassa dassanatthaṁ bhagavatā lābhīadhiccasamuppannikavādo avibhajitvā desito. Avassañca sassatadiṭṭhisaṅgaho adhiccasamuppannikavādassa icchitabbo saṁkilesapakkhe sattānaṁ ajjhāsayassa duvidhattā. Tathā hi vuttaṁ aṭṭhakathāyaṁ ‘‘sassatucchedadiṭṭhi cā’’ti. Tathā ca vakkhati ‘‘yāsaṁ satteva ucchedadiṭṭhiyo, sesā sassatadiṭṭhiyo’’ti (dī. ni. aṭṭha. 1.97-98).",
  "tika-s0101t1:392": "Nanu ca adhiccasamuppannikavādassa sassatadiṭṭhisaṅgaho na yutto. ‘‘Ahañhi pubbe nāhosi’’ntiādivasena pavattanato, apubbasattapātubhāvaggāhattā, attano lokassa ca sadābhāvagāhinī ca sassatadiṭṭhi ‘‘atthitveva sassatisama’’nti pavattanato? No na yutto anāgate koṭiadassanato. Yadipi hi ayaṁ vādo ‘‘somhi etarahi ahutvā santatāya pariṇato’’ti (dī. ni. 1.68) attano lokassa ca atītakoṭiparāmasanavasena pavatto, tathāpi vattamānakālato paṭṭhāya na tesaṁ katthaci anāgate pariyantaṁ passati, visesena ca paccuppannānāgatakālesu pariyantādassanapabhāvito sassatavādo. Yathāha ‘‘sassatisamaṁ tatheva ṭhassatī’’ti. Yadi evaṁ imassa vādassa, sassatavādādīnañca pubbantakappikesu saṅgaho na yutto anāgatakālaparāmasanavasena pavattattāti? Na, samudāgamassa atītakoṭṭhāsikattā. Tathā hi nesaṁ samuppatti atītaṁsapubbenivāsañāṇehi, tappaṭirūpakānussavādippabhāvitatakkanehi ca saṅgahitāti, tathā ceva saṁvaṇṇitaṁ. Atha vā sabbattha appaṭihatañāṇena vādivarena dhammassāminā niravasesato agatiñca gatiñca yathābhūtaṁ sayaṁ abhiññā sacchikatvā paveditā etā diṭṭhiyo, tasmā yāvatikā diṭṭhiyo bhagavatā desitā, yathā ca desitā, tathā tathāva sanniṭṭhānato sampaṭicchitabbā, na ettha yuttivicāraṇā kātabbā buddhavisayattā. Acinteyyo hi buddhavisayoti.",
  "tika-s0101t1:393": "Dutiyabhāṇavāravaṇṇanā niṭṭhitā.",
  "tika-s0101t1:394": "Aparantakappikavādavaṇṇanā",
  "tika-s0101t1:395": "74. ‘‘Aparante ñāṇaṁ, aparantānudiṭṭhino’’tiādīsu viya apara-saddo idha anāgatakālavācakoti āha ‘‘anāgatakoṭṭhāsasaṅkhāta’’nti. Aparantaṁ kappetvātiādīsu ‘‘pubbantaṁ kappetvā’’tiādīsu vuttanayena attho veditabbo. Visesamattameva vakkhāma.",
  "tika-s0101t1:396": "Saññīvādavaṇṇanā",
  "tika-s0101t1:397": "75. Uddhamāghātanāti pavatto vādo uddhamāghātano, so etesaṁ atthīti uddhamāghātanikā. Yasmā pana te diṭṭhigatikā ‘‘uddhaṁ maraṇā attā nibbikāro’’ti vadanti, tasmā ‘‘uddhamāghātanā attānaṁ vadantīti uddhamāghātanikā’’ti vuttaṁ. Saññīvādo etesaṁ atthīti saññīvādā ‘‘buddhaṁ assa atthīti buddho’’ti yathā. Atha vā saññīti pavatto vādo saññī sahacaraṇanayena, saññī vādo etesanti saññīvādā.",
  "tika-s0101t1:398": "76-77.Rūpī attāti ettha nanu rūpavinimuttena attanā bhavitabbaṁ saññāya viya rūpassapi attaniyattā. Na hi ‘‘saññī attā’’ti ettha saññā attā. Teneva hi ‘‘tattha pavattasaññañcassa saññāti gahetvā’’ti vuttaṁ. Evaṁ sati kasmā kasiṇarūpaṁ ‘‘attā’’ti gahetvā vuttanti? Na kho panetaṁ evaṁ daṭṭhabbaṁ ‘‘rūpaṁ assa atthīti rūpī’’ti, atha kho ‘‘ruppanasīlo rūpī’’ti. Ruppanañcettha rūpasarikkhatāya kasiṇarūpassa vaḍḍhitāvaḍḍhitakālavasena visesāpatti, sā ca ‘‘natthī’’ti na sakkā vattuṁ parittavipulatādivisesasabbhāvato. Yadi evaṁ imassa vādassa sassatadiṭṭhisaṅgaho na yujjatīti? No na yujjati kāyabhedato uddhaṁ attano nibbikāratāya tena adhippetattā. Tathā hi vuttaṁ ‘‘arogoparaṁ maraṇā’’ti. Atha vā ‘‘rūpaṁ assa atthīti rūpī’’ti vuccamānepi na doso. Kappanāsiddhenapi hi bhedena abhedassāpi niddesadassanato, yathā ‘‘silāputtakassa sarīra’’nti. Ruppanaṁ vā rūpasabhāvo rūpaṁ, taṁ etassa atthīti rūpī, attā ‘‘rūpino dhammā’’tiādīsu (dha. sa. dukamātikā 11) viya. Evañca katvā rūpasabhāvattā attano ‘‘rūpī attā’’ti vacanaṁ ñāyāgatamevāti ‘‘kasiṇarūpaṁ ‘attā’ti gahetvā’’ti vuttaṁ. Niyatavāditāya kammaphalapaṭikkhepato natthi ājīvakesu jhānasamāpattilābhoti āha ‘‘ājīvakādayo viya takkamatteneva vā rūpī attā’’ti. Tathā hi kaṇhābhijātiādīsu chaḷābhijātīsu aññataraṁ attānaṁ ekacce ājīvakā paṭijānanti. Natthi etassa rogo bhaṅgoti arogoti aroga-saddassa niccapariyāyatā veditabbā, rogarahitatāsīsena vā nibbikāratāya niccataṁ paṭijānāti diṭṭhigatikoti āha ‘‘arogoti nicco’’ti.",
  "tika-s0101t1:399": "Kasiṇugghāṭimākāsapaṭhamāruppaviññāṇanatthibhāvaākiñcaññāyatanāni arūpasamāpattinimittaṁ nimbapaṇṇe tittakaraso viya sarīraparimāṇo arūpī attā tattha tiṭṭhatīti nigaṇṭhāti āha ‘‘nigaṇṭhādayo viyā’’ti. Missakagāhavasenāti rūpārūpasamāpattīnaṁ nimittāni ekajjhaṁ katvā ‘‘eko attā’’ti, tattha pavattasaññañcassa ‘‘saññā’’ti gahaṇavasena. Ayañhi diṭṭhigatiko rūpārūpasamāpattilābhitāya tannimittaṁ rūpabhāvena arūpabhāvena ca attā upatiṭṭhati, tasmā ‘‘rūpī ca arūpī cā’’ti abhinivesaṁ janesi ajjhattavādino viya, takkamatteneva vā rūpārūpadhammānaṁ missakaggahaṇavasena ‘‘rūpī arūpī ca attā hotī’’ti.",
  "tika-s0101t1:400": "Takkagāhenevāti saṅkhārāvasesasukhumabhāvappattadhammā viya accantasukhumabhāvappattiyā sakiccasādhanāsamatthatāya thambhakuṭṭahatthapādādisaṅghāto viya neva rūpī, rūpasabhāvānativattanato na arūpīti evaṁ pavattatakkagāhena. Atha vā antānantikacatukkavāde viya aññamaññapaṭikkhepavasena attho veditabbo. Kevalaṁ pana tattha desakālabhedavasena tatiyacatutthavādā dassitā, idha kālavatthubhedavasenāti ayameva visesoti. Kālabhedavasena cettha tatiyavādassa pavatti rūpārūpanimittānaṁ saha anupaṭṭhānato. Catutthavādassa pana vatthubhedavasena pavatti rūpārūpadhammānaṁ samūhato ‘‘eko attā’’ti takkanavasenāti tattha vuttanayānusārena veditabbaṁ.",
  "tika-s0101t1:401": "Dutiyacatukke yaṁ vattabbaṁ, taṁ ‘‘amati gacchati ettha bhāvo osāna’’ntiādinā antānantikavāde vuttanayena veditabbaṁ.",
  "tika-s0101t1:402": "Yadipi aṭṭhasamāpattilābhino diṭṭhigatikassa vasena samāpattibhedena saññābhedasambhavato ‘‘nānattasaññī attā’’ti ayampi vādo samāpannakavasena labbhati. Tathāpi samāpattiyaṁ ekarūpeneva saññāya upaṭṭhānato samāpannakavasena ‘‘ekattasaññī’’ti āha. Tenevettha samāpannakaggahaṇaṁ kataṁ. Ekasamāpattilābhino eva vā vasena attho veditabbo. Samāpattibhedena saññābhedasambhavepi bahiddhā puthuttārammaṇe saññānānattena oḷārikena nānattasaññitaṁ dassetuṁ ‘‘asamāpannakavasena nānattasaññī’’ti vuttaṁ. ‘‘Parittakasiṇavasena parittasaññī’’ti iminā satipi saññāvinimutte dhamme ‘‘saññāyeva attā’’ti vadatīti dassitaṁ hoti. Kasiṇaggahaṇañcettha saññāya visayadassanaṁ, evaṁ vipulakasiṇavasenāti etthāpi attho veditabbo. Evañca katvā antānantikavāde , idha ca antānantikacatukke paṭhamadutiyavādehi imesaṁ dvinnaṁ vādānaṁ viseso siddho hoti, aññathā vuttappakāresu vādesu pubbantāparantakappanabhedena satipi kehici visese kehici natthi yevāti. Atha vā ‘‘aṅguṭṭhappamāṇo attā, yavappamāṇo, aṇumatto vā attā’’ti ādidassanavasena paritto saññī cāti parittasaññī, kapilakaṇādādayo viya attano sabbagatabhāvapaṭijānanavasena appamāṇo saññī cāti appamāṇasaññīti evampettha attho daṭṭhabbo.",
  "tika-s0101t1:403": "Dibbacakkhuparibhaṇḍatāya yathākammūpagañāṇassa dibbacakkhupabhāvajanitena yathākammūpagañāṇena dissamānāpi sattānaṁ sukhādisamaṅgitā dibbacakkhunāva diṭṭhā hotīti āha ‘‘dibbena cakkhunā’’tiādi. Nanu ca ‘‘ekantasukhī attā’’tiādivādānaṁ aparantadiṭṭhibhāvato ‘‘nibbattamānaṁ disvā’’ti vacanaṁ anupannanti? Nānupapannaṁ, anāgatassa ekantasukhibhāvādikassa pakappanaṁ paccuppannāya nibbattiyā dassanena adhippetanti. Tenevāha ‘‘nibbattamānaṁ disvā ‘ekantasukhī’ti gaṇhātī’’ti. Ettha ca tassaṁ tassaṁ bhūmiyaṁ bahulaṁ sukhādisahitadhammappavattidassanena tesaṁ ‘‘ekantasukhī’’ti gāho daṭṭhabbo. Atha vā hatthidassakaandhā viya diṭṭhigatikā yaṁ yadeva passanti, taṁ tadeva abhinivissa voharantīti na ettha yutti maggitabbā.",
  "tika-s0101t1:404": "Asaññī nevasaññīnāsaññīvādavaṇṇanā",
  "tika-s0101t1:405": "78-83. Asaññīvāde asaññabhave nibbattasattavasena paṭhamavādo, ‘‘saññaṁ attato samanupassatī’’ti ettha vuttanayena saññaṁyeva ‘‘attā’’ti gahetvā tassa kiñcanabhāvena ṭhitāya aññāya saññāya abhāvato ‘‘asaññī’’ti pavatto dutiyavādo, tathā saññāya saha rūpadhamme, sabbe eva vā rūpārūpadhamme ‘‘attā’’ti gahetvā pavatto tatiyavādo, takkagāhavaseneva catutthavādo pavatto. Tassa pubbe vuttanayeneva attho veditabbo. Dutiyacatukkepi kasiṇarūpassa asañjānanasabhāvatāya asaññīti katvā antānantikavāde vuttanayeneva cattāropi veditabbā. Tathā nevasaññīnāsaññīvādepi nevasaññīnāsaññībhave nibbattasattasseva cutipaṭisandhīsu, sabbattha vā paṭusaññākiccaṁ kātuṁ asamatthāya sukhumāya saññāya atthibhāvapaṭijānanavasena paṭhamavādo, asaññīvāde vuttanayena sukhumāya saññāya vasena, sañjānanasabhāvatāpaṭijānena ca dutiyavādādayo pavattāti evaṁ ekena pakārena satipi kāraṇapariyesanassa sambhave diṭṭhigatikavādānaṁ anādaraṇīyabhāvadassanatthaṁ ‘‘tattha na ekantena kāraṇaṁ pariyesitabba’’nti vuttanti daṭṭhabbaṁ. Etesañca saññīasaññīnevasaññīnāsaññīvādānaṁ ‘‘arogo paraṁ maraṇā’’ti vacanato sassatadiṭṭhisaṅgaho pākaṭoyeva.",
  "tika-s0101t1:406": "Ucchedavādavaṇṇanā",
  "tika-s0101t1:407": "84. Asato vināsāsambhavato atthibhāvanibandhano ucchedoti vuttaṁ ‘‘sato’’ti. Yathā hetuphalabhāvena pavattamānānaṁ sabhāvadhammānaṁ satipi ekasantānapariyāpannānaṁ bhinnasantatipatitehi visese hetuphalānaṁ paramatthato bhinnasabhāvattā bhinnasantānapatitānaṁ viya accantabhedasanniṭṭhānena nānattanayassa micchāgahaṇaṁ ucchedābhinivesassa kāraṇaṁ, evaṁ hetuphalabhūtānaṁ dhammānaṁ vijjamānepi sabhāvabhede ekasantatipariyāpannatāya ekattanayena accantamabhedaggahaṇampi kāraṇaṁ evāti dassetuṁ ‘‘sattassā’’ti vuttaṁ pāḷiyaṁ. Santānavasena hi vattamānesu khandhesu ghanavinibbhogābhāvena sattagāho, sattassa ca atthibhāvagāhanibandhano ucchedagāho yāvāyaṁ attā na ucchijjati, tāvāyaṁ vijjatiyevāti gahaṇato, nirudayavināso vā idha ucchedoti adhippetoti āha ‘‘upaccheda’’nti. Visesena nāso vināso, abhāvo. So pana maṁsacakkhupaññācakkhūnaṁ dassanapathātikkamoyeva hotīti āha ‘‘adassana’’nti. Adassane hi nāsa-saddo loke niruḷhoti. Bhāvavigamanti sabhāvāpagamaṁ. Yo hi nirudayavināsavasena ucchijjati, na so attano sabhāvena tiṭṭhatīti. Lābhīti dibbacakkhuñāṇalābhī. Cutimattamevāti sekkhaputhujjanānampi cutimattameva. Na upapātanti pubbayogābhāvena, parikammākaraṇena vā upapātaṁ daṭṭhuṁ na sakkoti. ‘‘Alābhī ca ko paralokaṁ na jānātī’’ti natthikavādavasena, mahāmūḷhabhāveneva vā ‘‘ito añño paraloko atthī’’ti anavabodhamāha. Ettakoyeva visayo, yo yaṁ indriyagocaroti. Attano dhītuyā hatthagaṇhanakarājādi viya kāmasukhagiddhatāya vā. ‘‘Na puna viruhantī’’ti patitapaṇṇānaṁ vaṇṭena appaṭisandhikabhāvamāha. Evameva sattāti yathā paṇḍupalāso bandhanā pavutto na paṭisandhiyati, evaṁ sabbe sattā appaṭisandhikamaraṇameva nigacchantīti. Jalapubbūḷakūpamā hi sattāti tassa laddhi. Tathāti vuttappakārena. Lābhinopi cutito uddhaṁ adassaneneva imā diṭṭhiyo uppajjantīti āha ‘‘vikappetvā vā’’ti.",
  "tika-s0101t1:408": "Etthāha – yathā amarāvikkhepikavādā ekantaalābhīvaseneva dassitā, yathā ca uddhamāghātanikasaññīvādacatukko ekantalābhīvaseneva, na evamayaṁ. Ayaṁ pana sassatekaccasassatavādādayo viya lābhīalābhīvasena pavatto. Tathā hi vuttaṁ ‘‘tattha dve janā’’tiādi. Yadi evaṁ kasmā sassatavādādidesanāhi idha aññathā desanā pavattāti? Vuccate – desanāvilāsappattito. Desanāvilāsappattā hi buddhā bhagavanto, te veneyyajjhāsayānurūpaṁ vividhenākārena dhammaṁ desenti, aññathā idhāpi ca evaṁ bhagavā deseyya ‘‘idha bhikkhave ekacco samaṇo vā brāhmaṇo vā ātappamanvāya…pe… yathāsamāhite citte sattānaṁ cutūpapātañāṇāya cittaṁ abhininnāmeti, so dibbena cakkhunā visuddhena atikkantamānusakena arahato cuticittaṁ passati, puthūnaṁ vā parasattānaṁ, na heva kho taduddhaṁ upapattiṁ, so evamāha ‘yathā kho bho ayaṁ attā’’’ tiādinā visesalābhino, takkino ca visuṁ katvā, tasmā desanāvilāsena veneyyajjhāsayānurūpaṁ sassatavādādidesanāhi aññathāyaṁ desanā pavattāti daṭṭhabbaṁ.",
  "tika-s0101t1:409": "Atha vā ekaccasassatavādādīsu viya na idha takkīvādito visesalābhīvādo bhinnākāro, atha kho samānabhedatāya samānākāroyevāti imassa visesassa pakāsanatthaṁ bhagavatā ayamucchedavādo purimavādehi visiṭṭhākāro desito. Sambhavati hi takkinopi anussavādivasena adhigamavato viya idha abhiniveso. Atha vā na imā diṭṭhiyo bhagavatā anāgate evaṁ bhāvīvasena desitā, nāpi parikappavasena, atha kho yathā yathā diṭṭhigatikehi ‘‘idameva saccaṁ, moghamañña’’nti paññattā, tathā tathā yathābhuccaṁ sabbaññutaññāṇena paricchinditvā pakāsitā. Yehi gambhīrādippakārā aputhujjanagocarā buddhadhammā pakāsanti, yesañca parikittanena tathāgatā sammadeva thomitā honti. Ucchedavādīhi ca diṭṭhigatikehi yathā uttaruttarabhavadassīhi aparabhavadassīnaṁ tesaṁ vādapaṭisedhavasena sakasakavādā patiṭṭhāpitā, tathāyaṁ desanā pavattāti purimadesanāhi imissā desanāya pavattibhedo na codetabbo. Evañca katvā arūpabhavabhedavasena viya kāmarūpabhavabhedavasenāpi ucchedavādo vibhajitvā daṭṭhabbo. Atha vā paccekaṁ kāmarūpabhavabhedavasena viya arūpabhavavasenāpi na vibhajitvā vattabbo, evañca sati bhagavatā vuttasattakato bahutarabhedo, appatarabhedo vā ucchedavādo āpajjatīti evaṁ pakārāpi codanā anavakāsāvāti.",
  "tika-s0101t1:410": "Etthāha – yuttaṁ tāva purimesu tīsu vādesu ‘‘kāyassa bhedā’’ti vuttaṁ pañcavokārabhavapariyāpannaṁ attabhāvaṁ ārabbha pavattattā tesaṁ vādānaṁ, catuvokārabhavapariyāpannaṁ pana attabhāvaṁ nissāya pavattesu catutthādīsu catūsu vādesu kasmā ‘‘kāyassa bhedā’’ti vuttaṁ . Na hi arūpīnaṁ kāyo vijjatīti? Saccametaṁ, rūpattabhāve pavattavohāreneva pana diṭṭhigatiko arūpattabhāvepi kāyavohāraṁ āropetvā āha ‘‘kāyassa bhedā’’ti. Yathā ca diṭṭhigatikā diṭṭhiyo paññāpenti, tathā ca bhagavā dassetīti, arūpakāyabhāvato vā phassādidhammasamūhabhūte arūpattabhāve kāyaniddeso daṭṭhabbo. Ettha ca kāmadevattabhāvādiniravasesavibhavapatiṭṭhāpakānaṁ dutiyavādādīnaṁ yutto aparantakappikabhāvo anāgataddhavisayattā tesaṁ vādānaṁ, na pana diṭṭhigatikapaccakkhabhūtamanussattabhāvasamucchedapatiṭṭhāpakassa paṭhamavādassa paccuppannavisayattā. Dutiyavādādīnañhi purimapurimavādasaṅgahitasseva attano taduttaruttaribhavopapannassa samucchedato yujjati aparantakappikatā, tathā ca ‘‘no ca kho bho ayaṁ attā ettāvatā sammā samucchinno hotī’’tiādi vuttaṁ, yaṁ pana tattha vuttaṁ ‘‘atthi kho bho añño attā’’ti, taṁ manussakāyavisesāpekkhāya vuttaṁ, na sabbathā aññabhāvatoti? No na yutto, idhalokapariyāpannattepi ca paṭhamavādavisayassa anāgatakālasseva tassa adhippetattā paṭhamavādinopi aparantakappikatāya na koci virodhoti.",
  "tika-s0101t1:411": "Diṭṭhadhammanibbānavādavaṇṇanā",
  "tika-s0101t1:412": "93.Diṭṭhadhammoti dassanabhūtena ñāṇena upaladdhadhammo. Tattha yo anindriyavisayo, sopi supākaṭabhāvena indriyavisayo viya hotīti āha ‘‘diṭṭhadhammoti paccakkhadhammo vuccatī’’ti. Teneva ca ‘‘tattha tattha paṭiladdhattabhāvassetaṁ adhivacana’’nti vuttaṁ.",
  "tika-s0101t1:413": "95.Antonijjhāyanalakkhaṇoti ñātibhogarogasīladiṭṭhibyasanehi phuṭṭhassa cetaso anto abbhantaraṁ nijjhāyanaṁ socanaṁ antonijjhāyanaṁ, taṁ lakkhaṇaṁ etassāti antonijjhāyanalakkhaṇo. Tannissitalālappanalakkhaṇoti taṁ sokaṁ samuṭṭhānahetuṁ nissitaṁ tannissitaṁ, bhusaṁ vilāpanaṁ lālappanaṁ, tannissitañca lālappanañca tannissitalālappanaṁ, taṁ lakkhaṇaṁ etassāti tannissitalālappanalakkhaṇo. Ñātibyasanādinā phuṭṭhassa paridevenāpi asakkuṇantassa antogatasokasamuṭṭhito bhuso āyāso upāyāso. So pana yasmā cetaso appasannākāro hoti, tasmā ‘‘visādalakkhaṇo’’ti vutto.",
  "tika-s0101t1:414": "96. Vitakkanaṁ vitakkitaṁ, taṁ pana abhiniropanasabhāvo vitakkoyevāti āha ‘‘abhi…pe… vitakko’’ti. Esa nayo vicāritanti etthāpi. Khobhakarasabhāvattā vitakkavicārānaṁ taṁsahitaṁ jhānaṁ saubbilanaṁ viya hotīti vuttaṁ ‘‘sakaṇḍakaṁ viya khāyatī’’ti.",
  "tika-s0101t1:415": "97. Yāya ubbilāpanapītiyā uppannāya cittaṁ ‘‘ubbilāvita’’nti vuccati, sā pīti ubbilāvitattaṁ yasmā pana cittassa ubbilabhāvo tassā pītiyā sati hoti, nāsati, tasmā sā ‘‘ubbilabhāvakāraṇa’’nti vuttā.",
  "tika-s0101t1:416": "98.Ābhogoti vā cittassa ābhuggabhāvo, ārammaṇe oṇatabhāvoti attho. Sukhena hi cittaṁ ārammaṇe abhinataṁ hoti, na dukkhena viya apanataṁ, nāpi adukkhamasukhena viya anabhinataṁ anapanatañca. Tattha ‘‘khuppipāsādiabhibhūtassa viya manuññabhojanādīsu kāmehi viveciyamānassupādārammaṇapatthanā visesato abhivaḍḍhati, uḷārassa pana kāmarasassa yāvadatthaṁ tittassa manuññarasabhojanaṁ bhuttāvino viya suhitassa bhottukāmatā kāmesu pātabyatā na hoti, visayassāgiddhatāya visayehi dummociyehipi jalūkā viya sayameva muñcatī’’ti ca ayoniso ummujjitvā kāmaguṇasantappitatāya saṁsāradukkhavūpasamaṁ byākāsi paṭhamavādī. Kāmādīnaṁ ādīnavadassitāya, paṭhamādijjhānasukhassa santabhāvadassitāya ca paṭhamādijjhānasukhatittiyā saṁsāradukkhupacchedaṁ byākaṁsu dutiyādivādino, idhāpi ucchedavāde vuttappakāro vicāro yathāsambhavaṁ ānetvā vattabbo. Ayaṁ panettha viseso – ekasmiñhi attabhāve pañca vādā labbhanti. Teneva hi pāḷiyaṁ ‘‘añño attā’’ti aññaggahaṇaṁ na kataṁ. Kathaṁ panettha accantanibbānapaññāpakassa attano diṭṭhadhammanibbānavādassa sassatadiṭṭhiyā saṅgaho, na pana ucchedadiṭṭhiyāti? Taṁtaṁsukhavisesasamaṅgitāpaṭiladdhena bandhavimokkhena suddhassa attano sakarūpe avaṭṭhānadīpanato.",
  "tika-s0101t1:417": "Sesāti sesā pañcapaññāsa diṭṭhiyo. Tāsu antānantikavādādīnaṁ sassatadiṭṭhibhāvo tattha tattha pakāsitoyeva.",
  "tika-s0101t1:418": "101-3. Kiṁ pana kāraṇaṁ pubbantāparantā eva diṭṭhābhinivesassa visayabhāvena dassitā, na pana tadubhayamekajjhanti? Asambhavato. Na hi pubbantāparantesu viya tadubhayavinimutte majjhante diṭṭhikappanā sambhavati ittarakālattā, atha pana paccuppannabhavo tadubhayavemajjhaṁ, evaṁ sati diṭṭhikappanakkhamo tassa ubhayasabhāvo pubbantāparantesuyeva antogadhoti kathamadassitaṁ. Atha vā pubbantāparantavantatāya ‘‘pubbantāparanto’’ti majjhanto vuccati , so ca ‘‘pubbantāparantakappikā vā pubbantāparantānudiṭṭhino’’ti vadantena pubbantāparantehi visuṁ katvā vuttoyevāti daṭṭhabbo. Aṭṭhakathāyampi ‘‘sabbepi te aparantakappike pubbantāparantakappike’’ti etena sāmaññaniddesena, ekasesena vā saṅgahitāti daṭṭhabbaṁ, aññathā saṅkaḍḍhitvā vuttavacanassa anatthakatā āpajjeyyāti. Ke pana te pubbantāparantakappikā? Ye antānantikā hutvā diṭṭhadhammanibbānavādāti evaṁ pakārā veditabbā.",
  "tika-s0101t1:419": "Ettha ca ‘‘sabbe te imeheva dvāsaṭṭhiyā vatthūhi, etesaṁ vā aññatarena, natthi ito bahiddhā’’ti vacanato, pubbantakappikādittayavinimuttassa ca kassaci diṭṭhigatikassa abhāvato yāni tāni sāmaññaphalādi (dī. ni. 1.166) suttantaresu vuttappakārāni akiriyāhetukanatthikavādādīni, yāni ca issarapajāpatipurisakālasabhāvaniyatiyadicchāvādādippabhedāni diṭṭhigatāni (visuddhi. ṭī. 2.563; vibha. anuṭī. 189 passitabbaṁ) bahiddhāpi dissamānāni, tesaṁ ettheva saṅgaho, antogadhatā ca veditabbā. Kathaṁ? Akiriyavādo tāva ‘‘vañjho kūṭaṭṭho’’tiādinā kiriyābhāvadīpanato sassatavāde antogadho, tathā ‘‘sattime kāyā’’tiādi (dī. ni. 1.174) nayappavatto pakudhavādo, ‘‘natthi hetu natthi paccayo sattānaṁ saṁkilesāyā’’tiādi (dī. ni. 1.168) vacanato ahetukavādo adhiccasamuppannikavāde antogadho. ‘‘Natthi paro loko’’tiādi (dī. ni. 1.171) vacanato natthikavādo ucchedavāde antogadho. Tathā hi tattha ‘‘kāyassa bhedā ucchijjatī’’tiādi (dī. ni. 1.86) vuttaṁ. Paṭhamena ādi-saddena nigaṇṭhavādādayo saṅgahitā.",
  "tika-s0101t1:420": "Yadipi pāḷiyaṁ nāṭaputtavāda (dī. ni. 1.178) bhāvena cātuyāmasaṁvaro āgato, tathāpi sattavatātikkamena vikkhepavāditāya nāṭaputtavādopi sañcayavādo viya amarāvikkhepavādesu antogadho. ‘‘Taṁ jīvaṁ taṁ sarīraṁ, aññaṁ jīvaṁ aññaṁ sarīra’’nti (dī. ni. 1.377; ma. ni. 2.122; saṁ. ni. 2.35) evaṁ pakārā vādā ‘‘rūpī attā hoti arogo paraṁ maraṇā’’tiādivādesu saṅgahaṁ gacchanti, ‘‘hoti tathāgato paraṁ maraṇā, ‘‘atthi sattā opapātikā’’ti evaṁ pakārā sassatavāde. ‘‘Na hoti tathāgato paraṁ maraṇā, natthi sattā opapātikā’’ti evaṁ pakārā ucchedavādena saṅgahitā. ‘‘Hoti ca na hoti ca tathāgato paraṁ maraṇā, atthi ca natthi ca sattā opapātikā’’ti evaṁ pakārā ekaccasassatavāde antogadhā. ‘‘Neva hoti na na hoti tathāgato paraṁ maraṇā, nevatthi na natthi sattā opapātikā’’ti ca evaṁ pakārā amarāvikkhepavāde antogadhā. Issarapajāpatipurisakālavādā ekaccasassatavāde antogadhā, tathā kaṇādavādo. Sabhāvaniyatiyadicchāvādā adhiccasamuppannikavādena saṅgahitā. Iminā nayena suttantaresu, bahiddhā ca dissamānānaṁ diṭṭhigatānaṁ imāsu dvāsaṭṭhiyā diṭṭhīsu antogadhatā veditabbā.",
  "tika-s0101t1:421": "Ajjhāsayanti diṭṭhijjhāsayaṁ. Sassatucchedadiṭṭhivasena hi sattānaṁ saṁkilesapakkhe duvidho ajjhāsayo, tañca bhagavā aparimāṇāsu lokadhātūsu aparimāṇānaṁ sattānaṁ aparimāṇe eva ñeyyavisese uppajjanavasena anekabhedabhinnānampi ‘‘cattāro janā sassatavādā’’tiādinā dvāsaṭṭhiyā pabhedehi saṅgaṇhanavasena sabbaññutaññāṇena paricchinditvā dassento pamāṇabhūtāya tulāya dhārayamāno viya hotīti āha ‘‘tulāya tulayanto viyā’’ti. Tathā hi vakkhati ‘‘anto jālīkatā’’tiādi (dī. ni. 1.146). ‘‘Sinerupādato vālukaṁ uddharanto viyā’’ti etena sabbaññutaññāṇato aññassa imissā desanāya asakkuṇeyyataṁ dasseti.",
  "tika-s0101t1:422": "Anusandhānaṁ anusandhi, pucchāya kato anusandhi pucchānusandhi. Atha vā anusandhayatīti anusandhi, pucchā anusandhi etassāti pucchānusandhi. Pucchāya anusandhiyatīti vā pucchānusandhi. Ajjhāsayānusandhimhipi eseva nayo. Yathānusandhīti ettha pana anusandhīyatīti anusandhi, yā yā anusandhi yathānusandhi, anusandhianurūpaṁ vā yathānusandhīti saddattho veditabbo, so ‘‘yena pana dhammena ādimhi desanā uṭṭhitā, tassa dhammassa anurūpadhammavasena vā paṭipakkhavasena vā yesu suttesu upari desanā āgacchati, tesaṁ vasena yathānusandhi veditabbo. Seyyathidaṁ? Ākaṅkheyyasutte (ma. ni. 1.64-69) heṭṭhā sīlena desanā uṭṭhitā, upari cha abhiññā āgatā…pe… kakacūpame (ma. ni. 1.222) heṭṭhā akkhantiyā uṭṭhitā, upari kakacūpamā āgatā’’tiādinā aṭṭhakathāyaṁ (dī. ni. aṭṭha. 1.100-104) vutto.",
  "tika-s0101t1:423": "Iti kirāti bhagavato yathādesitāya attasuññatāya attano aruccanabhāvadīpanaṁ. Bhoti dhammālapanaṁ. Anattakatānīti attanā na katāni, anattakehi vā khandhehi katāni. Kamattānaṁ phusissantīti asati attani khandhānañca khaṇikattā kammāni kaṁ attānaṁ attano phalena phusissanti, ko kammaphalaṁ paṭisaṁvedetīti attho. Avidvāti sutādivirahena ariyadhammassa akovidatāya na vidvā. Avijjāgatoti avijjāya upagato, ariyadhamme avinītatāya appahīnāvijjoti attho. Taṇhādhipateyyena cetasāti ‘‘yadi ahaṁ nāma koci natthi , mayā katassa kammassa ko phalaṁ paṭisaṁvedeti, sati pana tasmiṁ siyā phalūpabhogo’’ti taṇhādhipatito āgato taṇhādhipateyyo, tena. Attavādupādānasahagata cetasā. Atidhāvitabbanti khaṇikattepi saṅkhārānaṁ yasmiṁ santāne kammaṁ kataṁ, tattheva phaluppattito dhammapuñjamattasseva ca siddhe kammaphalasambandhe ekattanayaṁ micchā gahetvā ekena kārakavedakabhūtena bhavitabbaṁ, aññathā ‘‘kammaphalānaṁ sambandho na siyā’’ti attattaniyasuññatāpakāsanaṁ satthusāsanaṁ atikkamitabbaṁ maññeyyāti attho.",
  "tika-s0101t1:424": "‘‘Upari cha abhiññā āgatā’’ti anurūpadhammavasena yathānusandhiṁ dasseti, itarehi paṭipakkhavasena. Kilesenāti ‘‘lobho cittassa upakkileso’’tiādinā kilesavasena. Imasmimpīti pi-saddena yathā vuttasuttādīsu paṭipakkhavasena yathānusandhi, evaṁ imasmimpi sutteti dasseti. Tathā hi niccasārādipaññāpakānaṁ diṭṭhigatānaṁ vasena uṭṭhitā ayaṁ desanā niccasārādisuññatāpakāsanena niṭṭhāpitāti.",
  "tika-s0101t1:425": "Paritassitavipphanditavāravaṇṇanā",
  "tika-s0101t1:426": "105-117.Mariyādavibhāgadassanatthanti sassatādidiṭṭhidassanassa sammādassanena saṅkarābhāvavibhāvanatthaṁ. Tadapi vedayitanti sambandho. Ajānataṁ apassatanti ‘‘sassato attā ca loko cā’’ti ‘‘idaṁ diṭṭhiṭṭhānaṁ evaṁgahikaṁ evaṁparāmaṭṭhaṁ evaṁgahitaṁ hoti evaṁabhisamparāya’’nti yathābhūtaṁ ajānantānaṁ apassantānaṁ. Tathā yasmiṁ vedayite avītataṇhatāya evaṁ diṭṭhigataṁ upādiyanti, taṁ vedayitaṁ samudayādito yathābhūtaṁ ajānantānaṁ apassantānaṁ, etena anāvaraṇañāṇasamantacakkhūhi yathā tathāgatānaṁ yathābhūtamettha ñāṇadassanaṁ, na evaṁ diṭṭhigatikānaṁ, atha kho taṇhādiṭṭhiparāmāsoyevāti dasseti. Teneva cāyaṁ desanā mariyādavibhāgadassanatthā jātā. Aṭṭhakathāyaṁ pana ‘‘yathābhūtaṁ dhammānaṁ sabhāvaṁ ajānantānaṁ apassantāna’’nti avisesena vuttaṁ. Na hi saṅkhatadhammasabhāvaṁ ajānanamattena micchā abhinivisantīti. Sāmaññajotanā visese avatiṭṭhatīti ayaṁ visesayojanā katā. Vedayitanti ‘‘sassato attā ca loko cā’’ti diṭṭhipaññāpanavasena pavattaṁ diṭṭhiyā anubhūtaṁ anubhavanaṁ. Taṇhāgatānanti taṇhāya gatānaṁ upagatānaṁ, pavattānaṁ vā. Tañca kho panetanti ca yathāvuttaṁ vedayitaṁ paccāmasati. Tañhi vaṭṭāmisabhūtaṁ diṭṭhitaṇhāsallānuviddhatāya saubbilattā cañcalaṁ, na maggaphalasukhaṁ viya ekarūpena avatiṭṭhatīti. Tenevāha ‘‘paritassitenā’’tiādi.",
  "tika-s0101t1:427": "Atha vā evaṁ visesakāraṇato dvāsaṭṭhi diṭṭhigatāni vibhajitvā idāni avisesakāraṇato tāni dassetuṁ ‘‘tatra bhikkhave’’tiādikā desanā āraddhā. Sabbesañhi diṭṭhigatikānaṁ vedanā avijjā taṇhā ca avisiṭṭhakāranti. Tattha tadapīti ‘‘sassataṁ attānañca lokañca paññapenti’’ti ettha yadetaṁ ‘‘sassato attā ca loko cā’’ti paññāpanaṁ, tadapi. Sukhādibhedaṁ tividhavedayitaṁ yathākkamaṁ dukkhasallāniccato, avisesena samudayatthaṅgamassādādīnavanissaraṇato vā yathābhūtaṁ ajānantānaṁ apassantānaṁ, tato eva ca sukhādipatthanāsambhavato taṇhāya upagatattā taṇhāgatānaṁ taṇhāparitassitena diṭṭhivipphanditameva diṭṭhicalanameva, ‘‘asati attani ko vedanaṁ anubhavatī’’ti kāyavacīdvāresu diṭṭhiyā copanappattimattameva vā, na pana diṭṭhiyā paññāpetabbo sassato koci dhammo atthīti attho. Ekaccasassatavādādīsupi eseva nayo.",
  "tika-s0101t1:428": "Phassapaccayavāravaṇṇanā",
  "tika-s0101t1:429": "118. Yena taṇhāparitassitena etāni diṭṭhigatāni pavattanti, tassa vedayitaṁ paccayo, vedayitassāpi phasso paccayoti desanā diṭṭhiyā paccayaparamparaniddhāraṇanti āha ‘‘paramparapaccayadassanattha’’nti, tena yathā paññāpanadhammo diṭṭhi, tappaccayadhammā ca yathāsakaṁ paccayavaseneva uppajjanti, na paccayehi vinā, evaṁ paññāpetabbā dhammāpi rūpavedanādayo, na ettha koci attā vā loko vā sassatoti ayamattho dassitoti daṭṭhabbaṁ.",
  "tika-s0101t1:430": "Netaṁṭhānaṁvijjativāravaṇṇanā",
  "tika-s0101t1:431": "131.Tassapaccayassāti phassapaccayassa diṭṭhivedayiteti diṭṭhiyā paccayabhūte vedayite, phassapadhānehi attano paccayehi nipphādetabbeti attho. Vināpi cakkhādivatthūhi, sampayuttadhammehi ca kehici vedanā uppajjati, na pana kadāci phassena vināti phasso vedanāya balavakāraṇanti āha ‘‘balavabhāvadassanattha’’nti. Sannihitopi hi visayo sace phusanākārarahito hoti cittuppādo, na tassa ārammaṇapaccayena paccayo hotīti phassova sampayuttadhammānaṁ visesapaccayo. Tathā hi bhagavatā cittuppādaṁ vibhajantena phassoyeva paṭhamaṁ uddhaṭo, vedanāya pana adhiṭṭhānameva.",
  "tika-s0101t1:432": "Diṭṭhigatikādhiṭṭhānavaṭṭakathāvaṇṇanā",
  "tika-s0101t1:433": "144. Heṭṭhā tīsupi vāresu adhikatattā, upari ca ‘‘paṭisaṁvedentī’’ti vakkhamānattā vedayitamettha padhānanti āha ‘‘sabbadiṭṭhivedayitāni sampiṇḍetī’’ti. Sampiṇḍetīti ca ‘‘yepi te’’ti tattha tattha āgatassa pi-saddassa atthaṁ dasseti. Vedayitassa phasse pakkhipanaṁ phassapaccayatādassanameva ‘‘chahi ajjhattikāyatanehi chaḷārammaṇapaṭisaṁvedanaṁ ekantato chaphassahetukamevā’’ti. Sañjāyanti etthāti adhikaraṇattho sañjāti-saddoti āha ‘‘sañjātiṭṭhāne’’ti. Evaṁ samosaraṇasaddopi daṭṭhabbo. Āyatati ettha phalaṁ tadāyattavuttitāya, āyabhūtaṁ vā attano phalaṁ tanoti pavattetīti āyatanaṁ, kāraṇaṁ. Rukkhagacchasamūhe araññavohāro araññameva araññāyatananti āha ‘‘paṇṇattimatte’’ti. Atthattayepīti pi-saddena avuttatthasampiṇḍanaṁ daṭṭhabbaṁ, tena ākāranivāsādhiṭṭhānatthe saṅgaṇhāti. Hiraññāyatanaṁ suvaṇṇāyatanaṁ, vāsudevāyatanaṁ kammāyatananti ādīsu ākaranivāsādhiṭṭhānesu āyatanasaddo. Cakkhādīsu ca phassādayo ākiṇṇā, tāni ca nesaṁ nivāso, adhiṭṭhānañca nissayapaccayabhāvatoti. Tiṇṇampi visayindriyaviññāṇānaṁ saṅgatibhāvena gahetabbo phassoti ‘‘saṅgatī’’ti vutto. Tathā hi so ‘‘sannipātapaccupaṭṭhāno’’ti vuccati. Iminā nayenāti vijjamānesupi aññesu sampayuttadhammesu yathā ‘‘cakkhuñca…pe… phasso’’ti (ma. ni. 1.204; ma. ni. 3.421, 425, 426; saṁ. ni. 2.43-45; saṁ. ni. 4.60; kathā. 465) etasmiṁ sutte vedanāya padhānakāraṇabhāvadassanatthaṁ phassasīsena desanā katā, evamidhāpi brahmajāle ‘‘phassapaccayā vedanā’’tiādinā phassaṁ ādiṁ katvā aparantapaṭiccasamuppādadīpanena paccayaparamparaṁ dassetuṁ ‘‘phassāyatanehi phussa phussā’’ti phassamukhena vuttaṁ.",
  "tika-s0101t1:434": "Phasso arūpadhammopi samāno ekadesena ārammaṇe anallīyamānopi phusanākārena pavattati phusanto viya hotīti āha ‘‘phassova taṁ taṁ ārammaṇaṁ phusatī’’ti, yena so ‘‘phusanalakkhaṇo, saṅghaṭṭanaraso’’ti ca vuccati. ‘‘Phassāyatanehi phussa phussā’’ti aphusanakiccānipi āyatanāni ‘‘mañcā ghosantī’’tiādīsu viya nissitavohārena phusanakiccāni katvā dassitānīti āha ‘‘phasse upanikkhipitvā’’ti, phassagatikāni katvā phassūpacāraṁ āropetvāti attho. Upacāro hi nāma vohāramattaṁ, na tena atthasiddhi hotīti āha ‘‘tasmā’’tiādi.",
  "tika-s0101t1:435": "Attano paccayabhūtānaṁ channaṁ phassānaṁ vasena cakkhusamphassajā yāva manosamphassajāti saṅkhepato chabbidhā vedanā, vitthārato pana aṭṭhasatapariyāyena aṭṭhasatabhedā. Rūpataṇhādibhedāyāti rūpataṇhā yāva dhammataṇhāti saṅkhepato chappabhedāya, vitthārato aṭṭhasatabhedāya. Upanissayakoṭiyāti upanissayasīsena. Kasmā panettha upanissayapaccayova uddhaṭo, nanu sukhā vedanā, adukkhamasukhā vedanā ca taṇhāya ārammaṇamattaārammaṇādhipatiārammaṇūpanissayapakatūpanissayavasena catudhā paccayo, dukkhā ca ārammaṇamattapakatūpanissayavasena dvidhāti? Saccametaṁ, upanissaye eva pana taṁ sabbaṁ antogadhaṁ. Yuttaṁ tāva ārammaṇūpanissayassa upanissayasāmaññato upanissayena saṅgaho, ārammaṇamattaārammaṇādhipatīnaṁ pana kathanti? Tesampi ārammaṇasāmaññato ārammaṇūpanissayena saṅgahova kato, na pakatūpanissayenāti daṭṭhabbaṁ. Etadatthamevettha ‘‘upanissayakoṭiyā’’ti vuttaṁ, na ‘‘upanissayenā’’ti.",
  "tika-s0101t1:436": "Catubbidhassāti kāmupādānaṁ yāva attavādupādānanti catubbidhassa. Nanu ca taṇhāva kāmupādānanti? Saccametaṁ. Tattha dubbalā taṇhā taṇhāva, balavatī taṇhā kāmupādānaṁ. Atha vā appattavisayapatthanā taṇhā tamasi corānaṁ karapasāraṇaṁ viya. Sampattavisayaggahaṇaṁ upādānaṁ, corānaṁ karappattadhanaggahaṇaṁ viya. Appicchatāpaṭipakkhā taṇhā, santosapaṭipakkhā upādānaṁ. Pariyesanadukkhamūlaṁ taṇhā, ārakkhadukkhamūlaṁ upādānanti ayametesaṁ viseso. Upādānassāti asahajātassa upādānassa upanissayakoṭiyā, itarassa sahajātakoṭiyāti daṭṭhabbaṁ. Tattha anantarassa anantarasamanantaraanantarūpanissayanatthivigatāsevanapaccayehi, anānantarassa upanissayena, ārammaṇabhūtā pana ārammaṇādhipatiārammaṇūpanissayehi, ārammaṇamatteneva vāti taṁ sabbaṁ upanissayeneva gahetvā ‘‘upanissayakoṭiyā’’ti vuttaṁ. Yasmā ca taṇhāya rūpādīni assādetvā kāmesu pātabyataṁ āpajjati, tasmā taṇhā kāmupādānassa upanissayo. Tathā rūpādibhedeva sammūḷho ‘‘natthi dinna’’ntiādinā (dī. ni. 1.171; ma. ni. 1.445; ma. ni. 2.94, 95, 225; ma. ni. 3.91, 116, 136; saṁ. ni. 3.210; dha. sa. 1221; vibha. 938) micchādassanaṁ, saṁsārato muccitukāmo asuddhimagge suddhimaggaparāmasanaṁ, khandhesu attattaniyagāhabhūtaṁ sakkāyadassanaṁ gaṇhāti, tasmā itaresampi taṇhā upanissayoti daṭṭhabbaṁ. Sahajātassa pana sahajātaaññamaññanissayasampayuttaatthiavigatahetuvasena taṇhā paccayo hoti. Taṁ sabbaṁ sandhāya ‘‘sahajātakoṭiyā’’ti vuttaṁ.",
  "tika-s0101t1:437": "Tathāti upanissayakoṭiyā ceva sahajātakoṭiyā cāti attho. Bhavassāti kammabhavassa ceva upapattibhavassa ca. Tattha cetanādisaṅkhā taṁ sabbaṁ bhavagāmikammaṁ kammabhavo, kāmabhavādiko navavidho upapattibhavo, tesaṁ upapattibhavassa catubbidhampi upādānaṁ upapattibhavakāraṇakammabhavakāraṇabhāvato , tassa ca sahāyabhāvūpagamanato pakatūpanissayavasena paccayo hoti. Kammārammaṇakaraṇakāle pana kammasahajātakāmupādānaṁ upapattibhavassa ārammaṇapaccayena paccayo hoti. Kammabhavassa pana sahajātassa sahajātaṁ upādānaṁ sahajātaaññamaññanissayasampayuttaatthiavigatavasena ceva hetumaggavasena ca anekadhā paccayo hoti, asahajātassa anantarasamanantaraanantarūpanissayanatthivigatāsevanavasena, itarassa pakatūpanissayavasena, sammasanādikālesu ārammaṇavasena ca paccayo hoti. Tattha anantarādike upanissayapaccaye, sahajātādike sahajātapaccaye pakkhipitvā vuttaṁ ‘‘upanissayakoṭiyā ceva sahajātakoṭiyā cā’’ti.",
  "tika-s0101t1:438": "Bhavo jātiyāti ettha bhavoti kammabhavo adhippeto. So hi jātiyā paccayo, na upapattibhavo. Upapattibhavo hi paṭhamābhinibbattā khandhā jātiyeva. Tena vuttaṁ ‘‘jātīti panettha savikārā pañcakkhandhā daṭṭhabbā’’ti. Savikārāti ca nibbattivikārena savikārā, te ca atthato upapattibhavoyeva. Na hi tadeva tassa kāraṇaṁ bhavituṁ yuttanti. Kammabhavo ca upapattibhavassa kammapaccayena ceva upanissayapaccayena ca paccayo hotīti āha ‘‘bhavo jātiyā upanissayakoṭiyā paccayo’’ti.",
  "tika-s0101t1:439": "Yasmā ca sati jātiyā jarāmaraṇaṁ, jarāmaraṇādinā phuṭṭhassa bālassa sokādayo ca sambhavanti, nāsati, tasmā ‘‘jāti…pe… paccayo hotī’’ti vuttaṁ. Sahajātūpanissayasīsena paccayavicāraṇāya dassitattā, aṅgavicāraṇāya ca anāmaṭṭhattā āha ‘‘ayamettha saṅkhepo’’ti. Mahāvisayattā paṭiccasamuppādavicāraṇāya sā niravasesā kuto laddhabbāti āha ‘‘vitthārato’’tiādi. Ekadesena cettha kathitassa paṭiccasamuppādassa tathā kathane saddhiṁ udāharaṇena kāraṇaṁ dassento ‘‘bhagavā hī’’tiādimāha. Tattha koṭi na paññāyatīti asukassa nāma sammāsambuddhassa, cakkavattino vā kāle avijjā uppannā, na tato pubbeti avijjāya ādimariyādā appaṭihatassa mama sabbaññutaññāṇassāpi na paññāyati avijjamānattāyevāti attho. Ayaṁ paccayo idappaccayo, tasmā idappaccayā, imasmā kāraṇā āsavapaccayāti attho. Bhavataṇhāyāti bhavasaṁyojanabhūtāya taṇhāya. Bhavadiṭṭhiyāti sassatadiṭṭhiyā. ‘‘Ito ettha etto idhā’’ti apariyantaṁ aparāparuppattiṁ dasseti.",
  "tika-s0101t1:440": "Vivaṭṭakathādivaṇṇanā",
  "tika-s0101t1:441": "145. ‘‘Vedanānaṁ samudaya’’ntiādipāḷi vedanākammaṭṭhānanti daṭṭhabbā. Tanti ‘‘phassasamudayā phassanirodhā’’ti vuttaphassaṭṭhānaṁ. Āhāroti kabaḷīkāro āhāro veditabbo. So hi ‘‘kabaḷīkāro āhāro imassa kāyassa āhārapaccayena paccayo’’ti (paṭṭhā. 1.paccayaniddesa 429) vacanato kammasamuṭṭhānānampi upatthambhakapaccayo hotiyeva. Yadipi sotāpannādayo yathābhūtaṁ pajānanti, ukkaṁsagativijānanavasena pana desanā arahattanikūṭena niṭṭhāpitā. Ettha ca ‘‘yato kho bhikkhave bhikkhu…pe… yathābhūtaṁ pajānātī’’ti etena dhammassa niyyānikabhāvena saddhiṁ saṅghassa suppaṭipattiṁ dasseti. Teneva hi aṭṭhakathāyamettha ‘‘ko evaṁ jānātīti? Khīṇāsavo jānāti, yāva āraddhavipassako jānātī’’ti paripuṇṇaṁ katvā bhikkhusaṅgho dassito, tena yaṁ vuttaṁ ‘‘bhikkhusaṅghavasenapi dīpetuṁ vaṭṭatī’’ti, (dī. ni. aṭṭha. 1.8) taṁ yathārutavaseneva dīpitaṁ hotīti daṭṭhabbaṁ.",
  "tika-s0101t1:442": "146. Anto jālassāti antojālaṁ, antojāle katāti antojālīkatā. Apāyūpapattivasena adho osīdanaṁ, sampattibhavavasena uddhaṁ uggamanaṁ. Tathā parittabhūmimahaggatabhūmivasena, olīnatā’tidhāvanavasena, pubbantānudiṭṭhiaparantānudiṭṭhivasena ca yathākkamaṁ adho osīdanaṁ uddhaṁ uggamanaṁ yojetabbaṁ. ‘‘Dasasahassilokadhātū’’ti jātikhettaṁ sandhāyāha.",
  "tika-s0101t1:443": "147.Apaṇṇattikabhāvanti dharamānakapaṇṇattiyā apaṇṇattikabhāvaṁ. Atītabhāvena pana tathā paṇṇatti yāva sāsanantaradhānā, tato uddhampi aññabuddhuppādesu vattati eva. Tathā hi vakkhati ‘‘vohāramattameva bhavissatī’’ti (dī. ni. aṭṭha. 1.147). Kāyoti attabhāvo, yo rūpārūpadhammasamūho. Evaṁ hissa ambarukkhasadisatā, tadavayavānañca rūpakkhandhacakkhādīnaṁ ambapakkasadisatā yujjatīti. Ettha ca vaṇṭacchede vaṇṭūpanibandhānaṁ ambapakkānaṁ ambarukkhato vicchedo viya bhavanettichede tadupanibandhānaṁ rūpakkhandhādīnaṁ santānato vicchedoti ettāvatā opammaṁ daṭṭhabbaṁ.",
  "tika-s0101t1:444": "148.Dhammapariyāyeti pāḷiyaṁ. Idhatthoti diṭṭhadhammahitaṁ. Paratthoti samparāyahitaṁ. Saṅgāmaṁ vijināti etenāti saṅgāmavijayo. Atthasampattiyā atthajālaṁ. Byañjanasampattiyā, sīlādianavajjadhammaniddesato ca dhammajālaṁ. Seṭṭhaṭṭhena brahmabhūtānaṁ maggaphalanibbānānaṁ vibhattattā brahmajālaṁ. Diṭṭhivivecanamukhena suññatāpakāsanena sammādiṭṭhiyā vibhāvitattā diṭṭhijālaṁ. Titthiyavādanimmaddanūpāyattā anuttaro saṅgāmavijayoti evampettha yojanā veditabbā.",
  "tika-s0101t1:445": "149.Attamanāti pītiyā gahitacittā. Tenevāha ‘‘buddhagatāyā’’tiādi. Yathā pana anattamanā attano anatthacaratāya paramanā verimanā nāma honti. Yathāha ‘‘diso disa’’nti (dha. pa. 42; udā. 33) gāthā, na evaṁ attamanā. Ime pana attano atthacaratāya sakamanā hontīti āha ‘‘attamanāti sakamanā’’ti. Atha vā attamanāti samattamanā, imāya desanāya paripuṇṇamanasaṅkappāti attho. Abhinandatīti taṇhāyatīti atthoti āha ‘‘taṇhāyampi āgato’’ti. Anekatthattā dhātūnaṁ abhinandantīti upagacchanti sevantīti atthoti āha ‘‘upagamanepi āgato’’ti. Tathā abhinandantīti sampaṭicchantīti atthoti āha ‘‘sampaṭicchanepi āgato’’ti. ‘‘Abhinanditvā’’ti iminā padena vuttoyeva attho ‘‘anumoditvā’’ti iminā pakāsīyatīti abhinandanasaddo idha anumodanasaddatthoti āha ‘‘anumodanepi āgato’’ti. ‘‘Katamañca taṁ bhikkhave’’tiādinā (dī. ni. 1.7) tattha tattha pavattāya kathetukamyatāpucchāya vissajjanavasena pavattattā idaṁ suttaṁ veyyākaraṇaṁ hoti. Yasmā pana pucchāvissajjanavasena pavattampi sagāthakaṁ suttaṁ geyyaṁ nāma hoti, niggāthakattameva pana aṅganti gāthārahitaṁ veyyākaraṇaṁ, tasmā vuttaṁ ‘‘niggāthakattā hi idaṁ veyyākaraṇanti vutta’’nti.",
  "tika-s0101t1:446": "Aparesupīti ettha pisaddena pāramiparicayampi saṅgaṇhāti. Vuttañhi buddhavaṁse –",
  "tika-s0101t1:447": "‘‘Ime dhamme sammasato, sabhāvasarasalakkhaṇe;",
  "tika-s0101t1:448": "Dhammatejena vasudhā, dasasahassī pakampathā’’ti. (bu. vaṁ. 2.166);",
  "tika-s0101t1:449": "Vīriyabalenāti mahābhinikkhamane cakkavattisiripariccāgahetubhūtavīriyappabhāvena, bodhimaṇḍūpasaṅkamane ‘‘kāmaṁ taco ca nhāru ca, aṭṭhi ca avasissatū’’tiādinā (ma. ni. 2.184; saṁ. ni. 2.22; mahāni. 196) vuttacaturaṅgasamannāgatavīriyānubhāvena. Acchariyavegābhihatāti vimhayāvahakiriyānubhāvaghaṭṭitā . Paṁsukūladhovane keci ‘‘puññatejenā’’ti vadanti , acchariyavegābhihatāti yuttaṁ viya dissati, vessantarajātake pāramiparipūraṇapuññatejena anekakkhattuṁ kampitattā ‘‘akālakampanenā’’ti vuttaṁ. Sādhukāradānavasena akampittha yathā taṁ dhammacakkappavattane (saṁ. ni. 5.1081; mahāva. 13; paṭi. ma. 2.30). Saṅgītikālādīsupi sādhukāradānavasena akampitthāti veditabbaṁ. Ayaṁ tāvettha aṭṭhakathāya līnatthavaṇṇanā.",
  "tika-s0101t1:450": "Pakaraṇanayavaṇṇanā",
  "tika-s0101t1:451": "Ayaṁ pana pakaraṇanayena pāḷiyā atthavaṇṇanā – sā panāyaṁ atthavaṇṇanā yasmā desanāya samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca, tasmā suttadesanāya samuṭṭhānādīni paṭhamaṁ niddhārayissāma. Tattha samuṭṭhānaṁ tāva vuttaṁ ‘‘vaṇṇāvaṇṇabhaṇana’’nti. Apica nindāpasaṁsāsu vineyyāghātānandādibhāvānāpatti, tattha ca ādīnavadassanaṁ samuṭṭhānaṁ. Tathā nindāpasaṁsāsu paṭipajjanakkamassa, pasaṁsāvisayassa khuddakādivasena anekavidhassa sīlassa, sabbaññutaññāṇassa sassatādidiṭṭhiṭṭhānesu tatuttari ca appaṭihatacāratāya, tathāgatassa ca katthaci apariyāpannatāya anavabodho samuṭṭhānaṁ.",
  "tika-s0101t1:452": "Vuttavipariyāyena payojanaṁ veditabbaṁ. Vineyyāghātānandādibhāvāpatti ādikañhi imaṁ desanaṁ payojetīti. Tathā kuhanalapanādinānāvidhamicchājīvaviddhaṁsanaṁ, dvāsaṭṭhidiṭṭhijālaviniveṭhanaṁ, diṭṭhisīsena paccayākāravibhāvanaṁ, chaphassāyatanavasena catusaccakammaṭṭhānaniddeso, sabbadiṭṭhigatānaṁ anavasesapariyādānaṁ, attano anupādāparinibbānadīpanañca payojanāni.",
  "tika-s0101t1:453": "Vaṇṇāvaṇṇanimittaṁ anurodhavirodhavantacittā kuhanādivividhamicchājīvaniratā sassatādidiṭṭhipaṅkaṁ nimuggā, sīlakkhandhādīsu aparipūrakāritāya anavabuddhaguṇavisesañāṇā vineyyā imissā dhammadesanāya bhājanaṁ.",
  "tika-s0101t1:454": "Piṇḍatthā pana āghātādīnaṁ akaraṇīyatāvacanena paṭiññānurūpaṁ samaṇasaññāya niyojanaṁ, khantisoraccānuṭṭhānaṁ, brahmavihārabhāvanānuyogo, saddhāpaññāsamāyogo, satisampajaññādhiṭṭhānaṁ, paṭisaṅkhānabhāvanābalasiddhi, pariyuṭṭhānānusayappahānaṁ, ubhayahitapaṭipatti, lokadhammehi anupalepo ca dassitā honti. Tathā pāṇātipātādīhi paṭivirativacanena sīlavisuddhi dassitā, tāya ca hirottappasampatti, mettākaruṇāsamaṅgitā , vītikkamappahānaṁ, tadaṅgapahānaṁ, duccaritasaṁkilesappahānaṁ, viratittayasiddhi, piyamanāpagarubhāvanīyatānipphatti, lābhasakkārasilokasamudāgamo, samathavipassanānaṁ adhiṭṭhānabhāvo, akusalamūlatanukaraṇaṁ, kusalamūlaropanaṁ, ubhayānatthadūrīkaraṇaṁ, parisāsu visāradatā, appamādavihāro,parehi duppadhaṁsiyatā, avippaṭisārādisamaṅgitā ca dassitā honti.",
  "tika-s0101t1:455": "‘‘Gambhīrā’’tiādivacanehi gambhīradhammavibhāvanaṁ, alabbhaneyyapatiṭṭhatā, kappānaṁ asaṅkhyeyyenāpi dullabhapātubhāvatā, sukhumenapi ñāṇena paccakkhato paṭivijjhituṁ asakkuṇeyyatā, dhammanvayasaṅkhātena anumānañāṇenāpi duradhigamanīyatā, passaddhasabbadarathatā, santadhammavibhāvanaṁ, sobhanapariyosānatā, atittikarabhāvo, padhānabhāvappatti, yathābhūtañāṇagocaratā, sukhumasabhāvatā, mahāpaññāvibhāvanā ca dassitā honti. Diṭṭhidīpakapadehi samāsato sassatucchedadiṭṭhiyo pakāsitāti olīnatātidhāvanavibhāvanaṁ, upāyavinibaddhaniddeso, micchābhinivesakittanaṁ, kummaggapaṭipattiyā pakāsanā, vipariyesaggāhapaññāpanaṁ, parāmāsapariggaho, pubbantāparantānudiṭṭhipatiṭṭhāpanaṁ, bhavavibhavadiṭṭhivibhāgo, taṇhāvijjāpavatti, antavānantavādiṭṭhiniddeso, antadvayāvatāraṇaṁ, āsavoghayogakilesaganthasaṁyojanūpādānavisesavibhajjanañca dassitāni honti. Tathā ‘‘vedanānaṁ samudaya’’ntiādivacanehi catunnaṁ ariyasaccānaṁ anubodhapaṭivedhasiddhi, vikkhambhanasamucchedappahānaṁ , taṇhāvijjāvigamo, saddhammaṭṭhitinimittapariggaho, āgamādhigamasampatti, ubhayahitapaṭipatti, tividhapaññāpariggaho, satisampajaññānuṭṭhānaṁ, saddhāpaññāsamāyogo, sammāvīriyasamathānuyojanaṁ, samathavipassanānipphatti ca dassitā honti.",
  "tika-s0101t1:456": "‘‘Ajānataṁ apassata’’nti avijjāsiddhi, ‘‘taṇhāgatānaṁ paritassitavipphanditanti taṇhāsiddhi, tadubhayena ca nīvaraṇasaṁyojanadvayasiddhi, anamataggasaṁsāravaṭṭānucchedo, pubbantāharaṇaaparantapaṭisandhānāni, atītapaccuppannakālavasena hetuvibhāgo, avijjātaṇhānaṁ aññamaññānativattanaṭṭhena aññamaññūpakāritā, paññāvimutticetovimuttīnaṁ paṭipakkhaniddeso ca dassitā honti. ‘‘Tadapi phassapaccayā’’ti sassatādipaññāpanassa paccayādhīnavuttitākathanena dhammānaṁ niccatāpaṭisedho, aniccatāpatiṭṭhāpanaṁ, paramatthato kārakādipaṭikkhepo, evaṁdhammatādiniddeso, suññatāpakāsanaṁ, samattaniyāmapaccayalakkhaṇavibhāvanañca dassitāni honti.",
  "tika-s0101t1:457": "‘‘Ucchinnabhavanettiko’’tiādinā bhagavato pahānasampatti, vijjādhimutti, vasībhāvo, sikkhattayanipphatti, nibbānadhātudvayavibhāgo, caturadhiṭṭhānaparipūraṇaṁ, bhavayoniādīsu apariyāpannatā ca dassitā honti. Sakalena pana suttapadena iṭṭhāniṭṭhesu bhagavato tādibhāvo, tattha ca paresaṁ patiṭṭhāpanaṁ, kusaladhammānaṁ ādibhūtadhammadvayassa niddeso, sikkhattayūpadeso, attantapādipuggalacatukkasiddhi, kaṇhākaṇhavipākādikammacatukkavibhāgo, caturappamaññāvisayaniddeso, samudayādipañcakassa yathābhūtāvabodho, chasāraṇīyadhammavibhāvanā , dasanāthakaradhammapatiṭṭhāpanti evamādayo niddhāretabbā.",
  "tika-s0101t1:458": "Soḷasahāravaṇṇanā",
  "tika-s0101t1:459": "Desanāhāravaṇṇanā",
  "tika-s0101t1:460": "Tattha ‘‘attā, loko’’ti ca diṭṭhiyā adhiṭṭhānabhāvena, vedanāphassāyatanādimukhena ca gahitesu pañcasu upādānakkhandhesu taṇhāvajjā pañcupādānakkhandhā dukkhasaccaṁ. Taṇhā samudayasaccaṁ. Sā pana paritassanāggahaṇena ‘‘taṇhāgatāna’’nti, ‘‘vedanāpaccayā taṇhā’’ti ca sarūpeneva samudayaggahaṇena, bhavanettiggahaṇena ca pāḷiyaṁ gahitāva. Ayaṁ tāva suttantanayo. Abhidhammanayena pana āghātānandādivacanehi, ātappādipadehi, cittappadosavacanena, sabbadiṭṭhidīpakapadehi, kusalākusalaggahaṇena, bhavaggahaṇena, sokādiggahaṇena, tattha tattha samudayaggahaṇena cāti saṅkhepato sabbalokiyakusalākusaladhammavibhāvanapadehi gahitā kammakilesā samudayasaccaṁ. Ubhinnaṁ appavatti nirodhasaccaṁ. Tassa tattha tattha vedanānaṁ atthaṅgamanissaraṇapariyāyehi, paccattaṁ nibbutivacanena, anupādāvimuttivacanena ca pāḷiyaṁ gahaṇaṁ veditabbaṁ. Nirodhapajānanā paṭipadā maggasaccaṁ. Tassāpi tattha tattha vedanānaṁ samudayādiyathābhūtavedanāpadesena, channaṁ phassāyatanānaṁ samudayādiyathābhūtapajānanapariyāyena, bhavanettiyā ucchedapariyāyena ca gahaṇaṁ veditabbaṁ. Tattha samudayena assādo, dukkhena ādīnavo, magganirodhehi nissaraṇanti evaṁ catusaccavasena, yāni pāḷiyaṁ (netti. 9) sarūpeneva āgatāni assādādīnavanissaraṇāni, tesañca vasena idha assādādayo veditabbā. Vineyyānantādibhāvāpattiādikaṁ yathāvuttavibhāgaṁ payojanameva phalaṁ. Āghātādīnaṁ akaraṇīyatā, āghātādiphalassa ca anaññasantānabhāvitā, nindāpasaṁsāsu yathāsabhāvapaṭijānananibbeṭhanāti evaṁ taṁtaṁpayojanādhigamahetu upāyo. Āghātādīnaṁ karaṇapaṭisedhanādiapadesena dhammarājassa āṇatti veditabbāti ayaṁ desanāhāro.",
  "tika-s0101t1:461": "Vicayahāravaṇṇanā",
  "tika-s0101t1:462": "Kappanābhāvepi vohāravasena, anuvādavasena ca ‘‘mama’’nti vuttaṁ, niyamābhāvato vikappanatthaṁ vāggahaṇaṁ kataṁ, guṇasamaṅgitāya, abhimukhīkaraṇāya ca ‘‘bhikkhave’’ti āmantanaṁ. Aññabhāvato, paṭiviruddhabhāvato ca ‘‘pare’’ti vuttaṁ, vaṇṇapaṭipakkhato, avaṇṇanīyato ca ‘‘avaṇṇa’’nti vuttaṁ. Byattivasena, vitthāravasena ca ‘‘bhāseyyu’’nti vuttaṁ, dhāraṇabhāvato, adhammapaṭipakkhato ca ‘‘dhammassā’’ti vuttaṁ, diṭṭhisīlehi saṁhatabhāvato, kilesānaṁ saṅghātakaraṇato ca ‘‘saṅghassā’’ti vuttaṁ. Vuttapaṭiniddesato, vacanupanyāsanato ca ‘‘tatrā’’ti vuttaṁ, sammukhabhāvato, puthubhāvato ca ‘‘tumhehī’’ti vuttaṁ. Cittassa hananato, ārammaṇābhighātato ca ‘‘āghāto’’ti vuttaṁ, ārammaṇe saṅkocavuttiyā, atuṭṭhākāratāya ca ‘‘appaccayo’’ti vuttaṁ, ārammaṇacintanato, nissayato ca ‘‘cetaso’’ti vuttaṁ, atthāsādhanato, anu anu ‘‘anatthasādhanato’’ ca ‘‘anabhiraddhī’’ti vuttaṁ, kāraṇānarahattā, satthusāsane ṭhitehi kātuṁ asakkuṇeyyattā ca ‘‘na karaṇīyā’’ti vuttanti. Iminā nayena sabbapadesu vinicchayo kātabbo. Iti anupadavicayato vicayo hāro ativitthārabhayena, sakkā ca aṭṭhakathaṁ tassā līnatthavaṇṇanañca anugantvā ayamattho viññunā vibhāvetunti na vitthārayimha.",
  "tika-s0101t1:463": "Yuttihāravaṇṇanā",
  "tika-s0101t1:464": "Sabbena sabbaṁ āghātādīnaṁ akaraṇaṁ tādibhāvāya saṁvattatīti yujjati iṭṭhāniṭṭhesu samappavattisabbhāvato. Yasmiṁ santāne āghātādayo uppannā, tannimittako antarāyo tasseva sampattivibandhāya saṁvattatīti yujjati. Kasmā? Santānantaresu asaṅkamanato. Cittaṁ abhibhavitvā uppannā āghātādayo subhāsitādisallakkhaṇepi asamatthatāya saṁvattantīti yujjati sakodhalobhānaṁ andhatamasabbhāvato. Pāṇātipātādidussīlyato veramaṇi sabbasattānaṁ pāmojjapāsaṁsabhāvāya saṁvattatīti yujjati. Sīlasampattiyā hi mahato kittisaddassa abbhuggamo hotīti. Gambhīratādivisesayuttena guṇena tathāgatassa vaṇṇanā ekadesabhūtāpi sakalasabbaññuguṇaggahaṇāya saṁvattatīti yujjati anaññasādhāraṇattā. Tajjāayonisomanasikāraparikkhatāni adhigamatakkanāni sassatavādādiabhinivesāya saṁvattantīti yujjati kappanājālassa asamugghāṭitattā. Vedanādīnavānavabodhena vedanāya taṇhā pavaḍḍhatīti yujjati assādānupassanāsabbhāvato. Sati ca vedayitarāge tattha attattaniyagāho, sassatādigāho ca vipariphandatīti yujjati kāraṇassa sannihitattā. Taṇhāpaccayā hi upādānaṁ sassatādivāde paññapentānaṁ , tadanucchavikaṁ vā vedanaṁ vedayantānaṁ phasso hetūti yujjati visayindriyaviññāṇasaṅgatiyā vinā tadabhāvato. Chaphassāyatananimittavaṭṭassa anupacchedoti yujjati tattha avijjātaṇhānaṁ appahīnattā. Channaṁ phassāyatanānaṁ samudayādipajānanā sabbadiṭṭhigatikasaññaṁ aticca tiṭṭhatīti yujjati catusaccapaṭivedhabhāvato. Imāheva dvāsaṭṭhiyā diṭṭhīhi sabbadiṭṭhigatānaṁ antojālīkatabhāvoti yujjati akiriyavādādīnaṁ issaravādādīnañca tadantogadhattā. Tathā ceva saṁvaṇṇitaṁ. Ucchinnabhavanettiko tathāgatassa kāyoti yujjati, yasmā bhagavā abhinīhārasampattiyā catūsu satipaṭṭhānesu patiṭṭhitacitto sattabojjhaṅgeyeva yathābhūtaṁ bhāvesi. Kāyassa bhedā parinibbutaṁ na dakkhantīti yujjati anupādisesanibbānappattiyaṁ rūpādīsu kassacipi anavasesatoti ayaṁ yuttihāro.",
  "tika-s0101t1:465": "Padaṭṭhānahāravaṇṇanā",
  "tika-s0101t1:466": "Avaṇṇārahaavaṇṇānurūpasampattānādeyyavacanatādivipattīnaṁ padaṭṭhānaṁ. Vaṇṇārahavaṇṇānurūsampattasaddheyyavacanatādisampattīnaṁ padaṭṭhānaṁ. Tathā āghātādayo nirayādidukkhassa padaṭṭhānaṁ. Āghātādīnaṁ akaraṇaṁ saggasampattiādisabbasampattīnaṁ padaṭṭhānaṁ. Pāṇātipātādīhi paṭivirati ariyassa sīlakkhandhassa padaṭṭhānaṁ. Ariyo sīlakkhandho ariyassa samādhikkhandhassa padaṭṭhānaṁ. Ariyo samādhikkhandho ariyassa paññākkhandhassa padaṭṭhānaṁ. Gambhīratādivisesayuttaṁ bhagavato paṭivedhappakārañāṇaṁ desanāñāṇassa padaṭṭhānaṁ. Desanāñāṇaṁ vineyyānaṁ sakalavaṭṭadukkhanissaraṇassa padaṭṭhānaṁ. Sabbāpi diṭṭhi diṭṭhupādānti sā yathārahaṁ navavidhassāpi bhavassa padaṭṭhānaṁ. Bhavo jātiyā, jāti jarāmaraṇassa, sokādīnañca padaṭṭhānaṁ. Vedanānaṁ samudayādiyathābhūtavedanaṁ catunnaṁ ariyasaccānaṁ anubodhapaṭivedho. Tattha anubodho paṭivedhassa padaṭṭhānaṁ, paṭivedho catubbidhassa sāmaññaphalassa padaṭṭhānaṁ. ‘‘Ajānataṁ apassata’’nti avijjāgahaṇaṁ, tattha avijjā saṅkhārānaṁ padaṭṭhānti yāva vedanā taṇhāya padaṭṭhānti netabbaṁ. ‘‘Taṇhāgatānaṁ paritassitavipphandita’’nti ettha taṇhā upādānassa padaṭṭhānaṁ. ‘‘Tadapi phassapaccayā’’ti ettha sassatādipaññāpanaṁ paresaṁ micchābhinivesassa padaṭṭhānaṁ, micchābhiniveso saddhammassavanasappurisūpassayayonisomanasikāradhammānudhammapaṭipattīhi vimukhatāya, asaddhammassavanādīnañca padaṭṭhānaṁ, ‘‘aññatra phassā’’tiādīsu phasso vedanāya padaṭṭhānaṁ, cha phassāyatanāni phassassa, sakalavaṭṭadukkhassa ca padaṭṭhānaṁ, channaṁ phassāyatanānaṁ samudayādiyathābhūtappajānanaṁ nibbidāya padaṭṭhānaṁ, nibbidā virāgassāti yāva anupādāparinibbānaṁ netabbaṁ. Bhagavato bhavanettisamucchedo sabbaññutāya padaṭṭhānaṁ. Tathā anupādāparinibbānassāti ayaṁ padaṭṭhānahāro.",
  "tika-s0101t1:467": "Lakkhaṇahāravaṇṇanā",
  "tika-s0101t1:468": "Āghātādiggahaṇena kodhupanāhamakkhapalāsaissāmacchariyasārambhaparavambhanādīnaṁ saṅgaho paṭighacittuppādapariyāpannatāya ekalakkhaṇattā. Ānandādiggahaṇena abhijjhāvisamalobhamānātimānamadappamādādīnaṁ saṅgaho lobhacittuppādapariyāpannatāya samānalakkhaṇattā. Tathā āghātaggahaṇena avasiṭṭhaganthanīvaraṇānaṁ saṅgaho kāyaganthanīvaraṇalakkhaṇena ekalakkhaṇattā. Ānandaggahaṇena phassādīnaṁ saṅgaho saṅkhārakkhandhalakkhaṇena ekalakkhaṇattā. Sīlaggahaṇena adhicittaadhipaññāsikkhānampi saṅgaho sikkhālakkhaṇena ekalakkhaṇattā. Idha pana sīlasseva indriyasaṁvarādikassa daṭṭhabbaṁ. Diṭṭhiggahaṇena avasiṭṭhaupādānānampi saṅgaho upādānalakkhaṇena ekalakkhaṇattā. ‘‘Vedanāna’’nti ettha vedanāggahaṇena avasiṭṭhaupādānakkhandhānampi saṅgaho khandhalakkhaṇena ekalakkhaṇattā. Tathā vedanāya dhammāyatanadhammadhātupariyāpannattā sammasanūpagānaṁ sabbesaṁ āyatanānaṁ dhātūnañca saṅgaho āyatanalakkhaṇena, dhātulakkhaṇena ca ekalakkhaṇattā. ‘‘Ajānataṁ apassata’’nti ettha avijjāggahaṇena hetuāsavoghayoganīvaraṇādisaṅgaho hetādilakkhaṇena ekalakkhaṇattā avijjāya, tathā ‘‘taṇhāgatānaṁ paritassitavipphandita’’nti ettha taṇhāggahaṇenāpi. ‘‘Tadapi phassapaccayā’’ti ettha phassaggahaṇena saññāsaṅkhāraviññāṇānaṁ saṅgaho vipallāsahetubhāvena, khandhalakkhaṇena ca ekalakkhaṇattā. Chaphassāyatanaggahaṇena khandhindriyadhātādīnaṁ saṅgaho phassuppattinimittatāya, sammasanasabhāvena ca ekalakkhaṇattā. Bhavanettiggahaṇena avijjādīnampi saṁkilesadhammānaṁ saṅgaho vaṭṭahetubhāvena ekalakkhaṇattāti ayaṁ lakkhaṇahāro.",
  "tika-s0101t1:469": "Catubyūhahāravaṇṇanā",
  "tika-s0101t1:470": "Nindāpasaṁsāhi sammākampitacetasā micchājīvato anoratā sassatādimicchābhinivesino sīlādidhammakkhandhesu appatiṭṭhitatāya sammāsambuddhaguṇarasassādavimukhā veneyyā imissā desanāya nidānaṁ. Te yathāvuttadosavinimuttā kathaṁ nu kho sammāpaṭipattiyā ubhayahitaparā bhaveyyunti ayamettha bhagavato adhippāyo. Padanibbacanaṁ nirutti. Taṁ ‘‘eva’’ntiādinidānapadānaṁ, ‘‘mama’’ntiādipāḷipadānañca aṭṭhakathāvasena suviññeyyattā ativitthārabhayena na vitthārayimha. Padapadatthaniddesanikkhepasuttadesanāsandhivasena chabbidhā sandhi. Tattha padassa padantarena sambandho padasandhi. Tathā padatthassa padatthantarena sambandho padatthasandhi. Nānānusandhikassa suttassa taṁtaṁanusandhīhi sambandho, ekānusandhikassa ca pubbāparasambandho niddesasandhi, yā aṭṭhakathāyaṁ pucchānusandhiajjhāsayānusandhiyathānusandhivasena tividhā vibhattā, tā panetā tissopi sandhiyo aṭṭhakathāyaṁ vicāritā eva. Suttasandhi ca paṭhamaṁ nikkhepavasena amhehi pubbe dassitāyeva. Ekissā desanāya desanāntarena saddhiṁ saṁsandanaṁ desanāsandhi, sā evaṁ veditabbā – ‘‘mamaṁ vā bhikkhave…pe… na cetaso anabhiraddhi karaṇīyā’’ti ayaṁ desanā ‘‘ubhatodaṇḍakena cepi bhikkhave kakacena corā ocarakā aṅgamaṅgāni okkanteyyuṁ, tatrapi yo mano padūseyya, na me so tena sāsanakaro’’ti (ma. ni. 1.232) imāya desanāya saddhiṁ saṁsandati. ‘‘Tumhaṁ yevassa tena antarāyo’’ti ‘‘kammassakā māṇava sattā…pe… dāyādā bhavissantī’’ti (a. ni. 10.216) imāya desanāya saṁsandati. ‘‘Api tumhe…pe… ājāneyyāthā’’ti ‘‘kuddho atthaṁ…pe… sahate nara’’nti (a. ni. 7.64; mahāni. 5, 156, 195) imāya desanāya saṁsandati.",
  "tika-s0101t1:471": "‘‘Mamaṁ vā bhikkhave pare vaṇṇaṁ…pe… na cetaso ubbillāvitattaṁ karaṇīya’’nti ‘‘dhammāpi vo bhikkhave pahātabbā, pageva adhammā (ma. ni. 1.240). Kullūpamaṁ vo bhikkhave dhammaṁ desessāmi, nittharaṇatthāya, no gahaṇatthāyā’’ti (ma. ni. 1.240) imāya desanāya saṁsandati. ‘‘Tatra ce tumhehi…pe… ubbilāvitā, tumhaṁ yevassa tena antarāyo’’ti ‘‘luddhoatthaṁ…pe… sahate nara’’nti (itivu. 88; mahāni. 5.156, 195; cūḷani. 128) ‘‘kāmandhā jālasañchannā, taṇhāchadanachāditā’’ti (udā. 64; netti. 27, 90; peṭako. 14) imāhi desanāhi saṁsandati.",
  "tika-s0101t1:472": "‘‘Appamattakaṁ…pe… sīlamattaka’’nti ‘‘paṭhamaṁ jhānaṁ upasampajja viharati. Ayaṁ kho brāhmaṇa yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro cā’’tiādikāya (dī. ni. 1.353) desanāya saṁsandati, paṭhamajjhānassa sīlato mahapphalamahānisaṁsatarabhāvavacanena jhānato sīlassa appabhāvadīpanato.",
  "tika-s0101t1:473": "‘‘Pāṇātipātaṁ pahāyā’’tiādi ‘‘samaṇo khalu bho gotamo sīlavā…pe… kusalasīlena samannāgato’’tiādikāhi (dī. ni. 1.304) desanāhi saṁsandati.",
  "tika-s0101t1:474": "‘‘Aññeva dhammā gambhīrā’’tiādi ‘‘adhigato kho myāyaṁ dhammo gambhīro’’tiādi (dī. ni. 2.67; ma. ni. 1.281; 2.337; saṁ. ni. 1.172; mahāva. 7, 8) pāḷiyā saṁsandati. Gambhīratādivisesayuttadhammapaṭivedhena hi ñāṇassa gambhīrādibhāvo viññāyatīti.",
  "tika-s0101t1:475": "‘‘Santi bhikkhave eke samaṇabrāhmaṇā’’tiādi ‘‘santi bhikkhave eke samaṇabrāhmaṇā pubbantakappikā…pe… abhivadanti, sassato attā ca loko ca, idameva saccaṁ, moghamaññanti ittheke abhivadanti, asassato, sassato ca asassato ca, neva sassato ca nāsassato ca, antavā, anantavā, antavā ca anantavā ca, nevantavā nānantavā ca attā ca loko ca idameva saccaṁ, moghamaññanti ittheke abhivadantī’’tiādikāhi (ma. ni. 3.27) desanāhi saṁsandati.",
  "tika-s0101t1:476": "‘‘Santi bhikkhave eke samaṇabrāhmaṇā aparantakappikā’’tiādi ‘‘santi bhikkhave eke samaṇabrāhmaṇā aparantakappikā…pe… abhivadanti, saññī attā hoti arogo paraṁ maraṇā. Ittheke abhivadanti asaññī, nevasaññīnāsaññī ca attā hoti arogo paraṁ maraṇā. Ittheke abhivadanti sato vā pana sattassa ucchedaṁ vināsaṁ vibhavaṁ paññapenti, diṭṭhadhammanibbānaṁ vā paneke abhivadantī’’tiādikāhi (ma. ni. 3.21) desanāhi saṁsandati. ‘‘Vedanānaṁ…pe… tathāgato’’ti ‘‘tayidaṁ saṅkhataṁ oḷārikaṁ, atthi kho pana saṅkhārānaṁ nirodho, atthetanti iti viditvā tassa nissaraṇadassāvī tathāgato tadupātivatto’’tiādikāhi (ma. ni. 3.28) desanāhi saṁsandati.",
  "tika-s0101t1:477": "‘‘Tadapi tesaṁ…pe… vipphanditamevā’’ti idaṁ ‘‘tesaṁ bhavataṁ aññatreva chandāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā paccattaṁyeva ñāṇaṁ bhavissati parisuddhaṁ pariyodātanti netaṁ ṭhānaṁ vijjati. Paccattaṁ kho pana bhikkhave ñāṇe asati parisuddhe pariyodāte yadapi te bhonto samaṇabrāhmaṇā tattha ñāṇabhāgamattameva pariyodāpenti, tadapi tesaṁ bhavataṁ samaṇabrāhmaṇānaṁ upādānamakkhāyatī’’tiādikāhi (ma. ni. 3.29) desanāhi saṁsandati.",
  "tika-s0101t1:478": "‘‘Tadapi phassapaccayā’’ti idañca ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā, vedanāpaccayā taṇhā, taṇhāpaccayā upādāna’’nti, (saṁ. ni. 2.44) ‘‘chandamūlakā ime āvuso dhammā manasikārasamuṭṭhānā phassasamodhānā vedanāsamosaraṇā’’ti (a. ni. 8.83) ca ādikāhi desanāhi saṁsandati.",
  "tika-s0101t1:479": "‘‘Yato kho bhikkhave bhikkhu channaṁ phassāyatanāna’’ntiādi ‘‘yato kho ānanda bhikkhu neva vedanaṁ attānaṁ samanupassati, na saññaṁ, na saṅkhāre, na viññāṇaṁ attānaṁ samanupassati, so evaṁ asamanupassanto na kiñci loke upādiyati, anupādiyaṁ na paritassati, aparitassaṁ paccattaṁyeva parinibbāyatī’’tiādikāhi desanāhi saṁsandati.",
  "tika-s0101t1:480": "‘‘Sabbe te imeheva dvāsaṭṭhiyā vatthūhi antojālīkatā’’tiādi ‘‘ye hi keci bhikkhave…pe… abhivadanti, sabbe te imāneva pañca kāyāni abhivadanti etesaṁ vā aññatara’’ntiādikāhi (ma. ni. 3.26) desanāhi saṁsandati. ‘‘Kāyassa bhedā…pe… devamanussā’’ti –",
  "tika-s0101t1:481": "‘‘Accī yathā vātavegena khittā, (upasivāti bhagavā)",
  "tika-s0101t1:482": "Atthaṁ paleti na upeti saṅkhaṁ;",
  "tika-s0101t1:483": "Evaṁ munī nāmakāyā vimutto,",
  "tika-s0101t1:484": "Atthaṁ paleti na upeti saṅkha’’nti. (su. ni. 1080; cūḷani. 43);",
  "tika-s0101t1:485": "Ādikāhi desanāhi saṁsandatīti ayaṁ cātubyūho hāro.",
  "tika-s0101t1:486": "Āvattahāravaṇṇanā",
  "tika-s0101t1:487": "Āghātādīnaṁ akaraṇīyatāvacanena khantisoraccānuṭṭhānaṁ. Tattha khantiyā saddhāpaññāparāpakāradukkhasahagatānaṁ saṅgaho, soraccena sīlassa. Saddhādiggahaṇena ca saddhindriyādisakalabodhipakkhiyadhammā āvattanti. Sīlaggahaṇena avippaṭisārādayo sabbepi sīlānisaṁsadhammā āvattanti. Pāṇātipātādīhi paṭivirativacanena appamādavihāro, tena sakalaṁ sāsanabrahmacariyaṁ āvattati. Gambhīratādivisesayuttadhammaggahaṇena mahābodhipakittanaṁ. Anāvaraṇañāṇapadaṭṭhānañhi āsavakkhayañāṇaṁ, āsavakkhayañāṇapadaṭṭhānañca anāvaraṇañāṇaṁ mahābodhi, tena dasabalādayo sabbe buddhaguṇā āvattanti. Sassatādidiṭṭhiggahaṇena taṇhāvijjāya saṅgaho, tāhi anamataggasaṁsāravaṭṭaṁ āvattati. Vedanānaṁ samudayādiyathābhūtavedanena bhagavato pariññāttayavisuddhi, tāya paññāpāramimukhena sabbapāramiyo āvattanti. ‘‘Ajānataṁ apassata’’nti avijjāggahaṇena ayonisomanasikārapariggaho, tena ca ayonisomanasikāramūlakā dhammā āvattanti. ‘‘Taṇhāgatānaṁ paritassitavipphandita’’nti taṇhāggahaṇena nava taṇhāmūlakā dhammā āvattanti, ‘‘tadapi phassapaccayā’’tiādi sassatādipaññāpanassa paccayādhīnavuttidassanaṁ, tena aniccatādilakkhaṇattayaṁ āvattati. Channaṁ phassāyatanānaṁ yathābhūtaṁ pajānanena vimuttisampadāniddeso, tena sattapi visuddhiyo āvattanti. ‘‘Ucchinnabhavanettiko tathāgatassa kāyo’’ti taṇhāpahānaṁ, tena bhagavato sakalasaṁkilesappahānaṁ āvattatīti ayaṁ āvatto hāro.",
  "tika-s0101t1:488": "Vibhattihāravaṇṇanā",
  "tika-s0101t1:489": "Āghātānandādayo akusalā dhammā, tesaṁ ayonisomanasikārādi padaṭṭhānaṁ. Yehi pana dhammehi āghātānandādīnaṁ akaraṇaṁ appavatti, te abyāpādādayo kusalā dhammā, tesaṁ yonisomanasikārādi padaṭṭhānaṁ. Tesu āghātādayo kāmāvacarāva, abyāpādādayo catubhūmakā. Tathā pāṇātipātādīhi paṭivirati kusalā vā abyākatā vā, tassā hirottappādayo dhammā padaṭṭhānaṁ. Tattha kusalā siyā kāmāvacarā, siyā lokuttarā, abyākatā lokuttarāva. ‘‘Atthi bhikkhave aññeva dhammā gambhīrā’’ti vuttadhammā siyā kusalā, siyā abyākatā, tattha kusalānaṁ vuṭṭhānagāminivipassanā padaṭṭhānaṁ. Abyākatānaṁ maggadhammā, vipassanā, āvajjanā vā padaṭṭhānaṁ. Tesu kusalā lokuttarā, abyākatā siyā kāmāvacarā, siyā lokuttarā, sabbāpi diṭṭhiyo akusalāva kāmāvacarāva, tāsaṁ avisesena micchābhinivese ayonisomanasikāro padaṭṭhānaṁ. Visesato pana santatighanavinibbhogābhāvato ekattanayassa micchāgāho atītajātianussaraṇatakkasahito sassatadiṭṭhiyā padaṭṭhānaṁ. Hetuphalabhāvena sambandhabhāvassa aggahaṇato nānattanayassa micchāgāho tajjāsamannāhārasahito ucchedadiṭṭhiyā padaṭṭhānaṁ. Evaṁ sesadiṭṭhīnampi yathāsambhavaṁ vattabbaṁ. ‘‘Vedanāna’’nti ettha vedanā siyā kusalā, siyā abyākatā, siyā kāmāvacarā, siyā rūpāvacarā, siyā arūpāvacarā, phasso tāsaṁ padaṭṭhānaṁ. Vedanānaṁ samudayādiyathābhūtavedanaṁ maggañāṇaṁ, anupādāvimutti phalaṁ , tesaṁ ‘‘aññeva dhammā gambhīrā’’ti ettha vuttanayena dhammādivibhāgo netabbo. ‘‘Ajānataṁ apassata’’ntiādīsu avijjā taṇhā akusalā kāmāvacarā, tāsu avijjāya āsavā, ayonisomanasikāro eva vā padaṭṭhānaṁ. Taṇhāya saṁyojaniyesu dhammesu assādadassanaṁ padaṭṭhānaṁ. ‘‘Tadapi phassapaccayā’’ti ettha phassassa vedanāya viya dhammādivibhāgo veditabbo. Iminā nayena phassāyatanādīnampi yathārahaṁ dhammādivibhāgo netabboti ayaṁ vibhattihāro.",
  "tika-s0101t1:490": "Parivattahāravaṇṇanā",
  "tika-s0101t1:491": "Āghātādīnaṁ akaraṇaṁ khantisoraccāni anubrūhetvā paṭisaṅkhānabhāvanābalasiddhiyā ubhayahitapaṭipattiṁ āvahati. Āghātādayo pana pavattiyamānā dubbaṇṇataṁ dukkhaseyyaṁ bhogahāniṁ akittiṁ parehi durupasaṅkamanatañca nipphādentā nirayādīsu mahādukkhaṁ āvahanti. Pāṇātipātādīhi paṭivirati avippaṭisārādikalyāṇaṁ paramparaṁ āvahati. Pāṇātipātādi pana vippaṭisārādiakalyāṇaṁ paramparaṁ, gambhīratādivisesayuttaṁ ñāṇaṁ vineyyānaṁ yathārahaṁ vijjābhiññādiguṇavisesaṁ āvahati sabbañeyyaṁ yathāsabhāvāvabodhato. Tathā gambhīratādivisesarahitaṁ pana ñāṇaṁ ñeyyesu sāvaraṇato yathāvuttaguṇavisesaṁ nāvahati. Sabbāpi cetā diṭṭhiyo yathārahaṁ sassatucchedabhāvato antadvayabhūtā sakkāyatīraṁ nātivattanti aniyyānikasabhāvattā. Niyyānikasabhāvattā pana sammādiṭṭhi saparikkhārā majjhimapaṭipadābhūtā atikkamma sakkāyatīraṁ pāraṁ āgacchati. Vedanānaṁ samudayādiyathābhūtavedanaṁ anupādāvimuttiṁ āvahati maggabhāvato. Vedanānaṁ samudayādiasampaṭivedho saṁsāracārakāvarodhaṁ āvahati saṅkhārānaṁ paccayabhāvato. Vedayitasabhāvapaṭicchādako sammoho tadabhinandanaṁ āvahati . Yathābhūtāvabodho pana tattha nibbedaṁ virāgañca āvahati. Micchābhinivese ayonisomanasikārasahitā taṇhā anekavihitaṁ diṭṭhijālaṁ pasāreti. Yathāvuttataṇhāsamucchedo paṭhamamaggo taṁ diṭṭhijālaṁ saṅkoceti. Sassatavādādipaññāpanassa phasso paccayo hoti asati phasse tadabhāvato. Diṭṭhibandhanabandhānaṁ phassāyatanādīnaṁ anirodhena phassādianirodho saṁsāradukkhassa anivattiyeva, yāthāvato phassāyatanādipariññā sabbadiṭṭhidassanāni ativattati, phassāyatanādiapariññā taṁdiṭṭhigahanaṁ nātivattati, bhavanettisamucchedo āyatiṁ attabhāvassa anibbattiyā saṁvattati, asamucchinnāya bhavanettiyā anāgate bhavappabandho parivattatiyevāti ayaṁ parivatto hāro.",
  "tika-s0101t1:492": "Vevacanahāravaṇṇanā",
  "tika-s0101t1:493": "‘‘Mama mayhaṁ me’’ti pariyāyavacanaṁ. ‘‘Bhikkhave samaṇā tapassino’’ti pariyāyavacanaṁ. ‘‘Pare aññe paṭiviruddhā’’ti pariyāyavacanaṁ. ‘‘Avaṇṇaṁ akittiṁ ninda’’nti pariyāyavacanaṁ. ‘‘Bhāseyyuṁ bhaṇeyyuṁ kareyyu’’nti pariyāyavacanaṁ. ‘‘Dhammassa vinayassa satthusāsanassā’’ti pariyāyavacanaṁ. ‘‘Saṅghassa samūhassa gaṇassā’’ti pariyāyavacanaṁ. ‘‘Tatra tattha tesū’’ti pariyāyavacanaṁ. ‘‘Tumhehi vo bhavantehī’’ti pariyāyavacanaṁ. ‘‘Āghāto doso byāpādo’’ti pariyāyavacanaṁ. ‘‘Appaccayo domanassaṁ cetasikadukkha’’nti pariyāyavacanaṁ. ‘‘Cetaso anabhiraddhi cittassa byāpatti manopadoso’’ti pariyāyavacanaṁ. ‘‘Na karaṇīyā na uppādetabbā na pavattetabbā’’ti pariyāyavacanaṁ. Iti iminā nayena sabbapadesu vevacanaṁ vattabbanti ayaṁ vevacano hāro.",
  "tika-s0101t1:494": "Paññattihāravaṇṇanā",
  "tika-s0101t1:495": "Āghāto vatthuvasena dasavidhena ekūnavīsatividhena vā paññatto. Appaccayo upavicāravasena chadhā paññatto. Ānandopītiādivasena navadhā paññatto. Pīti sāmaññato khuddikādivasena pañcadhā paññattā. Somanassaṁ upavicāravasena chadhā paññattaṁ. Sīlaṁ vārittacārittādivasena anekadhā paññattaṁ. Gambhīratādivisesayuttaṁ ñāṇaṁ cittuppādavasena catudhā, dvādasavidhena vā, visayabhedato anekadhā ca paññattaṁ. Diṭṭhisassatādivasena dvāsaṭṭhiyā bhedehi, tadantogadhavibhāgena anekadhā ca paññattā. Vedanā chadhā aṭṭhasatadhā anekadhā ca paññattā. Tassā samudayo pañcadhā paññatto, tathā atthaṅgamo. Assādo duvidhena paññatto. Ādīnavo tividhena paññatto. Nissaraṇaṁ ekadhā catudhā ca paññattaṁ…pe… anupādāvimutti duvidhena paññattā.",
  "tika-s0101t1:496": "‘‘Ajānataṁ apassata’’nti vuttā avijjā visayabhedena catudhā aṭṭhadhā ca paññattā. ‘‘Taṇhāgatāna’’ntiādinā vuttā taṇhā chadhā aṭṭhasatadhā anekadhā ca paññattā. Phasso nissayavasena chadhā paññatto. Upādānaṁ catudhā paññattaṁ. Bhavo dvidhā anekadhā ca paññatto. Jāti vevacanavasena chadhā paññattā. Tathā jarā sattadhā paññattā. Maraṇaṁ aṭṭhadhā navadhā ca paññattaṁ. Soko pañcadhā paññatto. Paridevo chadhā paññatto. Dukkhaṁ catudhā paññattaṁ, tathā domanassaṁ. Upāyāso catudhā paññatto. ‘‘Samudayo hotī’’ti pabhavapaññatti, ‘‘yathābhūtaṁ pajānātī’’ti dukkhassa pariññāpaññatti, samudayassa pahānapaññatti, nirodhassa sacchikiriyāpaññatti, maggassa bhāvanāpaññatti.",
  "tika-s0101t1:497": "‘‘Antojālīkatā’’tiādi sabbadiṭṭhīnaṁ saṅgahapaññatti. ‘‘Ucchinnabhavanettiko’’tiādi duvidhena parinibbānapaññatti. Evaṁ āghātādīnaṁ akusalakusalādidhammānaṁ yathāpabhavapaññattiādivasena, tathā ‘‘āghāto’’ti byāpādassa vevacanapaññatti, ‘‘appaccayo’’ti domanassassa vevacanapaññattītiādinā nayena paññattibhedo vibhajitabboti ayaṁ paññattihāro.",
  "tika-s0101t1:498": "Otaraṇahāravaṇṇanā",
  "tika-s0101t1:499": "Āghātaggahaṇena saṅkhārakkhandhasaṅgaho, tathā anabhiraddhigahaṇena. Appaccayaggahaṇena vedanākkhandhasaṅgahoti idaṁ khandhamukhena otaraṇaṁ. Tathā āghātādiggahaṇena dhammāyatanaṁ dhammadhātu dukkhasaccaṁ samudayasaccaṁ vā gahitanti idaṁ āyatanamukhena dhātumukhena saccamukhena ca otaraṇaṁ. Tathā āghātādīnaṁ sahajātā avijjā hetusahajātaaññamaññanissayasampayuttaatthiavigatapaccayehi paccayo hoti, asahajātā pana anantarasamanantaraanantarūpanissayanatthivigatāsevanapaccayehi paccayo hoti, anantarā upanissayavaseneva paccayo hoti . Taṇhāupādānādīnaṁ, phassādīnampi tesaṁ sahajātānaṁ asahajātānañca yathārahaṁ paccayabhāvo vattabbo. Koci panettha adhipativasena, koci kammavasena, koci āhāravasena, koci indriyavasena, koci jhānavasena, koci maggavasenapi paccayo hotīti. Ayampi viseso veditabboti idaṁ paṭiccasamuppādamukhena otaraṇaṁ. Ānandādīnampi imināva nayena khandhādimukhena otaraṇaṁ vibhāvetabbaṁ.",
  "tika-s0101t1:500": "Tathā sīlaṁ pāṇātipātādīhi viraticetanā, abyāpādādicetasikadhammā ca, pāṇātipātādayo cetanāva, tesaṁ tadupakārakadhammānañca lajjādayādīnaṁ saṅkhārakkhandhadhammāyatanādisaṅgaho, purimanayeneva khandhādimukhena ca otaraṇaṁ vibhāvetabbaṁ. Esa nayo ñāṇadiṭṭhivedanāavijjātaṇhādiggahaṇesu. Nissaraṇaanupādāvimuttigahaṇesu asaṅkhatadhātuvasenapi dhātumukhena otaraṇaṁ vibhāvetabbaṁ. Tathā ‘‘vedanānaṁ…pe… anupādāvimutto’’ti etena bhagavato sīlādayo pañca dhammakkhandhā, satipaṭṭhānādayo ca bodhipakkhiyadhammā pakāsitā hontīti taṁ mukhenapi otaraṇaṁ veditabbaṁ. ‘‘Tadapi phassapaccayā’’ti diṭṭhipaññāpanassa paccayādhīnavuttitādīpanena aniccatāmukhena otaraṇaṁ, tathā evaṁdhammatāya paṭiccasamuppādamukhena otaraṇaṁ, aniccassa dukkhānattabhāvato appaṇihitamukhena suññatāmukhena ca otaraṇaṁ. Sesapadesupi eseva nayoti ayaṁ otaraṇo hāro.",
  "tika-s0101t1:501": "Sodhanahāravaṇṇanā",
  "tika-s0101t1:502": "‘‘Mamaṁ vā…pe… bhāseyyu’’nti ārambho. ‘‘Dhammassa…pe… saṅghassa…pe… bhāseyyu’’nti padasuddhi, no ārambhasuddhi. ‘‘Tatra tumhehi…pe… karaṇīyā’’ti padasuddhi ceva ārambhasuddhi ca. Dutiyanayādīsupi eseva nayo . Tathā ‘‘appamattakaṁ kho paneta’’ntiādi ārambho. ‘‘Katama’’ntiādi pucchā. ‘‘Pāṇātipātaṁ pahāyā’’tiādi padasuddhi, no ārambhasuddhi, no ca pucchāsuddhi. ‘‘Idaṁ kho’’tiādi pucchāsuddhi ceva padasuddhi ca ārambhasuddhi ca.",
  "tika-s0101t1:503": "Tathā ‘‘atthi bhikkhave’’tiādi ārambho. ‘‘Katame ca te’’tiādi pucchā. ‘‘Santi bhikkhave’’tiādi ārambho. ‘‘Ki’’ntiādi ārambha pucchā. ‘‘Yathāsamāhite’’tiādi padasuddhi, no ārambhasuddhi no ca pucchāsuddhi. ‘‘Ime kho te’’tiādi padasuddhi ceva pucchāsuddhi ca ārambhasuddhi ca. Iminā nayena sabbattha ārambhādayo veditabbāti. Ayaṁ sodhano hāro.",
  "tika-s0101t1:504": "Adhiṭṭhānahāravaṇṇanā",
  "tika-s0101t1:505": "‘‘Avaṇṇa’’nti sāmaññato adhiṭṭhānaṁ taṁ, avikappetvā visesavacanaṁ ‘‘mamaṁ vā dhammassa vā saṅghassa vā’’ti. Sukkapakkhepi eseva nayo.",
  "tika-s0101t1:506": "Tathā ‘‘sīla’’nti sāmaññato adhiṭṭhānaṁ, taṁ avikappetvā visesavacanaṁ ‘‘pāṇātipātā paṭivirato’’tiādi.",
  "tika-s0101t1:507": "‘‘Aññeva dhammā’’tiādi sāmaññato adhiṭṭhānaṁ, taṁ avikappetvā visesavacanaṁ ‘‘tayidaṁ bhikkhave tathāgato pajānātī’’tiādi.",
  "tika-s0101t1:508": "Tathā ‘‘pubbantakappikā’’tiādi sāmaññato adhiṭṭhānaṁ, taṁ avikappetvā visesavacanaṁ ‘‘sassatavādā’’tiādi. Iminā nayena sabbattha sāmaññaviseso niddhāretabboti ayaṁ adhiṭṭhāno hāro.",
  "tika-s0101t1:509": "Parikkhārahāravaṇṇanā",
  "tika-s0101t1:510": "Āghātādīnaṁ ‘‘anatthaṁ me acarī’’tiādīni (dha. sa. 1237; vibha. 909) ca ekūnavīsati āghātavatthūni hetu. Ānandādīnaṁ ārammaṇe abhisineho hetu. Sīlassa hiriottappaṁ appicchatādayo ca hetu. ‘‘Gambhīrā’’tiādinā vuttadhammassa sabbāpi pāramiyo hetu, visesena paññāpāramī. Diṭṭhīnaṁ asappurisūpassayo, asaddhammassavanaṁ, micchābhinivesena ayonisomanasikāro ca avisesena hetu, visesena pana sassatavādādīnaṁ atītajātianussaraṇādi hetu. Vedanānaṁ avijjātaṇhākammāni phasso ca hetu. Anupādāvimuttiyā ariyamaggo hetu. Paññāpanassa ayonisomanasikāro hetu. Taṇhāya saṁyojaniyesu assādānupassanā hetu. Phassassa chaḷāyatanāni, chaḷāyatanassa nāmarūpaṁ hetu. Bhavanettisamucchedassa visuddhibhāvanā hetūti ayaṁ parikkhāro hāro.",
  "tika-s0101t1:511": "Samāropanahāravaṇṇanā",
  "tika-s0101t1:512": "Āghātādīnaṁ akaraṇīyatāvacanena khantisampadā dassitā hoti. ‘‘Appamattakaṁ kho paneta’’ntiādinā soraccasampadā, ‘‘atthi bhikkhave’’tiādinā ñāṇasampadā, ‘‘aparāmasato cassa paccattaññeva nibbuti viditā’’ti, ‘‘vedanānaṁ…pe… yathābhūtaṁ viditvā anupādāvimutto’’ti etehi samādhisampadāya saddhiṁ vijjāvimuttivasībhāvasampadā dassitā hoti. Tattha khantisampadā paṭisaṅkhānabalasiddhito soraccasampadāya padaṭṭhānaṁ. Soraccasampadā pana atthato sīlameva, tathā pāṇātipātādīhi paṭivirativacanaṁ sīlassa pariyāyavibhāgadassanatthaṁ. Tattha sīlaṁ samādhissa padaṭṭhānaṁ, samādhi paññāya padaṭṭhānaṁ. Tesu sīlena vītikkamappahānaṁ duccaritasaṁkilesappahānañca sijjhati, samādhinā pariyuṭṭhānappahānaṁ, vikkhambhanappahānaṁ, taṇhāsaṁkilesappahānañca sijjhati. Paññāya diṭṭhisaṁkilesappahānaṁ, samucchedappahānaṁ, anusayappahānañca sijjhatīti sīlādīhi tīhi dhammakkhandhehi samathavipassanābhāvanāpāripūrī, pahānattayasiddhi cāti ayaṁ samāropano hāro.",
  "tika-s0101t1:513": "Soḷasahāravaṇṇanā niṭṭhitā.",
  "tika-s0101t1:514": "Pañcavidhanayavaṇṇanā",
  "tika-s0101t1:515": "Nandiyāvaṭṭanayavaṇṇanā",
  "tika-s0101t1:516": "Āghātādīnaṁ akaraṇavacanena taṇhāvijjāsaṅkoco dassito hoti. Sati hi attattaniyavatthūsu sinehe sammose ca ‘‘anatthaṁ me acarī’’tiādinā (dha. sa. 1237, vibha. 909) āghāto jāyatīti, tathā ‘‘pāṇātipātā paṭivirato’’tiādivacanehi , ‘‘paccattaññeva nibbuti viditā, anupādāvimutto, channaṁ phassāyatanānaṁ…pe… yathābhūtaṁ pajānātī’’tiādīhi vacanehi ca taṇhāvijjānaṁ accantappahānaṁ dassitaṁ hoti. Tāsaṁ pana pubbantakappikādipadehi ‘‘ajānataṁ apassata’’ntiādipadehi ca sarūpato dassitānaṁ taṇhāvijjānaṁ rūpadhammā arūpadhammā ca adhiṭṭhānaṁ. Yathākkamaṁ samatho ca vipassanā ca paṭipakkho. Tesaṁ cetovimutti paññāvimutti ca phalaṁ. Tattha taṇhā, taṇhāvijjā vā samudayasaccaṁ, tadadhiṭṭhānabhūtā rūpārūpadhammā dukkhasaccaṁ, tesaṁ appavatti nirodhasaccaṁ, nirodhapajānanā samathavipassanā maggasaccanti evaṁ catusaccayojanā veditabbā. Taṇhāggahaṇena cettha māyāsāṭheyyamānātimānamadappamādapāpicchatāpāpamittatāahirikānottappādivasena sabbo akusalapakkho netabbo. Tathā avijjāggahaṇena viparītamanasikārakodhupanāhamakkhapalāsaissāmacchariyasārambhadovacassatā- bhavadiṭṭhivibhavadiṭṭhādivasena akusalapakkho netabbo. Vuttavipariyāyena amāyāasāṭheyyādiaviparītamanasikārādivasena, tathā samathapakkhiyānaṁ saddhindriyādīnaṁ, vipassanāpakkhiyānañca aniccasaññādīnaṁ vasena kusalapakkho netabboti. Ayaṁ nandiyāvaṭṭassa nayassa bhūmi.",
  "tika-s0101t1:517": "Tipukkhalanayavaṇṇanā",
  "tika-s0101t1:518": "Āghātādīnaṁ akaraṇavacanena adosasiddhi, tathā pāṇātipātapharusavācāhi paṭivirativacanena. Ānandādīnaṁ akaraṇavacanena alobhasiddhi, tathā abrahmacariyato paṭivirativacanena. Adinnādānādīhi pana paṭivirativacanena ubhayasiddhi. ‘‘Tayidaṁ bhikkhave tathāgato pajānātī’’tiādinā amohasiddhi. Iti tīhi akusalamūlehi gahitehi tappaṭipakkhato, āghātādiakaraṇavacanena ca tīṇi kusalamūlāni siddhāniyeva honti. Tattha tīhi akusalamūlehi tividhaduccaritasaṁkilesamalavisamākusalasaññāvitakkāsaddhammādivasena sabbo akusalapakkho vitthāretabbo. Tathā tīhi kusalamūlehi tividhasucaritavodānasamakusalasaññāvitakkapaññāsaddhammasamādhi- vimokkhamukhavimokkhādivasena sabbo kusalapakkho vibhāvetabbo. Etthāpi ca saccayojanā veditabbā. Kathaṁ? Lobho sabbāni vā kusalākusalamūlāni samudayasaccaṁ, tehi pana nibbattā tesaṁ adhiṭṭhānagocarabhūtā upādānakkhandhā dukkhasaccantiādinā nayena saccayojanā veditabbāti ayaṁ tipukkhalassa nayassa bhūmi.",
  "tika-s0101t1:519": "Sīhavikkīḷitanayavavaṇṇanā",
  "tika-s0101t1:520": "Āghātānandanādīnaṁ akaraṇavacanena satisiddhi. Satiyā hi sāvajjānavajje, tattha ca ādīnavānisaṁse sallakkhetvā sāvajjaṁ pahāya anavajjaṁ samādāya vattatīti. Tathā micchājīvā paṭivirativacanena vīriyasiddhi. Vīriyena hi kāmabyāpādavihiṁsāvitakke vinodeti, vīriyasādhanañca ājīvapārisuddhisīlanti. Pāṇātipātādīhi paṭivirativacanena satisiddhi. Satiyā hi sāvajjānavajje, tattha ca ādīnavānisaṁse sallakkhetvā sāvajjaṁ pahāya anavajjaṁ samādāya vattati. Tathā hi sā ‘‘visayābhimukhabhāvapaccupaṭṭhānā’’ti ca vuccati. ‘‘Tayidaṁ bhikkhave tathāgato pajānātī’’tiādinā samādhipaññāsiddhi. Paññāya hi yathābhūtāvabodho, samāhito ca yathābhūtaṁ pajānātīti. Tathā ‘‘nicco dhuvo’’tiādinā anicce ‘‘nicca’’nti vipallāso, ‘‘arogo paraṁ maraṇā, ekantasukhī attā diṭṭhadhammanibbānappatto’’ti ca evamādīhi asukhe ‘‘sukha’’nti vipallāso, ‘‘pañcahi kāmaguṇehi samappito’’tiādinā asubhe ‘‘subha’’nti vipallāso, sabbeheva ca diṭṭhidīpakapadehi anattani ‘‘attā’’ti vipallāsoti evamettha cattāro vipallāsā siddhā honti, tesaṁ paṭipakkhato cattāri satipaṭṭhānāni siddhāneva honti. Tattha catūhi indriyehi cattāro puggalā niddisitabbā.",
  "tika-s0101t1:521": "Kathaṁ? Duvidho hi taṇhācarito mudindriyo ca tikkhindriyo cāti, tathā diṭṭhicarito. Tesu paṭhamo asubhe ‘‘subha’’nti vipallattadiṭṭhi satibalena yathābhūtaṁ kāyasabhāvaṁ sallakkhetvā sammattaniyāmaṁ okkamati. Dutiyo asukhe ‘‘sukha’’nti vipallattadiṭṭhi ‘‘uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.14; 6.58) vuttena vīriyasaṁvarasaṅkhātena vīriyabalena taṁ vipallāsaṁ vidhamati. Tatiyo anicce ‘‘nicca’’nti ayāthāvagāhī samathabalena samāhitabhāvato saṅkhārānaṁ khaṇikabhāvaṁ yathābhūtaṁ paṭivijjhati. Catuttho santatisamūhakiccārammaṇaghanavicittattā phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṁ micchābhinivesaṁ viddhaṁseti. Catūhi cettha vipallāsehi caturāsavoghayogakāyaganthaagatitaṇhuppādupādānasattaviññāṇaṭṭhitiapariññādivasena sabbo akusalapakkho netabbo. Tathā catūhi satipaṭṭhānehi catubbidhajhānavihārādhiṭṭhānasukhabhāgiyadhammaappamaññāsammappadhānaiddhipādādivasena sabbo vodānapakkho netabboti ayaṁ sīhavikkīḷitassa nayassa bhūmi. Idhāpi subhasaññāsukhasaññāhi, catūhipi vā vipallāsehi samudayasaccaṁ , tesaṁ adhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā.",
  "tika-s0101t1:522": "Disālocanaaṅkusanayadvayavaṇṇanā",
  "tika-s0101t1:523": "Iti tiṇṇaṁ atthanayānaṁ siddhiyā vohāranayadvayampi siddhameva hoti. Tathā hi atthanayadisābhūtadhammānaṁ samālocanaṁ disālocanaṁ, tesaṁ samānayanaṁ aṅkusoti niyuttā pañca nayā.",
  "tika-s0101t1:524": "Pañcavidhanayavaṇṇanā niṭṭhitā.",
  "tika-s0101t1:525": "Sāsanapaṭṭhānavaṇṇanā",
  "tika-s0101t1:526": "Idaṁ suttaṁ soḷasavidhe suttantapaṭṭhāne saṁkilesavāsanāsekkhabhāgiyaṁ, saṁkilesanibbedhāsekkhabhāgiyameva vā. Aṭṭhavīsatividhe pana suttantapaṭṭhāne lokiyalokuttaraṁ sattadhammādhiṭṭhānaṁ ñāṇañeyyadassanabhāvanaṁ sakavacanaparavacanaṁ vissajjanīyāvissajjanīyaṁ kusalākusalaṁ anuññātapaṭikkhittañcāti veditabbaṁ.",
  "tika-s0101t1:527": "Pakaraṇanayavaṇṇanā niṭṭhitā.",
  "tika-s0101t1:528": "Brahmajālasuttavaṇṇanā niṭṭhitā."
}