{
  "tika-s0519t2:0": "2. Uddesavāravaṇṇanā",
  "tika-s0519t2:1": "1.Vibhāgenāti sarūpavibhāgena. Adiṭṭhaṁ jotīyati etāyāti adiṭṭhajotanā. Diṭṭhaṁ saṁsandīyati etāyāti diṭṭhasaṁsandanā, saṁsandanaṁ cettha sākacchāvasena vinicchayakaraṇaṁ. Vimati chijjati etāyāti vimaticchedanā. Anumatiyā pucchā anumatipucchā. ‘‘Taṁ kiṁ maññathā’’ti hi kā tumhākaṁ anumatīti anumati pucchitā. Kathetukamyatāti kathetukamyatāya.",
  "tika-s0519t2:2": "‘‘Harīyanti etehī’’tiādinā karaṇādhikaraṇakattubhāvakammasādhanānaṁ vasena hāra-saddassa atthaṁ vatvā sadisakappanāvasena dassetuṁ ‘‘hārā viyā’’tiādi vuttaṁ. Puna ganthakaraṇādiatthena ganthādisaddānaṁ viya hārakaraṇādiatthena hārasaddasiddhiṁ dassetuṁ ‘‘hārayantī’’tiādimāha. ‘‘Haraṇato, ramaṇato cā’’ti iminā manoharā manoramā cete saṁvaṇṇanāvisesāti dasseti.",
  "tika-s0519t2:3": "Upapattisādhanayuttīti lakkhaṇahetu. Vuttanayenāti ‘‘nanu ca aññepi hārā yuttisahitā evā’’tiādinā desanāhāre vuttanayānusārena.",
  "tika-s0519t2:4": "Catunnaṁ byūho etthāti bhinnādhikaraṇānampi padānaṁ aññapadatthasamāso labbhati ‘‘urasilomo’’tiādīnaṁ (dī. ni. ṭī. 3.54, 303) viyāti vuttaṁ.",
  "tika-s0519t2:5": "Sesanti ‘‘vivacanameva vevacana’’nti evamādi.",
  "tika-s0519t2:6": "Anuppavesīyantīti avagāhīyanti. Samādhīyantīti pariharīyanti. Vinā vikappenāti jāti sāmaññaṁ, bhedo sāmaññaṁ, sambandho sāmaññantiādinā padatthantarabhāvavikappanamantarena.",
  "tika-s0519t2:7": "Padaṭṭhānādimukhenāti padaṭṭhānavevacanabhāvanāpahānamukhena. Kecīti padaṭṭhānaparikkhāraāvaṭṭaparivattanapaññattiotaraṇe sandhāya vadati.",
  "tika-s0519t2:8": "2.Sambandhoti hetuphalabhāvayogo. Tathābhūtānañhi dhammānaṁ ekasantānasiddhatā ekattanayo. Vibhāgo satipi nesaṁ hetuphalabhāve vibhattasabhāvatā. Añño eva hi hetu, aññaṁ phalanti. Byāpāraviraho nirīhatā. Na hi hetuphalānaṁ evaṁ hoti ‘‘ahaṁ imaṁ nibbattemi, imināhaṁ nibbatto’’ti. Anurūpaphalatā paccayuppannānaṁ paccayānukūlatā. Samūhādiṁ upādāya lokasaṅketasiddhā vohāramattatā sammutisabhāvo. Pathavīphassādīnaṁ kakkhaḷaphusanādilakkhaṇaṁ paramatthasabhāvo. Ayañhettha saṅkhepo – yasmiṁ bhinne, itarāpohe vā cittena katena tathā buddhi, idaṁ sammutisaccaṁ yathā ghaṭe, sasambhārajale ca, tabbipariyāyena paramatthasaccanti. Paramatthasaccappaṭivedhāyāti nibbānādhigamāya.",
  "tika-s0519t2:9": "Antoti abbhantaro. Padhānāvayavenāti mūlabhāvena. ‘‘Nandī dukkhassa mūla’’ntiādīsu (ma. ni. 1.13) taṇhā ‘‘nandī’’ti vuttā. ‘‘Saṅgāme ca nandiṁ caratī’’tiādīsu pamodoti āha ‘‘taṇhāya, pamodassa vā’’ti.",
  "tika-s0519t2:10": "3.Jātibhedatoti kusalā, akusalāti imasmā visesā. Yujjantīti ettha hetuattho antonīto veditabboti āha ‘‘yojīyantī’’ti. Kehi yojīyanti? Saṁvaṇṇanakehīti adhippāyo. Yujjantīti vā yuttā honti, tehi samānayogakkhamā taggahaṇeneva gahitā hontīti attho tadekaṭṭhabhāvato. Imasmiṁ atthe ‘‘navahi padehī’’ti sahayoge karaṇavacanaṁ, purimasmiṁ karaṇe. ‘‘Ete kho’’ti ca pāṭho. Tattha kho-saddassa padapūraṇatā, avadhāraṇatthatā vā veditabbā. Ete evāti ete taṇhādayo eva, na ito aññeti attho. Aṭṭhāraseva na tato uddhaṁ, adho vāti. Purimasmiṁ pakkhe mūlapadantarābhāvo, dutiyasmiṁ tesaṁ anūnādhikatā dīpitā hoti.",
  "tika-s0519t2:11": "Uddesavāravaṇṇanā niṭṭhitā."
}