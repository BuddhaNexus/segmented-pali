{
  "tika-vin04t4:0": "Pārājikakaṇḍo",
  "tika-vin04t4:1": "Idāni yadetaṁ nidānānantaraṁ tatrime cattārotiādi pārājikakaṇḍaṁ, tattha tatrāti tasmiṁ ‘‘pātimokkhaṁ uddisissāmī’’ti evaṁ vutte pātimokkhe. Imeti idāni vattabbānaṁ abhimukhīkaraṇaṁ. Cattāroti gaṇanaparicchedo. Pārājikāti evaṁnāmakā. Dhammāti āpattiyo. Uddesaṁ āgacchantīti sarūpena uddisitabbataṁ āgacchanti, na nidāne viya ‘‘yassa siyā āpattī’’ti sādhāraṇavacanamattena.",
  "tika-vin04t4:2": "1. Paṭhamapārājikavaṇṇanā",
  "tika-vin04t4:3": "Yo panāti rassadīghādinā liṅgādibhedena yo koci. Bhikkhūti ehibhikkhuupasampadā, saraṇagamanūpasampadā, ovādappaṭiggahaṇūpasampadā, pañhābyākaraṇūpasampadā, aṭṭhagarudhammappaṭiggahaṇūpasampadā, dūtenūpasampadā, aṭṭhavācikūpasampadā, ñatticatutthakammūpasampadāti imāsu aṭṭhasu upasampadāsu ñatticatutthena upasampadākammena akuppena ṭhānārahena upasampanno. Tassa pana kammassa vatthuñattianussāvana sīmā parisāsampattivasena akuppatā veditabbā.",
  "tika-vin04t4:4": "Tattha vatthūti upasampadāpekkho puggalo, so ṭhapetvā ūnavīsativassaṁ antimavatthuajjhāpannapubbaṁ, paṇḍakādayo ca ekādasa abhabbapuggale veditabbo. Tattha ūnavīsativasso nāma paṭisandhiggahaṇato paṭṭhāya aparipuṇṇavīsativasso. Antimavatthuajjhāpannapubbo nāma catunnaṁ pārājikānaṁ aññataraṁ ajjhāpannapubbo. Paṇḍakādayo vajjanīyapuggalakathāyaṁ vuttā. Tesu āsittapaṇḍakañca usūyapaṇḍakañca ṭhapetvā opakkamikapaṇḍako napuṁsakapaṇḍako paṇḍakabhāvapakkhe ṭhito pakkhapaṇḍako ca idha adhippeto.",
  "tika-vin04t4:5": "Theyyasaṁvāsako pana tividho liṅgatthenako saṁvāsatthenako ubhayatthenakoti. Tattha yo sayaṁ pabbajitvā na bhikkhuvassāni gaṇeti, na yathāvuḍḍhaṁ bhikkhūnaṁ vā sāmaṇerānaṁ vā vandanaṁ sādiyati, na āsanena paṭibāhati, na uposathādīsu sandissati, ayaṁ asuddhacittatāya liṅgamattasseva thenitattā liṅgatthenako nāma. Yo pana bhikkhūhi pabbajito sāmaṇero samāno kāsāyāni apanetvā tesu saussāhova methunaṁ dhammaṁ paṭisevitvā puna nivāsetvā sāmaṇerabhāvaṁ paṭijānāti, ayaṁ bhikkhūhi dinnaliṅgassa apariccattattā na liṅgatthenako, na liṅgānurūpassa saṁvāsassa sāditattā nāpi saṁvāsatthenako. Antimavatthuajjhāpannakepi eseva nayo. Yo ca kho sāmaṇero samāno videsaṁ gantvā bhikkhuvassāni gaṇeti, yathāvuḍḍhaṁ vandanaṁ sādiyati, āsanena paṭibāhati, uposathādīsu sandissati, ayaṁ saṁvāsamattasseva thenitattā saṁvāsatthenako nāma. Bhikkhuvassagaṇanādiko hi sabbopi kiriyabhedo imasmiṁ atthe ‘‘saṁvāso’’ti veditabbo. Sikkhaṁ paccakkhāya ‘‘na maṁ koci jānātī’’ti puna evaṁ paṭipajjantepi eseva nayo. Yo pana sayaṁ pabbajitvā vihāraṁ gantvā yathāvuḍḍhaṁ vandanaṁ sādiyati, āsanena paṭibāhati, bhikkhuvassāni gaṇeti, uposathādīsu sandissati, ayaṁ liṅgassa ceva saṁvāsassa ca thenitattā ubhayatthenako nāma. Dhuranikkhepavasena kāsāyāni apanetvā antimavatthuṁ ajjhāpajjitvā puna tāni acchādetvā evaṁ paṭipajjantepi eseva nayo, ayaṁ tividhopi theyyasaṁvāsako idha adhippeto. Ṭhapetvā pana imaṁ tividhaṁ.",
  "tika-vin04t4:6": "‘‘Rāja dubbhikkha kantāra-roga verī bhayena vā;",
  "tika-vin04t4:7": "Cīvarāharaṇatthaṁ vā, liṅgaṁ ādiyatīdha yo.",
  "tika-vin04t4:8": "‘‘Saṁvāsaṁ nādhivāseti, yāva so suddhamānaso;",
  "tika-vin04t4:9": "Theyyasaṁvāsako nāma, tāva esa na vuccatī’’ti. (mahāva. aṭṭha. 110);",
  "tika-vin04t4:10": "Yo pana upasampanno titthiyabhāvaṁ patthayamāno sayaṁ vā kusacīrādikaṁ titthiyaliṅgaṁ ādiyati, tesaṁ vā santike pabbajati, naggo vā hutvā ājīvakānaṁ santikaṁ gantvā tesaṁ vatāni ādiyati, ayaṁ titthiyapakkantako nāma. Ṭhapetvā pana manussajātikaṁ avaseso sabbopi tiracchānagato nāma. Yena manussajātikā janetti sayampi manussabhūteneva sañcicca jīvitā voropitā, ayaṁ mātughātako nāma. Pitughātakepi eseva nayo. Yena antamaso gihiliṅge ṭhitopi manussajātiko khīṇāsavo sañcicca jīvitā voropito, ayaṁ arahantaghātako nāma. Yo pana pakatattaṁ bhikkhuniṁ tiṇṇaṁ maggānaṁ aññatarasmiṁ magge dūseti , ayaṁ bhikkhunidūsako nāma. Yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati, ayaṁ saṅghabhedako nāma. Yo devadatto viya duṭṭhacittena vadhakacittena tathāgatassa jīvamānakasarīre khuddakamakkhikāya pivanamattampi lohitaṁ uppādeti, ayaṁ lohituppādako nāma. Yassa itthinimittuppādanakammato ca purisanimittuppādanakammato ca ubhato duvidhampi byañjanaṁ atthi, ayaṁ ubhatobyañjanako nāma. Iti ime terasa puggalā upasampadāya avatthū, ime pana ṭhapetvā aññasmiṁ upasampadāpekkhe sati upasampadākammaṁ vatthusampattivasena akuppaṁ hoti.",
  "tika-vin04t4:11": "Kathaṁ ñattisampattivasena akuppaṁ hoti? Vatthusaṅghapuggalañattīnaṁ aparāmasanāni, pacchā ñattiṭṭhapanañcāti ime tāva pañca ñattidosā. Tattha ‘‘ayaṁ itthannāmo’’ti upasampadāpekkhassa akittanaṁ vatthuaparāmasanaṁ nāma. ‘‘Suṇātu me, bhante, saṅgho’’tiettha ‘‘suṇātu me, bhante’’ti vatvā ‘‘saṅgho’’ti abhaṇanaṁ saṅghaaparāmasanaṁ nāma. ‘‘Itthannāmassa upasampadāpekkho’’ti upajjhāyassa akittanaṁ puggalaaparāmasanaṁ nāma. Sabbena sabbaṁ ñattiyā anuccāraṇaṁ ñattiaparāmasanaṁ nāma. Paṭhamaṁ kammavācaṁ niṭṭhāpetvā ‘‘esā ñattī’’ti vatvā ‘‘khamati saṅghassā’’ti evaṁ ñattikittanaṁ pacchā ñattiṭṭhapanaṁ nāma. Iti imehi dosehi vimuttāya ñattiyā sampannaṁ ñattisampattivasena akuppaṁ hoti.",
  "tika-vin04t4:12": "Anussāvanavasena akuppatāyapi vatthusaṅghapuggalānaṁ aparāmasanāni, sāvanāya hāpanaṁ, akāle sāvananti ime pañca anussāvanadosā. Tattha vatthādīnaṁ aparāmasanāni ñattiyaṁ vuttasadisāneva. Tīsu pana anussāvanāsu yattha katthaci etesaṁ aparāmasanaṁ aparāmasanameva. Sabbena sabbaṁ pana kammavācaṁ avatvā catukkhattuṁ ñattikittanameva, atha vā pana kammavācābbhantare akkharassa vā padassa vā anuccāraṇaṁ vā duruccāraṇaṁ vā sāvanāya hāpanaṁ nāma. Sāvanāya anokāse paṭhamaṁ ñattiṁ aṭṭhapetvā anussāvanakaraṇaṁ akāle sāvanaṁ nāma. Iti imehi dosehi vimuttāya anussāvanāya sampannaṁ anussāvanasampattivasena akuppaṁ hoti.",
  "tika-vin04t4:13": "Pubbe vuttaṁ vipattisīmālakkhaṇaṁ samatikkantāya pana sīmāya kataṁ sīmāsampattivasena akuppaṁ hoti. Yāvatikā bhikkhū kammappattā, tesaṁ anāgamanaṁ, chandārahānaṁ chandassa anāharaṇaṁ, sammukhībhūtānaṁ paṭikkosananti ime pana tayo parisādosā, tehi vimuttāya parisāya kataṁ parisāsampattivasena akuppaṁ hoti. Kāraṇārahattā pana satthu sāsanārahattā ṭhānārahaṁ nāma hoti. Iti yo iminā evaṁ akuppena ṭhānārahena ñatticatutthena upasampadākammena upasampanno, ayaṁ idha ‘‘bhikkhū’’ti adhippeto. Paṇṇattivajjesu pana aññepi saṅgahaṁ gacchanti.",
  "tika-vin04t4:14": "Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā sikkhā, tañca, yattha cete saha jīvanti, ekajīvikā sabhāgavuttino honti, taṁ bhagavatā paññattaṁ sikkhāpadasaṅkhātaṁ sājīvañca, tattha sikkhanabhāvena samāpannoti bhikkhūnaṁ sikkhāsājīvasamaāpanno. Samāpannoti sikkhañca paripūrento sājīvañca avītikkamanto hutvā tadubhayaṁ upagatoti attho. Sikkhaṁ apaccakkhāya dubbalyaṁ anāvikatvāti yaṁ sikkhaṁ samāpanno, taṁ apaṭikkhipitvā, yañca sājīvaṁ samāpanno, tasmiṁ dubbalabhāvaṁ appakāsetvā. Tattha cittakhettakālapayogapuggalavijānanavasena sikkhāya paccakkhānaṁ ñatvā tadabhāvena apaccakkhānaṁ veditabbaṁ. Kathaṁ? Upasampannabhāvato cavitukāmatācitteneva hi sikkhāpaccakkhānaṁ hoti, na davā vā ravā vā bhaṇantassa. Evaṁ cittavasena sikkhāpaccakkhānaṁ hoti, na tadabhāvena. Tathā ‘‘buddhaṁ paccakkhāmi, dhammaṁ paccakkhāmi, saṅghaṁ paccakkhāmi, sikkhaṁ, vinayaṁ, pātimokkhaṁ, uddesaṁ, upajjhāyaṁ, ācariyaṁ, saddhivihārikaṁ, antevāsikaṁ, samānupajjhāyakaṁ, samānācariyakaṁ, sabrahmacāriṁ paccakkhāmī’’ti evaṁ vuttānaṁ buddhādīnaṁ cuddasannaṁ, ‘‘gihīti maṁ dhārehi, upāsako, ārāmiko, sāmaṇero, titthiyo, titthiyasāvako, asamaṇo, ‘asakyaputtiyo’ti maṁ dhārehī’’ti evaṁ vuttānaṁ gihiādīnaṁ aṭṭhannañcāti imesaṁ dvāvīsatiyā khettapadānaṁ yassa kassaci savevacanassa vasena tesu yaṁkiñci vattukāmassa yaṁkiñci vadato sikkhāpaccakkhānaṁ hoti, na rukkhādīnaṁ aññatarassa nāmaṁ gahetvā paccācikkhantassa. Evaṁ khettavasena paccakkhānaṁ hoti, na tadabhāvena.",
  "tika-vin04t4:15": "Tattha yadetaṁ ‘‘paccakkhāmī’’ti ca, ‘‘maṁ dhārehī’’ti (pārā. 51) ca vuttaṁ vattamānakālavacanaṁ, yāni ca ‘‘alaṁ me buddhena, kiṁ nu me buddhena, na mamattho buddhena , sumuttāhaṁ buddhenā’’tiādinā (pārā. 52) nayena ākhyātavasena kālaṁ anāmasitvā purimehi cuddasahi padehi saddhiṁ yojetvā vuttāni ‘‘alaṁ me’’tiādīni cattāri padāni, tesaṁyeva ca savevacanānaṁ vasena paccakkhānaṁ hoti, na ‘‘paccakkhāsi’’nti vā ‘‘paccakkhissa’’nti vā ‘‘maṁ dhāresī’’ti vā ‘‘maṁ dhāressatī’’ti vā ‘‘yaṁnūnāhaṁ paccakkheyya’’nti (pārā. 45) vātiādīni atītānāgataparikappavacanāni bhaṇantassa. Evaṁ vattamāna kālavasena ceva anāmaṭṭhakālavasena ca paccakkhānaṁ hoti, na tadabhāvena.",
  "tika-vin04t4:16": "Payogo pana duvidho kāyiko ca vācasiko ca. Tattha ‘‘buddhaṁ paccakkhāmī’’tiādinā (pārā. 51) nayena yāya kāyaci bhāsāya vacībhedaṁ katvā vācasikappayogeneva paccakkhānaṁ hoti, na akkharalikhanaṁ vā hatthamuddādidassanaṁ vā kāyappayogaṁ karontassa. Evaṁ vācasikappayogeneva paccakkhānaṁ hoti, na tadabhāvena.",
  "tika-vin04t4:17": "Puggalo pana duvidho – yo ca paccakkhāti, yassa ca paccakkhāti. Tattha yo paccakkhāti, so sace ummattakakhittacittavedanāṭṭānaṁ aññataro na hoti. Yassa pana paccakkhāti, so sace manussajātiko hoti, na ca ummattakādīnaṁ aññataro, sammukhībhūto ca sikkhāpaccakkhānaṁ hoti. Na hi asammukhībhūtassa dūtena vā paṇṇena vā ārocanaṁ ruhati. Evaṁ yathāvuttapuggalavasena paccakkhānaṁ hoti, na tadabhāvena.",
  "tika-vin04t4:18": "Vijānanampi niyamitāniyamitavasena duvidhaṁ. Tattha yassa yesaṁ vā niyametvā ‘‘imassa, imesaṁ vā ārocemī’’ti vadati, sace te yathā pakatiyā loke manussā vacanaṁ sutvā āvajjanasamaye jānanti, evaṁ tassa vacanānantarameva tassa ‘‘ayaṁ ukkaṇṭhito’’ti vā ‘‘gihibhāvaṁ patthayatī’’ti vā yena kenaci ākārena sikkhāpaccakkhānabhāvaṁ jānanti, paccakkhātāva hoti sikkhā. Atha aparabhāge ‘‘kiṁ iminā vutta’’nti cintetvā jānanti, aññe vā jānanti, apaccakkhātāva hoti sikkhā. Aniyametvā ārocentassa pana sace vuttanayena yo koci manussajātiko vacanatthaṁ jānāti, paccakkhātāva hoti sikkhā. Evaṁ vijānanavasena paccakkhānaṁ hoti, na tadabhāvena. Yo pana antamaso davāyapi paccakkhāti, tena apaccakkhātāva hoti sikkhā. Iti imesaṁ vuttappakārānaṁ cittādīnaṁ vā vasena, sabbaso vā pana apaccakkhānena sikkhaṁ apaccakkhāya sikkhāpaccakkhānasseva ca atthabhūtaṁ ekaccaṁ dubbalyaṁ anāvikatvā.",
  "tika-vin04t4:19": "Methunaṁ dhammaṁ paṭiseveyyāti ettha methunaṁ dhammanti rāgapariyuṭṭhānena sadisānaṁ ubhinnaṁ dhammaṁ. Paṭiseveyyāti paṭiseveyya ajjhāpajjeyya. Antamasoti sabbantimena paricchedena. Tiracchānagatāyapīti paṭisandhivasena tiracchānesu gatāyapi, ayamettha anupaññatti. Pārājiko hotīti parājito hoti, parājayaṁ āpanno. Asaṁvāsoti pakatattā bhikkhū saha vasanti etthāti ekakammādikova tividhopi vidhi saṁvāso nāma, so tena saddhiṁ natthīti asaṁvāso. Saṅghakammesu hi esa gaṇapūrakopi na hoti, ayaṁ tāva padavaṇṇanā.",
  "tika-vin04t4:20": "Ayaṁ panettha vinicchayo – manussāmanussatiracchānagatavasena hi tisso itthiyo, tāsaṁ vaccamaggapassāvamaggamukhamaggavasena tayo tayo katvā nava maggā, tathā ubhatobyañjanakānaṁ. Purisānaṁ pana vaccamaggamukhamaggavasena dve dve katvā cha maggā, tathā paṇḍakānanti evaṁ tiṁsa maggā. Tesu attano vā paresaṁ vā yassa kassaci maggassa santhatassa vā asanthatassa vā, paresaṁ pana matānampi akkhāyitassa vā yebhuyyena akkhāyitassa vā pakativātena asaṁphuṭṭhe allokāse yo bhikkhu ekatilabījamattampi attano aṅgajātaṁ santhataṁ vā asanthataṁ vā sevanacittena paveseti, parena vā pavesiyamāne pavesanapaviṭṭhaṭṭhitauddharaṇesu yaṁkiñci sādiyati, ayaṁ pārājikāpattiṁ āpanno nāma hoti, ayaṁ tāvettha asādhāraṇavinicchayo. Sabbasikkhāpadānaṁ pana sādhāraṇavinicchayatthaṁ ayaṁ mātikā –",
  "tika-vin04t4:21": "Nidānaṁ puggalaṁ vatthuṁ, paññattividhimeva ca;",
  "tika-vin04t4:22": "Āṇattāpattināpatti-vipattiṁ aṅgameva ca.",
  "tika-vin04t4:23": "Samuṭṭhānavidhiṁ kiriyā-saññācittehi nānattaṁ;",
  "tika-vin04t4:24": "Vajjakammappabhedañca, tikadvayavidhiṁ tathā.",
  "tika-vin04t4:25": "Lakkhaṇaṁ sattarasadhā, ṭhitaṁ sādhāraṇaṁ idaṁ;",
  "tika-vin04t4:26": "Ñatvā yojeyya medhāvī, tattha tattha yathārahanti.",
  "tika-vin04t4:27": "Tattha nidānaṁ nāma vesāli-rājagaha-sāvatthi-āḷavi-kosambi-sagga-bhaggānaṁ vasena sattavidhaṁ paññattiṭṭhānaṁ, idañhi sabbasikkhāpadānaṁ nidānaṁ. Puggalo nāma yaṁ yaṁ ārabbha taṁ taṁ sikkhāpadaṁ paññattaṁ. Vatthu nāma tassa tassa puggalassa ajjhācāro vuccati. Paññattividhinti paññattianupaññattianuppannapaññattisabbatthapaññattipadesapaññattisādhāraṇapaññatti asādhāraṇapaññattiekatopaññattiubhatopaññattivasena navavidhā paññatti. Tattha anuppannapaññatti nāma anuppanne dose paññattā, sā aṭṭhagarudhammappaṭiggahaṇavasena (cūḷava. 403) bhikkhunīnaṁyeva āgatā, aññatra natthi. Vinayadharapañcamena (mahāva. 259) gaṇena upasampadā, gaṇaṅgaṇūpāhanā (mahāva. 259) dhuvanhānaṁ cammattharaṇanti etesaṁ vasena catubbidhā padesapaññatti nāma. Majjhimadeseyeva hi etehi āpatti hoti, tesupi dhuvanhānaṁ paṭikkhepamattameva pātimokkhe āgataṁ, tato aññā padesapaññatti nāma natthi. Sabbāni sabbatthapaññattiyeva honti, sādhāraṇapaññattidukañca ekatopaññattidukañca atthato ekaṁ, tasmā anuppannapaññattiñca sabbatthapaññattidukañca ekatopaññattidukañca ṭhapetvā sesānaṁ catassannaṁ paññattīnaṁ vasena sabbattha vinicchayo veditabbo. Āṇattāpattināpattivipattintiettha āṇattītiāṇāpanā vuccati. Āpattīti pubbappayogādivasena āpattibhedo. Anāpattīti ajānanādivasena anāpatti. Vipattīti sīlaācāradiṭṭhiājīvavipattīnaṁ aññatarā. Iti imāsaṁ āṇattādīnampi vasena sabbattha vinicchayo veditabbo. Aṅganti sabbasikkhāpadesu āpattīnaṁ aṅgaṁ veditabbaṁ.",
  "tika-vin04t4:28": "Samuṭṭhānavidhinti sabbāpattīnaṁ kāyo vācā kāyavācā kāyacittaṁ vācācittaṁ kāyavācācittanti imāni ekaṅgikadvaṅgikativaṅgikāni. Cha samuṭṭhānāni nāma yāni ‘‘sikkhāpadasamauṭṭhānānī’’tipi vuccanti. Tattha purimāni tīṇi acittakāni, pacchimāni sacittakāni. Tesu ekena vā dvīhi vā tīhi vā catūhi vā chahi vā samuṭṭhānehi āpattiyo samuṭṭhahanti, pañcasamuṭṭhānā nāma natthi. Tattha ekasamuṭṭhānā nāma catutthena ca pañcamena ca chaṭṭhena ca samuṭṭhānena samuṭṭhāti, na aññena. Dvisamuṭṭhānā nāma paṭhamacatutthehi ca dutiyapañcamehi ca tatiyachaṭṭhehi ca catutthachaṭṭhehi ca pañcamachaṭṭhehi ca samuṭṭhānehi, samuṭṭhāti, na aññehi. Tisamuṭṭhānā nāma paṭhamehi ca tīhi, pacchimehi ca tīhi samuṭṭhānehi samuṭṭhāti, na aññehi. Catusamuṭṭhānā nāma paṭhamatatiyacatutthachaṭṭhehi ca dutiyatatiyapañcamachaṭṭhehi ca samuṭṭhānehi samuṭṭhāti, na aññehi. Cha samuṭṭhānā nāma chahipi samuṭṭhāti.",
  "tika-vin04t4:29": "Evaṁ –",
  "tika-vin04t4:30": "Tidhā ekasamuṭṭhānā, pañcadhā dvisamuṭṭhitā;",
  "tika-vin04t4:31": "Dvidhā ticaturo ṭhānā, ekadhā chasamuṭṭhitāti.",
  "tika-vin04t4:32": "Samuṭṭhānavasena sabbāva terasa āpattiyo honti (cūḷava. 165 ādayo), tā paṭhamapaññattisikkhāpadavasena samuṭṭhānato terasa nāmāni labhanti paṭhamapārājikasamuṭṭhānā, adinnādāna-sañcaritta-samanubhāsana-kathina-eḷakaloma-padasodhamma-addhāna-theyyasattha-dhammadesanābhūtārocana-corivuṭṭhāpana-ananuññātasamuṭṭhānāti. Tattha yā kāyacittato samuṭṭhāti, ayaṁ paṭhamapārājikasamuṭṭhānā nāma. Yā sacittakehi tīhi samuṭṭhānehi samuṭṭhāti, ayaṁ adinnādānasamuṭṭhānā nāma. Yā chahipi samuṭṭhāti, ayaṁ sañcarittasamuṭṭhānā nāma. Yā chaṭṭheneva samuṭṭhāti, ayaṁ samanubhāsanasamuṭṭhānā nāma. Yā tatiyachaṭṭhehi samuṭṭhāti, ayaṁ kathinasamuṭṭhānā nāma. Yā paṭhamacatutthehi samuṭṭhāti, ayaṁ eḷakalomasamuṭṭhānā nāma. Yā dutiyapañcamehi samuṭṭhāti , ayaṁ padasodhammasamuṭṭhānā nāma. Yā paṭhamatatiyacatutthachaṭṭhehi samuṭṭhāti, ayaṁ addhānasamuṭṭhānā nāma. Yā catutthachaṭṭhehi samuṭṭhāti, ayaṁ theyyasatthasamuṭṭhānā nāma. Yā pañcameneva samuṭṭhāti, ayaṁ dhammadesanāsamuṭṭhānā nāma. Yā acittakehi tīhi samuṭṭhānehi samuṭṭhāti, ayaṁ bhūtārocanasamuṭṭhānā nāma. Yā pañcamachaṭṭhehi samuṭṭhāti, ayaṁ corivuṭṭhāpanasamuṭṭhānā nāma. Yā dutiyatatiyapañcamachaṭṭhehi samuṭṭhāti, ayaṁ ananuññātasamuṭṭhānā nāmāti. Iti imassa samuṭṭhānavidhinopi vasena sabbattha vinicchayo veditabbo.",
  "tika-vin04t4:33": "Kiriyāsaññācittehi nānattanti etehi kiriyādīhi sabbāpattīnaṁ nānābhāvaṁ ñatvā sabbattha vinicchayo veditabbo. Sabbāpattiyo hi kiriyāvasena pañcavidhā honti, seyyathidaṁ – atthāpatti kiriyato samuṭṭhāti , atthi akiriyato, atthi kiriyākiriyato, atthi siyā kiriyato siyā akiriyato, atthi siyā kiriyato siyā kiriyākiriyatoti. Tattha yā kāyena vā vācāya vā pathavikhaṇanādīsu (paci. 84) viya vītikkamaṁ karontassa hoti, ayaṁ kiriyato samuṭṭhāti nāma. Yā kāyavācāhi kattabbaṁ akarontassa hoti paṭhamakathināpatti (pārā. 459 ādayo) viya, ayaṁ akiriyato samuṭṭhāti nāma. Yā karontassa ca akarontassa ca hoti aññātikāya bhikkhuniyā hatthato cīvarappaṭiggahaṇāpatti (pārā. 508-511) viya, ayaṁ kiriyākiriyatosamuṭṭhāti nāma. Yā siyā karontassa ca, siyā akarontassa ca hoti rūpiyappaṭiggahaṇāpatti (pārā. 582) viya, ayaṁ siyā kiriyato siyā akiriyato samuṭṭhāti nāma. Yā siyā karontassa ca siyā karontākarontassa ca hoti kuṭikārāpatti (pārā. 342 ādayo) viya, ayaṁ siyā kiriyato siyā kiriyākiriyato samuṭṭhāti nāma.",
  "tika-vin04t4:34": "Sabbāpattiyo ca saññāvasena duvidhā honti saññāvimokkhā nosaññāvimokkhāti. Tattha yato vītikkamasaññāya abhāvena muccati, ayaṁ saññāvimokkhā, itarā nosaññāvimokkhā. Puna ca sabbāpi cittavasena duvidhā honti sacittakā acittakā cāti. Tattha yā sacittakasamuṭṭhānavaseneva samuṭṭhāti ayaṁ sacittakā. Yā acittakena vā sacittakamissakena vā samuṭṭhāti ayaṁ acittakā.",
  "tika-vin04t4:35": "Vajjakammappabhedanti ettha sabbāpattiyo vajjavasena duvidhā honti lokavajjā paṇṇattivajjā cāti. Tattha yassā sacittakapakkhe cittaṁ akusalameva hoti, ayaṁ lokavajjā, sesā paṇṇattivajjā. Sabbā ca kāyakammavacīkammatadubhayavasena tividhā honti. Tattha kāyadvāre āpajjitabbā kāyakammanti vuccati, vacīdvāre āpajjitabbā vacīkammanti vuccati, ubhayattha āpajjitabbā kāyakammaṁ vacīkammañcāti, manodvāre āpatti nāma natthi. Iti iminā vajjakammappabhedenāpi sabbattha vinicchayo veditabbo.",
  "tika-vin04t4:36": "Tikadvayavidhinti kusalattikavedanāttikavidhiṁ. Āpattiṁ āpajjamāno hi akusalacitto vā āpajjati kusalābyākatacitto vā, tathā dukkhavedanāsamaṅgī vā itaravedanādvayasamaṅgī vā. Evaṁ santepi sabbasikkhāpadesu akusalacittavasena ekaṁ cittaṁ, kusalābyākatacittavasena dve cittāni, sabbesaṁ vasena tīṇi cittāni. Dukkhavedanāvasena ekā vedanā, sukhaupekkhāvasena dve, sabbāsaṁ vasena tisso vedanāti. Ayameva pabhedo labbhati, na añño.",
  "tika-vin04t4:37": "Lakkhaṇaṁ sattarasadhā, ṭhitaṁ sādhāraṇaṁ idaṁ, ñatvāti idaṁ nidānādivedanāttikapariyosānaṁ sattarasappakāraṁ lakkhaṇaṁ jānitvā yojeyya medhāvī. Tattha tattha yathārahanti paṇḍito bhikkhu tasmiṁ tasmiṁ sikkhāpade idaṁ lakkhaṇaṁ yathānurūpaṁ yojeyyāti attho. Taṁ pana ayojitaṁ dubbijānaṁ hoti, tasmā naṁ sabbasikkhāpadānaṁ asādhāraṇavinicchayapariyosāne imaṁ mātikaṁ anuddharitvāva yojetvā dassayissāma.",
  "tika-vin04t4:38": "Idha panassa ayaṁ yojanā – idaṁ vesāliyaṁ sudinnattheraṁ ārabbha methunavītikkamavatthusmiṁ paññattaṁ. ‘‘Methunaṁ dhammaṁ paṭiseveyyā’’ti ayamettha paññatti, ‘‘sikkhaṁ apaccakkhāyā’’ti ca ‘‘antamaso tiracchānagatāyapī’’ti ca dve anupaññattiyo. Anupaññatti ca nāmesā āpattikarā ca hoti aññavādakasikkhāpadādīsu (pāci. 95 ādayo) viya, anāpattikarā ca aññatra supinantātiādīsu (pārā. 236-237) viya, āpattiupatthambhakarā ca adinnādānādīsu (pārā. 91) viya , idha pana upatthambhakarāti veditabbā. Ito paraṁ pana yattha anupaññatti atthi, tattha ‘‘ayaṁ anupaññattī’’ti ettakameva dassayissāma. Ṭhapetvā pana anupaññattiṁ avasesā paññattiyevāti sabbattha vinicchayo veditabbo. Bhikkhuṁ ārabbha uppannavatthusmiṁyeva ‘‘yā pana bhikkhunī chandaso methunaṁ dhammaṁ paṭiseveyyā’’ti evaṁ bhikkhunīnampi paññattito sādhāraṇapaññatti. Āṇattiyā anāpajjanato anāṇattikaṁ. Bhikkhuṁ pana āṇāpento akappiyasamādānāpattito na muccati, methunarāgena kāyasaṁsagge dukkaṭaṁ, jīvamānakasarīrassa vuttappakāre magge sacepi tacādīni anavasesetvā sabbaso chinne nimittasaṇṭhānamattaṁ paññāyati, tattha antamaso aṅgajāte uṭṭhitaṁ anaṭṭhakāyappasādaṁ pīḷakaṁ vā cammakhilaṁ vā pavesentassāpi sevanacitte sati pārājikaṁ, naṭṭhakāyappasādaṁ sukkhapīḷakaṁ vā matacammaṁ vā lomaṁ vā pavesentassa dukkaṭaṁ, sace nimittasaṇṭhānamattampi anavasesetvā sabbaso maggo uppāṭito, tattha upakkamato vaṇasaṅkhepavasena thullaccayaṁ, tathā manussānaṁ akkhināsākaṇṇacchiddavatthikosesu satthakena katavaṇe vā, hatthiassādīnañca tiracchānānaṁ vatthikosanāsāpuṭesu thullaccayaṁ. Tiracchānānaṁ pana akkhikaṇṇanāsāvaṇesu ahimacchādīnaṁ pavesanappamāṇavirahite aṇunimitte sabbesañca upakacchakādīsu sesasarīresu dukkaṭaṁ. Matasarīre nimitte upaḍḍhakkhāyitato paṭṭhāya yāva na kuthitaṁ hoti, tāva thullaccayaṁ. Kuthite dukkaṭaṁ, tathā vaṭṭakate mukhe acchupantaṁ aṅgajātaṁ pavesentassa dukkaṭaṁ. Oṭṭhato bahi nikkhantajivhāya vā dantesu vā thullaccayaṁ. Nimittato bahi patitamaṁsapesiyaṁ dukkaṭanti ayamettha āpattibhedo.",
  "tika-vin04t4:39": "Ajānantassa asādiyantassa ummattakassa khittacittassa vedanāṭṭassa ādikammikānañca anāpatti. Ettha pana yo niddaṁ okkantattā parena katampi upakkamaṁ na jānāti, so ajānanto. Yo jānitvāpi na sādiyati, so asādiyanto. Yo pittavasena atekicchaṁ ummādaṁ patto, so ummattako. Yakkhehi katacittavikkhepo khittacitto. Dvinnampi ca etesaṁ aggisuvaṇṇagūthacandanādīsu samappavattibhāvena ajānanabhāvova pamāṇaṁ. Yo adhimattavedanāya āturattā kiñci na jānāti, so vedanāṭṭo. Yo tasmiṁ tasmiṁ vatthusmiṁ ādibhūto, so ādikammiko. Ayaṁ pana anāpatti. Catūsu vipattīsu sīlavipatti. Tassā dve aṅgāni sevanacittañca maggena maggapaṭipādanañcāti. Samuṭṭhānādito idaṁ sikkhāpadaṁ paṭhamapārājikasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedananti, imāni ca samuṭṭhānādīni nāma āpattiyā honti, na sikkhāpadassa. Vohārasukhatthaṁ pana sabbaṭṭhakathāsu sikkhāpadasīsena desanā āgatā, tasmā aññesupi evarūpesu ṭhānesu byañjane ādaraṁ akatvā adhippetameva gahetabbaṁ.",
  "tika-vin04t4:40": "Atthañhi nātho saraṇaṁ avoca;",
  "tika-vin04t4:41": "Na byañjanaṁ lokahito mahesī.",
  "tika-vin04t4:42": "Tasmā akatvā ratimakkharesu;",
  "tika-vin04t4:43": "Atthe niveseyya matiṁ mutīmāti.",
  "tika-vin04t4:44": "Paṭhamapārājikavaṇṇanā niṭṭhitā.",
  "tika-vin04t4:45": "2. Dutiyapārājikavaṇṇanā",
  "tika-vin04t4:46": "Dutiye gāmā vā araññāvāti ettha sabbopi ekakuṭikādibhedo parikkhitto vā aparikkhitto vā samanusso vā amanusso vā antamaso atirekacātumāsaniviṭṭho yo koci satthopi ‘‘gāmo’’ti veditabbo. Ṭhapetvā gāmañca gāmūpacārañca avasesaṁ araññaṁ nāma. Tattha asammohatthaṁ gharaṁ gharūpacāro gāmo gāmūpacāroti ayaṁ vibhāgo veditabbo. Nibbakosassa hi udakapatanaṭṭhānabbhantaraṁ gharaṁ nāma. Yaṁ pana dvāre ṭhito mātugāmo bhājanadhovanaudakaṁ chaḍḍeti, tassa patanaṭṭhānañca mātugāmeneva antogehe ṭhitena pakatiyā bahi khittassa suppassa vā saṁmuñjaniyā vā patanaṭṭhānañca gharassa purato dvīsu koṇesu sambandhitvā majjhe rukkhasūcidvāraṁ ṭhapetvā gorūpānaṁ pavesananivāraṇatthaṁ kataparikkhepo ca ayaṁ sabbopi gharūpacāro nāma. Yaṁ pana sabbantimaṁ gharaṁ hoti, tassa gharassa tādise gharūpacāre ṭhitassa thāmamajjhimassa purisassa yathā taruṇamanussā attano balaṁ dassento bāhuṁ pasāretvā leḍḍuṁ khipanti, evaṁ khittassa leḍḍussa patanaṭṭhānabbhantaraṁ gāmo nāma. Tato aññassa leḍḍupātassa abbhantaraṁ gāmūpacāro nāma. Patitassa pana leḍḍuno pavattitvā gataṭṭhānaṁ na gahetabbaṁ. Parikkhittassa pana gāmassa parikkhepoyeva gāmassa paricchedo, tassa sace dve indakhilā honti abbhantarime indakhile ṭhitassa leḍḍupātabbhantaraṁ gāmūpacāro nāma. Padabhājanepi (pārā. 92) hi imināva nayena attho veditabbo. Tattha yvāyaṁ aparikkhittassa gāmassa upacāro dassito, tassa vasena vikāle gāmappavesanādīsu āpatti paricchinditabbā. Iti imaṁ ṭhapetvā gāmañca gāmūpacārañca avasesaṁ imasmiṁ sikkhāpade araññaṁ nāma. Desanāmattameva cetaṁ ‘‘gāmā vā araññāvā’’ti. Ye pana imesaṁ paricchedadassanatthaṁ gharagharūpacāragāmūpacārā vuttā, tatopi pārājikavatthuṁ avaharantassa pārājikaṁ hotiyeva.",
  "tika-vin04t4:47": "Adinnanti aññassa manussajātikassa santakaṁ. Theyyasaṅkhātanti ettha thenoti coro, thenassa bhāvo theyyaṁ, avaharaṇacittassetaṁ nāmaṁ. Saṅkhā saṅkhātanti atthato ekaṁ, koṭṭhāsassetaṁ nāmaṁ ‘‘saññānidānā hi papañcasaṅkhā’’tiādīsu (su. ni. 880; mahāni. 109) viya. Theyyañca taṁ saṅkhātañcāti theyyasaṅkhātaṁ, theyyacittasaṅkhāto eko cittakoṭṭhāsoti attho. Karaṇatthe cetaṁ paccattavacanaṁ, tasmā theyyasaṅkhātenāti atthato daṭṭhabbaṁ. Yo ca theyyasaṅkhātena ādiyati, so yasmā theyyacitto hoti, tasmā byañjanaṁ anādiyitvā atthameva dassetuṁ ‘‘theyyacitto avaharaṇacitto’’ti (pārā. 92) evamassa padabhājanaṁ vuttanti veditabbaṁ.",
  "tika-vin04t4:48": "Ādiyeyyāti pañcavīsatiyā avahārānaṁ aññataravasena hareyya. Te pana avahārā pañca pañcakāni samodhānetvā sādhukaṁ sallakkhetabbā. Pañca pañcakāni nāma nānābhaṇḍapañcakaṁ ekabhaṇḍapañcakaṁ sāhatthikapañcakaṁ pubbapayogapañcakaṁ theyyāvahārapañcakanti. Tattha purimāni dve pañcakāni etasseva padassa padabhājane vuttānaṁ ‘‘ādiyeyya hareyya avahareyya iriyāpathaṁ vikopeyya ṭhānā cāveyyā’’ti imesaṁ padānaṁ vasena labbhanti. Tattha nānābhaṇḍapañcakaṁ saviññāṇakāviññāṇakavasena daṭṭhabbaṁ, itaraṁ saviññāṇakavaseneva. Kathaṁ? Ādiyeyyāti ārāmaṁ abhiyuñjati, āpatti dukkaṭassa. Sāmikassa vimatiṁ uppādeti, āpatti thullaccayassa. Sāmiko ‘‘na mayhaṁ bhavissatī’’ti dhuraṁ nikkhipati, āpatti pārājikassa. Hareyyāti aññassa bhaṇḍaṁ haranto sīse bhāraṁ theyyacitto āmasati, dukkaṭaṁ. Phandāpeti, thullaccayaṁ. Khandhaṁ oropeti, pārājikaṁ. Avahareyyāti upanikkhittaṁ bhaṇḍaṁ ‘‘dehi me bhaṇḍa’’nti vuccamāno ‘‘nāhaṁ gaṇhāmī’’ti bhaṇati, dukkaṭaṁ. Sāmikassa vimatiṁ uppādeti, thullaccayaṁ. Sāmiko ‘‘na mayhaṁ bhavissatī’’ti dhuraṁ nikkhipati, pārājikaṁ. Iriyāpathaṁ vikopeyyāti ‘‘saha bhaṇḍahārakaṁ nessāmī’’ti paṭhamaṁ pādaṁ atikkāmeti, thullaccayaṁ. Dutiyaṁ pādaṁ atikkāmeti, pārājikaṁ. Ṭhānā cāveyyāti thalaṭṭhaṁ bhaṇḍaṁ theyyacitto āmasati, dukkaṭaṁ. Phandāpeti, thullaccayaṁ. Ṭhānā cāveti, pārājikaṁ. Evaṁ tāva nānābhaṇḍapañcakaṁ veditabbaṁ. Sasāmikassa pana dāsassa vā tiracchānagatassa vā yathāvuttena abhiyogādinā nayena ādiyanaharaṇaavaharaṇairiyāpathavikopanaṭhānācāvanavasena ekabhaṇḍapañcakaṁ veditabbaṁ.",
  "tika-vin04t4:49": "Katamaṁ sāhatthikapañcakaṁ? Sāhatthiko āṇattiko nissaggiyo atthasādhako dhuranikkhepoti. Tattha sāhatthiko nāma parassa bhaṇḍaṁ sahatthā avaharati. Āṇattiko nāma ‘‘asukassa bhaṇḍaṁ avaharā’’ti aññaṁ āṇāpeti. Nissaggiyo nāma suṅkaghātakaparikappitokāsānaṁ anto ṭhatvā bahi pātanaṁ. Atthasādhako nāma ‘‘asukassa bhaṇḍaṁ yadā sakkoti, tadā taṁ avaharā’’ti aññaṁ āṇāpeti. Tattha sace paro anantarāyiko hutvā taṁ avaharati, āṇāpakassa āṇattikkhaṇeyeva pārājikaṁ. Parassa vā pana telakumbhiyā pādagghanakatelaṁ avassaṁ pivanakāni upāhanādīni pakkhipati, hatthato muttamatteyeva pārājikaṁ. Dhuranikkhepo pana ārāmābhiyogaupanikkhittabhaṇḍavasena veditabbo. Tāvakālikabhaṇḍadeyyāni adentassāpi esevanayoti idaṁ sāhatthikapañcakaṁ.",
  "tika-vin04t4:50": "Katamaṁ pubbapayogapañcakaṁ? Pubbapayogo sahapayogo saṁvidhāvahāro saṅketakammaṁ nimittakammanti . Tattha āṇattivasena pubbapayogo veditabbo. Ṭhānā cāvanavasena, khilādīni saṅkāmetvā khettādiggahaṇavasena ca sahapayogo veditabbo. Saṁvidhāvahāro nāma ‘‘asukaṁ nāma bhaṇḍaṁ avaharissāmā’’ti saṁvidahitvā saṁmantayitvā avaharaṇaṁ. Evaṁ saṁvidahitvā gatesu hi ekenāpi tasmiṁ bhaṇḍe ṭhānā cāvite sabbesaṁ avahārā honti. Saṅketakammaṁ nāma sañjānanakammaṁ. Sace hi purebhattādīsu yaṁkiñci kālaṁ paricchinditvā ‘‘asukasmiṁ kāle itthannāmaṁ bhaṇḍaṁ avaharā’’ti vutto saṅketato apacchā apure taṁ avaharati, saṅketakārakassa saṅketakaraṇakkhaṇeyeva avahāro. Nimittakammaṁ nāma saññuppādanatthaṁ akkhinikkhaṇādinimittakaraṇaṁ. Sace hi evaṁ katanimittato apacchā apure ‘‘yaṁ avaharā’’ti vutto, taṁ avaharati, nimittakārakassa nimittakaraṇakkhaṇeyeva avahāroti idaṁ pubbapayogapañcakaṁ.",
  "tika-vin04t4:51": "Katamaṁ theyyāvahārapañcakaṁ? Theyyāvahāro pasayhāvahāro parikappāvahāro paṭicchannāvahāro kusāvahāroti. Tattha yo sandhicchedādīni katvā adissamāno avaharati, kūṭamānakūṭakahāpaṇādīhi vā vañcetvā gaṇhāti, tassevaṁ gaṇhato avahāro theyyāvahāroti veditabbo. Yo pana pasayha balakkārena paresaṁ santakaṁ gaṇhāti gāmaghātakādayo viya, attano pattabalito vā vuttanayeneva adhikaṁ gaṇhāti rājabhaṭādayo viya, tassevaṁ gaṇhato avahāro pasayhāvahāroti veditabbo. Parikappetvā gahaṇaṁ pana parikappāvahāro nāma. So bhaṇḍokāsavasena duvidho. Tatrāyaṁ bhaṇḍaparikappo – sāṭakatthiko antogabbhaṁ pavisitvā ‘‘sace sāṭako bhavissati, gaṇhissāmi, sace suttaṁ, na gaṇhissāmī’’ti parikappetvā andhakāre pasibbakaṁ gaṇhāti, tatra ce sāṭako hoti, uddhāreyeva pārājikaṁ. Suttaṁ ce hoti, rakkhati. Bahi nīharitvā muñcitvā ‘‘sutta’’nti ñatvā puna āharitvā ṭhapeti, rakkhatiyeva. ‘‘Sutta’’nti ñatvāpi ‘‘yaṁ laddhaṁ, taṁ gahetabba’’nti gacchati, padavārena kāretabbo. Bhūmiyaṁ ṭhapetvā gaṇhāti, uddhāre pārājikaṁ. ‘‘Coro coro’’ti anubandho chaṭṭetvā palāyati, rakkhati. Sāmikā disvā gaṇhanti, rakkhati yeva. Añño ce koci gaṇhāti, bhaṇḍadeyyaṁ. Sāmikesu nivattesu sayaṁ disvā paṁsukūlasaññāya ‘‘pagevetaṁ mayā gahitaṁ, mama dāni santaka’’nti gaṇhantassāpi bhaṇḍadeyyameva. Tattha yvāyaṁ ‘‘sace sāṭako bhavissati, gaṇhissāmī’’tiādinā nayena pavatto parikappo, ayaṁ bhaṇḍaparikappo nāma.",
  "tika-vin04t4:52": "Okāsaparikappo pana evaṁ veditabbo – ekacco pana parapariveṇādīni paviṭṭho kiñci lobhaneyyaṁ bhaṇḍaṁ disvā gabbhadvārapamukhaheṭṭhāpāsādadvārakoṭṭhakarukkhamūlādivasena paricchedaṁ katvā ‘‘sace maṁ etthantare passissanti, daṭṭhukāmatāya gahetvā vicaranto viya dassāmi, no ce passissanti, harissāmī’’ti parikappeti, tassa taṁ ādāya parikappitaparicchedaṁ atikkantamatte avahāro hoti. Iti yvāyaṁ vuttanayeneva pavatto parikappo, ayaṁ okāsaparikappo nāma. Evamimesaṁ dvinnampi parikappānaṁ vasena parikappetvā gaṇhato avahāro ‘‘parikappāvahāro’’ti veditabbo.",
  "tika-vin04t4:53": "Paṭicchādetvā pana avaharaṇaṁ paṭicchannāvahāro nāma. So evaṁ veditabbo – yo bhikkhu uyyānādīsu paresaṁ omuñcitvā ṭhapitaaṅgulimuddikādīni disvā ‘‘pacchā gaṇhissāmī’’ti paṁsunā vā paṇṇena vā paṭicchādeti, tassa ettāvatā uddhāro natthīti na tāva avahāro hoti . Yadā pana sāmikā vicinantā apassitvā ‘‘sve jānissāmā’’ti sālayāva gatā honti, athassa taṁ uddharato uddhāre avahāro. Paṭicchannakāleyeva ‘‘etaṁ mama santaka’’nti sakasaññāya vā ‘‘gatā dāni te, chaṭṭitabhaṇḍaṁ ida’’nti paṁsukūlasaññāya vā gaṇhantassa pana bhaṇḍadeyyaṁ. Tesu dutiyatatiyadivase āgantvā vicinitvā adisvā dhuranikkhepaṁ katvā gatesupi gahitaṁ bhaṇḍadeyyameva. Pacchā ñatvā codiyamānassa adadato sāmikānaṁ dhuranikkhepe avahāro hoti. Kasmā? Yasmā tassa payogena tehi na diṭṭhaṁ. Yo pana tathārūpaṁ bhaṇḍaṁ yathāṭhāne ṭhitaṁyeva appaṭicchādetvā theyyacitto pādena akkamitvā kaddame vā vālukāya vā paveseti, tassa pavesitamatteyeva avahāro.",
  "tika-vin04t4:54": "Kusaṁ saṅkāmetvā pana avaharaṇaṁ kusāvahāro nāma. Sopi evaṁ veditabbo – yo bhikkhu vilīvamayaṁ vā tālapaṇṇamayaṁ vā katasaññāṇaṁ yaṁkiñci kusaṁ pātetvā cīvare bhājīyamāne attano koṭṭhāsassa samīpe ṭhitaṁ appagghataraṁ vā mahagghataraṁ vā samasamaṁ vā agghena parassa koṭṭhāsaṁ haritukāmo attano koṭṭhāse patitaṁ kusaṁ parassa koṭṭhāse pātetukāmatāya uddharati, rakkhati tāva. Parassa koṭṭhāse pātite rakkhateva. Yadā pana tasmiṁ patite parassa koṭṭhāsato parassa kusaṁ uddharati, uddhatamatte avahāro. Sace paṭhamataraṁ parakoṭṭhāsato parassa kusaṁ uddharati, attano koṭṭhāse pātetukāmatāya uddhāre rakkhati, pātanepi rakkhati, attano koṭṭhāsato pana attano kusaṁ uddharato uddhāreyeva rakkhati, taṁ uddharitvā parakoṭṭhāse pātentassa hatthato muttamatte avahāro. Ayaṁ kusāvahāro. Iti yaṁ vuttaṁ ‘‘ādiyeyyāti pañcavīsatiyā avahārānaṁ aññataravasena hareyyā’’ti, tassattho pakāsito hoti.",
  "tika-vin04t4:55": "Yathārūpeti yādise. Adinnādāneti adinnassa parasantakassa gahaṇe. Rājānotiidaṁ bimbisāraṁyeva sandhāya vuttaṁ, aññe pana tathā kareyyuṁ vā na kareyyuṁ vāti te nappamāṇaṁ. Haneyyuṁvāti hatthādīhi vā potheyyuṁ, satthena vā chindeyyuṁ. Bandheyyuṁ vāti rajjubandhanādīhi bandheyyuṁ vā. Pabbājeyyuṁ vāti nīhareyyuṁ vā. Corosi bālosi mūḷhosi thenosīti imehi vacanehi paribhāseyyuṁ. Kīdisassa pana adinnassa ādāne rājāno evaṁ karonti? Pādassa vā pādārahassa vā. Tathārūpaṁ bhikkhu adinnaṁ ādiyamānoti tādisaṁ bhikkhu porāṇakassa kahāpaṇassa pādaṁ vā pādārahaṁ vā bhaṇḍaṁ adinnaṁ bhūmiādīsu yattha katthaci ṭhitaṁ yaṁkiñci sajīvanijjīvaṁ vuttappakārānaṁ avahārānaṁ yena kenaci avahārena avaharanto pārājiko hoti, ko pana vādo tato atirekatarasminti.",
  "tika-vin04t4:56": "Rājagahe dhaniyattheraṁ ārabbha rañño dārūni adinnaṁ ādiyanavatthusmiṁ paññattaṁ, ‘‘gāmā vā araññā vā’’ti ayamettha anupaññatti, sādhāraṇapaññatti, sāṇattikaṁ, haraṇatthāya gamanādike pubbappayoge dukkaṭaṁ, āmasane dukkaṭaṁ, pārājikavatthuno phandāpane thullaccayaṁ. Ādiyantassa māsake vā ūnamāsake vā dukkaṭaṁ, atirekamāsake vā ūnapañcamāsake vā thullaccayaṁ, pañcamāsake vā atirekapañcamāsake vā pārājikaṁ. Sabbattha gahaṇakālavasena ca gahaṇadesavasena ca paribhogabhājanaparivattanādīhi ca parihīnāparihīnavasena vinicchayo veditabbo. Sakasaññissa, vissāsaggāhe, tāvakālike, petapariggahe, tiracchānagatapariggahe, paṁsukūlasaññissa, ummattakādīnañca anāpatti. Sīlavipatti, aññassa manussajātikassa vasena parapariggahitaṁ, parapariggahitasaññitā, garuparikkhāro, theyyacittaṁ, vuttappakārānaṁ avahārānaṁ vasena avaharaṇañcāti imānettha pañca aṅgāni. Adinnādānasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "tika-vin04t4:57": "Dutiyapārājikavaṇṇanā niṭṭhitā.",
  "tika-vin04t4:58": "3. Tatiyapārājikavaṇṇanā",
  "tika-vin04t4:59": "Tatiye sañciccāti saṁcetetvā saddhiṁ cetetvā. ‘‘Pāṇo’’tisaññāya saddhiṁyeva ‘‘vadhāmi na’’nti vadhakacetanāya cetetvā pakappetvā. Manussaviggahanti kalalato paṭṭhāya jīvamānakamanussajātikasarīraṁ. Jīvitāvoropeyyāti kalalakālepi tāpanamaddanehi vā bhesajjasampadānena vā tato vā uddhampi tadanurūpena upakkamena jīvitā viyojeyya. Imassa panatthassa āvibhāvatthaṁ pāṇo veditabbo, pāṇātipāto veditabbo, pāṇātipātī veditabbo, pāṇātipātassa payogo veditabbo. Tattha pāṇoti vohārato satto, paramatthato jīvitindriyaṁ. Pāṇātipātoti yāya cetanāya jīvitindriyupacchedakapayogaṁ samuṭṭhāpeti, sā cetanā. Pāṇātipātīti vuttacetanāya samaṅgipuggalo. Pāṇātipātassa payogoti pāṇātipātassa cha payogā sāhatthiko nissaggiyo āṇattiko thāvaro vijjāmayo iddhimayoti . Tattha sāhatthikoti sayaṁ mārentassa kāyena vā kāyappaṭibaddhena vā paharaṇaṁ. Nissaggiyoti dūre ṭhitaṁ māretukāmassa kāyena vā kāyappaṭibaddhena vā ususattiyantapāsāṇādīnaṁ nissajjanaṁ. Tattha ekeko uddissānuddissabhedato duvidho. Tattha uddissake yaṁ uddissa paharati, tasseva maraṇena kammabaddho. ‘‘Yo koci maratū’’ti evaṁ anuddissake pahārappaccayā yassa kassaci maraṇena kammabaddho. Ubhayatthāpi ca paharitamatte vā maratu, pacchā vā teneva rogena, paharitakkhaṇeyeva kammabaddho. Āṇattikoti ‘‘asukaṁ nāma mārehī’’ti aññaṁ āṇāpentassa āṇāpanaṁ.",
  "tika-vin04t4:60": "Tattha –",
  "tika-vin04t4:61": "Vatthu kālo ca okāso, āvudhaṁ iriyāpatho;",
  "tika-vin04t4:62": "Kriyāvisesoti ime, cha āṇatti niyāmakā.",
  "tika-vin04t4:63": "Tattha vatthūti puggalo. Yañhi puggalaṁ ‘‘mārehī’’ti āṇatto sace tameva māreti, āṇāpakassa āpatti. Atha aññaṁ māreti, taṁmaññamāno vā aññaṁ māreti, āṇāpako muccati. ‘‘Imaṁ mārehī’’ti āṇatte pana āṇāpakassa dukkaṭaṁ. Kāloti purebhattādikālo. Sace hi ‘‘purebhattaṁ mārehī’’ti āṇatto purebhattameva māreti, āṇāpakassa āpatti. Atha yaṁ purebhattaṁ niyāmitaṁ, tato pacchā vā pure vā māreti, āṇāpako muccati. Iminā nayena sabbattha vinicchayo veditabbo. Thāvaroti asaṁhārimena upakaraṇena māretukāmassa opātakkhaṇanaṁ apassenasaṁvidhānaṁ asiādīnaṁ upanikkhipanaṁ taḷākādīsu visasampayojanaṁ rūpūpahārotievamādi. Vuttanayeneva cetthāpi uddissānuddissabhedo veditabbo. Vijjāmayoti māraṇatthaṁ vijjāparijappanaṁ. Iddhimayoti kammavipākajāya iddhiyā payojanaṁ.",
  "tika-vin04t4:64": "Satthahārakaṁ vāssa pariyeseyyāti ettha haratīti hārakaṁ, kiṁ harati? Jīvitaṁ. Atha vā haritabbanti hārakaṁ, upanikkhipitabbanti attho. Satthañca taṁ hārakañcāti satthahārakaṁ. Assāti manussaviggahassa. Pariyeseyyāti yathā labhati, tathā kareyya, upanikkhipeyyāti attho. Etena thāvarapayogaṁ dasseti. Itarathā hi pariyiṭṭhimatteyeva pārājiko bhaveyya, na cetaṁ yuttaṁ. Padabhājane panassa byañjanaṁ anādiyitvā yaṁ ettha thāvarapayogasaṅgahitaṁ satthaṁ, tadeva dassetuṁ ‘‘asiṁ vā’’tiādi vuttaṁ. Maraṇavaṇṇaṁ vā saṁvaṇṇeyyāti vācāya vā tālapaṇṇādīsu likhitvā vā ‘‘yo evaṁ marati, so dhanaṁ vā labhatī’’tiādinā nayena maraṇe guṇaṁ pakāseyya. Etena yathā ‘‘adinnādāne ādiyeyyā’’ti vuttattā pariyāyakathāya muccati, nayidha, evaṁ ‘‘saṁvaṇṇeyyā’’ti vacanato pana idha pariyāyakathāyapi na muccatīti ayamattho veditabbo. Maraṇāya vā samādapeyyāti ‘‘satthaṁ vā āharā’’tiādinā (pārā. 172) nayena maraṇatthāya upāyaṁ gāhāpeyya. Etena āṇattikappayogaṁ dasseti. Ambho purisāti ālapanametaṁ. Kiṁ tuyhiminātiādi saṁvaṇṇanākāranidassanaṁ. Iti cittamanoti iti citto iti mano. ‘‘Mataṁ te jīvitā seyyo’’tiettha vuttamaraṇacitto maraṇamanoti attho. Ettha ca ‘‘mano’’tiidaṁ cittassa atthadīpanatthaṁ vuttaṁ. Tenevassa padabhājane ‘‘yaṁ cittaṁ taṁ mano’’ti (pārā. 172) āha. Cittasaṅkappoti vicittasaṅkappo. Etthāpi iti-saddo āharitabbo. ‘‘Saṅkappo’’ti ca saṁvidahanamattassetaṁ nāmaṁ, na vitakkasseva. Tañca saṁvidahanaṁ imasmiṁ atthe saññācetanādhippāyehi saṅgahaṁ gacchati, tasmā ‘‘iti cittasaṅkappo’’ti ‘‘mataṁ te jīvitā seyyo’’tiettha vuttamaraṇasaññī maraṇacetano maraṇādhippāyoti evamettha attho daṭṭhabbo. Padabhājanepi hi ayameva nayo dassito . Etena maraṇacittādīhi vinā ‘‘ekāhaṁ jīvitaṁ seyyo, vīriyamārabhato daḷha’’ntiādinā (dha. pa. 112) nayena dhammaṁ bhāsantassa saṁvaṇṇanā nāma na hotīti dasseti. Anekapariyāyenāti nānappakārena uccāvacena kāraṇena. Puna maraṇavaṇṇantiādi nigamanavacanaṁ. Pārājiko hotīti taṅkhaṇūpapannampi manussaviggahaṁ vuttanayena jīvitā voropento pārājiko hotīti.",
  "tika-vin04t4:65": "Vesāliyaṁ sambahule bhikkhū ārabbha aññamaññaṁ jīvitā voropanavatthusmiṁ paññattaṁ, ‘‘maraṇavaṇṇaṁ vā’’ti ayamettha anupaññatti, sādhāraṇapaññatti, sāṇattikaṁ, māraṇatthāya opātakkhaṇanādīsu dukkaṭaṁ, anodissa khate opāte yassa kassaci patanepi dukkaṭaṁ, yakkhapetatiracchānagatamanussaviggahānaṁ tiracchānagatassa ca dukkhuppattiyaṁ dukkaṭameva, manussajātikassa dukkhuppattiyaṁ thullaccayaṁ, tathā yakkhādīnaṁ maraṇe, tiracchānagatamaraṇe pana pācittiyaṁ, manussamaraṇe pārājikanti. Iminā nayena sabbattha payogabhedavasena āpattibhedo veditabbo. Asañcicca mārentassa ajānantassa namaraṇādhippāyassa ummattakādīnañca anāpatti. Tattha asañciccāti ‘‘iminā upakkamena imaṁ māremī’’ti acetetvā katena upakkamena musalussāpanavatthusmiṁ (pārā. 180 ādayo) viya pare matepi anāpatti. Ajānantassāti ‘‘iminā ayaṁ marissatī’’ti ajānantassa upakkamena visagatapiṇḍapātavatthusmiṁ (pārā. 181) viya pare matepi anāpatti. Namaraṇādhippāyassāti maraṇaṁ anicchantassa upakkamena bhesajjavatthusmiṁ (pārā. 187) viya pare matepi anāpatti. Evaṁ asañciccātiādīsu vinicchayo veditabbo. Sīlavipatti, manussajātikapāṇo, pāṇasaññitā, vadhakacittaṁ, upakkamo, tena maraṇanti imānettha pañca aṅgāni. Adinnādānasamauṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "tika-vin04t4:66": "Tatiyapārājikavaṇṇanā niṭṭhitā.",
  "tika-vin04t4:67": "4. Catutthapārājikavaṇṇanā",
  "tika-vin04t4:68": "Catutthe anabhijānanti sakasantāne anuppannattā attani atthibhāvaṁ ajānanto. Uttarimanussadhammanti uttarimanussānaṁ jhāyīnañceva ariyānañca dhammaṁ. Attupanāyikanti attani taṁ upaneti ‘‘mayi atthī’’ti samudācaranto, attānaṁ vā tattha upaneti ‘‘ahaṁ ettha sandissāmī’’ti samudācarantoti attupanāyiko, taṁ attupanāyikaṁ. Evaṁ katvā samudācareyyāti sambandho. Alamariyañāṇadassanantiettha mahaggatalokuttarapaññā jānanaṭṭhena ñāṇaṁ, cakkhunā ca diṭṭhamiva dhammaṁ paccakkhakaraṇato dassanatthena dassananti ñāṇadassanaṁ, ariyaṁ visuddhaṁ uttamaṁ ñāṇadassananti ariyañāṇadassanaṁ, alaṁ pariyattaṁ kilesaviddhaṁsanasamatthaṁ ariyañāṇadassanamettha jhānādibhede uttarimanussadhamme, alaṁ vā ariyañāṇadassanamassāti alamariyañāṇadassano, taṁ alamariyañāṇadassanaṁ. Samudācareyyāti vuttappakārametaṁ uttarimanussadhammaṁ attupanāyikaṁ katvā kāyena vā vācāya vā tadubhayena vā viññussa manussajātikassa āroceyya. Iti jānāmi iti passāmīti samudācaraṇākāradassanametaṁ, attupanāyikañhi katvā vinā aññāpadesena samudācaranto evaṁ samudācarati, tasmā yvāyaṁ padabhājane (pārā. 209) ‘‘paṭhamaṁ jhānaṁ samāpajjiṁ, samāpajjāmi, samāpanno’’tiādibhedo vutto, so sabbo idheva saṅgahaṁ gacchatīti veditabbo. ‘‘Iti jānāmi iti passāmī’’ti hi vadanto na yidaṁ vacanamattameva vadati, atha kho ‘‘iminā ca iminā ca kāraṇena ayaṁ dhammo mayi atthī’’ti dīpeti, ‘‘samāpajji’’ntiādīni ca vadantena hi samāpajjanādīhi kāraṇehi atthitā dīpitā hoti, tena vuttaṁ ‘‘yvāyaṁ padabhājane paṭhamaṁ jhānaṁ samāpajjiṁ, samāpajjāmi, samāpannotiādibhedo vutto, so sabbo idheva saṅgahaṁ gacchatī’’ti. Tato aparena samayenāti tato ārocitakālato aññatarasmiṁ kāle. Iti āpattipaṭijānanakāladassanametaṁ, ayaṁ pana ārocitakkhaṇeva āpattiṁ āpajjati. Āpattiṁ pana āpanno yasmā parena codito vā acodito vā paṭijānāti, tasmā ‘‘samanuggāhīyamāno vā asamanuggāhīyamāno vā’’ti vuttaṁ. Āpannoti ārocitakkhaṇeyeva pārājikaṁ āpanno. Visuddhāpekkhoti attano gihibhāvādikaṁ visuddhiṁ apekkhamāno icchamāno. Ayañhi yasmā pārājikaṁ āpanno, tasmā bhikkhubhāve ṭhatvā abhabbo jhānādīni adhigantuṁ, iccassa bhikkhubhāvo visuddhi nāma na hoti. Yasmā pana gihi vā upāsakārāmikasāmaṇerānaṁ vā aññataro hutvā dānādīhi saggamaggaṁ vā jhānādīhi mokkhamaggaṁ vā ārādhetuṁ bhabbo hoti, tasmāssa gihiādibhāvo visuddhi nāma hoti. Tena vuttaṁ ‘‘gihibhāvādikaṁ visuddhiṁ apekkhamāno’’ti. Evaṁ vadeyyāti evaṁ bhaṇeyya, kathaṁ? ‘‘Ajānamevaṁ, āvuso’’tiādiṁ. Tattha ajānanti ajānanto. Apassanti apassanto. Tucchaṁ musā vilapinti ahaṁ vacanatthavirahato tucchaṁ, vañcanādhippāyato musā vilapiṁ abhaṇinti vuttaṁ hoti. Aññatra adhimānāti yvāyaṁ tilakkhaṇaṁ āropetvā saṅkhāre sammasantassa āraddhavipassakassa apatte pattasaññitāsaṅkhāto adhimāno uppajjati, taṁ adhimānaṁ ṭhapetvā kevalaṁ pāpicchatāya yo samudācareyya, ayampi pārājiko hotīti attho.",
  "tika-vin04t4:69": "Vesāliyaṁ vaggumudātīriye bhikkhū ārabbha tesaṁ uttarimanussadhammārocanavatthusmiṁ paññattaṁ, ‘‘aññatra adhimānā’’ti ayamettha anupaññatti, sādhāraṇapaññatti, anāṇattikaṁ, ‘‘paṭhamaṁ jhānaṁ samāpajji’’ntiādinā nayena vuttappakāraṁ asantaṁ jhānādidhammaṁ ārocentassa sace yassa kassaci āroceti, so manussajātiko hoti, anantarameva ‘‘ayaṁ jhānalābhī’’ti vā ‘‘ariyo’’ti vā yena kenaci ākārena tamatthaṁ jānāti, pārājikaṁ. Sace na jānāti, thullaccayaṁ. Sace pana ‘‘yo te vihāre vasi, so bhikkhu paṭhamaṁ jhānaṁ samāpajjī’’tiādinā (pārā. 220) nayena aññāpadesena ārocentassa jānāti, thullaccayaṁ. Sace na jānāti, dukkaṭaṁ. Adhimānena ārocentassa, anullapanādhippāyassa, ummattakādīnañca anāpatti. Sīlavipatti, uttarimanussadhammassa attani asantatā, pāpicchatāya tassa ārocanaṁ, anaññāpadeso, yassa āroceti, tassa manussajātikatā, taṅkhaṇavijānananti imānettha pañca aṅgāni. Samuṭṭhānādīni adinnādāne vuttasadisānevāti.",
  "tika-vin04t4:70": "Catutthapārājikavaṇṇanā niṭṭhitā.",
  "tika-vin04t4:71": "Uddiṭṭhākho āyasmanto cattāro pārājikā dhammātiidaṁ idha uddiṭṭhapārājikaparidīpanameva. Samodhānetvā pana sabbāneva catuvīsati pārājikāni veditabbāni . Katamāni catuvīsati? Pāḷiyaṁ āgatāni tāva bhikkhūnaṁ cattāri bhikkhunīnaṁ asādhāraṇāni cattārīti aṭṭha, tāni ekādasannaṁ paṇḍakādīnaṁ abhabbabhāvasaṅkhātehi ekādasahi pārājikehi saddhiṁ ekūnavīsati, gihibhāvaṁ patthayamānāya bhikkhuniyā vibbhantabhāvapārājikena saddhiṁ vīsati, aparānipi lambī, mudupiṭṭhiko, parassa aṅgajātaṁ mukhena gaṇhāti, parassa aṅgajāte abhinisīdatīti imesaṁ catunnaṁ vasena ‘‘cattāri anulomapārājikānī’’ti vadanti, iti imāni ca cattāri, purimāni ca vīsatīti samodhānetvā sabbāneva catuvīsati pārājikāni veditabbāni. Na labhati bhikkhūhi saddhiṁ saṁvāsanti uposathādibhedaṁ saṁvāsaṁ bhikkhūhi saddhiṁ na labhati. Yathā pure, tathā pacchāti yathā pubbe gihikāle anupasampannakāle ca, pacchā pārājikaṁ āpannopi tatheva asaṁvāso hoti, natthi tassa bhikkhūhi saddhiṁ uposathādibhedo saṁvāsoti. Tatthāyasmante pucchāmīti tesu catūsu pārājikesu āyasmante ‘‘kaccittha parisuddhā’’ti pucchāmi. Kaccitthāti kacci ettha, etesu catūsu pārājikesu kacci parisuddhāti attho. Atha vā kaccittha parisuddhāti kacci parisuddhā attha, bhavathāti attho. Sesaṁ sabbattha uttānamevāti.",
  "tika-vin04t4:72": "Kaṅkhāvitaraṇiyā pātimokkhavaṇṇanāya",
  "tika-vin04t4:73": "Pārājikavaṇṇanā niṭṭhitā."
}