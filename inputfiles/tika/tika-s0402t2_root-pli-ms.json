{
  "tika-s0402t2:0": "3. Bālavaggavaṇṇanā",
  "tika-s0402t2:1": "22-24. Tatiyassa paṭhamadutiyatatiyāni uttānatthāneva.",
  "tika-s0402t2:2": "25. Catutthe netabboti aññato āharitvā bodhetabbo, ñāpetabboti attho.",
  "tika-s0402t2:3": "27. Chaṭṭhe no cepi paṭicchādetvā karontīti pāṇātipātādīni karonto sacepi appaṭicchādetvā karonti. Paṭicchannamevāti viññūhi garahitabbabhāvato paṭicchādanārahattā paṭicchannamevāti vuccati. Avīciādayo padesavisesā tatthūpapannā sattā ca nirayaggahaṇena gahitāti āha ‘‘nirayoti sahokāsakā khandhā’’ti. Tiracchānayoni nāma visuṁ padesaviseso natthīti āha ‘‘tiracchānayoniyaṁ khandhāva labbhantī’’ti.",
  "tika-s0402t2:4": "31. Dasame attho phalaṁ tadadhīnavuttitāya vaso etassāti atthavaso, hetūti āha ‘‘atthavaseti kāraṇānī’’ti. Araññavanapatthānīti araññalakkhaṇappattāni vanapatthāni. Vanapattha-saddo hi saṇḍabhūte rukkhasamūhepi vattatīti araññaggahaṇaṁ. Vanīyati vivekakāmehi bhajīyati, vanute vā te attasampattiyā vasanatthāya yācanto viya hotīti vanaṁ, patiṭṭhahanti ettha vivekakāmā yathādhippetavisesādhigamenāti patthaṁ, vanesu patthaṁ gahanaṭṭhāne senāsanaṁ vanapatthaṁ. Kiñcāpīti anujānanasambhāvanatthe nipāto. Kiṁ anujānāti? Nippariyāyato araññabhāvaṁ gāmato bahi araññanti. Tenāha ‘‘nippariyāyenā’’tiādi. Kiṁ sambhāveti? Āraññakaṅganipphādakattaṁ. Yañhi āraññakaṅganipphādakaṁ, taṁ visesato araññanti vattabbanti. Tenāha ‘‘yaṁ taṁ pañcadhanusatika’’ntiādi. Nikkhamitvā bahi indakhīlāti indakhīlato bahi nikkhamitvā, tato bahi paṭṭhāyāti attho. Bahi indakhīlāti vā yattha dve tīṇi indakhīlāni, tattha bahiddhā indakhīlato paṭṭhāya. Yattha taṁ natthi, tadarahaṭṭhānato paṭṭhāyāti vadanti. Gāmantanti gāmasamīpaṁ. Anupacāraṭṭhānanti niccakiccavasena na upacaritabbaṭṭhānaṁ. Tenāha ‘‘yattha na kasīyati na vapīyatī’’ti.",
  "tika-s0402t2:5": "Attano ca diṭṭhadhammasukhavihāranti etena satthā attano vivekābhiratiṁ pakāseti. Tattha diṭṭhadhammo nāma ayaṁ paccakkho attabhāvo, sukhavihāro nāma catunnaṁ iriyāpathavihārānaṁ phāsutā. Ekakassa hi araññe antamaso uccāravassāvakiccaṁ upādāya sabbe iriyāpathā phāsukā honti, tasmā diṭṭhadhamme sukhavihāraṁ diṭṭhadhammasukhavihāranti evaṁ vā ettha attho daṭṭhabbo.",
  "tika-s0402t2:6": "Pacchimañca janataṁ anukampamānoti kathaṁ araññavāsena pacchimā janatā anukampitā hoti? Saddhāpabbajitā hi kulaputtā bhagavato araññavāsaṁ disvā ‘‘bhagavāpi nāma araññasenāsanāni na muñcati, yassa nevatthi pariññātabbaṁ na pahātabbaṁ na bhāvetabbaṁ na sacchikātabbaṁ, kimaṅgaṁ pana maya’’nti cintetvā tattha vasitabbameva maññissanti, evaṁ khippameva dukkhassantakarā bhavissanti. Evaṁ pacchimā janatā anukampitā hoti. Etamatthaṁ dassento āha ‘‘pacchime mama sāvake anukampanto’’ti.",
  "tika-s0402t2:7": "32. Ekādasame vijjaṁ bhajantīti vijjābhāgiyā, vijjābhāge vijjākoṭṭhāse vattantītipi vijjābhāgiyā. Padaṁ pacchindatīti maggacittassa patiṭṭhaṁ upacchindati, maggacittaṁ patiṭṭhāpetuṁ na detīti attho. Ubbaṭṭetvāti samucchedavasena samūlaṁ uddharitvā. Aṭṭhasu ṭhānesūti buddhādīsu aṭṭhasu ṭhānesu. Rāgassa khayavirāgenāti rāgassa khayasaṅkhātena virāgena, rāgassa anuppattidhammatāpādanenāti vuttaṁ hoti.",
  "tika-s0402t2:8": "Bālavaggavaṇṇanā niṭṭhitā."
}