{
  "tika-abh02t2:0": "3. Dhātuvibhaṅgo",
  "tika-abh02t2:1": "1. Suttantabhājanīyavaṇṇanā",
  "tika-abh02t2:2": "172. Yadipi dhātusaṁyuttādīsu ‘‘dhātunānattaṁ vo, bhikkhave, desessāmi, katamañca, bhikkhave, dhātunānattaṁ? Cakkhudhātu…pe… manoviññāṇadhātū’’tiādinā (saṁ. ni. 2.85) aṭṭhārasa dhātuyo āgatā, tā pana abhidhamme ca āgatāti sādhāraṇattā aggahetvā suttantesveva āgate tayo dhātuchakke gahetvā suttantabhājanīyaṁ vibhattanti veditabbaṁ. Sabbā dhātuyoti aṭṭhārasapi. Suññe sabhāvamatte niruḷho dhātu-saddo daṭṭhabbo. Asamphuṭṭhadhātūti catūhi mahābhūtehi abyāpitabhāvoti attho.",
  "tika-abh02t2:3": "173.Pathavīdhātudvayanti aṭṭhakathāyaṁ paduddhāro kato, pāḷiyaṁ pana ‘‘dveya’’nti āgacchati, attho pana yathāvuttova. Dvayanti pana pāṭhe sati ayampi attho sambhavati. Dve avayavā etassāti dvayaṁ, pathavīdhātūnaṁ dvayaṁ pathavīdhātudvayaṁ, dvinnaṁ pathavīdhātūnaṁ samudāyoti attho. Dve eva vā avayavā samuditā dvayaṁ, pathavīdhātudvayanti. ‘‘Tattha katamā pathavīdhātu? Pathavīdhātudvayaṁ, esā pathavīdhātū’’ti saṅkhepena vissajjeti. Atthi ajjhattikā atthi bāhirāti ettha ajjhattikabāhira-saddā na ajjhattikaduke viya ajjhattikabāhirāyatanavācakā, nāpi ajjhattattike vuttehi ajjhattabahiddhā-saddehi samānatthā, indriyabaddhānindriyabaddhavācakā pana ete. Tena ‘‘sattasantānapariyāpannā’’tiādi vuttaṁ. Niyakajjhattāti ca na paccattaṁ attani jātataṁ sandhāya vuttaṁ, atha kho sabbasattasantānesu jātatanti daṭṭhabbaṁ. Ajjhattaṁ paccattanti vacanena hi sattasantānapariyāpannatāya ajjhattikabhāvaṁ dasseti, na pāṭipuggalikatāya. Sabhāvākāratoti āpādīhi visiṭṭhena attano eva sabhāvabhūtena gahetabbākārena.",
  "tika-abh02t2:4": "Kesākakkhaḷattalakkhaṇāti kakkhaḷatādhikatāya vuttā. Pāṭiyekko koṭṭhāsoti pathavīkoṭṭhāsamatto suññoti attho. Matthaluṅgaṁ aṭṭhimiñjaggahaṇena gahitanti idha visuṁ na vuttanti veditabbaṁ.",
  "tika-abh02t2:5": "Imināti ‘‘seyyathidaṁ kesā’’tiādinā. Kammaṁ katvāti payogaṁ vīriyaṁ āyūhanaṁ vā katvāti attho. Bhogakāmena kasiyādīsu viya arahattakāmena ca imasmiṁ manasikāre kammaṁ kattabbanti. Pubbapalibodhāti āvāsādayo dīghakesādike khuddakapalibodhe aparapalibodhāti apekkhitvā vuttā.",
  "tika-abh02t2:6": "Vaṇṇādīnaṁ pañcannaṁ vasena manasikāro dhātupaṭikūlavaṇṇamanasikārānaṁ sādhāraṇo pubbabhāgoti nibbattitadhātumanasikāraṁ dassetuṁ ‘‘avasāne evaṁ manasikāro pavattetabbo’’ti āha. Aññamaññaṁ ābhogapaccavekkhaṇarahitāti kāraṇassa ca phalassa ca abyāpāratāya dhātumattataṁ dasseti. Ābhogapaccavekkhaṇādīnampi evameva abyāpāratā daṭṭhabbā. Na hi tāni, tesañca kāraṇāni ābhujitvā paccavekkhitvā ca uppajjanti karonti cāti. Lakkhaṇavasenāti ‘‘kakkhaḷaṁ kharigata’’ntiādivacanaṁ sandhāya vuttaṁ.",
  "tika-abh02t2:7": "Vekantakaṁ ekā lohajāti. Nāganāsikalohaṁ lohasadisaṁ lohavijāti haliddivijāti viya. Tiputambādīhi missetvā kataṁ karaṇena nibbattattā kittimalohaṁ. Morakkhādīni evaṁnāmānevetāni. Sāmuddikamuttāti nidassanamattametaṁ, sabbāpi pana muttā muttā eva.",
  "tika-abh02t2:8": "174. Appetīti āpo, ābandhanavasena sesabhūtattayaṁ pāpuṇāti silesatīti attho. Yūsabhūtoti rasabhūto. Vakkahadayayakanapapphāsāni tementanti ettha yakanaṁ heṭṭhābhāgapūraṇena, itarāni tesaṁ upari thokaṁ thokaṁ paggharaṇena temeti. Heṭṭhā leḍḍukhaṇḍāni temayamāneti temakatemitabbānaṁ abyāpārasāmaññanidassanatthāyeva upamā daṭṭhabbā, na ṭhānasāmaññanidassanatthāya. Sannicitalohitena temetabbānaṁ kesañci heṭṭhā, kassaci upari ṭhitatañhi satipaṭṭhānavibhaṅge vakkhatīti, yakanassa heṭṭhābhāgo ‘‘ṭhitaṁ mayi lohita’’nti na jānāti, vakkādīni ‘‘amhe temayamānaṁ lohitaṁ ṭhita’’nti na jānantīti evaṁ yojanā kātabbā. Yathā pana bhesajjasikkhāpade niyamo atthi ‘‘yesaṁ maṁsaṁ kappati, tesaṁ khīra’’nti, evamidha natthi.",
  "tika-abh02t2:9": "175.Tejanavasenāti nisitabhāvena tikkhabhāvena. Sarīrassa pakatiṁ atikkamitvā uṇhabhāvo santāpo, sarīradahanavasena pavatto mahādāho paridāho. Ayametesaṁ viseso. Yena jīrīyatīti ekāhikādijararogena jīrīyatītipi attho yujjati. Satavāraṁ tāpetvā udake pakkhipitvā uddhaṭasappi satadhotasappīti vadanti. Rasasoṇitamedamaṁsanhāruaṭṭhiaṭṭhimiñjā rasādayo. Keci nhāruṁ apanetvā sukkaṁ sattamadhātuṁ avocunti. Pākatikoti khobhaṁ appatto sadā vijjamāno. Petaggi mukhato bahi niggatova idha gahito.",
  "tika-abh02t2:10": "176.Vāyanavasenāti savegagamanavasena, samudīraṇavasena vā.",
  "tika-abh02t2:11": "177.Iminā yasmiṁ ākāse…pe… taṁ kathitanti idaṁ kasiṇugghāṭimākāsassa akathitataṁ, ajaṭākāsassa ca kathitataṁ dassetuṁ vuttaṁ.",
  "tika-abh02t2:12": "179. Sukhadukkhānaṁ pharaṇabhāvo sarīraṭṭhakautussa sukhadukkhaphoṭṭhabbasamuṭṭhānapaccayabhāvena yathābalaṁ sarīrekadesasakalasarīrapharaṇasamatthatāya vutto, somanassadomanassānaṁ iṭṭhāniṭṭhacittajasamuṭṭhāpanena tatheva pharaṇasamatthatāya. Evaṁ etesaṁ sarīrapharaṇatāya ekassa ṭhānaṁ itaraṁ paharati, itarassa ca aññanti aññamaññena sappaṭipakkhataṁ dasseti, aññamaññapaṭipakkhaoḷārikappavatti eva vā etesaṁ pharaṇaṁ. Vatthārammaṇāni ca pabandhena pavattihetubhūtāni pharaṇaṭṭhānaṁ daṭṭhabbaṁ, ubhayavato ca puggalassa vasena ayaṁ sappaṭipakkhatā dassitā sukhadassanīyattā.",
  "tika-abh02t2:13": "181.Kilesakāmaṁ sandhāyāti ‘‘saṅkappo kāmo rāgo kāmo’’ti (mahāni. 1; cūḷani. ajitamāṇavapucchāniddesa 8) ettha vuttaṁ saṅkappaṁ sandhāyāti adhippāyo. Sopi hi vibādhati upatāpeti cāti kilesasanthavasambhavato kilesakāmo vibhatto kilesavatthusambhavato vā. Kāmapaṭisaṁyuttāti kāmarāgasaṅkhātena kāmena sampayuttā, kāmapaṭibaddhā vā. Aññesu ca kāmapaṭisaṁyuttadhammesu vijjamānesu vitakkeyeva kāmopapado dhātusaddo niruḷho veditabbo vitakkassa kāmappasaṅgappavattiyā sātisayattā. Esa nayo byāpādadhātuādīsu. Parassa attano ca dukkhāyanaṁ vihiṁsā. Vihiṁsantīti hantuṁ icchanti.",
  "tika-abh02t2:14": "182. Ubhayattha uppannopi abhijjhāsaṁyogena kammapathajananato anabhijjhākammapathabhindanato ca kāmavitakko ‘‘kammapathabhedo’’ti vutto . Byāpādo panāti byāpādavacanena byāpādavitakkaṁ dasseti. So hi byāpādadhātūti. Tathā vihiṁsāya vihiṁsādhātuyā ca byāpādavasena yathāsambhavaṁ pāṇātipātādivasena ca kammapathabhedo yojetabbo. Etthāti dvīsu tikesu. Sabbakāmāvacarasabbakusalasaṅgāhakehi itare dve dve saṅgahetvā kathanaṁ sabbasaṅgāhikakathā. Etthāti pana etasmiṁ chakketi vuccamāne kāmadhātuvacanena kāmāvacarānaṁ nekkhammadhātuādīnañca gahaṇaṁ āpajjati.",
  "tika-abh02t2:15": "Labhāpetabbāti cakkhudhātādibhāvaṁ labhamānā dhammā nīharitvā dassanena labhāpetabbā. Carati etthāti cāro, kiṁ carati? Sammasanaṁ, sammasanassa cāro sammasanacāro, tebhūmakadhammānaṁ adhivacanaṁ.",
  "tika-abh02t2:16": "Suttantabhājanīyavaṇṇanā niṭṭhitā.",
  "tika-abh02t2:17": "2. Abhidhammabhājanīyavaṇṇanā",
  "tika-abh02t2:18": "183.Cakkhussāti visesakāraṇaṁ asādhāraṇasāmibhāvena niddiṭṭhaṁ. Tañhi puggalantarāsādhāraṇaṁ nīlādisabbarūpasādhāraṇañca. Vidahatīti evaṁ evañca tayā pavattitabbanti viniyujjamānaṁ viya uppādetīti attho. Vidahatīti ca dhātuattho eva visiṭṭho upasaggena dīpitoti vināpi upasaggena dhātūti eso saddo tamatthaṁ vadatīti daṭṭhabbo. Kattukammabhāvakaraṇaadhikaraṇesu dhātupadasiddhi hotīti pañcapi ete atthā vuttā. Suvaṇṇarajatādidhātuyo suvaṇṇādīnaṁ bījabhūtā selādayo.",
  "tika-abh02t2:19": "Attano sabhāvaṁ dhārentīti dhātuyoti etthāpi dhātīti dhātūti padasiddhi veditabbā. Dhātu-saddo eva hi dhāraṇatthopi hotīti. Kattuatthopi cāyaṁ purimena asadisoti nissattasabhāvamattadhāraṇañca dhātu-saddassa padhāno atthoti visuṁ vutto. Dhātuyo viya dhātuyoti ettha sīha-saddo viya kesarimhi niruḷho purisesu, selāvayavesu niruḷho dhātu-saddo ca cakkhādīsu upacarito daṭṭhabbo. Ñāṇañca ñeyyañca ñāṇañeyyāni, tesaṁ avayavā tappabhedabhūtā dhātuyo ñāṇañeyyāvayavā. Tattha ñāṇappabhedā dhammadhātuekadeso, ñeyyappabhedā aṭṭhārasāpīti ñāṇañeyyāvayavamattā dhātuyo honti. Atha vā ñāṇena ñātabbo sabhāvo dhātusaddena vuccamāno aviparītato ñāṇañeyyo, na diṭṭhiādīhi viparītaggāhakehi ñeyyoti attho. Tassa ñāṇañeyyassa avayavā cakkhādayo. Visabhāgalakkhaṇāvayavesu rasādīsu niruḷho dhātu-saddo tādisesu aññāvayavesu cakkhādīsu upacarito daṭṭhabbo, rasādīsu viya vā cakkhādīsu niruḷhova. Nijjīvamattassetaṁ adhivacananti etena nijjīvamattapadatthe dhātu-saddassa niruḷhataṁ dasseti. Cha dhātuyo etassāti chadhātuyo, yo loke ‘‘puriso’’ti dhammasamudāyo vuccati, so chadhāturo channaṁ pathavīādīnaṁ nijjīvamattasabhāvānaṁ samudāyamatto, na ettha jīvo puriso vā atthīti attho.",
  "tika-abh02t2:20": "Cakkhādīnaṁ kamo pubbe vuttoti idha ekekasmiṁ tike tiṇṇaṁ tiṇṇaṁ dhātūnaṁ kamaṁ dassento āha ‘‘hetuphalānupubbavavatthānavasenā’’ti. Hetuphalānaṁ anupubbavavatthānaṁ hetuphalabhāvova. Tattha hetūti paccayo adhippeto. Phalanti paccayuppannanti āha ‘‘cakkhudhātū’’tiādi. Manodhātudhammadhātūnañca manoviññāṇassa hetubhāvo yathāsambhavaṁ yojetabbo, dvārabhūtamanovasena vā tassā manodhātuyā.",
  "tika-abh02t2:21": "Sabbāsaṁ vasenāti yathāvuttānaṁ ābhādhātuādīnaṁ pañcatiṁsāya dhātūnaṁ vasena. Aparamatthasabhāvassa paramatthasabhāvesu na kadāci antogadhatā atthīti āha ‘‘sabhāvato vijjamānāna’’nti. Candābhāsūriyābhādikā vaṇṇanibhā evāti āha ‘‘rūpadhātuyeva hi ābhādhātū’’ti. Rūpādipaṭibaddhāti rāgavatthubhāvena gahetabbākāro subhanimittanti sandhāya ‘‘rūpādayovā’’ti avatvā paṭibaddhavacanaṁ āha. Asatipi rāgavatthubhāve ‘‘kusalavipākārammaṇā subhā dhātū’’ti dutiyo vikappo vutto. Vihiṁsādhātu cetanā, paraviheṭhanachando vā. Avihiṁsā karuṇā.",
  "tika-abh02t2:22": "Ubhopīti dhammadhātumanoviññāṇadhātuyo. Hīnādīsu purimanayena hīḷitā cakkhādayo hīnā, sambhāvitā paṇītā, nātihīḷitā nātisambhāvitā majjhimāti khandhavibhaṅge āgatahīnadukatoyeva nīharitvā majjhimā dhātu vuttāti veditabbā. Viññāṇadhātu yadipi chaviññāṇadhātuvasena vibhattā, tathāpi ‘‘viññāṇadhātuggahaṇena tassā purecārikapacchācārikattā manodhātu gahitāva hotī’’ti vuttattā āha ‘‘viññāṇadhātu…pe… sattaviññāṇasaṅkhepoyevā’’ti. Anekesaṁ cakkhudhātuādīnaṁ, tāsu ca ekekissā nānappakāratāya nānādhātūnaṁ vasena anekadhātunānādhātuloko vuttoti āha ‘‘aṭṭhārasadhātuppabhedamattamevā’’ti.",
  "tika-abh02t2:23": "‘‘Cakkhusotaghānajivhākāyamanomanoviññāṇadhātubhedenā’’ti aṭṭhakathāyaṁ likhitaṁ. Tattha na cakkhādīnaṁ kevalena dhātu-saddena sambandho adhippeto vijānanasabhāvassa pabhedavacanato. Viññāṇadhātu-saddena sambandhe kariyamāne dve manogahaṇāni na kattabbāni. Na hi dve manoviññāṇadhātuyo atthīti. ‘‘Cakkhu…pe… kāyamanoviññāṇamanodhātū’’ti vā vattabbaṁ atulyayoge dvandasamāsābhāvato. Ayaṁ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti.",
  "tika-abh02t2:24": "Khandhāyatanadesanā saṅkhepadesanā, indriyadesanā vitthāradesanāti tadubhayaṁ apekkhitvā nātisaṅkhepavitthārā dhātudesanā. Atha vā suttantabhājanīye vuttadhātudesanā atisaṅkhepadesanā, ābhādhātuādīnaṁ anekadhātunānādhātuantānaṁ vasena desetabbā ativitthāradesanāti tadubhayaṁ apekkhitvā ayaṁ ‘‘nātisaṅkhepavitthārā’’ti.",
  "tika-abh02t2:25": "Bherītalaṁ viya cakkhudhātu saddassa viya viññāṇassa nissayabhāvato. Etāhi ca upamāhi nijjīvānaṁ bherītaladaṇḍādīnaṁ samāyoge nijjīvānaṁ saddādīnaṁ viya nijjīvānaṁ cakkhurūpādīnaṁ samāyoge nijjīvānaṁ cakkhuviññāṇādīnaṁ pavattīti kāraṇaphalānaṁ dhātumattattā kārakavedakabhāvavirahaṁ dasseti.",
  "tika-abh02t2:26": "Purecarānucarā viyāti nijjīvassa kassaci keci nijjīvā purecarānucarā viyāti attho. Manodhātuyeva vā attano khaṇaṁ anativattantī attano khaṇaṁ anativattantānaṁyeva cakkhuviññāṇādīnaṁ avijjamānepi purecarānucarabhāve pubbakālāparakālatāya purecarānucarā viya daṭṭhabbāti attho. Sallamiva sūlamiva tividhadukkhatāsamāyogato daṭṭhabbo. Āsāyeva dukkhaṁ āsādukkhaṁ, āsāvighātaṁ dukkhaṁ vā. Saññā hi abhūtaṁ dukkhadukkhampi subhādito sañjānantī taṁ āsaṁ tassā ca vighātaṁ āsīsitasubhādiasiddhiyā janetīti. Kammappadhānā saṅkhārāti ‘‘paṭisandhiyaṁ pakkhipanato’’tiādimāha. Jātidukkhānubandhanatoti attanā nibbattiyamānena jātidukkhena anubandhattā. Bhavapaccayā jāti hi jātidukkhanti. Padumaṁ viya dissamānaṁ khuracakkaṁ viya rūpampi itthiyādibhāvena dissamānaṁ nānāvidhupaddavaṁ janeti. Sabbe anatthā rāgādayo jātiādayo ca visabhūtā asantā sappaṭibhayā cāti tappaṭipakkhabhūtattā amatādito daṭṭhabbā.",
  "tika-abh02t2:27": "Muñcitvāpi aññaṁ gahetvāvāti etena makkaṭassa gahitaṁ sākhaṁ muñcitvāpi ākāse ṭhātuṁ asamatthatā viya gahitārammaṇaṁ muñcitvāpi aññaṁ aggahetvā pavattituṁ asamatthatāya makkaṭasamānataṁ dasseti. Aṭṭhivedhaviddhopi damathaṁ anupagacchanto duṭṭhasso assakhaḷuṅko. Raṅgagato naṭo raṅganaṭo.",
  "tika-abh02t2:28": "184.Cakkhuñca paṭicca rūpe cātiādinā dvārārammaṇesu ekavacanabahuvacananiddesā ekanānāsantānagatānaṁ ekasantānagataviññāṇapaccayabhāvato ekanānājātikattā ca.",
  "tika-abh02t2:29": "Sabbadhammesūti ettha sabba-saddo adhikāravasena yathāvuttaviññāṇasaṅkhāte ārammaṇasaṅkhāte vā padesasabbasmiṁ tiṭṭhatīti daṭṭhabbo. Manoviññāṇadhātuniddese ‘‘cakkhuviññāṇadhātuyā uppajjitvā niruddhasamanantarā uppajjati manodhātu, manodhātuyāpi uppajjitvā niruddhasamanantarā uppajjati citta’’nti cakkhuviññāṇadhātānantaraṁ manodhātu viya manodhātānantarampi uppajjati cittanti yāva aññā manodhātu uppajjissati, tāva pavattaṁ sabbaṁ cittaṁ ekattena gahetvā vuttanti evampi attho labbhati. Evañhi sati manoviññāṇadhātānantaraṁ uppannāya manodhātuyā manoviññāṇadhātubhāvappasaṅgo na hotiyeva. Pañcaviññāṇadhātumanodhātukkamanidassanañhi tabbidhurasabhāvena uppattiṭṭhānena ca paricchinnassa cittassa manoviññāṇadhātubhāvadassanatthaṁ, na anantaruppattimattenāti tabbidhurasabhāve ekattaṁ upanetvā dassanaṁ yujjati. Anupanītepi ekatte tabbidhurasabhāve ekasmiṁ dassite sāmaññavasena aññampi sabbaṁ taṁ sabhāvaṁ dassitaṁ hotīti daṭṭhabbaṁ. Pi-saddena manoviññāṇadhātusampiṇḍane ca sati ‘‘manoviññāṇadhātuyāpi samanantarā uppajjati cittaṁ…pe… tajjā manoviññāṇadhātū’’ti manoviññāṇadhātuggahaṇena bhavaṅgānantaraṁ uppannaṁ manodhātucittaṁ nivattitaṁ hotīti ce? Na, tassā manoviññāṇadhātubhāvāsiddhito. Na hi yaṁ codīyati, tadeva parihārāya hotīti.",
  "tika-abh02t2:30": "Manodhātuyāpi manoviññāṇadhātuyāpīti manadvayavacanena dvinnaṁ aññamaññavidhurasabhāvatā dassitāti teneva manodhātāvajjanassa manoviññāṇadhātubhāvo nivattitoti daṭṭhabbo. Vutto hi tassa manoviññāṇadhātuvidhuro manodhātusabhāvo ‘‘sabbadhammesu vā pana paṭhamasamannāhāro uppajjatī’’tiādinā. Sā sabbāpīti etaṁ mukhamattanidassanaṁ. Na hi javanapariyosānā eva manoviññāṇadhātu, tadārammaṇādīnipi pana hontiyevāti. Evaṁ pañcaviññāṇadhātumanodhātuvisiṭṭhasabhāvavasena sabbaṁ manoviññāṇadhātuṁ dassetvā puna manodvāravasena sātisayaṁ javanamanoviññāṇadhātuṁ dassento ‘‘manañca paṭiccā’’tiādimāha. Yadi pana channaṁ dvārānaṁ vasena javanāvasānāneva cittāni idha ‘‘manoviññāṇadhātū’’ti dassitānīti ayamattho gayheyya, cutipaṭisandhibhavaṅgānaṁ aggahitattā sāvasesā desanā āpajjati, tasmā yathāvuttena nayena attho veditabbo. Chadvārikacittehi vā samānalakkhaṇāni aññānipi ‘‘manoviññāṇadhātū’’ti dassitānīti veditabbāni.",
  "tika-abh02t2:31": "Paṭiccāti āgataṭṭhāneti ettha ‘‘mano ca nesaṁ gocaravisayaṁ paccanubhotī’’tiādīsu (ma. ni. 1.455) visuṁ kātuṁ yuttaṁ, idha pana ‘‘cakkhuñca paṭiccā’’tiādīsu ca-saddena sampiṇḍetvā āvajjanassapi cakkhādisannissitatākaraṇaṁ viya manañca paṭiccāti āgataṭṭhāne manodvārasaṅkhātabhavaṅgasannissitameva āvajjanaṁ kātabbanti adhippāyo.",
  "tika-abh02t2:32": "Abhidhammabhājanīyavaṇṇanā niṭṭhitā.",
  "tika-abh02t2:33": "3. Pañhapucchakavaṇṇanā",
  "tika-abh02t2:34": "Pañhapucchakaṁ heṭṭhā vuttanayattā uttānamevāti.",
  "tika-abh02t2:35": "Pañhapucchakavaṇṇanā niṭṭhitā.",
  "tika-abh02t2:36": "Dhātuvibhaṅgavaṇṇanā niṭṭhitā."
}