{
  "tika-s0303t2:0": "3. Diṭṭhisaṁyuttaṁ",
  "tika-s0303t2:1": "1. Sotāpattivaggo",
  "tika-s0303t2:2": "1. Vātasuttavaṇṇanā",
  "tika-s0303t2:3": "206.Naete vātāti ye ime rukkhasākhādibhañjanakarā, ete sattakāyattā vātā nāma na honti. Te hi niccā dhuvā sassatā. Tenāha ‘‘vāto panā’’tiādi. Tena sattasu kāyesu catutthaṁ kāyamāha. Rukkhasākhādibhañjanako eso vātaleso nāma, vātasadisoti attho. Esikatthambho viyāti iminā niccalabhāvameva dasseti, pabbatakūṭaṁ viyāti iminā pana sassatisamaṁvāpi. Ayañhi vāyu kāyassa niccataṁ abhinivissa ṭhito ‘‘mā ca aniccatā paro hotū’’ti na vātā vāyantīti bādhati. Esa nayo nadiyo sandantītiādīsu. Udakaṁ panāti dutiyaṁ kāyaṁ sandhāyāha. Gabbho pana na nikkhamati kūṭaṭṭhādibhāveneva tassa labbhanato. Neva te udenti yathā vātā, evaṁ tiṭṭhanato lokassa pana tathā matimattanti adhippāyo.",
  "tika-s0303t2:4": "Vātasuttavaṇṇanā niṭṭhitā.",
  "tika-s0303t2:5": "2-4. Etaṁmamasuttādivaṇṇanā",
  "tika-s0303t2:6": "207-209.Diṭṭhaṁ rūpāyatanaṁ cakkhunā daṭṭhabbato. Sutaṁ saddāyatanaṁ sotena sotabbato. Mutaṁ gandhāyatanādi tividhaṁ sampattagāhīhi ghānādīhi patvā gahetabbato. Avasesāni cakkhādīni sattāyatanāni viññātaṁ nāma kevalaṁ manoviññāṇena vijānitabbato. Pattanti anuppattaṁ, yaṁ kiñci pāpuṇitabbaṁ pariyesitvā gavesitvā sampattanti anuppattaṁ. Pariyesitanti pariyiṭṭhaṁ. Cittena anusañcaritanti manasā cintitaṁ. ‘‘Pattaṁ pariyesita’’nti etasmiṁ padadvaye catukkaṁ sambhavatīti taṁ dassetvā tassa vasena pattapariyesitapadāni, tato manasā anuvicaritañca nīharitvā dassetuṁ ‘‘lokasmiṁ hī’’tiādi vuttaṁ. Tattha pariyesitvā pattaṁ nāma pariyesanāya pariggāhabhāvato. Pariyesitaṁ nāma kevalaṁ pariyesitamevāti katvā pariyesitvā pattassa manussānuvicaritassa vuttattā. Paṭhamavikappe saṅkaro atthīti asaṅkarato ca dassetuṁ ‘‘atha vā’’tiādi vuttaṁ. Sabbanti viññātādi. Tañhi manoviññāṇena gahitattā manasā anuvicaritaṁ nāma na diṭṭhaṁ sutaṁ mutaṁ.",
  "tika-s0303t2:7": "Etaṁmamasuttādivaṇṇanā niṭṭhitā.",
  "tika-s0303t2:8": "5. Natthidinnasuttavaṇṇanā",
  "tika-s0303t2:9": "210.Dinnanti deyyadhammasīsena dānaṁ vuttanti āha ‘‘dinnassa phalābhāvaṁ sandhāyā’’ti, dinnaṁ pana annādivatthuṁ kathaṁ paṭikkhipanti. Esa nayo ‘‘yiṭṭhaṁ huta’’nti etthāpi. Mahāyāgoti sabbasādhāraṇaṁ mahādānaṁ. Paheṇakasakkāroti pāhunakānaṁ kātabbasakkāro. Phalanti ānisaṁsaphalaṁ nissandaphalañca. Vipākoti sadisaphalaṁ. Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti. Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti. Tattha kāraṇamāha – ‘‘sabbe tattha tattheva ucchijjantī’’ti. Ime sattā yattha yattha bhave yoniādīsu ca ṭhitā, tattha tattheva ucchijjanti nirudayavināsavasena nassanti. Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena ‘‘natthi mātā, natthi pitā’’ti vadanti, na mātāpitūnaṁ, nāpi tesu idāni kariyamānasakkārāsakkārānaṁ abhāvavasena tesaṁ lokapaccakkhattā. Pubbuḷakassa viya imesaṁ sattānaṁ uppādo nāma kevalo, na bhavato cavitvā āgamanapubbakoti dassanatthaṁ ‘‘natthi sattā opapātikā’’ti vuttanti āha – ‘‘cavitvā uppajjanakasattā nāma natthī’’ti. Samaṇena nāma yāthāvato jānantena kassaci akathetvā saññatena bhavitabbaṁ, aññathā āhopurisikā nāma siyā. Kiñhi paro parassa karissati, tathā ca attano sampādanassa kassaci avassayo eva na siyā tattha tattheva ucchijjanatoti āha ‘‘ye imañca…pe… pavedentī’’ti.",
  "tika-s0303t2:10": "Catūsu mahābhūtesu niyuttoti cātumahābhūtiko. Yathā pana mattikāya nibbattaṁ bhājanaṁ mattikāmayaṁ, evamayaṁ catūhi mahābhūtehi nibbattoti āha ‘‘catumahābhūtamayo’’ti. Ajjhattikā pathavīdhātūti sattasantānagatā pathavīdhātu. Bāhiraṁ pathavīdhātunti bahiddhā mahāpathaviṁ. Anuyātīti tassa anurūpabhāvena yāti upeti. Upagacchatīti pubbe bāhirapathavīkāyato tadekadesabhūtā pathavī āgantvā ajjhattikabhāvappattiyā sattabhāvena saṇṭhitā idāni ghaṭādipathavī viya tameva bāhirapathavīkāyaṁ upeti upagacchati, sabbaso tena nibbisesataṁ ekībhāvameva gacchatīti attho. Āpādīsupi eseva nayoti ettha pajjunnena mahāsamuddato gahitaāpo viya vassodakabhāvena punapi mahāsamuddaṁ, sūriyaraṁsito gahitaindaggisaṅkhātatejo viya punapi sūriyaraṁsiṁ, mahāvāyukhandhato niggatamahāvāyo viya tameva vāyukhandhaṁ upeti upagacchatīti diṭṭhigatiko sayameva attano vādaṁ bhindati. Ummattakapacchisadisañhi diṭṭhigatikadassanaṁ. Manacchaṭṭhāni indriyāni ākāsaṁ pakkhandanti tesaṁ visayabhāvā visayāpīti vadati. Visayiggahaṇena hi visayā gahitā eva hontīti. Guṇāguṇapadānīti guṇadosakoṭṭhāsā. Sarīrameva padānīti adhippetaṁ sarīrena taṁtaṁkiriyāya pajjitabbato. Dabbanti muyhantīti dattū, mūḷhapuggalā. Tehi dattūhi bālamanussehi paññattaṁ.",
  "tika-s0303t2:11": "Natthidinnasuttavaṇṇanā niṭṭhitā.",
  "tika-s0303t2:12": "6. Karotosuttavaṇṇanā",
  "tika-s0303t2:13": "211.Sahatthā karontassāti sahatthena karontassa. Nissaggiyathāvarādayopi idha sahatthakaraṇeneva saṅgahitā. Hatthādīnīti hatthapādakaṇṇanāsādīni. Pacanaṁ dahanaṁ vibādhananti āha ‘‘daṇḍena pīḷentassā’’ti. Papañcasūdaniyaṁ ‘‘tajjentassa cā’’ti attho vutto, idha pana sumaṅgalavilāsiniyaṁ viya tajjanaṁ paribhāsanaṁ daṇḍeneva saṅgahetvā ‘‘daṇḍena pīḷentassa’’icceva vuttaṁ. Sokaṁ sayaṁ karontassāti parassa sokakāraṇaṁ sayaṁ karontassa, sokaṁ vā uppādentassa. Parehi attano vacanakarehi. Sayampi phandatoti parassa vibādhanappayogena sayampi phandato. Atipātayatoti padaṁ suddhakattuatthe hetukattuatthe ca vattatīti āha – ‘‘hanantassapi hanāpentassapī’’ti. Kāraṇavasenāti kārāpanavasena.",
  "tika-s0303t2:14": "Gharassa bhitti anto ca bahi ca sandhitā hutvā ṭhitāva gharasandhi. Kiñcipi asesetvā niravaseso lopo nillopo. Ekāgāre niyutto vilopo ekāgāriko. Parito sabbaso panthe hananaṁ paripantho. Pāpaṁ na karīyati pubbe asato uppādetuṁ asakkuṇeyyattā, tasmā natthi pāpaṁ. Yadi evaṁ kathaṁ sattā pāpe pavattantīti āha ‘‘sattā pana karomāti evaṁsaññino hontī’’ti evaṁ kirassa hoti imesañhi sattānaṁ hiṁsādikiriyā na attānaṁ phusati tassa niccatāya nibbikārattā, sarīraṁ pana acetanaṁ kaṭṭhakaliṅgarūpamaṁ, tasmiṁ vikopitepi na kiñci pāpanti. Khuranemināti nisitakhuramayaneminā, khurasadisanemināti attho.",
  "tika-s0303t2:15": "Gaṅgāya dakkhiṇā disā appatirūpadeso, uttaradisā patirūpadesoti adhippāyena ‘‘dakkhiṇañcepī’’tiādi vuttanti āha ‘‘dakkhiṇatīre manussā kakkhaḷā’’tiādi. Mahāyāganti mahāvijitayaññasadisaṁ mahāyāgaṁ. Uposathakammenāti uposathakammena ca. Ca-saddo hettha luttaniddiṭṭho. Damasaddo hi indriyasaṁvarassa uposathasīlassa ca vācako idhādhippeto. Keci pana ‘‘uposathakammenā’’ti idaṁ indriyadamanassa visesanaṁ, tasmā ‘‘uposathakammabhūtena indriyadamenā’’ti atthaṁ vadanti. Sīlasaṁyamenāti sīlasaṁvarena. Saccavacanenāti saccavācāya. Tassā visuṁ vacanaṁ loke garutarapuññasammatabhāvato. Yathā hi pāpadhammesu musāvādo garu, evaṁ puññadhammesu saccavācā. Tenāha bhagavā – ‘‘ekaṁ dhammaṁ atītassā’’tiādi (itivu. 25). Pavattīti yo karotīti vuccati, tassa santāne phalassa nibbattiyā paccayabhāvena pavatti. Sabbathāti ‘‘karoto’’tiādinā vuttena sabbappakārena kiriyameva paṭikkhipanti.",
  "tika-s0303t2:16": "Karotosuttavaṇṇanā niṭṭhitā.",
  "tika-s0303t2:17": "7. Hetusuttavaṇṇanā",
  "tika-s0303t2:18": "212.Ubhayenāti hetupaccayapaṭisedhavacanena. Saṁkilesapaccayanti saṁkilisanassa malīnabhāvassa kāraṇaṁ. Visuddhipaccayanti saṁkilesato visuddhiyā vodānassa kāraṇaṁ. Natthi balanti sattānaṁ diṭṭhadhammikasamparāyikanibbānasampattiāvahaṁ balaṁ nāma kiñci natthi. Tenāha ‘‘yamhī’’tiādi. Nidassanamattañcetaṁ, saṁkilesikampi cāyaṁ paṭikkhipateva. Aññamaññavevacanānīti tassā tassā kiriyāya ussannaṭṭhena balaṁ, sūravīrabhāvāvahaṭṭhena vīriyaṁ, tameva daḷhaggāhabhāvato porisaṁ dhuraṁ vahantena pavattetabbato purisathāmo, paraṁ paraṁ ṭhānaṁ akkamanappavattiyā purisaparakkamoti vuttoti veditabbaṁ.",
  "tika-s0303t2:19": "Satvayogato, rūpādīsu vā sattatāya sattā, pāṇanato assāsanapassāsanavasena pavattiyā pāṇā, te pana so ekindriyādivasena vibhajitvā vadatīti āha ‘‘ekindriyo’’tiādi. Aṇḍakosādīsu bhavanato bhūtāti vuccantīti āha ‘‘aṇḍa…pe… vadantī’’ti. Jīvanato pāṇaṁ dhārentā viya vaḍḍhanato jīvāti sāliyavādike vadanti. Natthi etesaṁ saṁkilesavisuddhīsu vasoti avasā. Natthi tesaṁ balaṁ vīriyanti abalā avīriyā. Niyatatāti acchejjasuttāvutābhejjamaṇino viya niyatappavattitāya gatijātibandhāpavaggavasena niyamo. Tattha tattha gamananti channaṁ abhijātīnaṁ vasena tāsu tāsu gatīsu upagamanaṁ. Samavāyena samāgamo saṅgati. Sabhāvoyevāti yathā kaṇṭakassa tikkhatā, kapitthaphalānaṁ parimaṇḍalatā , migapakkhīnaṁ vicittākāratā, evaṁ sabbassapi lokassa hetupaccayehi vinā tathā tathā pariṇāmo, ayaṁ sabhāvo eva akittimo eva. Tenāha ‘‘yena hī’’tiādi. Chaḷabhijātiyo parato vitthārīyanti. Sukhañca dukkhañca paṭisaṁvedentīti vadantā adukkhamasukhabhūbhiṁ sabbena sabbaṁ na jānantīti ulliṅgento ‘‘aññā sukhadukkhabhūmi natthīti dassentī’’ti āha.",
  "tika-s0303t2:20": "Hetusuttavaṇṇanā niṭṭhitā.",
  "tika-s0303t2:21": "8-10. Mahādiṭṭhisuttādivaṇṇanā",
  "tika-s0303t2:22": "213-215.Akatāti samena vā visamena vā kenaci hetunā na katā eva. Kenaci kataṁ karaṇaṁ vidhānaṁ natthi etesanti akatavidhānā. Padadvayenapi loke kenaci hetupaccayena nesaṁ abhinibbattitābhāvaṁ dasseti. Iddhiyāpi na nimmitāti kassaci iddhimato devassa brahmuno vā iddhiyāpi na nimmitā. Animmitāti vā kassaci animmāpakā. Ajanakāti etena pathavīkāyādīnaṁ rūpādijanakabhāvaṁ paṭikkhipati. Rūpasaddādayo hi pathavīkāyādīhi appaṭibaddhavuttikāti tassa laddhi. Yathā pabbatakūṭaṁ kenaci anibbattitaṁ kassaci ca anibbattakaṁ, evametepīti āha ‘‘kūṭaṭṭhā’’ti. Yamidaṁ ‘‘bījādito aṅkurādi jāyatī’’ti vuccati, tañca vijjamānameva tato nikkhamati, nāvijjamānaṁ, aññathā yato kutoci yassa kassaci uppatti siyāti adhippāyo. Ṭhitāti nibbikārabhāvena ṭhitā. Na calantīti na vikāraṁ āpajjanti. Vikārābhāvena hi tesaṁ sattannaṁ kāyānaṁ esikaṭṭhāyiṭṭhitatā. Aniñjanañca attano pakatiyā avaṭṭhānameva. Tenāha ‘‘na vipariṇamantī’’ti. Avipariṇāmadhammattā eva ca ne aññamaññaṁ na byābādhenti. Sati hi vikāraṁ āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṁ dassetuṁ pāḷiyaṁ ‘‘nāla’’ntiādi vuttaṁ. Pathavī eva kāyekadesattā pathavikāyo. Jīvasattamānaṁ kāyānaṁ niccatāya nibbikārābhāvato na hantabbatā, na ghāṭetabbatā cāti neva koci hantā ghātetā vā. Tenāha ‘‘sattannantvevā’’tiādi. Yadi koci hantā natthi, kathaṁ satthappahāroti āha ‘‘yathā muggarāsiādīsū’’tiādi. Kevalaṁ saññāmattameva hoti, na ghātanādi, paramatthato sattannantveva kāyānaṁ avikopanīyabhāvatoti adhippāyo.",
  "tika-s0303t2:23": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṁ. Saṭṭhisatāni chasahassāni. ‘‘Pañca ca kammuno satānī’’ti padassa atthadassanaṁ ‘‘pañca kammasatāni cā’’ti . Eseva nayoti iminā ‘‘kevalaṁ takkamattena niratthakadiṭṭhiṁ dīpetī’’ti imameva atthaṁ atidisati. Ettha ca takkamattakenāti iminā yasmā takkikā niraṅkusatāya parikappanassa yaṁ kiñci attano parikappitaṁ sārato maññamānā tatheva abhinivissa takkadiṭṭhigāhaṁ gaṇhanti, tasmā na tesaṁ diṭṭhivatthūsu viññūhi vicāraṇā kātabbāti dasseti. Kecīti uttaravihāravāsino. Te hi ‘‘pañca kammānīti cakkhusotaghānajivhākāyā, imāni pañcindriyāni ‘pañca kammānīti paññāpentī’’ti vadanti. Kammanti laddhīti oḷārikabhāvato paripuṇṇakammanti laddhi. Manokammaṁ anoḷārikattā upaḍḍhakammanti laddhīti yojanā. ‘‘Dvāsaṭṭhipaṭipadā’’ti vattabbe sabhāvaniruttiṁ ajānantā ‘‘dvaṭṭhipaṭipadā’’ti vadanti. Ekasmiṁ kappeti ekasmiṁ mahākappe. Tatthāpi ca vivaṭṭaṭṭhāyisaññite ekasmiṁ asaṅkhyeyyakappe.",
  "tika-s0303t2:24": "Urabbhe hanantīti orabbhikā. Evaṁ sūkarikādayo veditabbā. Luddāti aññepi ye keci māgavikanesādādayo, te pāpakammapasutatāya kaṇhābhijātīti vadanti. Bhikkhūti buddhasāsane bhikkhū. Te kira ‘‘sacchandarāgā paribhuñjantī’’ti adhippāyena catūsu paccayesu kaṇṭake pakkhipitvā khādantīti vadanti. Kasmāti ce? Yasmā te paṇītapaṇīte paccaye paṭisevantīti tassa micchāgāho. Ñāyaladdhepi paccaye paribhuñjamānā ājīvakasamayassa vilomagāhitāya paccayesu kaṇṭake pakkhipitvā khādanti nāmāti vadantīti apare. Eke pabbajitā, ye visesato attakilamathānuyogamanuyuttā. Tathā hi te kaṇṭake vattantā viya hontīti kaṇṭakavuttikāti vuttā. Ṭhatvā bhuñjananahānapaṭikkhepādivatasamāyogena paṇḍaratarā. Acelakasāvakāti ājīvakasāvake vadati. Te kira ājīvakasamaye ājīvakaladdhiyā daḷhagāhitāya nigaṇṭhehipi paṇḍaratarā. Nandādayo kira tathārūpaṁ ājīvakapaṭipattiṁ ukkaṁsaṁ pāpetvā ṭhitā, tasmā nigaṇṭhehi ājīvakasāvakehi ca paṇḍaratarā vuttā. Paramasukkābhijātīti ayaṁ tesaṁ laddhi.",
  "tika-s0303t2:25": "Purisabhūmiyoti padhānapuggalena niddeso. Itthīnampetā bhūmiyo icchanteva. Bhikkhu ca pannakotiādi tesaṁ pāḷi eva. Tattha pannakoti bhikkhāya vicaraṇako, tesaṁ vā paṭipattiyā paṭipannako. Jinoti jiṇṇo jarāvasena hīnadhātuko, attano vā paṭipattiyā paṭipakkhe jinitvā ṭhito. So kira tathābhūto dhammampi kassaci na katheti. Tenāha ‘‘na kiñci āhā’’ti. Niṭṭhuhanādivippakāre kenaci katepi khamanavasena na kiñci vadatīti vadanti. Alābhinti ‘‘so na kumbhimukhā paṭiggaṇhātī’’tiādinā (dī. ni. 1.394) nayena vuttaalābhahetusamāyogena alābhiṁ. Tato eva jighacchādubbalyaparetatāya sayanaparāyaṇaṁ samaṇaṁ pannabhūmīti vadanti.",
  "tika-s0303t2:26": "Ājīvavuttisatānīti sattānaṁ ājīvabhūtāni jīvikāvuttisatāni. Pasuggahaṇena eḷakajāti gahitā, migaggahaṇena rurugavayādisabbamigajāti. Bahū devāti cātumahārājikādibrahmakāyikādivasena tesaṁ antarabhedavasena bahū devā. Tattha cātumahārājikānaṁ ekacce antarabhedā mahāsamayasuttavasena (dī. ni. 2.331 ādayo) dīpetabbā. Manussāpi anantāti dīpadesakulavaṁsājīvādivibhāgena manussāpi anantabhedā. Pisācā eva pesācā, te mahantamahantā ajagarapetādayo. Chaddantadahamandākiniyo kuḷīramucalindanāmena vadanti.",
  "tika-s0303t2:27": "Pavuṭāti sabbagaṇṭhikā. Paṇḍitopi…pe… uddhaṁ na gacchati. Kasmā? Sattānaṁ saṁsaraṇakālassa niyatabhāvato.",
  "tika-s0303t2:28": "Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā. Paripakkaṁ kammaṁ phussa phussa patvā patvā kāle paripakkabhāvāpādanena byantī karoti nāma. Suttaguḷeti suttavaṭṭiyaṁ. Nibbeṭhiyamānameva paletīti upamāya sattānaṁ saṁsāro anukkamena khīyateva, na tassa vaḍḍhīti dasseti paricchinnarūpattā. Nibbeṭhiyamānameva suttaguḷaṁ gacchatīti vuccati. Tañca kho suttapamāṇena, sutte pana asati kuto gacchati suttaguḷaṁ. Tenāha – ‘‘sutte khīṇe na gacchatī’’ti. Tattheva tiṭṭhati suttapariyantanti adhippāyo. Kālavasenāti attani veṭhetvā ṭhitaṁ sukhadukkhaṁ yathāvuttassa kālassa vasena nibbeṭhiyamāno bālo ca paṇḍito ca paleti gacchati, nātikkamati saṁsāraṁ.",
  "tika-s0303t2:29": "Mahādiṭṭhisuttādivaṇṇanā niṭṭhitā.",
  "tika-s0303t2:30": "11-18. Antavāsuttādivaṇṇanā",
  "tika-s0303t2:31": "216-223.Ekatovaḍḍhitanimittanti ekapassena vaḍḍhitaṁ kasiṇanimittaṁ. Gāhenāti lābhī jhānacakkhunā passitvā gahaṇena. Takkenāti na lābhī takkamattena. Uppannadiṭṭhīti ‘‘loko’’ti uppannadiṭṭhi. Sabbato vaḍḍhitanti samantato appamāṇakasiṇanimittaṁ. Ekamevāti ‘‘ekameva vatthū’’ti uppannadiṭṭhi. Aṭṭhārasa veyyākaraṇānīti veyyākaraṇalakkhaṇappattāni aṭṭhārasa suttāni. Ekaṁ gamananti ekaṁ veyyākaraṇagamanaṁ.",
  "tika-s0303t2:32": "Antavāsuttādivaṇṇanā niṭṭhitā.",
  "tika-s0303t2:33": "2. Dutiyagamanādivaggavaṇṇanā",
  "tika-s0303t2:34": "224-301.Dukkhavasenavuttanti ‘‘iti kho, bhikkhave, dukkhe sati dukkhaṁ upādāyā’’tiādidukkhavasena vuttaṁ. Tādisameva dutiyaṁ veyyākaraṇagamanaṁ. Tenāha ‘‘tatrāpi aṭṭhāraseva veyyākaraṇānī’’ti. Tehīti ‘‘rūpī attā hotī’’tiādinayapavattehi veyyākaraṇehi saddhiṁ. Tanti dutiyaṁ gamanaṁ.",
  "tika-s0303t2:35": "Ārammaṇamevāti kasiṇasaṅkhātaṁ ārammaṇameva. Takkisaddena suddhatakkikānaṁ gahaṇaṁ daṭṭhabbaṁ.",
  "tika-s0303t2:36": "Aniccadukkhavasenāti ‘‘yadaniccaṁ, taṁ dukkhaṁ, tasmiṁ sati tadupādāya evaṁ diṭṭhi uppajjatī’’ti vuttaaniccadukkhavasenāti. Tehiyevāti dutiye peyyāle vuttappakārehiyeva. Tiparivaṭṭavasenāti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.",
  "tika-s0303t2:37": "Dutiyagamanādivaggavaṇṇanā niṭṭhitā.",
  "tika-s0303t2:38": "Sāratthappakāsiniyā saṁyuttanikāya-aṭṭhakathāya",
  "tika-s0303t2:39": "Diṭṭhisaṁyuttavaṇṇanāya līnatthappakāsanā samattā."
}