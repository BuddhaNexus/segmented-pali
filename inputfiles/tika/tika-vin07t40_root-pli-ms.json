{
  "tika-vin07t40:0.1": "Parivāravaṇṇanā",
  "tika-vin07t40:0.2": "Mahāvaggo",
  "tika-vin07t40:0.3": "Paññattivāravaṇṇanā",
  "tika-vin07t40:1": "1. Visuddhaparivārassa sīlakkhandhādidhammakkhandhasarīrassa bhagavato vinayapariyattisāsane khandhakānaṁ anantaraṁ parivāroti yo vinayo saṅgahaṁ samāruḷho, tassa dāni anuttānatthavaṇṇanaṁ karissāmīti yojanā.",
  "tika-vin07t40:2": "Samantacakkhunāti sabbaññutaññāṇena. Ativisuddhena maṁsacakkhunāti rattindivaṁ samantā yojanappamāṇe atisukhumānipi rūpāni passanato ativiya parisuddhena pasādacakkhunā. ‘‘Atthi tattha paññattī’’tiādīsu atthi nu kho tattha paññattītiādinā attho gahetabboti āha ‘‘tattha paññatti…pe… kenābhatanti pucchā’’ti.",
  "tika-vin07t40:3": "2.Pucchāvissajjaneti pucchāya vissajjane. Vinītakathāti vinītavatthukathā, ayameva vā pāṭho.",
  "tika-vin07t40:4": "Dvaṅgikena ekena samuṭṭhānenāti aṅgadvayasamudāyabhūtena ekena. Aṅgadvayavimuttassa samuṭṭhānassa abhāvepi tesu ekenaṅgena vinā ayaṁ āpatti na hotīti dassanatthameva ‘‘ekena samuṭṭhānenā’’ti vuttaṁ. Idāni tesu dvīsu aṅgesu padhānaṅgaṁ dassetumāha ‘‘ettha hi cittaṁ aṅgaṁ hotī’’tiādi. Yasmā pana maggenamaggappaṭipattisaṅkhātāya kāyaviññattiyā sevanacitteneva sambhave sati ayaṁ taṁ aṅgadvayaṁ upādāya bhagavatā paññattā āpattisammuti hoti, nāsati. Tasmā taṁ cittaṁ kāyaviññattisaṅkhātassa kāyassa aṅgaṁ kāraṇaṁ hoti, na āpattiyā. Tassa pana taṁsamuṭṭhitakāyo eva aṅgaṁ abyavahitakāraṇaṁ, cittaṁ pana kāraṇakāraṇanti adhippāyo. Evaṁ uparipi sabbattha cittaṅgayuttasamuṭṭhānesu adhippāyo veditabbo. ‘‘Ekena samuṭṭhānena samuṭṭhātī’’tiādiparivāravacaneneva āpattiyā akusalādiparamatthasabhāvatā pāḷiaṭṭhakathāsu pariyāyatova vuttā, sammutisabhāvā eva āpattīti sijjhati samuṭṭhānasamuṭṭhitānaṁ bhedasiddhitoti gahetabbaṁ. Imamatthaṁ sandhāyāti āpannāya pārājikāpattiyā kehicipi samathehi anāpattibhāvāpādanassa asakkuṇeyyattasaṅkhātamatthaṁ sandhāya.",
  "tika-vin07t40:5": "3.Porāṇakehi mahātherehīti saṅgītittayato pacchā potthakasaṅgītikārakehi chaḷabhiññāpaasambhidādiguṇasamujjalehi mahātherehi. Catutthasaṅgītisadisā hi potthakārohasaṅgīti.",
  "tika-vin07t40:6": "188.Mahāvibhaṅgeti bhikkhuvibhaṅge. Soḷasa vārā dassitāti yehi vārehi ādibhūtehi upalakkhitattā ayaṁ sakalopi parivāro soḷasaparivāroti voharīyati, te sandhāya vadati.",
  "tika-vin07t40:7": "Paññattivāravaṇṇanā niṭṭhitā."
}