{
  "tika-abh04t5:0": "2. Rūpakaṇḍaṁ",
  "tika-abh04t5:1": "Uddesavaṇṇanā",
  "tika-abh04t5:2": "Kenacīti rūpena vā arūpena vā. Cittuppādena tāva rūpassa samayavavatthānaṁ na sakkā kātuṁ abyāpitāya anekantikatāya cāti imamatthaṁ dassento ‘‘acittasamuṭṭhānasabbhāvato’’tiādimāha. Tattha acittasamuṭṭhānaṁ rūpaṁ cittassa tīsu khaṇesu uppajjatīti imasmiṁ tāva vāde cittuppattisamayena rūpūpapattisamayassa vavatthānaṁ mā hotu, cittassa uppādakkhaṇeyeva sabbampi rūpaṁ uppajjatīti imasmiṁ pana vāde kathanti? Etthāpi acittasamuṭṭhānaṁ rūpaṁ cittena sahuppādepi anindriyabaddharūpaṁ viya acittapaṭi bandhuppādatāya na cittena vavatthāpetabbasamayanti vuttaṁ ‘‘acittasamuṭṭhānasabbhāvato’’ti. Tena cittuppādena rūpassa samayavavatthānaṁ na byāpīti dasseti. Anekacittasamuṭṭhānatāya vavatthānābhāvatoti sambandho. Niyate hi samuṭṭhāpakacitte cittasamuṭṭhānarūpassa siyā vavatthānanti.",
  "tika-abh04t5:3": "Kesañcīti kāmāvacarakusalādīnaṁ. Katthacīti āruppe. Kesañcīti vā kesañci pañcavokāravipākānaṁ. Katthacīti paṭisandhikkhaṇe carimakkhaṇe ca. ‘‘Tasmiṁ samaye phasso hotī’’tiādinā (dha. sa. 1) cittasahabhāvinaṁ eva cittena samayavavatthānaṁ katanti vuttaṁ ‘‘acittasahabhubhāvato’’ti. Tesanti upādārūpānaṁ. Yo yassa sahabhāvena upakārako, so eva tassa samayavavatthāpakabhāvena vuttoti āha ‘‘sahajāta…pe… ttanato’’ti. Nāpi mahābhūtehītiādinā vavatthānābhāvameva dasseti. Kesañcīti akammajādīnaṁ. Kehicīti kammajādīhi. Pavattitoti pavattanato. Sahāti ekasmiṁ kāle. Abhāvāti niyogato abhāvā.",
  "tika-abh04t5:4": "Viññatti…pe… na sakkā vattuṁ mahābhūtehi samayavavatthāne kariyamāne tehi ayāvabhāvitatāyāti adhippāyo. Ekasmiṁ kāletiādināpi mahābhūtehi samayaniyamane vavatthānābhāvameva vibhāveti. ‘‘Tathā vibhajanattha’’nti, ‘‘avibhattaṁ abyākataṁ atthīti dassetu’’nti ca imesaṁ padānaṁ ‘‘vibhattaṁ avibhattañca sabbaṁ saṅgaṇhanto āhā’’ti iminā sambandho. Samayavavatthānaṁ katvā niddisiyamānassa nippadesatāya asambhavato ekadesaṁ niddisitvā sāmaññena nigamanaṁ yuttaṁ, akatvā pana samayavavatthānaṁ sarūpato niddisanena tathāti imamatthaṁ āha ‘‘samayavavatthānenā’’tiādinā. Avibhatteti vipākakiriyābyākataṁ viya na pubbe vibhatte. Vibhajitabbeti bhedavantatāya vibhajanārahe. Dassiteti uddisanavasena dassite. Vuttamevatthaṁ vitthāratarena dassetuṁ ‘‘ettha panā’’tiādimāha.",
  "tika-abh04t5:5": "Vipākādidhammānaṁ nayanaṁ nayo, sova dassananti nayadassanaṁ. ‘‘Desanā’’ti vuttaṁ heṭṭhā gahaṇameva nayadassananti. Dutiyavikappe pana kāmāvacarādibhāvena nīyatīti nayo, kiriyābyākataṁ. Tassa dassanaṁ nayadassananti yojetabbaṁ. Dukādīsu niddesavāre ca hadayavatthuno anāgatattā taṁ aggahetvā paṭhamavikappo vutto, ekake pana vatthupi gahitanti ‘‘hadayavatthuñcā’’ti dutiyavikappe vuttaṁ. Kiṁ pana kāraṇaṁ dukādīsu niddesavāre ca hadayavatthu na gahitanti? Itaravatthūhi asamānagatikattā desanābhedato ca. Yathā hi cakkhuviññāṇādīni ekantato cakkhādinissayāni, na evaṁ manoviññāṇaṁ ekantato hadayavatthunissayaṁ, nissitamukhena ca vatthudukādidesanā pavattā. Yampi ekantato hadayavatthunissayaṁ, tassa vasena ‘‘atthi rūpaṁ manoviññāṇassa vatthū’’tiādinā dukādīsu vuccamānesupi tadanukūlaārammaṇadukādayo na sambhavanti. Na hi ‘‘atthi rūpaṁ manoviññāṇassa ārammaṇaṁ, atthi rūpaṁ na manoviññāṇassa ārammaṇa’’ntiādinā sakkā vattunti vatthārammaṇadukadesanā bhinnagatikā siyuṁ, samānagatikā ca tā desetuṁ bhagavato ajjhāsayo. Esā hi bhagavato desanā pakati. Teneva hi nikkhepakaṇḍe cittuppādavibhāgena avuccamānattā avitakkāvicārapadavissajjane vicāroti vattuṁ na sakkāti avitakkavicāramattapadavissajjane labbhamānopi vitakko na uddhaṭo, aññathā vitakko cāti vattabbaṁ siyāti. Evaṁ itaravatthūhi asamānagatikattā desanābhedato ca dukādīsu uddese na gahitaṁ. Uddiṭṭhasseva hi niddisanato niddesepi na gahitaṁ hadayavatthūti vadanti.",
  "tika-abh04t5:6": "Cakkhādidasakāsattāti cakkhusotaghānajivhākāyaitthibhāvapurisabhāvadasakā satta, ekasantānavasena vā cakkhusotaghānajivhākāyabhāvavatthudasakā satta. Nibbānassa asatipi paramatthato bhede parikappitabhedopi bhedoyeva vohāravisayeti katvā sopādisesādibhedo vutto.",
  "tika-abh04t5:7": "584. Kiñcāpi aññattha kukkuṭaṇḍasaṇṭhāne parimaṇḍala-saddo dissati, cakkasaṇṭhānatā pana vaṭṭasaṇṭhāne cakkavāḷe vuccamāno parimaṇḍala-saddo vaṭṭapariyāyo siyā. Anekatthā hi saddāti adhippāyenāha ‘‘vaṭṭaṁ parimaṇḍala’’nti. Ettha ca sineruyugandharādīnaṁ samuddato upariadhobhāgānaṁ vasena ubbedho vutto, āyāmavitthārehipi sineru caturāsītiyojanasahassaparimāṇova. Yathāha ‘‘sineru, bhikkhave, pabbatarājā caturāsīti yojanasahassāni āyāmena, caturāsīti yojanasahassāni vitthārenā’’ti (a. ni. 7.66). Sineruṁ pākāraparikkhepavasena parikkhipitvā ṭhitā yugandharādayo, sineruyugandharādīnaṁ antarepi sītasamuddā nāma. ‘‘Te visālato yathākkamaṁ sineruādīnaṁ accuggamanasamānaparimāṇā’’ti vadanti.",
  "tika-abh04t5:8": "Koṭisatasahassacakkavāḷasseva āṇākhettabhāvo dasasahassacakkavāḷassa jātikhettabhāvo viya dhammatāvaseneva veditabbo. Vikappasamānasamuccayavibhāvanesu viya avadhāraṇe aniyame ca vā-saddo vattatīti tathā yojanā katā. Anekatthā hi nipātāti. Tattha anekantikattho aniyamattho.",
  "tika-abh04t5:9": "Sīlādivisuddhisampādanena, catudhātuvavatthānavaseneva vā mahākiccatāya mahantena vāyāmena. Satipi lakkhaṇādibhede ekasmiṁ eva kāle ekasmiṁ santāne anekasatasahassakalāpavuttito mahantāni bahūni bhūtāni paramatthato vijjamānānīti vā mahābhūtāni yathā ‘‘mahājano’’ti. Evanti ‘‘upādāya pavatta’’nti atthe sati paṭiccasamuppannatā vuttā hoti paccayasambhūtatādīpanato. Upādāyatīti upādāyati evāti adhippāyo. Tenevāha ‘‘ekantanissitassā’’ti. ‘‘Bhavati hi nissayarūpānaṁ sāmibhāvo’’ti ādhārādheyyasambandhavacanicchāya abhāve ādhārabhūtopi attho saṁsāmisambandhavacanicchāya sāmibhāvena vuccati yathā ‘‘rukkhassa sākhā’’ti adhippāyo.",
  "tika-abh04t5:10": "Tividharūpasaṅgahavaṇṇanā",
  "tika-abh04t5:11": "585.Viññattidukocāti ca-saddena cittasahabhucittānuparivattidukāpi saṅgahitāti veditabbā. Sakkā hi etena nayena…pe… viññātunti ettha pañcavīsāya tāva vatthudukesu paṭhamadukapañcakādayo cuddasahipi pakiṇṇakadukehi avasiṭṭhehi vatthudukehi pañcavīsāya ārammaṇadukehi pañcahi bāhirāyatanadukehi rūpadhātudukādīhi pañcahi dhātudukehi pacchimakehi tīhi indriyadukehi dvādasahipi sukhumarūpadukehi paṭhamādivajjehi avasiṭṭhehi āyatanadhātuindriyadukehi ca yojanaṁ gacchanti. Pañcavīsāya pana ārammaṇadukesu purimako dukapañcako upādinnaupādinnupādāniyasanidassanacittasamuṭṭhānacittasahabhucittānuparivattidukavajjehi pakiṇṇakadukehi sabbehipi vatthudukehi rūpāyatanarūpadhātudukavajjehi āyatanadhātudukehi sabbehipi indriyadukasukhumarūpadukehi yojanaṁ gacchati. Dutiyadukapañcakādīsu yathākkamaṁ saddāyatanasaddadhātudukādayo yojanaṁ na gacchanti, rūpāyatanarūpadhātudukādayo gacchanti. Pakiṇṇakadukesu sanidassanadukañcāti ayameva viseso. Yathā ca vatthudukesu, evaṁ cakkhāyatanacakkhudhātucakkhundriyādidukapañcakesu. Yathā ca ārammaṇadukesu, evaṁ rūpāyatanarūpadhātuādidukapañcakesu tikayojanā. Itthindriyapurisindriyajīvitindriyadukā sukhumarūpadukā ca sabbehipi dukehi yojanaṁ gacchantīti evaṁ tāva tikayojanā veditabbā. Nanu cāyampi yojanā bhagavatā na desitāti na kātabbāti? Nayidaṁ ekantikaṁ. Kasmā? Bhagavatā dinnanayena yojanāpi bhagavatoyeva desanā. Tathā hi vuttaṁ mātikāvaṇṇanāyaṁ (dha. sa. aṭṭha. 1-6) ‘‘hetū ceva dhammā ahetukā cāti idampi sambhavatī’’tiādi. Sambhavo hi gahaṇassa kāraṇanti ca.",
  "tika-abh04t5:12": "Tividharūpasaṅgahavaṇṇanā niṭṭhitā.",
  "tika-abh04t5:13": "Catubbidhādirūpasaṅgahavaṇṇanā",
  "tika-abh04t5:14": "586. Cittato eva samuṭṭhātīti cittasamuṭṭhānanti imameva atthaṁ gahetvā ‘‘viññattidukādīhi samānagatiko cittasamuṭṭhānaduko’’ti vuttaṁ . Vinivattite hi sāmaññe yaṁ rūpaṁ janakapaccayesu cittato samuṭṭhāti, taṁ cittato eva samuṭṭhātīti. Viññattidukādīhīti ādi-saddena cittasahabhucittānuparivattiduke saṅgaṇhāti. Labbhamānoti yaṁ taṁ rūpaṁ upādā, taṁ atthi cittasamuṭṭhānaṁ, atthi na cittasamuṭṭhānaṁ. Yaṁ taṁ rūpaṁ nupādā, taṁ atthi cittasamuṭṭhānaṁ, atthi na cittasamuṭṭhānanti evaṁ labbhamāno. Sanidassanadukādīnanti ādi-saddena sappaṭighamahābhūtadukādayo saṅgaṇhāti. Tenāti cittasamuṭṭhānadukena. Tassāti cittasamuṭṭhānadukasseva. Aññe panāti viññatticittasamuṭṭhānacittasahabhucittānuparivattidukehi aññepi pakiṇṇakadukā.",
  "tika-abh04t5:15": "Saddāyatanassa ekantato anupādinnattā ‘‘sotasamphassārammaṇadukādayo vajjetvā’’ti vuttaṁ. Catukkā labbhantīti yaṁ taṁ rūpaṁ upādinnaṁ, taṁ atthi cakkhusamphassassa ārammaṇaṁ, atthi cakkhusamphassassa nārammaṇaṁ. Yaṁ taṁ rūpaṁ anupādinnaṁ, taṁ atthi cakkhusamphassassa ārammaṇaṁ, atthi cakkhusamphassassa nārammaṇanti evamādayo sabbārammaṇabāhirāyatanādilabbhamānadukehi yojanāyaṁ catukkā labbhantīti sambandho. Avasesehīti ārammaṇabāhirāyatanarūpadhātudukādito labbhamānadukehīti vuttadukarāsito avasesehi. Tesanti upādinnaupādinnupādāniyacittasamuṭṭhānadukānaṁ. Aññesanti upādinnadukādito aññesaṁ upādādukādīnaṁ. Vatthudukādīhīti ādi-saddena cakkhāyatanadukādayo saṅgaṇhāti. Etthāpi avasesehi tesaṁ aññesañca yojanāya catukkā na labbhantīti sambandho.",
  "tika-abh04t5:16": "Catubbidhādirūpasaṅgahavaṇṇanā niṭṭhitā.",
  "tika-abh04t5:17": "Uddesavaṇṇanā niṭṭhitā.",
  "tika-abh04t5:18": "Rūpavibhatti",
  "tika-abh04t5:19": "Ekakaniddesavaṇṇanā",
  "tika-abh04t5:20": "594. Pathavīādīnaṁ dhammānaṁ ruppanasabhāvo viya na hetuādibhāvopi sādhāraṇoti na hetūsu vibhajitabboti vuttaṁ ‘‘avijjamānavibhāgassā’’ti. Tassa pana vibhāgābhāvadassanasarūpadassanameva niddeso. Evañca katvā nibbānassapi vibhāgarahitattā ‘‘asaṅkhatā dhātū’’ti ettakameva niddesavasena vuttaṁ.",
  "tika-abh04t5:21": "Yadipi hinoti etena patiṭṭhāti kusalādiko dhammoti alobhādayo kevalaṁ hetupadavacanīyā, kāraṇabhāvasāmaññato pana mahābhūtādayopi hetu-saddābhidheyyāti mūlaṭṭhavācinā dutiyena hetu-saddena visesetvā āha ‘‘hetuhetū’’ti. Suppatiṭṭhitabhāvasādhanato kusalādidhammānaṁ mūlatthena upakārakadhammā ‘‘tayo kusalahetū’’tiādinā (dha. sa. 1059-1060) paṭṭhāne ca teyeva ‘‘hetupaccayo’’ti vuttāti āha ‘‘mūlahetu paccayahetūti vā ayamattho’’ti. Hinoti etena, etasmā vā phalaṁ pavattatīti hetu, paṭicca etasmā eti pavattatīti paccayoti evaṁ hetupaccaya-saddānaṁ anānatthataṁ sandhāya hetusaddapariyāyabhāvena paccaya-saddo vuttoti āha ‘‘hetupaccayasaddānaṁ samānatthattā’’ti. Bhūtattayanissitāni ca mahābhūtāni catumahābhūtanissitaṁ upādārūpanti sabbampi rūpaṁ sabbadā sabbattha sabbākāraṁ catumahābhūtahetukaṁ mahābhūtāni ca anāmaṭṭhabhedāni sāmaññato gahitānīti vuttaṁ ‘‘rūpakkhandhassa hetū’’ti.",
  "tika-abh04t5:22": "Kammasamādānānanti samādānānaṁ kammānaṁ, samādiyitvā katakammānaṁ vā. Aññesu paccayesu vipākassa taṇhāvijjādīsu.",
  "tika-abh04t5:23": "‘‘Aṭṭhānametaṁ, bhikkhave, anavakāso, yaṁ kāyaduccaritassa iṭṭho kanto manāpo vipāko nibbatteyya, netaṁ ṭhānaṁ vijjati. Ṭhānañca kho etaṁ, bhikkhave, vijjati, yaṁ kāyaduccaritassa aniṭṭho akanto amanāpo vipāko nibbatteyya. Ṭhānametaṁ vijjati. Vacī…pe… mano…pe… vijjati…pe… aṭṭhānametaṁ, bhikkhave, anavakāso, yaṁ kāyasucaritassa aniṭṭho akanto amanāpo vipāko nibbatteyyā’’ti (ma. ni. 3.131; vibha. 809),",
  "tika-abh04t5:24": "‘‘Kammaṁ satte vibhajati, yadidaṁ hīnapaṇītatāyā’’ti (ma. ni. 3.289) – evamādivacanato kammaṁ vipākassa iṭṭhāniṭṭhataṁ niyametīti āha ‘‘iṭṭhāniṭṭhavipākaniyāmakattā’’ti. Gatiupadhikālapayogasampattivipattiyoyeva ṭhānaṁ vipākassa okāsabhāvato. Na hi tehi vinā koci vipāko nibbattatīti. Yathāvuttaṭṭhāne sati adhigantabbaṁ iṭṭhāniṭṭhārammaṇaṁ ‘‘gati…pe… nipphādita’’nti vuttaṁ. Vipākassa ārammaṇena vinā abhāvato ārammaṇampi tassa padhānaṁ kāraṇaṁ. Anaññasabhāvatoti hetuādisabhāvābhāvato.",
  "tika-abh04t5:25": "Ruppanaṁ rūpaṁ. Taṁ assa atthīti ettha ‘‘assā’’ti vuccamāno pathavīādiatthoyeva ruppatītipi vuccatīti āha ‘‘ruppanalakkhaṇayuttasseva rūpīrūpabhāvato’’ti. Etaṁ sabhāvanti etaṁ uppannabhāve sati chahi viññāṇehi viññeyyasabhāvaṁ rūpe niyameti rūpasseva taṁsabhāvattā. Na rūpaṁ etasminti kālabhedavasena ataṁsabhāvassapi rūpassa atthitāya na rūpaṁ tattha niyantabbanti dasseti. Atthi hītiādinā tattha rūpasseva niyantabbatābhāvaṁyeva vivarati. Etamevātiādinā uddesena niddesaṁ saṁsandeti. Ettha etameva rūpe yathāvuttasabhāvaṁ niyametabbaṁ niddese eva-saddena niyameti avadhāretīti attho. Yathāvutto niyamoti uppannabhāve sati chahi viññāṇehi viññeyyabhāvo niyantabbatāya ‘‘niyamo’’ti vutto, so rūpe atthi eva rūpasseva taṁsabhāvattā. Visiṭṭhakālassa vuttappakāraṁ avadhāraṇaṁyeva vā yathāvutto niyamo, so rūpe atthiyeva sambhavatiyeva, na arūpe viya na sambhavatīti attho daṭṭhabbo. Kālabhedanti kālavisesaṁ. Anāmasitvāti aggahetvā. Taṁ sabbanti anāmaṭṭhakālabhedaṁ tatoyeva arūpehi samānaviññeyyasabhāvaṁ sabbaṁ rūpaṁ. Uppannanti etena kālabhedāmasanena viseseti ‘‘uppannaṁ…pe… mevā’’ti.",
  "tika-abh04t5:26": "Vattamānakālikaṁ sabbaṁ rūpaṁ diṭṭhasutamutaviññātasabhāvaṁ, taṁ yathāsakaṁ chahi viññāṇehi viññeyyasabhāvameva, na tehi aviññeyyaṁ. Nāpi uppannameva chahi viññāṇehi viññeyyasabhāvaṁ ekantalakkhaṇaniyamābhāvāpattitoti evaṁ aviparīte atthe vibhāvitepi codako adhippāyaṁ ajānanto ‘‘nanu eva’’ntiādinā sabbassa sabbārammaṇatāpattiṁ codeti. Itaro ‘‘rūpaṁ sabbaṁ sampiṇḍetvā’’tiādinā attano adhippāyaṁ vibhāveti. Ettha ekībhāvena gahetvāti idaṁ ‘‘sampiṇḍetvā’’ti etassa atthavacanaṁ. Ekantalakkhaṇaṁ chahi viññāṇehi viññeyyasabhāvoyeva. Idaṁ vuttaṁ hoti – kiñcāpi pañcannaṁ viññāṇānaṁ visayantare appavattanato na sabbassa sabbārammaṇatā, sabbassapi pana rūpassa chaviññāṇārammaṇabhāvato yathāsakaṁ chahi viññāṇehi viññeyyatāya chahi viññāṇehi viññeyyatāva atthi, taṁ ekato saṅgahaṇavasena gahetvā ‘‘uppannaṁ sabbaṁ rūpaṁ chahi viññāṇehi viññeyya’’nti vuttaṁ yathā ‘‘abhiññāppattaṁ pañcamajjhānaṁ chaḷārammaṇaṁ hotī’’ti. Yathā hi dibbacakkhudibbasotādiabhiññāppattassa pañcamajjhānassa visuṁ asabbārammaṇattepi ekantalakkhaṇavasena ekībhāvena gahetvā ārammaṇavasena paṭhamajjhānādito visesaṁ dassetuṁ ‘‘abhiññāppattaṁ pañcamajjhānaṁ chaḷārammaṇaṁ hotī’’ti vuccati, evaṁ arūpato rūpassa visayavasena visesaṁ dassetuṁ ‘‘uppa…pe… viññeyya’’nti vuttanti. Chahi viññāṇehi viññeyyabhāvo rūpe niyametabbo, na pana rūpaṁ tasmiṁ niyametabbaṁ, aniyatadeso ca eva-saddoti aṭṭhakathāyaṁ (dha. sa. aṭṭa. 594) ‘‘paccuppannarūpameva cakkhuviññāṇādīhi chahi veditabba’’nti vuttaṁ. ‘‘Paccuppannarūpamevā’’tiādinā tattha dosamāha. Tasmāti yasmā pāḷiyaṁ viññeyyamevāti eva-saddo vutto, na ca tassa aṭṭhānayojanena kāci iṭṭhasiddhi, atha kho aniṭṭhasiddhiyeva sabbarūpassa ekantalakkhaṇaniyamādassanato, tasmā. Yathārutavaseneva niyame gayhamāne uppa…pe… patti natthi, tato ca sotapatitatāyapi payojanaṁ natthīti. Vuttanayenāti ‘‘arūpato vidhura’’ntiādinā vuttanayena.",
  "tika-abh04t5:27": "Ñāṇassa vā uttarassa purimañāṇaṁ vatthukāraṇanti ñāṇavatthu. ‘‘Sajātī’’ti ettha sa-kāro samānasaddatthoti dassetuṁ ‘‘samānajātikāna’’nti vuttaṁ. Samānajātitā ca sammāvācādīnaṁ sīlanattho eva. Etena samānasabhāvatā sajātisaṅgahoti veditabbo. Ārammaṇe cetaso avikkhepappavattiyā upaṭṭhānussāhanāni viya tesaṁ avikkhepopi atisayena upakārakoti ‘‘aññamaññopakāravasenā’’ti vuttaṁ. Teneva vijjamānesupi aññesu sahajātadhammesu etesaṁyeva samādhikkhandhasaṅgaho dassito. Yaṁ pana saccavibhaṅgavaṇṇanāyaṁ (vibha. aṭṭha. 189) visuddhimaggādīsu (visuddhi. 2.568) ca ‘‘vāyāmasatiyo kiriyato saṅgahitā’’ti vuttaṁ, taṁ asamādhisabhāvataṁ tesaṁ samādhissa upakārakattañca sandhāya vuttaṁ. Teneva ca tattha ‘‘samādhiyevettha sajātito samādhikkhandhena saṅgahito’’ti (visuddhi. 2.568; vibha. aṭṭha. 189) vuttaṁ. Idha pana sajātisaṅgahoti samādhitadupakārakadhammānaṁ uppattidesavasena saṅgaho vuttoti. Avirādhetvā visayasabhāvāvaggahaṇaṁ paṭivedho, appanā ca ārammaṇe daḷhanipāto tadavagāhoyevāti ‘‘paṭivedhasadisaṁ kicca’’nti vuttaṁ. Atha vā ārammaṇapaṭivedhassa tadāhananapariyāhananamanuguṇatāya samānanti paññāvitakkānaṁ kiccasarikkhatā vuttā.",
  "tika-abh04t5:28": "Ekakaniddesavaṇṇanā niṭṭhitā.",
  "tika-abh04t5:29": "Dukaniddeso",
  "tika-abh04t5:30": "Upādābhājanīyavaṇṇanā",
  "tika-abh04t5:31": "596. Samantato sabbaso dassanaṭṭhena cakkhu samantacakkhūti imamatthaṁ dassetuṁ ‘‘sabbasaṅkhatāsaṅkhatadassana’’nti vuttaṁ. Evamādināti ettha ādi-saddo ‘‘dukkhaṁ pariññeyyaṁ pariññāta’’nti tīsupi padesu paccekaṁ yojetabbo. ‘‘Idaṁ dukkhanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādī’’tiādinā (mahāva. 15; paṭi. ma. 2.30) hi pāḷi pavattāti. Ākārenāti dvādasavidhena ākārena. Tampi kāmāvacaraṁ vipassanāpaccavekkhaṇañāṇabhāvato. ‘‘Ñāṇacakkhu sahaariyamaggaṁ vipassanāñāṇantipi yujjatī’’ti vadanti. Aggamaggena pana saha vipassanā paccavekkhaṇañāṇanti yuttaṁ viya dissati.",
  "tika-abh04t5:32": "Yathāvutte maṁsapiṇḍe sasambhāre cakkhuvohāro santānavasena pavattamāne catusamuṭṭhānikarūpadhamme upādāya pavattoti ‘‘catu…pe… sambhārā’’ti vuttaṁ. Saṇṭhānanti vaṇṇāyatanamevāti tena tena ākārena sanniviṭṭhesu mahābhūtesu taṁtaṁsaṇṭhānavasena vaṇṇāyatanassa viññāyamānattā vuttaṁ, na vaṇṇāyatanasseva saṇṭhānapaññattiyā upādānattā. Tathā hi andhakāre phusitvāpi saṇṭhānaṁ viññāyatīti. Tathā ca vakkhati ‘‘dīghādīni phusitvāpi sakkā jānitu’’nti, (dha. sa. aṭṭa. 616) ‘‘dīghādisannivesaṁ bhūtasamudāyaṁ nissāyā’’ti (dha. sa. mūlaṭī. 616) ca. Tesaṁ sambhavasaṇṭhānānaṁ āpodhātuvaṇṇāyatanehi anatthantarabhāvepi tehi visuṁ vacanaṁ tathābhūtānaṁ sambhavabhūtānaṁ saṇṭhānabhūtānañca. Etena āpodhātuvaṇṇāyatanānaṁ vasena vattamānaavatthāviseso sambhavo saṇṭhānañcāti ayamattho dassito hoti. Tattha sambhavo catusamuṭṭhāniko soḷasavassakāle uppajjati. Tassa rāgavasena ṭhānā vacanaṁ hotīti vadanti. Atathābhūtānaṁ tato aññathābhūtānaṁ. Yathāvutte sambhāravatthusaṅkhāte. Vijjamānattāti bhiyyovuttivasena vuttaṁ. Tathā hi khīṇāsavānaṁ brahmānañca sambhavo natthīti. Āpodhātuvisesattā sambhavo āpodhātusambandhī āpodhātutannissayanissitopi hotīti tassa catudhātunissitatāya avirodho vutto.",
  "tika-abh04t5:33": "Utucittāhārehi upatthambhiyamānanti ettha ‘‘kalāpantaragatā utuāhārā adhippetā’’ti vadanti. Anekakalāpagatabhāvaṁ cakkhussa dasseti yato upaddutapaṭale nirākaraṇepi cakkhu vijjatīti . Paṭighaṭṭanaṁ visayābhimukhabhāvo nighaṁsapaccayattā. Nighaṁso nissayabhāvāpatti. Yato cakkhādinissitā saññā ‘‘paṭighasaññā’’ti vuccati.",
  "tika-abh04t5:34": "Anekattāti idaṁ avacanassa kāraṇaṁ, na hetukiriyāya viññāyamānabhāvassa. So pana apekkhāsiddhito eva veditabbo. Hetukiriyāpekkhā hi phalakiriyāti. Cakkhuṁ saṅgaṇhātīti cakkhuviññāṇassa nissayabhāvānupagamanepi taṁsabhāvānativattanato tassā samaññāya tattha niruḷhabhāvaṁ dasseti. Dassanapariṇāyakaṭṭho cakkhussa indaṭṭhoyevāti ‘‘yathā hi issaro’’tiādinā issaropamā vuttā. Cakkhuviññāṇaṁ dassanakicce pariṇāyantaṁ cakkhu taṁsahajāte cakkhusamphassādayopi tattha pariṇāyatīti vuccatīti ‘‘te dhamme…pe… pariṇāyatī’’ti vuttaṁ, na pana cakkhusamphassādīnaṁ dassanakiccattā. Atha vā cakkhusamphassādīnaṁ indriyapaccayabhāvena upakārakaṁ cakkhuviññāṇaṁ dassanakicce pariṇāyantaṁ cakkhu tattha cakkhusamphassādayopi tadanuvattake pariṇāyatīti atthāyaṁ pariyāyoti dassento āha ‘‘te dhamme…pe… ṇāyatī’’ti. Anekatthattā dhātūnaṁ cakkhatīti imassa ‘‘pariṇāyati pakāsetī’’ti ca atthā vuttā. Saṇṭhānampi rūpāyatanamevāti ‘‘samavisamāni rūpāni cakkhatīti cakkhū’’ti vuttaṁ. Taṁdvārikānaṁ phassādīnaṁ upanissayapaccayabhāvo eva vaḷañjanattho.",
  "tika-abh04t5:35": "599.Taṁdvārikā…pe… uppatti vuttāti cakkhuviññāṇe uppanne sampaṭicchanādīni balavārammaṇe javanaṁ ekantena uppajjatīti katvā vuttaṁ. Tathā ceva hi antarā cakkhuviññāṇe vā sampaṭicchane vā santīraṇe vā ṭhatvā nivattissatīti netaṁ ṭhānaṁ vijjatīti nicchitaṁ. Tena paccayenāti taṁpakārena paccayena. Taṁsadisānanti garuṁ katvā assādanādippavattivisesarahitatāya dassanasadisānaṁ manodhātusantīraṇavoṭṭhabbanānaṁ. Pañcadvārikajavanānaṁ assādanādito aññathā garuṁ katvā pavatti natthi rūpadhammavisayattāti ‘‘assādanābhinandanabhūtānī’’ti ettakameva vuttaṁ. Manodvārikajavanapiṭṭhivaṭṭakānampi hi pañcadvārikajavanānaṁ assādanābhinandanabhāvena rūpaṁ garuṁ katvā pavatti natthīti na sakkā vattunti. Rūpaṁ ārammaṇādhipati akusalasseva hoti. Tathā hi paṭṭhāne ‘‘abyākato dhammo akusalassa dhammassa adhipatipaccayena paccayo. Ārammaṇādhipati cakkhuṁ garuṁ katvā assādeti abhinandatī’’tiādinā (paṭṭhā. 1.1.416) rūpadhammopi ārammaṇādhipati vibhatto. ‘‘Abyākato dhammo abyākatassa dhammassa abyākato dhammo kusalassā’’ti ettha pana phalanibbānāneva ārammaṇādhipatibhāvena vibhattānīti. Gaṇanāya ca ‘‘ārammaṇaārammaṇādhipatiupanissayapurejātaatthiavigatanti eka’’nti (paṭṭhā. 1.1.445) vuttaṁ. Yadi kusalassapi siyā, dveti vattabbaṁ siyāti. Tānīti yathāvuttajavanāni paṭiniddiṭṭhāni. Taṁsampayuttāni cāti javanasampayuttāni. Aññāni cakkhusamphassādīni. Yadi rūpassa ārammaṇapaccayabhāvamattaṁ adhippetaṁ, ‘‘taṁ rūpārammaṇeti eteneva sijjheyyā’’ti ettakameva vadeyya. Yasmā pana rūpaṁ taṁdvārikajavanānaṁ paccayavisesopi hoti, tasmā tassa visesassa dīpanatthaṁ ‘‘ārabbhā’’ti vacanaṁ vuttaṁ siyāti āha ‘‘ārammaṇapaccayato aññapaccayabhāvassapi dīpaka’’nti.",
  "tika-abh04t5:36": "600. Sotaviññāṇappavattiyaṁ savanakiriyāvohāroti sotassa savanakiriyāya kattubhāvo sotaviññāṇassa paccayabhāvenāti vuttaṁ ‘‘sotaviññāṇassa nissayabhāvena suṇātī’’ti. Jīvitanimittamāhāraraso jīvitaṁ, tasmiṁ ninnatāya taṁ avhāyatīti jivhāti evaṁ siddhena jivhā-saddena pakāsiyamānā rasāvhāyanasaṅkhātā sāyanakiriyā labbhatīti katvā vuttaṁ ‘‘jivhāsaddena viññāyamānā kiriyāsāyana’’nti. Tathā ca vakkhati ‘‘jīvitamavhāyatīti jivhā’’ti (vibha. aṭṭha. 154). Āyoti uppattideso. Pasādakāyassa kāyikānaṁ dukkhasukhānaṁ nissayabhāvato itaresaṁ upanissayabhāvato ‘‘dukkhadukkhavipariṇāmadukkhānaṁ āyo’’ti vuttaṁ. Byāpitāyāti byāpibhāve, byāpibhāvena vā. Kāyappasādabhāvoti kāyappasādasabbhāvo. Anuviddhattāti anuyuttabhāvato, saṁsaṭṭhabhāvatoti attho. Tasmāti yasmā yāvatā imasmiṁ kāye upādinnakapavattaṁ nāma atthi, sabbattha kāyāyatanaṁ kappāsapaṭale sneho viyāti vuttaṁ, tasmā. Paṇḍarasabhāvā pasādā āpāthagataṁ visayaṁ viññāṇuppattihetubhāvena pakāsentā viya hontīti tesaṁ visayāvabhāsanakiccatā vuttā. Samānanissayānanti ekanissayānaṁ. Avinibbhuttesu hi rūparasādīsu yaṁnissayaṁ rūpaṁ, taṁnissayo eva rasādīti. Aññamaññasabhāvānupagamenāti lakkhaṇasaṅkarābhāvamāha.",
  "tika-abh04t5:37": "Yasmā paccayantarasahitoyeva cakkhuppasādo rūpābhihananavasena pavattati, na paccayantararahito, tasmā rūpābhighāto hotu vā mā vā hotu, evaṁsabhāvo so rūpadhammoti dassetuṁ ‘‘rūpābhighātāraho’’ti vuttaṁ yathā ‘‘vipākārahasabhāvā kusalākusalā’’ti. Visayavisayīnaṁ aññamaññaṁ abhimukhabhāvo abhighāto viyāti abhighāto, so rūpe cakkhussa , cakkhumhi vā rūpassa hotīti vuttaṁ ‘‘rūpe, rūpassa vā abhighāto’’ti. Tenevāha ‘‘yamhi cakkhumhi anidassanamhi sappaṭighamhi rūpaṁ sanidassanaṁ sappaṭighaṁ paṭihaññi vā’’ti (dha. sa. 597), ‘‘cakkhu anidassanaṁ sappaṭighaṁ rūpamhi sanidassanamhi sappaṭighamhi paṭihaññi vā’’ti (dha. sa. 598) ca ādi. Ettha ca taṁtaṁbhavapatthanāvasena cakkhādīsu avigatarāgassa attabhāvanipphādakasādhāraṇakammavasena purimaṁ cakkhulakkhaṇaṁ vuttaṁ, sudūrasukhumādibhedassapi rūpassa gahaṇasamatthameva cakkhu hotūti evaṁ nibbattitaāveṇikakammavasena dutiyaṁ. Esa nayo sesesupi. Atha vā satipi pañcannaṁ pasādabhāvasāmaññe savisayāvabhāsanasaṅkhātassa pasādabyāpārassa dassanavasena purimaṁ vuttaṁ, pasādakāraṇassa satipi kammabhāvasāmaññe attano kāraṇabhedena bhedadassanavasena dutiyaṁ.",
  "tika-abh04t5:38": "Kāmataṇhāti kāmabhave taṇhā. Tathā rūpataṇhā daṭṭhabbā. Tassa tassa bhavassa mūlakāraṇabhūtā taṇhā tasmiṁ tasmiṁ bhave uppajjanārahāyatanavisayāpi nāma hotīti kāmataṇhādīnaṁ daṭṭhukāmatādivohārārahatā vuttā. Daṭṭhukāmatāti hi daṭṭhumicchā rūpataṇhāti attho. Tathā sesāsupīti. Ettha ca daṭṭhukāmatādīnaṁ taṁtaṁattabhāvanibbattakakammāyūhanakkhaṇato sati purimanibbattiyaṁ vattabbaṁ natthi. Asatipi tassa maggena asamugghātitabhāveneva kāraṇanti daṭṭhabbaṁ. Yato maggena asamucchinnaṁ kāraṇalābhe sati uppajjitvā attano phalassa kāraṇabhāvūpagamanato vijjamānamevāti uppannaatthitāpariyāyehi vuccati ‘‘ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto uppannuppanne pāpake akusale dhamme antarāyeva antaradhāpeti’’ (saṁ. ni. 5.157), ‘‘santaṁ vā ajjhattaṁ kāmacchandaṁ atthi me ajjhattaṁ kāmacchandoti pajānātī’’ti (dī. ni. 2.382; ma. ni. 1.115) ca evamādīsu.",
  "tika-abh04t5:39": "Etthāha – cakkhādīnaṁ indriyānaṁ kiṁ ekakammunā uppatti, udāhu nānākammunāti? Ubhayathāpīti porāṇā. Tattha nānākammunā tāva uppattiyaṁ cakkhādīnaṁ visese vattabbaṁ natthi kāraṇassa bhinnattā. Ekakammunā pana uppattiyaṁ tesaṁ kathaṁ visesoti? Kāraṇassa bhinnattāyeva. Taṁtaṁbhavapatthanābhūtā hi taṇhā taṁtaṁbhavapariyāpannāyatanābhilāsatāya sayaṁ vicittarūpā upanissayabhāvena taṁtaṁbhavanibbattakakammassa vicittabhedataṁ vidahati. Yato tadāhitavisesaṁ taṁ tathārūpasamatthatāyogena anekarūpāpannaṁ viya anekaṁ visiṭṭhasabhāvaṁ phalaṁ nibbatteti. Tathā ca vakkhati ‘‘kammameva nesaṁ visesakāraṇa’’nti. Na cettha samatthatābhāvato aññaṁ veditabbaṁ kāraṇavisesenāhitavisesassa visiṭṭhaphalanipphādanayogyatābhāvato. Tathā hi sati ekassapi kammassa anekindriyahetutāvisesayogaṁ ekampi kammantiādinā yuttito āgamatopi parato sayameva vakkhati. Tathā ca ekasseva kusalacittassa soḷasādivipākacittanibbattihetubhāvo vuccati. Lokepi ekasseva sālibījassa paripuṇṇāparipuṇṇataṇḍulaphalanibbattihetutā dissati. Kiṁ vā etāya yutticintāya, na cintitabbamevetaṁ. Yato kammavipāko cakkhādīni kammavipāko ca sabbākārato buddhānaṁyeva kammavipākañāṇaphalayuttānaṁ visayo, na aññesaṁ atakkāvacaratāya. Teneva ca bhagavatā ‘‘kammavipāko acinteyyo na cintetabbo, yo cinteyya ummādassa vighātassa bhāgī assā’’ti (a. ni. 4.77) ādīnavaṁ dassetvā paṭikkhittaṁ. Āviñchanaṁ puggalassa viññāṇassa vā taṁninnabhāvappattiyā hetubhāvo.",
  "tika-abh04t5:40": "Sabbesanti padassa pakaraṇato pārisesato vā labbhamānaṁ atthavisesaṁ ajānanto yathārutavaseneva atthaṁ gahetvā ‘‘ko ettha viseso’’tiādinā codeti. Itaro tejādīnaṁ paccekaṁ adhikabhāve viya dvinnaṁ tiṇṇaṁ vā adhikabhāvepi yathāvuttādhikabhāveneva ekakādivasena labbhamānāya omattatāyapi kāyappasādo na hotīti viññāyamānattā pakaraṇato pārisesato vā catunnampi bhūtānaṁ samabhāvena kāyo hotīti ayamattho siddhoti sabba-saddo idha samabhāvadīpakoti dassetuṁ ‘‘idaṁ panā’’tiādimāha. Imamatthaṁ dīpetīti ca yathāvuttena ñāyena ‘‘sabbesa’’nti vacanato ayamattho labbhati, na tassa vācakattāti dasseti. Tenevāha ‘‘anuvatta…pe… vasena vuttattā’’ti. Ekadesādhikabhāvanivāraṇeneva hi ekadesomattatānivāraṇampi viññāyatīti. Ekadeso avayavo. Catudhātusamudāyanissayassa hi pasādassa tadekadhātuadhikatā avayavādhikatā hotīti.",
  "tika-abh04t5:41": "‘‘Purimā cettha dvepi vādino nikāyantariyā’’ti vadanti. Ālokādisahakārīkāraṇasahitānaṁyeva cakkhādīnaṁ rūpādiavabhāsanasamatthatā vivarassa ca sotaviññāṇupanissayabhāvo guṇoti tesaṁ laddhīti adhippāyena ‘‘taṁtaṁbhūtaguṇehī’’tiādi vuttaṁ. Tejādīnaṁ viya vivarassa bhūtabhāvābhāvato ‘‘yathāyoga’’nti vuttaṁ. Atha vā rūpādayo viya vivarampi bhūtaguṇoti parādhippāyaṁ dassento ‘‘taṁtaṁbhūtaguṇehī’’ti āha. Tejassa pana ālokarūpena, ākāsasaṅkhātassa vivarassa saddena, vāyussa gandhena, udakassa rasena, pathaviyā phoṭṭhabbenāti imamatthaṁ sandhāya ‘‘yathāyogaṁ taṁtaṁbhūtaguṇehī’’ti vuttaṁ siyā. Rūpādiggahaṇeti rūpādivisaye cakkhuviññāṇādike nipphādetabbeti attho. Upakaritabbatoti sahakārīkāraṇabhūtehi yathāvuttabhūtaguṇehi cakkhādīnaṁ sakiccakaraṇe upakaritabbato. Sabhāvena suyyamānassāti kenaci anuccāriyamānasseva labbhamānattā vuttaṁ. Ghaṭṭanaṁ pana vinā vāyusaddopi natthīti. Atha vā vāyumhi saddo sabhāvena suyyatīti āpe raso madhuroti ca tassa laddhiyevāti daṭṭhabbaṁ. Dutiyavādissapi niggaho hoti tassapi tejādiguṇā rūpādayoti evaṁladdhikattā.",
  "tika-abh04t5:42": "Rūpādivisesaguṇehīti rūpādivisesaguṇayuttehi. Teja…pe… vāyūhīti sahākāsehi tejādiparamāṇūhi. Kappāsato visadisāyāti kappāsapathavito visesayuttāya tato adhikasāmatthiyayuttāyāti adhippāyo. Tassāyevāti kappāsapathaviyāyeva. Yasmā sā vijjamānānipi avisesabhūtāni atthīti gahetuṁ asakkuṇeyyabhāvena abhibhavitvā ṭhitā, tasmā tassāyeva gandho adhikataro bhaveyyāti attho. Ayañca sabbo uttaro ‘‘tassa tassa bhūtassa adhikatāyā’’tiādinā aṭṭhakathāyaṁ (dha. sa. aṭṭha. 600) vuttattā tathāgatānaṁ vādaṁ sampaṭicchitvā vadantassa kaṇādassa vasena vutto. ‘‘Attano pana matena kaṇādakapilādayo kevalaṁ pathavādidrabyamevātiādi laddhi. Kaṇādasāsanāya adhimuttānaṁ sāsane anavagāḷhānaṁ kesañci ayaṁ vādo’’ti ca vadanti. Etassubhayassāti āsavagandhato kappāsagandho adhiko sītudakavaṇṇato uṇhodakavaṇṇo ca adhikoti etassa ubhayassa. Tejādiadhikesu ca sambhāresu rūpādīnaṁ visesassa adassanato na rūpādayo tejādīnaṁ visesaguṇoti siddhanti āha ‘‘tadabhā…pe… ttitā’’ti. Tena na rūpaṁ tejassa visesaguṇo ekantato tejādike sambhāre visesena adassanato, yo yassa visesaguṇo, na so tadadhike sambhāre ekantato visesena dissati yathā pathavīadhike sambhāre āpodhātūti dasseti. Evaṁ sesesupi yathāyogaṁ yojetabbaṁ. Ko pana vādo nānākalāpeti sabhāvato nānattābhāvepi mūlakāraṇanānattavasena atthi koci viseso asaṅghāteti dasseti, yato paramaraṇādikiriyāsamatthatā nesaṁ kesañciyeva dissatīti.",
  "tika-abh04t5:43": "Ekampīti pi-saddena anekasmiṁ vattabbameva natthīti dasseti. Pañcāyatanikattabhāve patthanā yā daṭṭhukāmatādibhāvena vuttā, tāya nipphannaṁ. Etena kāraṇavisesena phalavisesamāha. Na hītiādinā vuttamevatthaṁ samatthayati. Tanti kammaṁ. Visesenāti attano kāraṇena āhitātisayena . Teneva sotassa na hoti paccayo, tato aññeneva pana hotīti adhippāyo. Tena anekasabhāvena kāraṇena āhitavisesaṁ ekampi kammaṁ anekasabhāvaṁ phalaṁ nipphādetuṁ samatthaṁ hotīti dasseti. Idāni kammassa vuttappakāravisesābhāve dosamāha ‘‘indriyantarābhāvappattito’’ti. Tassattho – kāraṇavisesābhāve phalavisesassa asambhavato yaṁ visesayuttaṁ kammaṁ cakkhussa kāraṇaṁ, tassa tato aññavisesābhāve tadaññindriyuppādakatāpi na siyāti sotindriyādīnaṁ tato anuppatti eva siyā. Evamitaratthāpi. Visesoti cettha kammassa taṁtaṁindriyuppādanasamatthatā adhippetā, sā ca pubbe dassitasabhāvova.",
  "tika-abh04t5:44": "Anekāhi mahaggatacetanāhi ekāya vā parittacetanāsahitāya paṭisandhikkhaṇe kaṭattārūpānaṁ nibbattīti na sakkā viññātunti ‘‘sabbesaṁ…pe… viññāyatī’’ti vuttaṁ. Idāni tameva asakkuṇeyyataṁ vitthārato dassetuṁ ‘‘nānācetanāyā’’tiādi vuttaṁ. Tassāyaṁ saṅkhepattho – ‘‘paṭisa…pe… paccayo’’ti ettha yadi nānākammavasena indriyānaṁ uppatti adhippetā, evaṁ sati mahaggatakammena ca kāmāvacarakammena ca taṁtaṁpaṭisandhikkhaṇe kaṭattārūpaṁ uppannaṁ siyā, na cetaṁ yuttaṁ ‘‘mahaggatacetanā kammapaccayo’’ti (paṭṭhā. 2.12.78) vuttattā. Nāpi taṁtaṁbhavaniyatarūpindriyehi vikalindriyatā gatisampattiyā opapātikayoniyaṁ paṭisandhikkhaṇe yuttā. Atha mahaggatāhi eva nānācetanāhi nibbattaṁ, na cekā paṭisandhi anekakammanibbattā hoti. Nicchitañhetaṁ sāketapañhenāti. Evaṁ ekena mahaggatakammunā cakkhundriyasotindriyahadayavatthūnaṁ uppattiñāpakena iminā vacanena parittakammunāpi ekena yathārahaṁ anekesaṁ indriyānaṁ uppatti siddhāvāti vuttaṁ ‘‘siddhamekena kammena anekindriyuppatti hotī’’ti.",
  "tika-abh04t5:45": "Sampattoyeva nāma sampattikiccakaraṇatoti imamatthaṁ dassetuṁ ‘‘paṭi…pe… nakato’’ti vuttaṁ. Atisukhumabhāvato maṁsacakkhuagocarena rūpāyatanena samannāgatasaṅghātavuttitāya ca ‘‘vāyu viyā’’ti vuttaṁ. Cittasamuṭṭhānaṁ saddāyatanaṁ sotaviññāṇassa kadācipi ārammaṇapaccayo na siyā dhātuparamparāya ghaṭṭentassa utusamuṭṭhānattā. Tenāha ‘‘na hi…pe… pajjatī’’ti. Paṭṭhāne (paṭṭhā. 1.1.2) ca ‘‘saddāyatanaṁ sotaviññāṇassa ārammaṇapaccayena paccayo’’ti avisesena vuttaṁ.",
  "tika-abh04t5:46": "Nanu cirena suyyantīti dūre ṭhitānaṁ lahukaṁ savanaṁ natthi, tesampi vā lahukaṁ savanena dūrāsannabhāvānaṁ viseso na siyāti adhippāyo. Na, dū…pe… toti na dūre ṭhitehi rajakādisaddā cirena sotaviññāṇena suyyanti, sace savanūpacāre so saddo dūre āsanne ca ṭhitānaṁ yathābhūte āpāthagate sadde manoviññāṇasaṅkhātato gahaṇavisesato cirena suto sīghaṁ sutoti abhimānoti attho. Etamevatthaṁ vitthārato dassento ‘‘yathā hī’’tiādimāha. Nicchaya…pe… abhimāno hoti, sotaviññāṇappavatti pana ubhayatthāpi samānā, yasmā so pana saddo…pe… āgacchatīti. Yadi dhātuparamparāya saddo nappavattati, kathaṁ paṭighosādīnaṁ uppattīti āha ‘‘dūre…pe… paccayo hotī’’ti. Uppattivasena āgatānīti etena rūpadhammāpi yattha uppajjanti, tattheva bhijjanti, na desantaraṁ saṅkamantīti dasseti. Ghaṭṭanasabhāvānevāti tesaṁ bhūtānaṁ saddasamuppattihetubhāvamāha. Sotapadesassāti sotadesassa, sotadese ṭhitassāti attho.",
  "tika-abh04t5:47": "Cakkhumato puggalassa ajjhāsayavasenāti citravicitrarūpāyatane yebhuyyena sattānaṁ cakkhudvārikajavanassa anukaḍḍhanavasena pavattiṁ sandhāya vuttaṁ. Kaṇṇakūpacchiddeyeva pavattanatoti etena adhiṭṭhānato bahiddhā indriyaṁ pavattīti vādaṁ paṭisedheti. Adhiṭṭhānadese eva hi indriyaṁ vattati tattha kiccādippayogadassanato. Satipi panassa bahiddhā vuttiyaṁ na visayaggahaṇe samatthatā, aññathā adhiṭṭhānapidahanepi visayaggahaṇaṁ bhaveyyāti. Ārammaṇaggahaṇahetuto cāti kaṇṇakūpacchiddeyeva ṭhatvā ārammaṇakaraṇassa viññāṇassa vā hetubhāvato.",
  "tika-abh04t5:48": "Tabbohārenāti gandhagandhaggahaṇassa sahacaritāya gandhopi tathā vuttoti adhippāyo. Gandho paccayoti gandho sahakārīpaccayoti attho. Kheḷādiko paccayoti yojetabbaṁ. Tathā pathavīti sahakārīpaccayantarabhūtā ajjhattikabāhirā pathavī ārammaṇaggahaṇe paccayoti attho. Ādhārabhūtāti tejovāyodhātūnaṁ ādhārabhūtā. Nissayabhūtānanti nissayamahābhūtānaṁ āpotejovāyodhātūnaṁ. Sabbadāti uppīḷanakāle ca anuppīḷanakāle ca. Tatthāti caturāsītipabhede uparimakāyasaṅkhāte rūpasamūhe. Vinibbhujjituṁ asakkuṇeyyānanti idaṁ cakkhudasakaṁ idaṁ kāyadasakaṁ idaṁ bhāvadasakanti evaṁ kalāpatopi vinibbhujjituṁ asakkuṇeyyānaṁ.",
  "tika-abh04t5:49": "616.Dīghādīnaṁphusitvā jānitabbatoti idaṁ dīghādīnaṁ na kāyaviññāṇagocarattā vuttaṁ, dīghādivohārarūpādīnaṁ pana phoṭṭhabbaṁ phusitvā kāyaviññāṇavīthiyā parato pavattena manoviññāṇenapi jānitabbattā vuttaṁ. Dīghādisannivesanti dīghādisannivesavantaṁ. Ekasmiṁ itarassa abhāvāti chāyātapānaṁ ālokandhakārānañca asahaṭṭhāyitaṁ āha. Kathaṁ pana āloko andhakāraṁ vidhamatīti? ‘‘Ālokappavattisamānakālaṁ andhakārasabhāvena pavattamānaṁ vaṇṇāyatanaṁ bhijjati. Andhakārassa nissayo hutvā pavattamānāni bhūtāni kamena tathārūpassa vaṇṇāyatanassa nissayabhāvaṁ gacchantī’’ti keci. Saha andhakārena tannissayabhūtānaṁ nirodhasamanantaraṁ taṁsantatiyaṁ tādise paccayasannipāte ālokanissayabhūtānaṁ uppattīti veditabbaṁ. Na hi nissayamahābhūtehi vinā ālokappavatti atthi, nāpi andhakārasaṅkhātaṁ vaṇṇāyatanameva nirujjhati taṁnissayehi payujjamānakaekakalāpabhūtopādārūpānaṁ saheva nirujjhanato. Padīpasikhāmaṇiraṁsiyo viya pathavīpākārarukkhādīni muñcitvāpi andhakāro pavattatīti vadanti. Mandaṁ pana pākārādiādhārarahitaṁ na suṭṭhu paññāyati, bahalaṁ ādhāraṁ nissāya pavattatīti yuttanti ca vadanti.",
  "tika-abh04t5:50": "620.‘‘Amanussasaddo’’ti ettha a-kāro na manussatāmattanivattiattho sadisabhāvadīpanatāya anadhippetattā, manussato pana anaññatānivattiatthoti dassetuṁ ‘‘amanussa…pe… ṭṭhādayopī’’ti āha. Tathā kittetabboti ‘‘vaṁsaphālanasaddo’’tiādinā vatthuvasena kittetabbo.",
  "tika-abh04t5:51": "632.Kammacittādināti ādi-saddena utuāhāre saṅgaṇhāti. Taṁtadākārānīti itthiliṅgādiākārāni. Itthindriyaṁ paṭicca samuṭṭhahantīti aññamaññapaccayānipi itthiliṅgādīni yebhuyyena itthindriyasahite eva santāne sabbhāvā itarattha ca abhāvā indriyahetukāni vuttāni. Aññathāti itthiliṅgādiākārato aññathā, itthindriyābhāve vā. Itthiggahaṇassa cāti itthīti cittappavattiyā. Tesaṁ rūpānanti itthiliṅgādiākārarūpānaṁ. Yadi itthindriyaṁ itthiliṅgādiākārarūpānaṁ sahakārīkāraṇaṁ, atha kasmā tassa indriyādipaccayabhāvo tesaṁ na vuttoti? Neva taṁ sahakārīkāraṇaṁ, atha kho tesaṁ tabbhāvabhāvitāmattena taṁ kāraṇanti vuccatīti dassetuṁ āha ‘‘yasmā panā’’tiādi.",
  "tika-abh04t5:52": "633. Liṅgaṁ parivattamānaṁ purimaliṅgādhārajātianurūpameva hutvā parivattatīti katvā vuttaṁ ‘‘paṭisandhiyaṁ viya pavattepī’’ti. Yassa…pe… noti ādivacanatoti ādi-saddena ‘‘yassa vā pana purisindriyaṁ uppajjati, tassa itthindriyaṁ uppajjatīti no’’ti (yama. 3.indriyayamaka.188) saṅgaṇhāti.",
  "tika-abh04t5:53": "635. Dvārabhāvena kucchitānaṁ āsavadhammānaṁ pavattiṭṭhānatāya pasādavisese viya viññattivisesepi kāyavohārappavatti daṭṭhabbā. Vitthambhanasabhāvatāya vāyodhātuyā thambhanaṁ ‘‘vāyodhātukicca’’nti vuttaṁ. Kiccampi hi dhammānaṁ sabhāvoyevāti. Pathavīdhātuyā ākāro vacīviññattīti vattuṁ vaṭṭatīti yojanā.",
  "tika-abh04t5:54": "636.Vitakka…pe… gahitāti yathādhippetatthābhibyañjikāya vācāya samuṭṭhāpanādhippāyappavattiṁ sandhāya vuttaṁ. Tadā hi sā tehi pariggahitā nāma hotīti. Ekassapi akkharassa anekehi javanehi nibbattetabbattā tathā nibbattiyamānatāya asamatthasabhāvattā na viññātavisesā na bhinnā evāti āha ‘‘sava…pe… bhinnā’’ti. Abbokiṇṇeti antarantarā uppajjamānehi asaṁsaṭṭhe. ‘‘Pacchimacitta’’nti avisesena cuticittaṁ vuttanti adhippāyena ‘‘aññesampi cuticittaṁ…pe… ñāyatī’’ti vuttaṁ.",
  "tika-abh04t5:55": "Atha vā ‘‘ye ca rūpāvacaraṁ arūpāvacaraṁ upapajjitvā parinibbāyissanti, tesaṁ cavantānaṁ tesaṁ vacīsaṅkhāro nirujjhissati, no ca tesaṁ kāyasaṅkhāro nirujjhissatī’’ti (yama. 2.saṅkhārayamaka.88) rūpārūpabhavūpapajjanakānaṁ kāmāvacaracuticittassapi kāyasaṅkhārāsamuṭṭhāpanavacanena khīṇāsavehi aññesampi…pe… ñāyatī’’ti vuttaṁ. Yasmā ca –",
  "tika-abh04t5:56": "‘‘Yassa kāyasaṅkhāro nirujjhati, tassa vacīsaṅkhāro nirujjhissatīti āmantā’’ti (yama. 2.saṅkhārayamaka.108),",
  "tika-abh04t5:57": "‘‘Yassa kāyasaṅkhāro nirujjhati, tassa cittasaṅkhāro nirujjhissatīti āmantā’’ti (yama. 2.saṅkhārayamaka.108) ca,",
  "tika-abh04t5:58": "‘‘Pacchimacittassa bhaṅgakkhaṇe tesaṁ kāyasaṅkhāro ca na nirujjhati cittasaṅkhāro ca na nirujjhissatī’’ti (yama. 2.saṅkhārayamaka.113) –",
  "tika-abh04t5:59": "Ādivacanato ca pacchimacittassa purato soḷasamena cittena tato orimena vā saddhiṁ assāsapassāsā na uppajjantīti siddhaṁ. Yadi uppajjeyyuṁ, ‘‘pacchimacittassa bhaṅgakkhaṇe tesaṁ kāyasaṅkhāro na nirujjhatī’’ti na vadeyya, vuttañcetaṁ, tasmā heṭṭhimakoṭiyā cutito purimena sattarasamena uppannā assāsapassāsā cutiyā heṭṭhā dutiyena cittena saddhiṁ nirujjhanti. Tena ‘‘yassa cittassa anantarā kāmāvacarānaṁ pacchimacittaṁ uppajjissatī’’ti cuticittassānantarapaccayabhūtassapi cittassa kāyasaṅkhārāsamuṭṭhāpanatā vuttā.",
  "tika-abh04t5:60": "Atha vā yassa cittassāti yena cittena sabbapacchimo kāyasaṅkhāro uppajjati. Taṁ cittaṁ vuttanti gahetabbaṁ, na pacchimacittassa anantarapaccayabhūtaṁ. Anantarāti hi kāyasaṅkhāruppādanaṁ antaraṁ vinā, yato pacchā kāyasaṅkhāruppādanena anantaritaṁ hutvā pacchimacittaṁ uppajjissatīti attho. Kasmā? ‘‘Itaresaṁ vacīsaṅkhāro ca nirujjhissati kāyasaṅkhāro ca nirujjhissatī’’ti (yama. 2.saṅkhārayamaka.88) vuttattā. Aññathāpacchimacittato purimatatiyacittasamaṅgīnaṁ kāyasaṅkhāro uppajjatīti āpajjatīti. Evaṁ sabbesampi cuticittassa rūpajanakatābhāve āgamaṁ dassetvā idāni yuttiṁ dassetuṁ ‘‘na hī’’tiādimāha. Tattha gabbhagamanādīti ādi-saddena udakanimuggaasaññībhūtakālakatacatutthajjhānasamāpannarūpārūpabhavasamaṅgīnirodhasamāpannabhāve saṅgaṇhāti.",
  "tika-abh04t5:61": "637. Anekesaṁ kalāpānaṁ ekato hutvā ekaghanapiṇḍabhāvena pavattanato kalāpantarabhūtānaṁ kalāpantarabhūtehi samphuṭṭhabhāvo vutto. Yato tesaṁ duviññeyyanānattaṁ, na pana avinibbhuttabhāvato. Taṁtaṁbhūtavivittatāti tesaṁ tesaṁ bhūtānaṁ vibhattabhāvo kalāpantarabhūtehi vibhattasabhāvatā asaṁkiṇṇatāti attho. Yasmā pana yathāvuttā vivittatā rūpānaṁ osānaṁ hoti, tasmā ‘‘rūpapariyanto’’ti vuttaṁ. Atha vā taṁtaṁbhūtasuññatā. Yesañhi paricchedo ākāso, tesaṁ pariyantatāya tehi suññabhāvoti lakkhitabbo. Tatoyeva ca so bhūtantarehi viya tehi asamphuṭṭhoti vuccatīti. Aññathāti paricchinditabbehi asamphuṭṭhabhāvābhāve.",
  "tika-abh04t5:62": "638.Taṁtaṁvikārādhikarūpehīti ettha kathaṁ cammasuvaṇṇesu mudutākammaññatā labbhanti, nanu lahutādivikārā ekantato indriyabaddharūpe eva pavattanato anindriyabaddhe na labbhantīti? Saccametaṁ, idha pana taṁsadisesu tabbohāravasena vuttaṁ. Tathā hi tūlapicuādīsu garubhāvādihetūnaṁ bhūtānaṁ adhikabhāvābhāvato lahuādivohāro. Niddisitabbadhammanissayarūpe eva vā sandhāya ‘‘taṁtaṁvikārādhikarūpehī’’ti vuttanti daṭṭhabbaṁ. Sabbe sabbesaṁ paccayā lahutādīnaṁ aññamaññāvijahanatoti adhippāyo.",
  "tika-abh04t5:63": "641.Ācayasaddenevāti niddese vuttaācayasaddeneva. Yo āyatanānaṁ ādicayattā ācayo punappunaṁ nibbattamānānaṁ, sova rūpassa uparicayattā upacayoti adhippetaṁ atthaṁ pāḷiyaṁ yojetvā dassetuṁ ‘‘pāḷiyaṁ panā’’tiādi vuttaṁ. Upa-saddo paṭhamattho ‘‘dānaṁ, bhikkhave, paṇḍitupaññatta’’ntiādīsu (a. ni. 3.45) viya. Upariatthoca ‘‘sammaṭṭhe upasitte ca, te nisīdiṁsu maṇḍape’’tiādīsu viya. Aññathāti upa-saddassa upariatthasseva gahaṇe.",
  "tika-abh04t5:64": "643.Phalavipaccanapakatiyāti phalavipaccanasabhāvena. Phalameva vā pakatīti āyusaṁhānādinā phalasabhāvena jarāniddesoti attho. Tathā hi ‘‘phalūpacārena vuttā’’ti vuttaṁ. Supariṇatarūpaparipākakāle hānidasakādīsu.",
  "tika-abh04t5:65": "645.Kattabbasabhāvatoti mūlaphalādīnaṁ idhādhippetaāhāravatthūnaṁ mukhena asanādikattabbasabhāvato. Visabhūte saṅghāte ojā mandā hotīti savisattābhāvato sukhumatā vuttā. Aṅgamaṅgānusārino rasassa sāroti rasaharaṇīdhamanijālānusārena sarīrāvayave anuppaviṭṭhassa āhārarasassa abbhantarāhārapaccayo sneho, yo loke rasadhātūti vuccati.",
  "tika-abh04t5:66": "Upādābhājanīyakathāvaṇṇanā niṭṭhitā.",
  "tika-abh04t5:67": "Noupādābhājanīyakathāvaṇṇanā",
  "tika-abh04t5:68": "646. ‘‘Ekaṁ mahābhūtaṁ paṭicca tayo mahābhūtā tayo mahābhūte paṭicca ekaṁ mahābhūta’’ntiādivacanato (paṭṭhā. 1.1.53) ekaṁ mahābhūtaṁ avasesamahābhūte nissayati, tehi upādārūpena ca nissīyatīti āha ‘‘nissayati ca nissīyati cā’’ti.",
  "tika-abh04t5:69": "647. Mahābhūtānaṁ aññamaññāvijahanato ekasmimpi kalāpe anekaṁ phoṭṭhabbaṁ atthīti phoṭṭhabbasabhāvesuyeva anekesupi ārammaṇesu āpāthagatesu ābhogādivasena ekaṁyeva viññāṇuppattihetu hotīti ayaṁ vicāro dassito. Itaresupi pana yathāyogaṁ dassetabbo. Tattha rasārammaṇaṁ tāva indriyanissayaṁ allīyitvā viññāṇuppattihetubhāvato satipi anekesaṁ rasānaṁ āpāthagamane ekasmiṁ khaṇe ekappakāraṁyeva yathāvuttanayena jivhāviññāṇuppattihetu hoti, tathā gandhārammaṇaṁ. Rūpasaddārammaṇāni pana indriyanissayaṁ asampatvāva viññāṇuppattihetubhāvato yogyadese avaṭṭhitāni yattakāni sahakārīpaccayantaragataṁ upakāraṁ labhanti, tattakāni ekasmiṁ khaṇe ekajjhaṁ ārammaṇaṁ na hontīti na vattabbāni. Tathā hi saddo nigghosādiko anekakalāpagato tathā vaṇṇopi sivikubbahananiyāmena ekajjhaṁ ārammaṇaṁ hotīti. Etthāpi ca ābhujitavasena ārammaṇādhimattatāvasena anekakalāpasannipātepi katthaci viññāṇuppatti hotiyeva. Pasādādhimattatā pittādivibandhābhāvena pasādassa tikkhatā. Kathaṁ pana cittassāti cittasāmaññato ekattanayavasena pucchati.",
  "tika-abh04t5:70": "651.Tādisāyāti yā pacurajanassa atthītipi na gahitā. Santī samānā. Evanti yathāsasambhārudakaṁ sasambhārapathaviyā ābandhakaṁ, evaṁ paramatthudakaṁ paramatthapathaviyāti dasseti. Tadanurūpapaccayehīti attano ābandhanānuguṇehi ābandhiyamānehi sandhāraṇādikiccehi purimehi ca pathavīādīhi. Aphusitvā patiṭṭhā hoti, aphusitvā ābandhatīti iminā phusitabbaphusanakabhāvo āpodhātuyaṁ natthīti phoṭṭhabbavasena ubhayadhammataṁ āha. Aññamaññaṁ nissayatā aññamaññanissayatā. Atha vā aññamaññatā ca nissayatā ca aññamaññanissayatā. Yadi phoṭṭhabbāphoṭṭhabbadhātūnaṁ phoṭṭhabbabhāvena vinā aññamaññanissayatā, pathavīādīnaṁ kakkhaḷādisabhāvo eva phoṭṭhabbabhāvoti tabbirahena kathaṁ tesaṁ āpodhātuyā nissayādibhāvoti āha ‘‘avinibbhogavuttīsū’’tiādi. Aññamaññapaccayabhūtesūti etena upādārūpaṁ nivatteti. Atha vā pubbe aṭṭhakathādhippāye ṭhatvā phoṭṭhabbāphoṭṭhabbadhātūnaṁ visiṭṭhaṁ aññamaññanissayataṁ vatvā idāni attano adhippāye ṭhatvā avisesena taṁ dassento āha ‘‘avinibbhogavuttīsū’’tiādi. Taṁyeva avisiṭṭhaṁ aññamaññanissayataṁ daḷhaṁ katvā dassento ‘‘nāpi sahajātesū’’tiādimāha. Tattha aphusanaṁ tāva ekakalāpagatattā na vicāretabbaṁ, phusanaṁ pana kathanti? Ekakalāpagatattā eva. Visuṁ siddhānaṁyeva hi visayamahābhūtānaṁ kāyappasādanissayabhūtesu phusanaṁ dissati.",
  "tika-abh04t5:71": "Jhāyatīti paripaccati. Na uṇhā hutvāti etassa uṇhasabhāvā hutvāti ayamatthoti katvā ‘‘tejosabhāvataṁyeva paṭikkhipatī’’ti vuttaṁ. Uṇhapaṭipakkhattā sītassa uṇhatāya paṭikkhepe sītatāsaṅkā siyāti āha ‘‘na sītattaṁ anujānātī’’ti. Tejosabhāgataṁyeva vā sītatāyapi dassetuṁ ‘‘na sītattaṁ anujānātī’’ti vuttaṁ. Tenevāha ‘‘tejo eva hi sīta’’nti. Mande hi uṇhabhāve sītabuddhīti tejo eva hi sītaṁ. Kathaṁ panetaṁ viññāyatīti? Sītabuddhiyā avavatthitabhāvato pārāpāraṁ viya. Tathā hi ātape ṭhatvā chāyaṁ paviṭṭhānaṁ sītabuddhi hoti, tattheva pathavīgabbhato niggatānaṁ uṇhabuddhīti. Yadi tejoyeva sītaṁ, uṇhabhāvena saddhiṁ sītabhāvopi ekasmiṁ kalāpe upalabbheyyāti āha ‘‘sītuṇhānañcā’’tiādi. Uṇhasītakalāpesu sītuṇhānaṁ appavatti. Dvinnaṁ…pe… yujjati, na āpodhātuvāyodhātūnaṁ sītabhāveti adhippāyo. Āpodhātuyā hi vāyodhātuyā sītabhāve uṇhabhāvena saddhiṁ ekasmiṁ kalāpe sītabhāvo labbheyya, na pana labbhati. Na cettha āpodhātuadhike vāyodhātuadhike vā kalāpe sītabhāvoti sakkā viññātuṁ tādisepi katthaci kalāpe alabbhamānattā sītabhāvassāti. Kharatādisabhāvādhikassa bhūtasaṅghātassa davatādisabhāvādhikatāpatti bhāvaññathattaṁ. Taṁ pana yathā hoti, taṁ dassetuṁ ‘‘pacca…pe… ppattī’’ti āha.",
  "tika-abh04t5:72": "652.Ekantanacittasamuṭṭhānādīti ādi-saddena ekantaanupādinnupādāniyādiṁ saṅgaṇhāti. Purimānampīti ‘‘yaṁ vā panaññampī’’ti etasmā vacanato purimānaṁ anupādinnānaṁ saddāyatanakāyaviññattiādīnaṁ nacittasamuṭṭhānānañca cakkhāyatanasotāyatanādīnaṁ. Nakammassakatattābhāvādikanti nakammassakatattābhāvaṁ nacittasamuṭṭhānabhāvanti evamādikaṁ. Ekantākammajādīsūti ādi-saddena ekantācittajaṁ gayhati. Tā jaratāaniccatā. Anekantesu na gahitāti ekantato akammajesu saddāyatanādīsu acittajesu ca cakkhāyatanādīsu gahetvā catusamuṭṭhānikattā anekantesu rūpāyatanādīsu na gahitāti attho.",
  "tika-abh04t5:73": "666.Anipphannattāti aññaṁ anapekkhitvā sabhāvato asiddhattaṁ. Tassāti viññattidvayassa.",
  "tika-abh04t5:74": "Noupādābhājanīyakathāvaṇṇanā niṭṭhitā.",
  "tika-abh04t5:75": "Dukaniddesavaṇṇanā niṭṭhitā.",
  "tika-abh04t5:76": "Catukkaniddesavaṇṇanā",
  "tika-abh04t5:77": "966. ‘‘Sabbaṁ rūpaṁ manasā viññāta’’nti vacanato yadi viññātato aññaṁ diṭṭhādi na hotīti ‘‘katamaṁ taṁ rūpaṁ diṭṭha’’ntiādinā pucchā na katā, evaṁ sante catukkabhāvo kathanti anuyogaṁ manasi katvā āha ‘‘dassanādiggahaṇavisesato’’ti. Dassanaṁ savanaṁ minitvā jānanaṁ vijānanañcāti etasmā dassanādiggahaṇavisesato. Etena gāhakabhedena gahetabbabhedoti dasseti. Idāni samukhenapi gahetabbabhedo labbhatīti dassetuṁ ‘‘diṭṭhā…pe… bhāvato’’ti vuttaṁ.",
  "tika-abh04t5:78": "Pañcakaniddesavaṇṇanā",
  "tika-abh04t5:79": "969.Tadidaṁ nayakaraṇaṁ chabbidhādīsu tīsu saṅgahesu yojitaṁ.",
  "tika-abh04t5:80": "Pakiṇṇakakathāvaṇṇanā",
  "tika-abh04t5:81": "975. Ekantato nīvaraṇattā middhassa ‘‘natthi nīvaraṇā’’ti vacanena gahaṇanti dassetuṁ ‘‘middhassapi nīvaraṇassā’’ti vuttaṁ. Na ca rūpaṁ pahātabbaṁ nippariyāyappahānassa idha adhippetattā. Ettha keci ‘‘nāmakāyarūpakāyagelaññasabhāvato duvidhaṁ middhaṁ. Tattha purimaṁ ‘nīvaraṇā’ti vacanena vuttaṁ, itaraṁ rūpasabhāva’’nti vadanti. Tattha yaṁ taṁ arūpato aññaṁ middhaṁ parikappitaṁ, tampi nīvaraṇaṁ middhasabhāvato itaraṁ middhaṁ viyāti parikappitamiddhassapi na sakkā nīvaraṇabhāvaṁ nivattetunti tesaṁ vacanassa nīvaraṇappahānavacanena virodhaṁ dassento ‘‘na ca rūpakāya’’ntiādimāha. Atha vā khīṇāsavānaṁ soppanasabhāvato soppassa ca middhahetukattā atthi middharūpanti vādaṁ sandhāya uttaramāha ‘‘na ca rūpakāyagelañña’’ntiādinā. Tattha middhameva soppahetūti nāyaṁ avadhāraṇā icchitā, soppahetu eva middhanti pana icchitāti middhato aññopi soppahetu atthi, ko pana so? Rūpakāyagelaññaṁ. Na ca rūpa…pe… vacanatoti yojanā daṭṭhabbā.",
  "tika-abh04t5:82": "Vacīghosādīti ādi-saddena huṁkārādisaddo saṅgayhati. Aṅguliphoṭādisaddo utusamuṭṭhānoyeva, cittapaccayo pana hoti. Rūpabhāvamattānīti jarāmaraṇasabhāvānaṁ rūpānaṁ taṁdhammamattāni, tato eva na jātiādidhammavantānīti āha ‘‘na sayaṁ sabhāvavantānī’’ti. Yathā jarā aniccatā ca rūpabhāvamattaṁ, evaṁ jātipīti jātiyā rūpabhāvamattatāya upasaṁharaṇattho tathā-saddo.",
  "tika-abh04t5:83": "Tesaṁ rūpadhammānaṁ. Saṅkhātādi-saddo viya abhinibbattita-saddopi vattamānakālikopi hotīti ‘‘abhinibbattiyamānadhammakkhaṇasmi’’nti vuttaṁ. Evamapīti yadipi jiraṇabhijjanabhāvā jiraṇādisabhāvānaṁ dhammānaṁ janakapaccayakiccānubhāvakkhaṇe abhāvato tappaccayabhāvavohāraṁ abhinibbattivohārañca na labhanti, evamapi tesaṁ upādinnatā vattabbāti sambandho. ‘‘Jarāmaraṇaṁ paṭiccasamuppanna’’nti vacanato tassa pariyāyataṁ vivarati ‘‘tesaṁ uppāde satī’’tiādinā.",
  "tika-abh04t5:84": "Yadi evanti yadi nissayapaṭibaddhavuttikā jātiādayo, evaṁ sati. ‘‘Mahābhūtānaṁ upādāyarūpa’’nti vacanato bhūtanissitesu kevalo upādāyavohāroti upādāye nissitāpi aparena upādāya-saddena visesetvā vattabbāti adhippāyena ‘‘upādāyupādāyabhāvo āpajjatī’’ti āha. Kāraṇakāraṇepi kāraṇe viya vohāro hoti ‘‘corehi gāmo daḍḍho’’ti yathāti dassento ‘‘bhūta…pe… ttanato’’ti āha. Idāni paramparā vinā nippariyāyato uppādādīnaṁ bhūtapaṭibaddhabhāvaṁ saha nidassanena dassetuṁ ‘‘api cā’’tiādimavoca. Vikāraparicchedāpi upādāyarūpavikārādibhāve bhūtapaṭibaddhabhāvāvinivattito ekasmiṁ kalāpe ekekāva vikārādayoti jīvitindriyaṁ viya kalāpānupālakaṁ kalāpavikārādibhāvato ca ‘‘upādāyarūpāni’’icceva vuccantīti āha ‘‘evaṁ vikā…pe… yojetabbānī’’ti.",
  "tika-abh04t5:85": "Asaṅkhatabhāvanivāraṇatthaṁ parinipphannatā vuttāti idaṁ aparinipphannasabhāvavato anupalabbhamānatāya sasavisāṇaṁ viya kenaci na saṅkhatanti asaṅkhataṁ nāma siyāti imissā āsaṅkāya nivattanavasena vuttaṁ. Atha vā rūpavikārādibhāvato rūpabhāvo viya rūpe sati santi, asati na santīti siddhāya paṭiccasamuppannatāya sādhitā parinipphannatā tesaṁ saṅkhatabhāvaṁ sādhentī asaṅkhatabhāvaṁ nivāraṇatthaṁ jāyatīti vuttaṁ ‘‘asaṅkhatabhāvanivāraṇatthaṁ parinipphannatā vuttā’’ti.",
  "tika-abh04t5:86": "Pakiṇṇakakathāvaṇṇanā niṭṭhitā.",
  "tika-abh04t5:87": "Rūpakaṇḍavaṇṇanā niṭṭhitā."
}