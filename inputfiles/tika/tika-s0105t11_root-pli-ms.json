{
  "tika-s0105t11:0": "13. Tevijjasuttavaṇṇanā",
  "tika-s0105t11:1": "518. Evaṁ lohiccasuttaṁ saṁvaṇṇetvā idāni tevijjasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, lohiccasuttassānantaraṁ saṅgītassa suttassa tevijjasuttabhāvaṁ vā pakāsetuṁ ‘‘evaṁ me sutaṁ…pe… kosalesūti tevijjasutta’’nti āha. Nāmanti nāmamattaṁ. Disāvācīsaddato payujjamāno enasaddo aduratthe icchito, tappayogena ca pañcamiyatthe sāmivacanaṁ, tasmā ‘‘uttarenā’’ti padena adūratthajotanaṁ, pañcamiyatthe ca sāmivacanaṁ dassetuṁ ‘‘manasākaṭato avidūre uttarapasse’’ti vuttaṁ. ‘‘Disāvācīsaddato pañcamīvacanassa adūratthajotanato adūratthaṁ dassetuṁ enasaddena evaṁ vutta’’nti keci, sattamiyatthe cetaṁ tatiyāvacanaṁ ‘‘pubbena gāmaṁ ramaṇīya’’ntiādīsu viya. ‘‘Akkharacintakā pana ena-saddayoge avadhivācini pade upayogavacanaṁ icchanti, attho pana sāmivaseneva icchito, tasmā idha sāmivacanavaseneva vutta’’nti (dī. ni. ṭī. 1.518) ayaṁ ācariyamati. Taruṇaambarukkhasaṇḍeti taruṇambarukkhasamūhe. Rukkhasamudāyassa hi vanasamaññā.",
  "tika-s0105t11:2": "519.Kulacārittādisampattiyāti ettha ādisaddena mantajjhenābhirūpatādisampattiṁ saṅgaṇhāti. Tattha tatthāti tasmiṁ tasmiṁ dese, kule vā. Te nivāsaṭṭhānena visesento ‘‘tatthā’’tiādimāha. Mantasajjhāyakaraṇatthanti āthabbaṇamantānaṁ sajjhāyakaraṇatthaṁ. Tena vuttaṁ ‘‘aññesaṁ bahūnaṁ pavesanaṁ nivāretvā’’ti. Nadītīreti aciravatiyā nadiyā tīre.",
  "tika-s0105t11:3": "Maggāmaggakathāvaṇṇanā",
  "tika-s0105t11:4": "520.Jaṅghacāranti caṅkamena, ito cito ca vicaraṇaṁ. So hi jaṅghāsu kilamathavinodanatthaṁ caraṇato ‘‘jaṅghavihāro, jaṅghacāro’’ti ca vutto. Tenāha pāḷiyaṁ ‘‘anucaṅkamantānaṁ anuvicarantāna’’nti. Cuṇṇamattikādi nhānīyasambhāro. Tena vuttanti ubhosupi anucaṅkamanānuvicaraṇānaṁ labbhanato evaṁ vuttaṁ. Maggo cettha brahmalokagamanūpāyapaṭipadābhūto ujumaggo. Icchitaṭṭhānaṁ ujukaṁ maggati upagacchati etenāti hi maggo, tadañño amaggo, a-saddo vā vuddhiattho daṭṭhabbo. Tathā hi ‘‘katamaṁ nu kho’’tiādinā maggameva dasseti. Paṭipadanti brahmalokagāmimaggassa pubbabhāgapaṭipadaṁ.",
  "tika-s0105t11:5": "Añjasāyanoti ujumaggassa vevacanaṁ pariyāyadvayassa atirekatthadīpanato yathā ‘‘padaṭṭhāna’’nti. Dutiyavikappe añjasasaddo ujukapariyāyo. Niyyātīti niyyāniyo, so eva niyyānikoti dasseti ‘‘niyyāyanto’’ti iminā. Niyyāniko niyyātīti ca ekantaniyyānaṁ vuttaṁ, gacchanto hutvā gacchatīti attho. Kasmā maggo ‘‘niyyātī’’ti vutto, nanvesa gamane abyāpāroti? Saccaṁ. Yasmā panassa niyyātu-puggalavasena niyyānabhāvo labbhati, tasmā niyyāyantapuggalassa yoniso paṭipajjanavasena niyyāyanto maggo ‘‘niyyātī’’ti vutto. Karotīti attano santāne uppādeti. Tathā uppādentoyeva hi taṁ paṭipajjati nāma. Saha byeti vattatīti sahabyo, sahavattanako, tassa bhāvo sahabyatāti vuttaṁ ‘‘sahabhāvāyā’’ti. Sahabhāvoti ca salokatā, samīpatā vā veditabbā. Tathā cāha ‘‘ekaṭṭhāne pātubhāvāyā’’ti. Sakamevāti attano ācariyena pokkharasātinā kathitameva. Thometvāti ‘‘ayameva ujumaggo ayamañjasāyano’’tiādinā pasaṁsitvā. Tathā paggaṇhitvā. Bhāradvājopi sakameva attano ācariyena tārukkhena kathitameva ācariyavādaṁ thometvā paggaṇhitvā vicaratīti yojanā. Tena vuttanti yathā tathā vā abhiniviṭṭhabhāvena pāḷiyaṁ vuttaṁ.",
  "tika-s0105t11:6": "521-522.Aniyyānikāvāti appāṭihārikāva, aññamaññassa vāde dosaṁ dassetvā aviparītatthadassanatthaṁ uttararahitā evāti attho. Tulanti mānapatthatulaṁ. Aññamaññavādassa āditova viruddhaggahaṇaṁ viggaho, sveva vivadanavasena aparāparaṁ uppanno vivādoti āha ‘‘pubbuppattiko’’tiādi. Duvidhopi esoti viggaho, vivādoti dvidhā vuttopi eso virodho. Nānāācariyānaṁ vādatoti nānārucikānaṁ ācariyānaṁ vādabhāvato. Nānāvādo nānāvidho vādoti katvā, adhunā pana ‘‘nānāācariyānaṁ vādo nānāvādo’’ti pāṭho.",
  "tika-s0105t11:7": "523.Ekassāpīti tumhesu dvīsu ekassāpi. Ekasminti sakavādaparavādesu ekasmimpi. Saṁsayo natthīti ‘‘maggo nu kho, na maggo’’ti vicikicchā natthi, añjasānañjasābhāve pana saṁsayo. Tena vuttaṁ ‘‘esa kirā’’tiādi evaṁ satīti yadi sabbattha maggasaññino, evaṁ sati ‘‘kismiṁ vo viggaho’’ti bhagavā pucchati. Itisaddena cettha ādyatthena vivādo, nānāvādo ca saṅgahito.",
  "tika-s0105t11:8": "524. ‘‘Icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo, a-saddo vā vuddhiattho daṭṭhabbo’’ti heṭṭhā vuttovāyamattho. Anujumaggeti etthāpi a-saddo vuddhiattho ca yujjati. Tameva vatthunti sabbesampi brāhmaṇānaṁ maggassa maggabhāvasaṅkhātaṁ, sakamaggassa ujumaggabhāvasaṅkhātañca vatthuṁ. Sabbe teti sabbe te nānāācariyehi vuttamaggā, ye pāḷiyaṁ ‘‘addhariyā brāhmaṇā’’tiādinā vuttā. Ayamettha pāḷiattho – addharo nāma yaññaviseso, tadupayogibhāvato addhariyāni vuccanti yajūni, tāni sajjhāyantīti addhariyā, yajuvedino. Tittirinā nāma isinā katā mantāti tittirā, te sajjhāyantīti tittiriyā, yajuvedino eva. Yajuvedasākhā hesā, yadidaṁ tittiranti. Chando vuccati visesato sāmavedo, taṁ sarena kāyantīti chandokā, sāmavedino. ‘‘Chandogā’’tipi tatiyakkharena paṭhanti, so evattho. Bahavo iriyo thomanā etthāti bavhāri, iruvedo, taṁ adhīyantīti bavhārijjhā.",
  "tika-s0105t11:9": "Bahūnīti etthāyaṁ upamāsaṁsandanā – yathā te nānāmaggā ekaṁsato tassa gāmassa vā nigamassa vā pavesāya honti, evaṁ brāhmaṇehi paññāpiyamānāpi nānāmaggā ekaṁsato brahmalokūpagamanāya brahmunā sahabyatāya hontīti.",
  "tika-s0105t11:10": "525.Paṭijānitvā pacchā niggayhamānā avajānantīti pubbe niddosataṁ sallakkhamānā paṭijānitvā pacchā sadosabhāvena niggayhamānā ‘‘netaṁ mama vacana’’nti avajānanti, na paṭijānantīti attho.",
  "tika-s0105t11:11": "527-529.Tetevijjāti tevijjakā te brāhmaṇā. Evasaddena ñāpito attho idha natthīti va-kāro gahito, so ca anatthakovāti dasseti ‘‘āgamasandhimatta’’nti iminā, vaṇṇāgamena padantarasandhimattaṁ katanti attho. Andhapaveṇīti andhapanti. ‘‘Paṇṇāsasaṭṭhi andhā’’ti idaṁ tassā andhapaveṇiyā mahato gacchagumbassa anuparigamanayogyatādassanaṁ. Evañhi te ‘‘suciraṁ velaṁ mayaṁ maggaṁ gacchāmā’’ti saññino honti. Andhānaṁ paramparasaṁsattavacanena yaṭṭhigāhakavirahatā dassitāti vuttaṁ ‘‘yaṭṭhigāhakenā’’tiādi. Tadudāharaṇaṁ dassentena ‘‘eko kirā’’tiādi āraddhaṁ. Anuparigantvāti kañci kālaṁ anukkamena samantato gantvā. Kacchanti kacchabandhadussakaṇṇaṁ. ‘‘Kacchaṁ bandhantī’’tiādīsu (cūḷava. aṭṭha. 280; vi. saṅga. aṭṭha. 34.42) viya hi kacchasaddo nibbasanavisesapariyāyo. Apica kacchanti upakacchakaṭṭhānaṁ. ‘‘Sambādho nāma ubho upakacchakā muttakaraṇa’’ntiādīsu (pāci. 800) viya hi kāyekadesavācako kacchasaddo. Cakkhumāti yaṭṭhigāhakaṁ vadati. ‘‘Purimo’’tiādi yathāvuttakkamena veditabbo. Nāmakaññevāti atthābhāvato nāmamattameva, taṁ pana bhāsitaṁ tehi sārasaññitampi nāmamattatāya asārabhāvato nihīnamevāti atthamattaṁ dasseti ‘‘lāmakaṁyevā’’ti iminā.",
  "tika-s0105t11:12": "530.Yoti brahmaloko. Yatoti bhummatthe nissakkavacanaṁ. Sāmaññajotanāya visese avatiṭṭhanato visesaparāmasanaṁ dassetuṁ ‘‘yasmiṁ kāle’’ti vuttaṁ. ‘‘Uggamanakāle’’tiādinā pakaraṇādhigatamāha. Āyācantīti uggamanaṁ patthenti. Kasmā? Lokassa bahukārabhāvato. Tathā thomanādīsu. Sommoti sītalo. Ayaṁ kira brāhmaṇānaṁ laddhi ‘‘pubbebrāhmaṇānamāyācanāya candimasūriyā’gantvā loke obhāsaṁ karontī’’ti.",
  "tika-s0105t11:13": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya maggadesane tevijjānaṁ brāhmaṇānaṁ kiṁ vattabbaṁ atthi, ye paccakkhabhūtānampi candimasūriyānaṁ sahabyatāya maggaṁ desetuṁ na sakkontīti adhippāyo. ‘‘Yatthā’’ti iminā ‘‘idhā’’ti vuttamevatthaṁ paccāmasati.",
  "tika-s0105t11:14": "Aciravatīnadīupamākathāvaṇṇanā",
  "tika-s0105t11:15": "542.Samabharitāti sampuṇṇā. Tato eva kākapeyyā. Pārāti pārimatīra, ālapanametanti dassetuṁ ‘‘ambho’’ti vuttaṁ. Apāranti orimatīraṁ. Ehīti āgacchāhi. Vatāti ekaṁsena. Atha gamissasi, evaṁ sati ehīti yojanā. ‘‘Atthime’’tiādi avhānakāraṇaṁ.",
  "tika-s0105t11:16": "544.Pañcasīla…pe… veditabbā yamaniyamādibrāhmaṇadhammānaṁ tadantogadhabhāvato. Tabbiparītāti pañcasīlādiviparītā pañcaverādayo. Indanti indanāmakaṁ devaputtaṁ, sakkaṁ vā. ‘‘Aciravatiyā tīre nisinno’’ti iminā yassā tīre nisinno, tadeva upamaṁ katvā āharati dhammarājā dhammadhātuyā suppaṭividdhattāti dasseti. ‘‘Punapī’’ti vatvā ‘‘aparampī’’ti vacanaṁ itarāyapi nadīupamāya saṅgaṇhanatthaṁ.",
  "tika-s0105t11:17": "546.Kāmayitabbaṭṭhenāti kāmanīyabhāvena. Bandhanaṭṭhenāti kāmayitabbato sattānaṁ cittassa ābandhanabhāvena. Kāmañcāyaṁ guṇasaddo atthantaresupi diṭṭhapayogo, tesaṁ panettha asambhavato pārisesañāyena bandhanaṭṭhoyeva yuttoti dassetuṁ ayamatthuddhāro āraddho. Ahatānanti adhotānaṁ abhinavānaṁ. Etthāti khandhakapāḷipade paṭalaṭṭhoti paṭalasaddassa, paṭalasaṅkhāto vā attho. Guṇaṭṭhoti guṇasaddassa attho nāma. Esa nayo sesesupi. Accentīti atikkamma pavattanti. Etthāti somanassajātakapāḷipade. Dakkhiṇāti tiracchānagate dānacetanā. Etthāti dakkhiṇavibhaṅgasuttapade (ma. ni. 3.379) mālāguṇeti mālādāme. Etthāti satipaṭṭhāna- (dī. ni. 2.378; ma. ni. 1.109) dhammapadapāḷipadesu, (dha. pa. 53) nidassanamattañcetaṁ koṭṭhāsāpadhānasīlādisukkādisampadājiyāsupi pavattanato. Hoti cettha –",
  "tika-s0105t11:18": "‘‘Guṇo paṭalarāsānisaṁse koṭṭhāsabandhane;",
  "tika-s0105t11:19": "Sīlasukkādyapadhāne, sampadāya jiyāya cā’’ti.",
  "tika-s0105t11:20": "Esevāti bandhanaṭṭho eva. Na hi rūpādīnaṁ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā. Rāsaṭṭhādīsupi eseva nayo. Pārisesato pana bandhanaṭṭhova yujjati. Yadaggena hi nesaṁ kāmetabbatā, tadaggena bandhanabhāvoti.",
  "tika-s0105t11:21": "Koṭṭhāsaṭṭhopi cettha yujjateva cakkhuviññeyyādikoṭṭhāsabhāvena nesaṁ kāmetabbato. Koṭṭhāse ca guṇasaddo dissati ‘‘diguṇaṁ vaḍḍhetabba’’ntiādīsu viya.",
  "tika-s0105t11:22": "‘‘Asaṅkhyeyyāni nāmāni, saguṇena mahesino;",
  "tika-s0105t11:23": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76) –",
  "tika-s0105t11:24": "Ādīsu pana sampadāṭṭho guṇasaddo, sopi idha na yujjatīti anuddhaṭo.",
  "tika-s0105t11:25": "Dassanameva idha vijānananti āha ‘‘passitabbā’’ti. ‘‘Sotaviññāṇena sotabbā’’tiādiatthaṁ ‘‘etenupāyenā’’ti atidisati. Gavesitāpi ‘‘iṭṭhā’’ti vuccanti, te idha nādhippetāti dassetuṁ ‘‘pariyiṭṭhā vā hontu mā vā’’ti vuttaṁ. Icchitā eva hi idha iṭṭhā, tenāha ‘‘iṭṭhārammaṇabhūtā’’ti, sukhārammaṇabhūtāti attho. Kāmanīyāti kāmetabbā. Iṭṭhabhāvena manaṁ appayanti vaḍḍhentīti manāpā. Piyajātikāti piyasabhāvā. Ārammaṇaṁ katvāti attānamārammaṇaṁ katvā. Kammabhūte ārammaṇe sati rāgo uppajjatīti taṁ kāraṇabhāvena nidassento ‘‘rāguppattikāraṇabhūtā’’ti āha.",
  "tika-s0105t11:26": "Gedhenāti lobhena. Abhibhūtā hutvā pañca kāmaguṇe paribhuñjantīti yojanā. Mucchākāranti mohanākāraṁ. Adhiosannāti adhigayha ajjhosāya avasannā. Tena vuttaṁ ‘‘ogāḷhā’’ti. Sānanti avasānaṁ. Pariniṭṭhānappattāti gilitvā pariniṭṭhāpanavasena pariniṭṭhānaṁ uyyātā. Ādīnavanti kāmaparibhoge sampati, āyatiñca dosaṁ apassantā. Ghāsacchādanādisambhoganimittasaṁkilesato nissaranti apagacchanti etenāti nissaraṇaṁ, yoniso paccavekkhitvā tesaṁ paribhogapaññā. Tadabhāvato anissaraṇapaññāti atthaṁ dassento ‘‘idametthā’’tiādimāha. Paccavekkhaṇaparibhogavirahitāti yathāvuttapaccavekkhaṇañāṇena paribhogato virahitā.",
  "tika-s0105t11:27": "548-9.Āvarantīti kusaladhammuppattiṁ ādito vārenti. Nivārentīti niravasesato vārayanti. Onandhantīti ogāhantā viya chādenti. Pariyonandhantīti sabbaso chādenti. Āvaraṇādīnaṁ vasenāti yathāvuttānaṁ āvaraṇādiatthānaṁ vasena. Te hi āsevanabalavatāya purimapurimehi pacchimapacchimā daḷhataratamādibhāvappattā.",
  "tika-s0105t11:28": "Saṁsandanakathāvaṇṇanā",
  "tika-s0105t11:29": "550. Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ ‘‘itthipariggahena sapariggaho’’ti. ‘‘Itthipariggahena apariggaho’’ti ca idaṁ tevijjabrāhmaṇesu dissamānapariggahānaṁ duṭṭhullatamapariggahābhāvadassanaṁ. Evaṁ bhūtānaṁ tevijjānaṁ brāhmaṇānaṁ kā brahmunā saṁsandanā, brahmā pana sabbena sabbaṁ apariggahoti. Veracittena avero, kuto etassa verapayogoti adhippāyo. Cittagelaññasaṅkhātenāti cittuppādagelaññasaññitena, iminā tassa rūpakāyagelaññabhāvo vutto hoti. Byāpajjhenāti dukkhena. Uddhaccakukkuccādīhīti ettha ādisaddena tadekaṭṭhā saṁkilesadhammā saṅgayhanti. Atoyevettha ‘‘uddhaccakukkuccābhāvato’’ti tadubhayābhāvamattahetuvacanaṁ samatthitaṁ hoti. Appaṭipattihetubhūtāya vicikicchāya sati na kadāci cittaṁ purisassa vase vattati, pahīnāya pana tāya siyā cittassa purisavase vattananti āha ‘‘vicikicchāyā’’tiādi. Cittagatikāti cittavasikā. Tena vuttaṁ ‘‘cittassa vase vattantī’’ti. Na tādisoti brāhmaṇā viya na cittavasiko hoti, atha kho vasībhūtajhānābhiññatāya cittaṁ attano vase vattetīti vasavattī.",
  "tika-s0105t11:30": "552.Brahmalokamaggeti brahmalokagāmimagge paṭipajjitabbe, paññāpetabbe vā, taṁ paññapentāti adhippāyo. Upagantvāti micchāpaṭipattiyā upasaṅkamitvā, paṭijānitvā vā. Samatalanti saññāyāti matthake ekaṅgulaṁ vā upaḍḍhaṅgulaṁ vā sukkhatāya samatalanti saññāya. Paṅkaṁ otiṇṇā viyāti anekaporisaṁ mahāpaṅkaṁ otiṇṇā viya. Anuppavisantīti apāyamaggaṁ brahmalokamaggasaññāya ogāhanti. Tato eva saṁsīditvā visādaṁ pāpuṇanti. Evanti ‘‘samatala’’ntiādinā vuttanayena. Saṁsīditvāti nimujjitvā . Marīcikāyāti migataṇhikāya kattubhūtāya. Vañcetvāti nadīsadisaṁ pakāsanena vañcetvā. Vāyamānāti vāyamamānā, ayameva vā pāṭho. Sukkhataraṇaṁ maññe tarantīti sukkhanadītaraṇaṁ taranti maññe. Abhinnepi bhedavacanametaṁ. Tasmāti yasmā tevijjā amaggameva ‘‘maggo’’ti upagantvā saṁsīdanti, tasmā. Yathā teti te ‘‘samatala’’nti saññāya paṅkaṁ otiṇṇā sattā hatthapādādīnaṁ saṁbhañjanaṁ paribhañjanaṁ pāpuṇanti yathā. Idheva cāti imasmiñca attabhāve. Sukhaṁ vā sātaṁ vā na labhantīti jhānasukhaṁ vā vipassanāsātaṁ vā na labhanti, kuto maggasukhaṁ vā nibbānasātaṁ vāti adhippāyo. Maggadīpakanti ‘‘maggadīpaka’’ micceva tehi abhimataṁ. Tevijjakanti tevijjatthañāpakaṁ. Pāvacananti pakaṭṭhavacanasammataṁ pāṭhaṁ. Tevijjānaṁ brāhmaṇānanti sambandhe sāmivacanaṁ. Iriṇanti araññāniyā idaṁ adhivacananti āha ‘‘agāmakaṁ mahārañña’’nti. Anupabhogarukkhehīti migaruruādīnampi anupabhogārahehi kiṁ pakkādivisarukkhehi. Yatthāti yasmiṁ vane. Parivattitumpi na sakkā honti mahākaṇṭakagacchagahanatāya. Ñātīnaṁ byasanaṁ vināso ñātibyasanaṁ. Evaṁ bhogasīlabyasanesupi. Rogo eva byasati vibādhatīti rogabyasanaṁ. Evaṁ diṭṭhibyasanepi.",
  "tika-s0105t11:31": "554. Nanu jātasaddeneva ayamattho siddhoti codanamapaneti ‘‘yo hī’’tiādinā. Jāto hutvā saṁvaḍḍhito jātasaṁvaḍḍhoti ācariyena (dī. ni. ṭī. 1.554) vuttaṁ, jāto ca so saṁvaḍḍho cāti jātasaṁvaḍḍhoti pana yujjati visesanaparanipātattā. Na sabbaso paccakkhā honti paricayābhāvato. Ciranikkhantoti nikkhanto hutvā cirakālo. Ciraṁ nikkhantassa assāti hi ciranikkhanto. ‘‘Jātasaṁvaḍḍho’’ti padadvayena atthassa paripuṇṇābhāvato ‘‘tamena’’nti kammapadaṁ ‘‘tāvadeva avasaṭa’’nti puna visesetīti vuttaṁ hoti. Dandhāyitattanti vissajjane mandattaṁ saṇikavutti, taṁ pana saṁsayavasena cirāyanaṁ nāma hotīti āha ‘‘kaṅkhāvasena cirāyitatta’’nti. Vitthāyitattanti sārajjitattaṁ. Aṭṭhakathāyaṁ pana vitthāyitattaṁ nāma thambhitattanti adhippāyena ‘‘thaddhabhāvaggahaṇa’’nti vuttaṁ. Appaṭihatabhāvaṁ dasseti tasseva anāvaraṇañāṇabhāvato. Nanvetampi antarāyapaṭihataṁ siyāti āsaṅkaṁ pariharati ‘‘tassa hī’’tiādinā. Mārāvaṭṭanādivasenāti ettha cakkhumohamucchākālādi saṅgayhati. Na sakkātassa kenaci antarāyo kātuṁ catūsu anantarāyikadhammesu pariyāpannabhāvato.",
  "tika-s0105t11:32": "555. Uiccupasaggayoge lumpasaddo, lupisaddo vā uddharaṇattho hotīti vuttaṁ ‘‘uddharatū’’ti. Upasaggavisesena hi dhātusaddā atthavisesavuttino honti yathā ‘‘ādāna’’nti. Pajāsaddo pakaraṇādhigatattā dārakavisayoti āha ‘‘brāhmaṇadāraka’’nti.",
  "tika-s0105t11:33": "Brahmalokamaggadesanāvaṇṇanā",
  "tika-s0105t11:34": "556-7.‘‘Apubbanti iminā saṁvaṇṇetabbatākāraṇaṁ dīpeti. Yassa atisayena balaṁ atthi, so balavāti vuttaṁ ‘‘balasampanno’’ti. Saṅkhaṁ dhametīti saṅkhadhamako, saṅkhaṁ dhamayitvā tato saddapavattako. ‘‘Balavā’’tiādivisesanaṁ kimatthiyanti āha ‘‘dubbalo hī’’tiādi. Balavato pana saṅkhasaddoti sambandho. Appanāva vaṭṭati paṭipakkhato sammadeva cetaso vimuttibhāvato, tasmā evaṁ vuttanti adhippāyo.",
  "tika-s0105t11:35": "Pamāṇakataṁ kammaṁ nāma kāmāvacaraṁ vuccati pamāṇakarānaṁ saṁkilesadhammānaṁ avikkhambhanato. Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakānodissakadisāpharaṇavasena vaḍḍhetuṁ na sakkā. Vuttavipariyāyato pana rūpārūpāvacaraṁ appamāṇakataṁ kammaṁ nāma. Tenāha ‘‘tañhī’’tiādi. Tattha arūpāvacare odissakānodissakavasena pharaṇaṁ na labbhati, tathā disāpharaṇañca. Keci pana ‘‘taṁ āgamanavasena labbhatī’’ti vadanti, tadayuttaṁ. Na hi brahmavihāranissando āruppaṁ, atha kho kasiṇanissando, tasmā yaṁ subhāvitaṁ vasībhāvaṁ pāpitaṁ āruppaṁ, taṁ appamāṇakatanti daṭṭhabbaṁ. ‘‘Yaṁ vā sātisayaṁ brahmavihārabhāvanāya abhisaṅkhatena santānena nibbattitaṁ, yañca brahmavihārasamāpattito vuṭṭhāya samāpannaṁ arūpāvacarajjhānaṁ, taṁ iminā pariyāyena pharaṇapamāṇavasena appamāṇakata’’nti apare. Vīmaṁsitvā gahetabbaṁ.",
  "tika-s0105t11:36": "Rūpāvacarārūpāvacarakammeti rūpāvacarakamme ca arūpāvacarakamme ca sati. Na ohīyati na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne taṁ abhibhavitvā paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve na tiṭṭhati. ‘‘Na avasissatī’’ti etassa hi atthavacanaṁ ‘‘na ohīyatī’’ti, tadetaṁ ‘‘na avatiṭṭhatī’’ti etassa visesavacanaṁ, pariyāyavacanaṁ vā. Tenāha ‘‘kiṁ vuttaṁ hotī’’tiādi. Laggitunti āvarituṁ nisedhetuṁ. Ṭhātunti paṭibalaṁ hutvā patiṭṭhātuṁ. Pharitvāti paṭipharitvā. Pariyādiyitvāti tassa sāmatthiyaṁ khepetvā. Okāsaṁ gahetvāti vipākadānokāsaṁ gahetvā, iminā ‘‘laggituṁ vā ṭhātuṁ vā’’ti vacanameva vitthāretīti daṭṭhabbaṁ. ‘‘Atha kho’’tiādi atthāpattidassanaṁ. Kammassa pariyādiyanaṁ nāma tassa vipākuppādanaṁ nisedhetvā attano vipākuppādanamevāti āha ‘‘tassā’’tiādi. Tassāti kāmāvacarakammassa vipākaṁ paṭibāhitvā. Sayamevāti rūpārūpāvacarakammameva. Brahmasahabyataṁ upaneti asati tādisānaṁ cetopaṇidhiviseseti adhippāyo. Tissabrahmādīnaṁ viya hi mahāpuññānaṁ cetopaṇidhivisesena mahaggatakammaṁ parittakammassa vipākaṁ na paṭibāhatīti daṭṭhabbaṁ.",
  "tika-s0105t11:37": "Atha mahaggatassa garukakammassa vipākaṁ paṭibāhitvā parittaṁ lahukakammaṁ kathamattano vipākassa okāsaṁ karotīti? Tīsupi kira vinayagaṇṭhipadesu evaṁ vuttaṁ ‘‘nikantibaleneva jhānaṁ parihāyati, tato parihīnajhānattā parittakammaṁ laddhokāsa’’nti. Keci pana vadanti ‘‘anīvaraṇāvatthāya nikantiyā jhānassa parihāni vīmaṁsitvā gahetabbā’’ti. Idamettha yuttatarakāraṇaṁ – asatipi mahaggatakammuno vipākapaṭibāhanasamatthe parittakamme ‘‘ijjhati bhikkhave sīlavato cetopaṇidhi visuddhattā sīlassā’’ti (dī. ni. 1.504; saṁ. ni. 4.352; a. ni. 8.35) vacanato kāmabhave cetopaṇidhi mahaggatakammassa vipākaṁ paṭibāhitvā parittakammuno vipākokāsaṁ karotīti. Evaṁ mettādivihārīti vuttanayena appanāpattānaṁ mettādīnaṁ brahmavihārānaṁ vasena vihārī.",
  "tika-s0105t11:38": "559. Paṭhamamupanidhāya dutiyaṁ, kimetaṁ, yamupanidhīyatīti vuttaṁ ‘‘paṭhamamevā’’tiādi. Majjhimapaṇṇāsake saṅgītanti ajjhāharitvā sambandho. Punappunaṁ saraṇagamanaṁ daḷhataraṁ, mahapphalatarañca, tasmā dutiyampi saraṇagamanaṁ katanti veditabbaṁ. Katipāhaccayenāti dvīhatīhaccayena . Pabbajitvāti sāmaṇerapabbajjaṁ gahetvā. Aggaññasuttampi (dī. ni. 3.112) amuṁyeva vāseṭṭhamārabbha kathesi, nāññanti ñāpetuṁ ‘‘aggaññasutte’’tiādi vuttaṁ. Tattha āgatanayena upasampadañceva arahattañca alatthuṁ paṭilabhiṁsūti attho. Yamettha atthato na vibhattaṁ, tadetaṁ suviññeyyameva.",
  "tika-s0105t11:39": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya ajjavamaddavasoraccasaddhāsatidhitibuddhikhantivīriyādidhammasamaṅginā sāṭṭhakathe piṭakattaye asaṅgāsaṁhīravisāradañāṇacārinā anekappabhedasakasamayasamayantaragahanajjhogāhinā mahāgaṇinā mahāveyyākaraṇena ñāṇābhivaṁsadhammasenāpatināmatherena mahādhammarājādhirājagarunā katāya sādhuvilāsiniyā nāma līnatthapakāsaniyā tevijjasuttavaṇṇanāya līnatthapakāsanā.",
  "tika-s0105t11:40": "Tevijjasuttasaṁvaṇṇanā niṭṭhitā.",
  "tika-s0105t11:41": "Tatridaṁ sādhuvilāsiniyā sādhuvilāsinittasmiṁ hoti –",
  "tika-s0105t11:42": "Byañjanañceva attho ca, vinicchayo ca sabbathā;",
  "tika-s0105t11:43": "Sādhakena vinā vutto, natthi cettha yato tato.",
  "tika-s0105t11:44": "Sampassataṁ sudhīmataṁ, sādhūnaṁ cittatosanaṁ;",
  "tika-s0105t11:45": "Karoti vividhaṁ sāyaṁ, tena sādhuvilāsinīti.",
  "tika-s0105t11:46": "Nigamanakathā",
  "tika-s0105t11:47": "Ettāvatā ca –",
  "tika-s0105t11:48": "Saddhamme pāṭavatthāya, sāsanassa ca vuddhiyā;",
  "tika-s0105t11:49": "Vaṇṇanā yā samāraddhā, sīlakkhandhakathāya sā.",
  "tika-s0105t11:50": "Sādhuvilāsinī nāma, sabbaso pariniṭṭhitā;",
  "tika-s0105t11:51": "Paṇṇāsāya sādhikāya, bhāṇavārappamāṇato.",
  "tika-s0105t11:52": "Anekasetibhindo yo, anantabalavāhano;",
  "tika-s0105t11:53": "Sirīpavarādināmo, rājā nānāraṭṭhissaro.",
  "tika-s0105t11:54": "Jambudīpatale ramme, marammavisaye akā;",
  "tika-s0105t11:55": "Tambadīparaṭṭhe puraṁ, amarapuranāmakaṁ.",
  "tika-s0105t11:56": "Maṇḍalācalasāmantaṁ, erāvatīnadissitaṁ;",
  "tika-s0105t11:57": "Nānājanānamāvāsaṁ, hemapāsādalaṅkataṁ.",
  "tika-s0105t11:58": "Tatrābhisekapatto so, rajjaṁ kāresi dhammato;",
  "tika-s0105t11:59": "Rājāgāramahāthūpaṁ, akāsi sampasādanaṁ.",
  "tika-s0105t11:60": "Uddhammaṁ ubbinayañca, pahāya jinasāsanaṁ;",
  "tika-s0105t11:61": "Visodhesi yathābhūtaṁ, satataṁ daḷhamānaso.",
  "tika-s0105t11:62": "Teneva kārite ramme, chāyūdakasamappite;",
  "tika-s0105t11:63": "Dvipākāraparikkhitte, bhāvanābhiratārahe.",
  "tika-s0105t11:64": "Mahāmunisamaññā yā, sambuddhasammukhā katā;",
  "tika-s0105t11:65": "Paṭimā taṁpāsādamhā, ujuāsannadakkhiṇe.",
  "tika-s0105t11:66": "Asokārāmaārāme , pañcabhūmimahālaye;",
  "tika-s0105t11:67": "Ratanabhūmikitti vhaye, dhammapāsādalaṅkate.",
  "tika-s0105t11:68": "Tathā dakkhiṇadeviyā, nagarasamīpe kate;",
  "tika-s0105t11:69": "Pubbuttare jayabhūmi-kittābhidhānakepi ca.",
  "tika-s0105t11:70": "Tathevuttaradeviyā , nagarabbhantare kate;",
  "tika-s0105t11:71": "Soṇṇaguhathūpantike, parimāṇakanāmake.",
  "tika-s0105t11:72": "Tathā ca uparājena, kate nagarapacchime;",
  "tika-s0105t11:73": "Mahāguhathūpantike, maṅgalāvāsanāmake.",
  "tika-s0105t11:74": "Iti soṇṇavihāresu, vasaṁnekesu vārato;",
  "tika-s0105t11:75": "Sakkato sabbarājūnaṁ, tikkhattuṁ laddhalañchano.",
  "tika-s0105t11:76": "Ñāṇābhivaṁsadhammasenāpatīti suvikhyāto;",
  "tika-s0105t11:77": "Dvevibhaṅgādidhāraṇā, upajjhācariyataṁ patto.",
  "tika-s0105t11:78": "Laṅkādīpāgatānampi, paradīpanivāsinaṁ;",
  "tika-s0105t11:79": "Bhikkhūnaṁ vācako dhammaṁ, paṭipattiṁ niyojako.",
  "tika-s0105t11:80": "Yaṁ nissāya visodhesi, sāsanaṁ esa bhūpati;",
  "tika-s0105t11:81": "Atthabyañjanasampannaṁ, so’kāsi vaṇṇanaṁ imaṁ.",
  "tika-s0105t11:82": "Sambuddhaparinibbānā, pañcatālīsake’ddhake;",
  "tika-s0105t11:83": "Tisate dvisahasse ca, sampatte sā suniṭṭhitā.",
  "tika-s0105t11:84": "Peṭakālaṅkāravhayaṁ, nettisaṁvaṇṇanaṁ subhaṁ;",
  "tika-s0105t11:85": "Imañca saṅkharontena, yaṁ puññaṁ pasutaṁ mayā.",
  "tika-s0105t11:86": "Aññampi tena puññena, patvāna bodhimuttamaṁ;",
  "tika-s0105t11:87": "Tārayitvā bahū satte, moceyyaṁ bhavabandhanā.",
  "tika-s0105t11:88": "Sadā rakkhantu rājāno, dhammeneva pajaṁ imaṁ;",
  "tika-s0105t11:89": "Niratā puññakammesu, jotentu jinasāsanaṁ.",
  "tika-s0105t11:90": "Ime ca pāṇino sabbe, sabbadā nirupaddavā;",
  "tika-s0105t11:91": "Niccaṁ kalyāṇasaṅkappā, pappontu amataṁ padanti.",
  "tika-s0105t11:92": "Iti dīghanikāyaṭṭhakathāya sīlakkhandhavaggasaṁvaṇṇanāya",
  "tika-s0105t11:93": "Sādhuvilāsinī nāma abhinavaṭīkā samattā.",
  "tika-s0105t11:94": "Sīlakkhandhavaggaabhinavaṭīkā niṭṭhitā."
}