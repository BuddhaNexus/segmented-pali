{
  "tika-vin02t13:0": "5. Cammakkhandhakaṁ",
  "tika-vin02t13:1": "Soṇakoḷivisavatthukathāvaṇṇanā",
  "tika-vin02t13:2": "242. Cammakkhandhake uṇṇapāvāraṇanti uṇṇāmayaṁ pāvāraṇaṁ. Vihārapacchāyāyanti vihārapaccante chāyāyaṁ. Vihārassa vaḍḍhamānacchāyāyantipi vadanti.",
  "tika-vin02t13:3": "Soṇassa pabbajjākathāvaṇṇanā",
  "tika-vin02t13:4": "243. Suttattho pana suttavaṇṇanātoyeva gahetabboti etthāyaṁ suttavaṇṇanā. Sītavaneti (a. ni. aṭṭha. 3.6.55) evaṁnāmake vane. Tasmiṁ kira paṭipāṭiyā pañca caṅkamanasatāni māpitāni, tesu thero attano sappāyaṁ caṅkamanaṁ gahetvā samaṇadhammaṁ karoti. Tassa āraddhavīriyassa hutvā caṅkamato pādatalāni bhijjiṁsu, jāṇūhi caṅkamato jāṇukānipi hatthatalānipi bhijjiṁsu, chiddāni ahesuṁ. Evaṁ āraddhavīriyo viharanto obhāsanimittamattakampi dassetuṁ nāsakkhi. Tassa vīriyena kilamitakāyassa caṅkamanakoṭiyaṁ pāsāṇaphalake nisinnassa yo vitakko udapādi, taṁ dassetuṁ ‘‘atha kho āyasmato’’tiādi vuttaṁ. Tattha āraddhavīriyāti paripuṇṇapaggahitavīriyā. Na anupādāya āsavehi cittaṁ vimuccatīti ‘‘sace ahaṁ ugghaṭitaññū vā vipañcitaññū vā neyyo vā, na me cittaṁ na vimucceyya, addhā pana padaparamo, yena me cittaṁ na muccatī’’ti sanniṭṭhānaṁ katvā ‘‘saṁvijjanti kho panā’’tiādīni cintesi. Tattha bhogāti upayogatthe paccattaṁ.",
  "tika-vin02t13:5": "Pāturahosīti therassa cittācāraṁ ñatvā ‘‘ayaṁ soṇo ajja sītavane padhānabhūmiyaṁ nisinno imaṁ vitakkaṁ vitakketi, gantvāssa vitakkaṁ sahoḍḍhaṁ gaṇhitvā vīṇopamakammaṭṭhānaṁ kathessāmī’’ti sītavane pāturahosi. Paññatte āsaneti padhānikabhikkhū attano vasanaṭṭhāne ovadituṁ āgatassa buddhassa bhagavato nisīdanatthaṁ yathālābhena āsanampi paññapetvāva padhānaṁ karonti , aññaṁ alabhamānā purāṇapaṇṇāni saṅgharitvā upari saṅghāṭiṁ paññapenti. Theropi āsanaṁ paññapetvāva padhānaṁ akāsi, taṁ sandhāya vuttaṁ ‘‘paññatte āsane’’ti.",
  "tika-vin02t13:6": "Taṁkiṁ maññasīti satthā ‘‘imassa bhikkhuno avasesakammaṭṭhānena attho natthi, ayaṁ gandhabbasippe cheko ciṇṇavasī, attano visaye kathiyamāne khippameva sallakkhessatī’’ti vīṇopamaṁ kathetuṁ ‘‘taṁ kiṁ maññasī’’tiādimāha. Vīṇāya tantissare kusalatā nāma vīṇāya vādanakusalatā, so ca tattha kusalo. Mātāpitaro hissa ‘‘amhākaṁ putto aññaṁ sippaṁ sikkhanto kāyena kilamissati, idaṁ pana āsane nisinneneva sakkā uggaṇhitu’’nti gandhabbasippameva uggaṇhāpesuṁ. Tassa –",
  "tika-vin02t13:7": "‘‘Satta sarā tayo gāmā, mucchanā ekavīsati;",
  "tika-vin02t13:8": "Ṭhānā ekūnapaññāsa, iccete saramaṇḍalā’’ti. –",
  "tika-vin02t13:9": "Ādikaṁ gandhabbasippaṁ sabbameva paguṇaṁ ahosi. Accāyatāti atiāyatā kharamucchanā. Saravatīti sarasampannā. Kammaññāti kammakkhamā kammayoggā. Atisithilāti mandamucchanā. Same guṇe patiṭṭhitāti majjhime sare ṭhapetvā mucchitā.",
  "tika-vin02t13:10": "Accāraddhanti atigāḷhaṁ. Uddhaccāya saṁvattatīti uddhatabhāvāya saṁvattati. Atilīnanti atisithilaṁ. Kosajjāyāti kusītabhāvatthāya. Vīriyasamathaṁ adhiṭṭhāhīti vīriyasampayuttaṁ samathaṁ adhiṭṭhāhi, vīriyaṁ samathena yojehīti attho. Indriyānañca samataṁ adhiṭṭhāhīti saddhādīnaṁ indriyānaṁ samataṁ samabhāvaṁ adhiṭṭhāhi. Tattha saddhaṁ paññāya, paññañca saddhāya, vīriyaṁ samādhinā, samādhiñca vīriyena yojayatā indriyānaṁ samatā adhiṭṭhitā nāma hoti. Sati pana sabbatthikā, sā sadāpi balavatīyeva vaṭṭati. Tañca pana nesaṁ yojanāvidhānaṁ visuddhimagge (visuddhi. 1.60-62) āgatanayena veditabbaṁ. Tattha ca nimittaṁ gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ, taṁ samathanimittaṁ vipassanānimittaṁ magganimittaṁ phalanimittañca gaṇha nibbattehīti evamassa satthā arahatte pakkhipitvā kammaṭṭhānaṁ kathesi.",
  "tika-vin02t13:11": "Tattha ca nimittaṁ aggahesīti samathanimittañca vipassanānimittañca aggahesi. Ekoti asahāyo. Vūpakaṭṭhoti vatthukāmehi ca kilesakāmehi ca kāyena ceva cittena ca vūpakaṭṭho. Appamattoti kammaṭṭhāne satiṁ avijahanto. Ātāpīti kāyikacetasikavīriyātāpena ātāpo. Ātappati kilesehīti ātāpo, vīriyaṁ. Pahitattoti kāye ca jīvite ca anapekkhatāya pesitatto vissaṭṭhaattabhāvo, nibbāne vā pesitacitto. Na cirassevāti kammaṭṭhānārambhato na cireneva. Aññataroti eko. Arahatanti bhagavato sāvakānaṁ arahantānaṁ abbhantaro eko mahāsāvako ahosīti attho.",
  "tika-vin02t13:12": "244.Vusitavāti vutthabrahmacariyavāso. Katakaraṇīyoti catūhi maggehi kattabbaṁ katvā ṭhito. Ohitabhāroti khandhabhāraṁ kilesabhāraṁ abhisaṅkhārabhārañca otāretvā ṭhito. Anuppattasadatthoti sadattho vuccati arahattaṁ, taṁ pattoti attho. Parikkhīṇabhavasaṁyojanoti khīṇabhavabandhano. Sammadaññā vimuttoti sammā hetunā kāraṇena jānitvā vimutto. Cha ṭhānānīti cha kāraṇāni. Adhimutto hotīti paṭivijjhitvā paccakkhaṁ katvā ṭhito hoti. Nekkhammādhimuttotiādi sabbaṁ arahattavasena vuttaṁ. Arahattañhi sabbakilesehi nikkhantattā nekkhammaṁ, teheva pavivittattā paviveko, byāpajjābhāvato abyāpajjaṁ, upādānassa khayante uppannattā upādānakkhayo, taṇhāya khayante uppannattā taṇhakkhayo, sammohābhāvato asammohoti ca vuccati.",
  "tika-vin02t13:13": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ. Paṭicayanti punappunaṁ karaṇena vaḍḍhiṁ. Vītarāgattāti maggapaṭivedhena rāgassa vihatattāyeva nekkhammasaṅkhātaṁ arahattaṁ paṭivijjhitvā sacchikatvā ṭhito hoti, phalasamāpattivihārena viharati, tanninnamānasoyeva hotīti attho. Sesapadesupi eseva nayo.",
  "tika-vin02t13:14": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca. Nikāmayamānoti icchamāno patthayamāno. Pavivekādhimuttoti ‘‘paviveke adhimutto aha’’nti evaṁ arahattaṁ byākarotīti attho.",
  "tika-vin02t13:15": "Sīlabbataparāmāsanti sīlañca vatañca parāmasitvā gahitaggahaṇamattaṁ. Sārato paccāgacchantoti sārabhāvena jānanto. Abyāpajjādhimuttoti abyāpajjaṁ arahattaṁ byākaroti. Imināva nayena sabbavāresu attho daṭṭhabbo. Apicettha ‘‘nekkhammādhimuttoti imasmiṁyeva arahattaṁ kathitaṁ, sesesu pañcasu nibbāna’’nti eke vadanti. Apare ‘‘asammohādhimuttoti ettheva nibbānaṁ kathitaṁ, sesesu arahatta’’nti vadanti. Ayaṁ panettha sāro – ‘‘sabbesvevetesu arahattampi nibbānampi kathitamevāti.",
  "tika-vin02t13:16": "Bhusāti balavanto dibbarūpasadisā. Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti. Kilesā hi uppajjamānā cittaṁ gaṇhanti nāma. Amissīkatanti amissakataṁ. Kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ. Ṭhitanti patiṭṭhitaṁ. Āneñjappattanti acalanappattaṁ. Vayañcassānupassatīti tassa cesa cittassa uppādampi vayampi passati. Bhusā vātavuṭṭhīti balavā vātakkhandho. Neva naṁ saṅkampeyyāti ekabhāgena cāletuṁ na sakkuṇeyya. Na sampakampeyyāti thūṇaṁ viya sabbabhāgato kampetuṁ na sakkuṇeyya. Na sampavedheyyāti vedhetvā pavedhetvā pātetuṁ na sakkuṇeyya.",
  "tika-vin02t13:17": "Nekkhammaṁ adhimuttassāti arahattaṁ paṭivijjhitvā ṭhitassa. Sesapadesupi arahattameva kathitaṁ. Upādānakkhayassa cāti upayogatthe sāmivacanaṁ. Asammohañca cetasoti cittassa ca asammohaṁ adhimuttassa. Disvā āyatanuppādanti āyatanānaṁ uppādañca vayañca disvā. Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena cittaṁ vimuccati, nibbānārammaṇe adhimuccati. Atha vā iminā khīṇāsavassa pubbabhāgapaṭipadā kathitā. Tassa hi āyatanuppādaṁ disvā imāya vipassanāya adhigatassa ariyamaggassa ānubhāvena sabbakilesehi sammā cittaṁ vimuccati. Evaṁ tassa sammā vimuttassa…pe… na vijjati. Tattha santacittassāti nibbutacittassa. Sesamettha uttānatthameva.",
  "tika-vin02t13:18": "Soṇassa pabbajjākathāvaṇṇanā niṭṭhitā.",
  "tika-vin02t13:19": "Sabbanīlikādipaṭikkhepakathāvaṇṇanā",
  "tika-vin02t13:20": "246.Addāriṭṭhakavaṇṇāti abhinavāriṭṭhaphalavaṇṇā. Udakena tintakākapattavaṇṇātipi vadanti.",
  "tika-vin02t13:21": "Ajjhārāme upāhanapaṭikkhepakathāvaṇṇanā",
  "tika-vin02t13:22": "248. Abhijīvanti etenāti abhijīvanikaṁ. Kintaṁ? Sippaṁ. Tenāha ‘‘yena sippenā’’tiādi.",
  "tika-vin02t13:23": "Kaṭṭhapādukādipaṭikkhepakathāvaṇṇanā",
  "tika-vin02t13:24": "251.Uṇṇāhi katapādukāti uṇṇālomamayakambalehi, uṇṇālomehi eva vā katapādukā. Na, bhikkhave, gāvīnaṁ visāṇesu gahetabbantiādīsu ‘‘mokkhādhippāyena visāṇādīsu gahetuṁ vaṭṭatī’’ti gaṇṭhipadesu vuttaṁ.",
  "tika-vin02t13:25": "Yānādipaṭikkhepakathāvaṇṇanā",
  "tika-vin02t13:26": "253.Anujānāmi, bhikkhave, purisayuttaṁ hatthavaṭṭakanti ettha ‘‘anujānāmi, bhikkhave, purisayuttaṁ, anujānāmi, bhikkhave, hatthavaṭṭaka’’nti evaṁ paccekavākyaparisamāpanaṁ adhippetanti āha ‘‘purisayuttaṁ itthisārathi vā…pe… purisā vā, vaṭṭatiyevā’’ti. Pīṭhakasivikanti pīṭhakayānaṁ. Pāṭaṅkinti andolikāyetaṁ adhivacanaṁ.",
  "tika-vin02t13:27": "Uccāsayanamahāsayanapaṭikkhepakathāvaṇṇanā",
  "tika-vin02t13:28": "254.Vāḷarūpānīti āharimāni vāḷarūpāni. ‘‘Akappiyarūpākulo akappiyamañco pallaṅko’’ti sārasamāse vuttaṁ. ‘‘Dīghalomako mahākojavoti caturaṅgulādhikalomo kāḷakojavo. ‘‘Caturaṅgulādhikāni kira tassa lomānī’’ti vacanato caturaṅgulato heṭṭhā vaṭṭatīti vadanti. Vānacitro uṇṇāmayattharaṇoti bhitticchedādivasena vicitro uṇṇāmayattharaṇo. Ghanapupphako uṇṇāmayattharaṇoti uṇṇāmayalohitattharaṇo. Pakatitūlikāti rukkhatūlalatātūlapoṭakītūlasaṅkhātānaṁ tiṇṇaṁ tūlānaṁ aññatarapuṇṇā tūlikā. ‘‘Uddalomīti ubhatodasaṁ uṇṇāmayattharaṇaṁ. Ekantalomīti ekatodasaṁ uṇṇāmayattharaṇa’’nti dīghanikāyaṭṭhakathāyaṁ (dī. ni. aṭṭha. 1.15) vuttaṁ, sārasamāse pana ‘‘uddalomīti ekato uggatapupphaṁ. Ekantalomīti ubhato uggatapuppha’’nti vuttaṁ. ‘‘Koseyyakaṭṭissamayanti koseyyakasaṭamaya’’nti ācariyadhammapālattherena vuttaṁ. Suddhakoseyyanti ratanaparisibbanarahitaṁ. Dīghanikāyaṭṭhakathāyaṁ panettha ‘‘ṭhapetvā tūlikaṁ sabbāneva gonakādīni ratanaparisibbitāni vaṭṭantī’’ti vuttaṁ. Tattha ‘‘ṭhapetvā tūlika’’nti etena ratanaparisibbanarahitāpi tūlikā na vaṭṭatīti dīpeti. ‘‘Ratanaparisibbitāni vaṭṭantī’’ti iminā pana yāni ratanaparisibbitāni, tāni bhūmattharaṇavasena yathānurūpaṁ mañcādīsu ca upanetuṁ vaṭṭatīti dīpitanti veditabbaṁ. Ettha ca vinayapariyāyaṁ patvā garuke ṭhātabbattā idha vuttanayenevettha vinicchayo veditabbo. Suttantikadesanāyaṁ pana gahaṭṭhānampi vasena vuttattā tesaṁ saṅgaṇhanatthaṁ ‘‘ṭhapetvā tūlikaṁ…pe… vaṭṭantī’’ti vuttanti apare.",
  "tika-vin02t13:29": "Ajinacammehīti ajinamigacammehi. Tāni kira cammāni sukhumatarāni, tasmā dupaṭṭatipaṭṭāni katvā sibbanti. Tena vuttaṁ ‘‘ajinapaveṇī’’ti. Uttaraṁ uparibhāgaṁ chādetīti uttaracchado, vitānaṁ, tañca lohitavitānaṁ idhādhippetanti āha ‘‘uparibaddhena rattavitānenā’’ti. ‘‘Rattavitānesu ca kāsāvaṁ vaṭṭati, kusumbhādirattameva na vaṭṭatī’’ti gaṇṭhipadesu vuttaṁ. Mahāupadhānanti pamāṇātikkantaṁ upadhānaṁ. Ettha ca kiñcāpi dīghanikāyaṭṭhakathāyaṁ (dī. ni aṭṭha. 1.15) ‘‘alohitakāni dvepi vaṭṭantiyeva, tato uttari labhitvā aññesaṁ dātabbāni, dātuṁ asakkonto mañce tiriyaṁ attharitvā upari paccattharaṇaṁ datvā nipajjitumpi labhatī’’ti avisesena vuttaṁ, senāsanakkhandhakavaṇṇanāyaṁ (cūḷava. aṭṭha. 297) pana ‘‘agilānassa sīsupadhānañca pādupadhānañcāti dvayameva vaṭṭati, gilānassa bimbohanāni santharitvā upari paccattharaṇaṁ datvā nipajjitumpi vaṭṭatī’’ti vuttattā gilānoyeva mañce tiriyaṁ attharitvā nipajjituṁ labhatīti veditabbaṁ.",
  "tika-vin02t13:30": "Uccāsayanamahāsayanapaṭikkhepakathāvaṇṇanā niṭṭhitā.",
  "tika-vin02t13:31": "Gihivikatānuññātādikathāvaṇṇanā",
  "tika-vin02t13:32": "256.Abhinissāyanisīditunti apassāya nisīdituṁ.",
  "tika-vin02t13:33": "Soṇakuṭikaṇṇavatthukathāvaṇṇanā",
  "tika-vin02t13:34": "257.Papatake pabbateti ettha ‘‘pavatte pabbate’’tipi paṭhanti, pavattanāmake pabbateti attho. Soṇo upāsakotiādīsu (udā. aṭṭha. 46) nāmena soṇo nāma, tīhi saraṇagamanehi upāsakattapaṭivedanena upāsako, koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti ca vattabbe ‘‘kuṭikaṇṇo’’ti evaṁ abhiññāto, na sukumārasoṇoti adhippāyo. Ayañhi āyasmato mahākaccānassa santike dhammaṁ sutvā sāsane abhippasanno saraṇesu ca sīlesu ca patiṭṭhito papatake pabbate chāyūdakasampanne ṭhāne vihāraṁ kāretvā theraṁ tattha vasāpetvā catūhi paccayehi upaṭṭhāti. Tena vuttaṁ ‘‘āyasmato mahākaccānassa upaṭṭhāko hotī’’ti.",
  "tika-vin02t13:35": "So kālena kālaṁ therassa upaṭṭhānaṁ gacchati, thero cassa dhammaṁ deseti, tena saṁvegabahulo dhammacariyāyaṁ ussāhajāto viharati. So ekadā satthena saddhiṁ vāṇijjatthāya ujjeniṁ gacchanto antarāmagge aṭaviyaṁ satthe niviṭṭhe rattiyaṁ janasambādhabhayena ekamantaṁ apakkamma niddaṁ upagañchi. Sattho paccūsavelāyaṁ uṭṭhāya gato, na ekopi soṇaṁ pabodhesi, sabbe vissaritvā agamiṁsu. So pabhātāya rattiyā pabujjhitvā uṭṭhāya kañci apassanto satthena gatamaggaṁ gahetvā sīghaṁ sīghaṁ gacchanto ekaṁ vaṭarukkhaṁ upagañchi. Tattha addasa ekaṁ mahākāyaṁ virūpadassanaṁ bībhacchaṁ purisaṁ aṭṭhito muttāni attano maṁsāni sayameva khādantaṁ, disvāna ‘‘kosi tva’’nti pucchi. Petosmi, bhanteti. Kasmā evaṁ karosīti? Attano pubbakammenāti. Kiṁ pana taṁ kammanti? Ahaṁ pubbe bhārukacchanagaravāsī kūṭavāṇijo hutvā paresaṁ santakaṁ vañcetvā khādiṁ, samaṇe ca bhikkhāya upagate ‘‘tumhākaṁ maṁsaṁ khādathā’’ti akkosiṁ, tena kammena etarahi imaṁ dukkhaṁ anubhavāmīti. Taṁ sutvā soṇo ativiya saṁvegaṁ paṭilabhi.",
  "tika-vin02t13:36": "Tato paraṁ gacchanto mukhato paggharitakāḷalohite dve petadārake passitvā tatheva pucchi, tepissa attano kammaṁ kathesuṁ. Te kira bhārukacchanagare dārakakāle gandhavāṇijjāya jīvikaṁ kappentā attano mātari khīṇāsave nimantetvā bhojentiyā gehaṁ gantvā ‘‘amhākaṁ santakaṁ kasmā samaṇānaṁ desi, tayā dinnaṁ bhojanaṁ bhuñjanakasamaṇānaṁ mukhato kāḷalohitaṁ paggharatū’’ti akkosiṁsu. Te tena kammena niraye paccitvā tassa vipākāvasesena petayoniyaṁ nibbattitvā tadā imaṁ dukkhaṁ anubhavanti. Tampi sutvā soṇo ativiya saṁvegajāto ahosi.",
  "tika-vin02t13:37": "So ujjeniṁ gantvā taṁ karaṇīyaṁ tīretvā kuraragharaṁ paccāgato theraṁ upasaṅkamitvā katapaṭisanthāro tamatthaṁ ārocesi. Theropissa pavattinivattīsu ādīnavānisaṁse vibhāvento dhammaṁ desesi. So theraṁ vanditvā gehaṁ gato sāyamāsaṁ bhuñjitvā sayanaṁ upagato thokaṁyeva niddāyitvā pabujjhitvā sayanatale nisajja yathāsutaṁ dhammaṁ paccavekkhituṁ āraddho. Tassa taṁ dhammaṁ paccavekkhato te ca petattabhāve anussarato saṁsāradukkhaṁ ativiya bhayānakaṁ hutvā upaṭṭhāsi, pabbajjāya cittaṁ nami. So vibhātāya rattiyā sarīrapaṭijagganaṁ katvā theraṁ upagantvā attano ajjhāsayaṁ ārocetvā pabbajjaṁ yāci. Tena vuttaṁ ‘‘atha kho soṇo upāsako…pe… pabbājetu maṁ, bhante, ayyo mahākaccāno’’ti.",
  "tika-vin02t13:38": "Tattha yathā yathātiādipadānaṁ ayaṁ saṅkhepattho – yena yena ākārena ayyo mahākaccāno dhammaṁ deseti ācikkhati paññapeti paṭṭhapeti vivarati vibhajati uttāniṁ karoti pakāseti, tena tena me upaparikkhato evaṁ hoti ‘‘yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ, ekadivasampi kilesamalena amalīnaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ, idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… caritu’’nti.",
  "tika-vin02t13:39": "Evaṁ attano parivitakkitaṁ soṇo upāsako therassa ārocetvā taṁ paṭipajjitukāmo ‘‘icchāmahaṁ bhante’’tiādimāha. Thero pana ‘‘na tāvassa ñāṇaṁ paripākaṁ gata’’nti upadhāretvā ñāṇaparipākaṁ āgamayamāno ‘‘dukkaraṁ kho’’tiādinā pabbajjāchandaṁ nivāresi. Tattha ekaseyyanti adutiyaseyyaṁ. Ettha ca seyyāsīsena ‘‘eko tiṭṭhati, eko gacchati, eko nisīdatī’’tiādinā nayena vuttaṁ catūsu iriyāpathesu kāyavivekaṁ dīpeti, na ekikā hutvā sayanamattaṁ. Ekabhattanti ‘‘ekabhattiko hoti rattūparato virato vikālabhojanā’’ti (dī. ni. 1.10, 194; ma. ni. 1.293 a. ni. 3.71) evaṁ vuttaṁ vikālabhojanā viratiṁ sandhāya vadati. Brahmacariyanti methunaviratibrahmacariyaṁ, sikkhattayānuyogasaṅkhātaṁ sāsanabrahmacariyaṁ vā. Iṅghāti codanatthe nipāto. Tatthevāti geheyeva. Buddhānaṁ sāsanaṁ anuyuñjāti niccasīlauposathasīlaniyamādibhedaṁ pañcaṅgaṁ aṭṭhaṅgaṁ dasaṅgañca sīlaṁ tadanurūpañca samādhipaññābhāvanaṁ anuyuñja. Etañhi upāsakena pubbabhāge anuyuñjitabbaṁ buddhasāsanaṁ nāma. Tenāha ‘‘kālayuttaṁ ekaseyyaṁ ekabhattaṁ brahmacariya’’nti.",
  "tika-vin02t13:40": "Tattha kālayuttanti cātuddasīpañcaddasīaṭṭhamīpāṭihārikapakkhasaṅkhātena kālena yuttaṁ, yathāvuttakāle vā tuyhaṁ anuyuñjantassa yuttaṁ patirūpaṁ sakkuṇeyyaṁ, na sabbakālaṁ sabbanti adhippāyo . Sabbametaṁ ñāṇassa aparipakkattā tassa kāmānaṁ duppahānatāya sammā paṭipattiyaṁ yogyaṁ kārāpetuṁ vadati, na pabbajjāchandaṁ nivāretuṁ. Pabbajjābhisaṅkhāroti pabbajituṁ ārambho ussāho. Paṭippassambhīti indriyānaṁ aparipakkattā saṁvegassa ca nātitikkhabhāvato vūpasami. Kiñcāpi paṭippassambhi, therena vuttavidhiṁ pana anutiṭṭhanto kālena kālaṁ theraṁ upasaṅkamitvā payirupāsanto dhammaṁ suṇāti. Tassa vuttanayeneva dutiyampi pabbajjāya cittaṁ uppajji, therassa ca ārocesi, dutiyampi thero paṭikkhipi. Tatiyavāre pana ñāṇassa paripakkabhāvaṁ ñatvā ‘‘idāni naṁ pabbājetuṁ kālo’’ti thero pabbājesi, pabbajitañca taṁ tīṇi saṁvaccharāni atikkamitvā gaṇaṁ pariyesitvā upasampādesi. Taṁ sandhāya vuttaṁ ‘‘dutiyampi kho soṇo…pe… upasampādesī’’ti.",
  "tika-vin02t13:41": "Tattha appabhikkhukoti katipayabhikkhuko. Tadā kira bhikkhū yebhuyyena majjhimadeseyeva vasiṁsu, tasmā tattha katipayā eva ahesuṁ . Te ca ekasmiṁ gāme eko, ekasmiṁ nigame dveti evaṁ visuṁ visuṁ vasiṁsu. Kicchenāti dukkhena. Kasirenāti āyāsena. Tato tatoti tasmā tasmā gāmanigamādito. Therena hi katipaye bhikkhū ānetvā aññesu ānīyamānesu pubbe ānītā kenacideva karaṇīyena pakkamiṁsu, kañci kālaṁ āgametvā puna tesu ānīyamānesu itare pakkamiṁsu. Evaṁ punappunaṁ ānayanena sannipāto cireneva ahosi. Theropi tadā ekavihārī ahosi. Tena vuttaṁ ‘‘tiṇṇaṁ vassānaṁ…pe… sannipātāpetvā’’ti.",
  "tika-vin02t13:42": "Vassaṁvutthassāti vassaṁ upagantvā vusitavato. Ediso ca ediso cāti evarūpo ca evarūpo ca. ‘‘Evarūpāya nāma rūpakāyasampattiyā samannāgato, evarūpāya dhammakāyasampattiyā samannāgato’’ti sutoyeva me so bhagavā. Na ca mayā sammukhā diṭṭhoti ettha pana puthujjanasaddhāya eva āyasmā soṇo bhagavantaṁ daṭṭhukāmo ahosi. Aparabhāge pana satthārā saddhiṁ ekagandhakuṭiyaṁ vasitvā paccūsasamayaṁ ajjhiṭṭho soḷasa aṭṭhakavaggiyāni satthu sammukhā aṭṭhiṁ katvā manasi katvā sabbaṁ cetasā samannāharitvā atthadhammapaṭisaṁvedī hutvā bhaṇanto dhammupasañhitapāmojjādimukhena samāhito sarabhaññapariyosāne vipassanaṁ paṭṭhapetvā saṅkhāre sammasanto anupubbena arahattaṁ pāpuṇi. Etadatthameva hissa bhagavatā attanā saddhiṁ ekagandhakuṭiyaṁ vāso āṇattoti vadanti.",
  "tika-vin02t13:43": "Keci panāhu ‘‘na ca mayā sammukhā diṭṭhoti idaṁ rūpakāyadassanameva sandhāya vuttaṁ. Āyasmā hi soṇo pabbajitvā therassa santike kammaṭṭhānaṁ gahetvā ghaṭento vāyamanto anupasampannova sotāpanno hutvā upasampajjitvā ‘upāsakāpi sotāpannā honti, ahampi sotāpanno, kimettha citta’nti uparimaggatthāya vipassanaṁ vaḍḍhetvā antovasseyeva chaḷabhiñño hutvā visuddhipavāraṇāya pavāresi. Ariyasaccadassanena bhagavato dhammakāyo diṭṭho nāma hoti. Vuttañhetaṁ ‘yo kho, vakkali, dhammaṁ passati, so maṁ passatī’ti (saṁ. ni. 3.87). Tasmāssa dhammakāyadassanaṁ pageva siddhaṁ, pavāretvā pana rūpakāyaṁ daṭṭhukāmo ahosī’’ti.",
  "tika-vin02t13:44": "Pāsādikantiādipadānaṁ attho aṭṭhakathāyameva vutto. Tattha visūkāyikavipphanditānanti paṭipakkhabhūtānaṁ diṭṭhicittavipphanditānanti attho. Pāsādikanti (udā. aṭṭha. 10) vā dvattiṁsamahāpurisalakkhaṇaasītianubyañjanabyāmappabhāketumālālaṅkatāya samantapāsādikāya attano sarīrappabhāya sampattiyā rūpakāyadassanabyāvaṭassa janassa sabbabhāgato pasādāvahaṁ. Pasādanīyanti dasabalacatuvesārajjachaasādhāraṇañāṇaaṭṭhārasaāveṇikabuddhadhammappabhutiaparimāṇaguṇagaṇasamannāgatāya dhammakāyasampattiyā parikkhakajanassa pasādanīyaṁ pasīditabbayuttaṁ pasādakaṁ vā. Santindriyanti cakkhādipañcindriyalolatāvigamena vūpasantapañcindriyaṁ. Santamānasanti chaṭṭhassa manindriyassa nibbisevanabhāvūpagamanena vūpasantamānasaṁ. Uttamadamathasamathaṁ anuppattanti lokuttarapaññāvimutticetovimuttisaṅkhātaṁ uttamaṁ damathaṁ samathañca anuppatvā adhigantvā ṭhitaṁ. Dantanti suparisuddhakāyasamācāratāya hatthapādakukkuccābhāvato davādiabhāvato ca kāyena dantaṁ. Guttanti suparisuddhavacīsamācāratāya niratthakavācābhāvato ravādiabhāvato ca vācāya guttaṁ. Yatindriyanti suparisuddhamanosamācāratāya ariyiddhiyogena abyāvaṭaappaṭisaṅkhupekkhābhāvato ca manindriyavasena yatindriyaṁ. Nāganti chandādivasena agamanato, pahīnānaṁ rāgādikilesānaṁ apunāgamanato apaccāgamanato kassacipi āgussa sabbathāpi akaraṇato, punabbhavassa ca agamanatoti imehi kāraṇehi nāgaṁ. Ettha ca ‘‘pāsādika’’nti iminā rūpakāyena bhagavato pamāṇabhūtataṁ dīpeti, ‘‘pasādanīya’’nti iminā dhammakāyena. ‘‘Santindriya’’ntiādinā sesehi pamāṇabhūtataṁ dīpeti, tena catuppamāṇike lokasannivāse anavasesato sattānaṁ bhagavato pamāṇabhāvo pakāsitoti veditabbo. Ekavihāreti ekagandhakuṭiyaṁ. Gandhakuṭi hi idha ‘‘vihāro’’ti adhippeto. Vatthunti vasituṁ.",
  "tika-vin02t13:45": "258.Ajjhokāse vītināmetvāti (udā. aṭṭha. 46) ajjhokāse nisajjāya vītināmetvā. ‘‘Yasmā bhagavā āyasmato soṇassa samāpattisamāpajjanena paṭisanthāraṁ karonto sāvakasādhāraṇā sabbā samāpattiyo anulomapaṭilomaṁ samāpajjanto bahudeva rattiṁ ajjhokāse nisajjāya vītināmetvā pāde pakkhāletvā vihāraṁ pāvisi, tasmā āyasmāpi soṇo bhagavato adhippāyaṁ ñatvā tadanurūpaṁ sabbā tā samāpattiyo samāpajjanto bahudeva rattiṁ ajjhokāse nisajjāya vītināmetvā pāde pakkhāletvā vihāraṁ pāvisī’’ti keci vadanti. Pavisitvā ca bhagavatā anuññāto cīvaraṁ tirokaraṇīyaṁ katvāpi bhagavato pādapasse nisajjāya vītināmesi. Ajjhesīti āṇāpesi. Paṭibhātu taṁ bhikkhu dhammo bhāsitunti bhikkhu tuyhaṁ dhammo bhāsituṁ upaṭṭhātu ñāṇamukhaṁ āgacchatu, yathāsutaṁ yathāpariyattaṁ dhammaṁ bhaṇāhīti attho.",
  "tika-vin02t13:46": "Sabbāneva aṭṭhakavaggikānīti aṭṭhakavaggabhūtāni kāmasuttādīni (mahāni. 1) soḷasa suttāni. Sarena abhāsīti suttussāraṇasarena abhāsi, sarabhaññavasena kathesīti attho. Sarabhaññapariyosāneti ussāraṇāvasāne. Suggahitānīti sammā uggahitāni. Sumanasikatānīti suṭṭhu manasi katāni. Ekacco uggahaṇakāle sammā uggahetvāpi pacchā sajjhāyādivasena manasikaraṇakāle byañjanāni vā micchā ropeti, padapaccābhaṭṭhaṁ vā karoti, na evamayaṁ. Iminā pana sammadeva yathuggahitaṁ manasi katāni. Tena vuttaṁ ‘‘sumanasikatānīti suṭṭhu manasi katānī’’ti. Sūpadhāritānīti atthatopi suṭṭhu upadhāritāni. Atthe hi suṭṭhu upadhārite sakkā pāḷi sammā ussāretuṁ. Kalyāṇiyāpi vācāya samannāgatoti sithiladhanitādīnaṁ yathāvidhānaṁ vacanena parimaṇḍalapadabyañjanāya poriyā vācāya samannāgato. Vissaṭṭhāyāti vimuttāya. Etenassa vimuttavāditaṁ dasseti. Anelagalāyāti elaṁ vuccati doso, taṁ na paggharatīti anelagalā, tāya niddosāyāti attho. Atha vā anelagalāyāti anelāya ca agalāya ca, niddosāya agalitapadabyañjanāya aparihīnapadabyañjanāyāti attho. Tathā hi naṁ bhagavā ‘‘etadaggaṁ, bhikkhave, mama sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇo’’ti (a. ni. 1.198, 206) etadagge ṭhapesi. Atthassa viññāpaniyāti yathādhippetaṁ atthaṁ ñāpetuṁ samatthāya.",
  "tika-vin02t13:47": "Kativassoti so kira majjhimavayassa tatiye koṭṭhāse ṭhito ākappasampanno ca paresaṁ ciratarapabbajito viya khāyati. Taṁ sandhāya bhagavā pucchīti keci, taṁ akāraṇaṁ. Evaṁ santaṁ samādhisukhaṁ anubhavituṁ yutto, ettakaṁ kālaṁ kasmā pamādaṁ āpannosīti pana anuyuñjituṁ satthā ‘‘kativassosī’’ti taṁ pucchi. Tenevāha ‘‘kissa pana tvaṁ bhikkhu evaṁ ciraṁ akāsī’’ti. Tattha kissāti kiṁkāraṇā. Evaṁ ciraṁ akāsīti evaṁ cirāyi, kena kāraṇena evaṁ cirakālaṁ pabbajjaṁ anupagantvā agāramajjhe vasīti attho. Ciraṁ diṭṭho meti cirena cirakālena mayā diṭṭho. Kāmesūti vatthukāmesu kilesakāmesu ca. Ādīnavoti doso. Apicāti kāmesu ādīnave kenaci pakārena diṭṭhepi na tāvāhaṁ gharāvāsato nikkhamituṁ asakkhiṁ. Kasmā? Sambādho gharāvāso, uccāvacehi kiccakaraṇīyehi samupabyūḷho agāriyabhāvo. Tenevāha ‘‘bahukicco bahukaraṇīyo’’ti.",
  "tika-vin02t13:48": "Etamatthaṁ viditvāti kāmesu yathābhūtaṁ ādīnavadassino cittaṁ cirāyitvāpi gharāvāse na pakkhandati, aññadatthu padumapalāse udakabindu viya vinivattatiyevāti etamatthaṁ sabbākārato viditvā. Imaṁ udānanti pavattiṁ nivattiñca sammadeva jānanto pavattiyaṁ taṁnimitte ca na kadācipi ramatīti idamatthadīpakaṁ imaṁ udānaṁ udānesi.",
  "tika-vin02t13:49": "Tattha disvā ādīnavaṁ loketi sabbasmimpi saṅkhāraloke ‘‘anicco dukkho vipariṇāmadhammo’’tiādīnavaṁ dosaṁ paññācakkhunā passitvā. Etena vipassanācāro kathito. Ñatvā dhammaṁ nirūpadhinti sabbūpadhipaṭinissaggattā nirupadhiṁ nibbānadhammaṁ yathābhūtaṁ ñatvā, nissaraṇavivekāsaṅkhatāmatasabhāvato maggañāṇena paṭivijjhitvā. ‘‘Disvā ñatvā’’ti imesaṁ padānaṁ ‘‘ghataṁ pivitvā balaṁ hoti, sīhaṁ disvā bhayaṁ hoti, paññāya cassa disvā āsavā parikkhīṇā hontī’’tiādīsu (ma. ni. 1.271) viya hetuatthatā daṭṭhabbā. Ariyo na ramatī pāpeti kilesehi ārakattā ariyo sappuriso aṇumattepi pāpe na ramati. Kasmā? Pāpe na ramatī sucīti suvisuddhakāyasamācārāditāya suci suddhapuggalo rājahaṁso viya uccāraṭṭhāne pāpe saṁkiliṭṭhadhamme na ramati nābhinandati. ‘‘Pāpo na ramatī suci’’ntipi pāṭho, tassattho – pāpo puggalo suciṁ anavajjaṁ vodānadhammaṁ na ramati, aññadatthu gāmasūkarādayo viya uccāraṭṭhānaṁ asuciṁ saṁkilesadhammaṁyeva ramatīti paṭipakkhato desanaṁ parivatteti.",
  "tika-vin02t13:50": "Soṇakuṭikaṇṇavatthukathāvaṇṇanā niṭṭhitā.",
  "tika-vin02t13:51": "259.Kāḷasīhoti kāḷamukhavānarajāti. Sesamettha pāḷito aṭṭhakathāto ca suviññeyyamevāti.",
  "tika-vin02t13:52": "Cammakkhandhakavaṇṇanā niṭṭhitā."
}