{
  "tika-vin04t5:0": "Saṅghādisesakaṇḍo",
  "tika-vin04t5:1": "Imekho panāti idāni vattabbānaṁ abhimukhīkaraṇaṁ. Āyasmantoti sannipatitānaṁ piyavacanena ālapanaṁ. Terasāti gaṇanaparicchedo. Saṅghādisesāti evaṁnāmakā. Dhammāti āpattiyo. Uddesaṁ āgacchantīti sarūpena uddisitabbataṁ āgacchanti, na nidāne viya ‘‘yassa siyā āpattī’’ti sādhāraṇavacanamattena.",
  "tika-vin04t5:2": "1. Sukkavissaṭṭhisikkhāpadavaṇṇanā",
  "tika-vin04t5:3": "Saṁvijjati cetanā assāti sañcetanā, sañcetanāva sañcetanikā, sañcetanā vā assa atthīti sañcetanikā. Sukkavissaṭṭhīti sukkassa vissaṭṭhi, rāgūpatthambhādīsu yena kenaci aṅgajāte kammaññataṁ patte ārogyādīsu yaṁkiñci apadisitvā ajjhattarūpādīsu yattha katthaci mocanassādacetanāya nimitte upakkamantassa āsayadhātunānattato nīlādivasena (pārā. 239-240) dasavidhesu sukkesu yassa kassaci sukkassa ṭhānā cāvanāti attho. Aññatra supinantāti yā supine sukkavissaṭṭhi hoti, taṁ ṭhapetvā. Saṅghādisesoti yā aññatra supinantā sañcetanikā sukkavissaṭṭhi, ayaṁ saṅghādiseso nāma āpattinikāyoti attho. Vacanattho panettha saṅgho ādimhi ceva sese ca icchitabbo assāti saṅghādiseso. Kiṁ vuttaṁ hoti – imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ, tassa ādimhi ceva parivāsadānatthāya, ādito sese majjhe mānattadānatthāya mūlāya paṭikassanena vā saha mānattadānatthāya, avasāne abbhānatthāya ca saṅgho icchitabbo, na hettha ekampi kammaṁ vinā saṅghena sakkā kātuṁ. Iti saṅgho ādimhi ceva sese ca icchitabbo assāti saṅghādisesoti.",
  "tika-vin04t5:4": "Sāvatthiyaṁ seyyasakaṁ ārabbha upakkamitvā asucimocanavatthusmiṁ paññattaṁ, ‘‘aññatra supinantā’’ti ayamettha anupaññatti, asādhāraṇapaññatti, anāṇattikaṁ. Sace pana parena attano aṅgajāte upakkamaṁ kāretvā mocāpeti, āpajjatiyeva. Cetetvā antamaso ākāse kaṭikampanenapi nimitte upakkamantassa sace na muccati, thullaccayaṁ. Sace pana antamaso yaṁ ekā khuddakamakkhikā piveyya, tattakampi ṭhānato muccati, dakasotaṁ anotiṇṇepi saṅghādiseso. Ṭhānato pana cutaṁ avassameva dakasotaṁ otarati, tasmā ‘‘dakasotaṁ otiṇṇamatte bahi nikkhante vā anikkhante vā saṅghādiseso’’ti (pārā. aṭṭha. 2.237) aṭṭhakathāsu vuttaṁ. Anupakkamantassa ca, amocanādhippāyassa ca, supinaṁ passantassa ca, ummattakādīnañca muttepi anāpatti. Sīlavipatti, cetanā, upakkamo , muccananti imānettha tīṇi aṅgāni. Samuṭṭhānādīni paṭhamapārājike vuttasadisānevāti.",
  "tika-vin04t5:5": "Sukkavissaṭṭhisikkhāpadavaṇṇanā niṭṭhitā.",
  "tika-vin04t5:6": "2. Kāyasaṁsaggasikkhāpadavaṇṇanā",
  "tika-vin04t5:7": "Dutiye otiṇṇoti yakkhādīhi viya sattā anto uppajjantena rāgena vā otiṇṇo, kūpādīni viya sattā asamapekkhitvā rajjanīye ṭhāne rajjanto sayaṁ vā rāgaṁ otiṇṇo, kāyasaṁsaggarāgasamaṅgissetaṁ adhivacanaṁ. Vipariṇatena cittenāti parisuddhabhavaṅgasantatisaṅkhātaṁ pakatiṁ vijahitvā aññathā pavattena, virūpaṁ vā pariṇatena yathā parivattamānaṁ virūpaṁ hoti, evaṁ vuttarāgavasena parivattetvā ṭhitena cittenāti attho. Mātugāmena saddhinti tadahujātāyapi jīvamānakamanussitthiyā saddhiṁ. Kāyasaṁsaggaṁ samāpajjeyyāti hatthaggahaṇādikaāyasampayogaṁ kāyamissībhāvaṁ samāpajjeyya. Hatthaggāhaṁ vātiādi panassa vitthārena atthadassanaṁ. Tattha hattho nāma kapparato paṭṭhāya yāva agganakhā. Veṇī nāma vinandhitvā vā avinandhitvā vā suddhakesehi vā nīlādivaṇṇasuttakusumakahāpaṇamālāsuvaṇṇacīrakamuttāvaḷiādīsu aññataramissehi vā katakesakalāpassetaṁ adhivacanaṁ. Veṇiggahaṇena cettha kesāpi gahitāyeva saddhiṁ lomehi. Iti vuttalakkhaṇassa hatthassa gahaṇaṁ hatthaggāho, veṇiyā gahaṇaṁ veṇiggāho. Avasesassa sarīrassa parāmasanaṁ aññatarassa vā aññatarassa vā aṅgassa parāmasanaṁ nāma. Yo taṁ hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ samāpajjeyya, tassa saṅghādiseso nāma āpattinikāyo hotīti.",
  "tika-vin04t5:8": "Sāvatthiyaṁ udāyittheraṁ ārabbha kāyasaṁsaggasamāpajjanavatthusmiṁ paññattaṁ, asādhāraṇapaññatti , anāṇattikaṁ, itthiyā itthisaññino antamaso lomena lomaṁ phusantassāpi, itthiyā vā phusiyamānassa sevanādhippāyena vāyamitvā phassaṁ paṭijānantassa saṅghādiseso. Ekena pana hatthena gahetvā dutiyena hatthena divasampi tattha tattha phusantassa ekāva āpatti, aggahetvā phusanto pana sace sīsato yāva pādā, tāva kāyato hatthaṁ amocentoyeva phusati, ekāva āpatti, pañcannaṁ aṅgulīnaṁ ekato gahaṇepi ekāyeva. Sace pana nānitthīnaṁ pañcaṅguliyo ekato gaṇhāti, pañca āpattiyo. Itthiyā vematikassa, paṇḍakapurisatiracchānagatasaññissa ca thullaccayaṁ, tathā kāyena kāyappaṭibaddhena, amanussitthipaṇḍakehi ca saddhiṁ kāyasaṁsaggepi. Manussitthiyā pana kāyappaṭibaddhena kāyappaṭibaddhādīsu, purisakāyaphusanādīsu ca dukkaṭaṁ. Itthiyā phusiyamānassa sevanādhippāyassāpi kāyena avāyamitvā phassaṁ paṭijānantassa, mokkhādhippāyena itthiṁ phusantassa, asañcicca, assatiyā, ajānantassa, asādiyantassa, ummattakādīnañca anāpatti. Sīlavipatti, manussitthī, itthisaññitā, kāyasaṁsaggarāgo, tena rāgena vāyāmo, hatthaggāhādisamāpajjananti imānettha pañca aṅgāni. Samuṭṭhānādīni paṭhamapārājike vuttasadisānevāti.",
  "tika-vin04t5:9": "Kāyasaṁsaggasikkhāpadavaṇṇanā niṭṭhitā.",
  "tika-vin04t5:10": "3. Duṭṭhullavācāsikkhāpadavaṇṇanā",
  "tika-vin04t5:11": "Tatiye otiṇṇatā ca vipariṇatacittatā ca duṭṭhullavācassādarāgavasena veditabbā. Mātugāmanti duṭṭhullāduṭṭhullasaṁlakkhaṇasamatthaṁ manussitthiṁ. Duṭṭhullāhivācāhīti vaccamaggapassāvamaggemethunadhammappaṭisaṁyuttāhi vācāhi. Obhāseyyāti avabhāseyya, vaṇṇāvaṇṇayācanaāyācanapucchanapaṭipucchanaācikkhaṇānusāsanaakkosanavasena nānappakāraṁ asaddhammavacanaṁ vadeyya. Yathā tanti ettha nti nipātamattaṁ, yathā yuvā yuvatinti attho. Etena obhāsane nirāsaṅkabhāvaṁ dasseti. Methunupasaṁhitāhītiidaṁ duṭṭhullavācāya sikhāpattalakkhaṇadassanaṁ. Saṅghādisesoti dvinnaṁ maggānaṁ vasena vaṇṇāvaṇṇehi vā methunayācanādīhi vā ‘‘sikharaṇīsi, saṁbhinnāsi, ubhatobyañjanakāsī’’ti imesu tīsu aññatarena akkosavacanena vā mātugāmaṁ obhāsantassa saṅghādiseso nāma āpattinikāyo hotīti.",
  "tika-vin04t5:12": "Sāvatthiyaṁ udāyittheraṁ ārabbha duṭṭhullavācāhi obhāsanavatthusmiṁ paññattaṁ, asādhāraṇapaññatti, anāṇattikaṁ, itthiyā itthisaññino antamaso hatthamuddāyapi vuttanayena obhāsantassa sace sā tamatthaṁ tasmiṁyeva khaṇe jānāti, saṅghādiseso. Paṇḍake thullaccayaṁ. Tasmiṁyeva itthisaññino dukkaṭaṁ. Punappunaṁ obhāsantassa, sambahulā ca itthiyo ekavācāya obhāsantassa vācāgaṇanāya ceva itthigaṇanāya ca āpattiyo. Sace yaṁ itthiṁ obhāsati, sā na jānāti, thullaccayaṁ. Adhakkhakaṁ ubbhajāṇumaṇḍalaṁ ādissa vaṇṇādibhaṇanepi thullaccayaṁ. Paṇḍake dukkaṭaṁ, ubbhakkhakaṁ adhojāṇumaṇḍalaṁ kāyappaṭibaddhañca ādissa vaṇṇādibhaṇane sabbattha dukkaṭaṁ. Atthadhammaanusāsanipurekkhārānaṁ ummattakādīnañca anāpatti. Sīlavipatti, manussitthī, itthisaññitā, duṭṭhullavācassādarāgo, tena rāgena obhāsanaṁ, taṅkhaṇavijānananti imānettha pañca aṅgāni. Adinnādānasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "tika-vin04t5:13": "Duṭṭhullavācāsikkhāpadavaṇṇanā niṭṭhitā.",
  "tika-vin04t5:14": "4. Attakāmasikkhāpadavaṇṇanā",
  "tika-vin04t5:15": "Catutthe otiṇṇatā ca vipariṇatacittatā ca attakāmapāricariyāvasena veditabbā. Mātugāmassa santiketi duṭṭhullobhāsane vuttappakārāya itthiyā samīpe. Attakāmapāricariyāyāti methunadhammasaṅkhātena kāmena pāricariyā kāmapāricariyā, attano atthāya kāmapāricariyā attakāmapāricariyā, attanā vā kāmitā icchitāti attakāmā, sayaṁ methunarāgavasena patthitāti attho, attakāmā ca sā pāricariyā cāti attakāmapāricariyā, tassā attakāmapāricariyāya. Vaṇṇaṁ bhāseyyāti guṇaṁ ānisaṁsaṁ pakāseyya. Etadaggantiādi tassā attakāmapāricariyāya vaṇṇabhāsanākāranidassanaṁ. Tatrāyaṁ padasambandhavaseneva saṅkhepattho – yā mādisaṁ pāṇātipātādīhi virahitattā sīlavantaṁ methunadhammā virahitattā brahmacāriṁ tadubhayenāpi kalyāṇadhammaṁ etena dhammena paricareyya abhirameyya, tassā evaṁ mādisaṁ paricarantiyā yā ayaṁ pāricariyā nāma, etadaggaṁ pāricariyānanti. Methunupasaṁhitena saṅghādisesoti evaṁ attakāmapāricariyāya vaṇṇaṁ bhāsanto ca ‘‘arahasi tvaṁ mayhaṁ methunadhammaṁ dātu’’ntiādinā methunappaṭisaṁyutteneva vacanena yo bhāseyya, tassa saṅghādiseso.",
  "tika-vin04t5:16": "Sāvatthiyaṁ udāyittheraṁ ārabbha attakāmapāricariyāya vaṇṇabhāsanavatthusmiṁ paññattaṁ, asādhāraṇapaññatti, anāṇattikaṁ, itthiyā itthisaññino antamaso hatthamuddāyapi vuttanayeneva attakāmapāricariyāya vaṇṇaṁ bhāsantassa sace sā tamatthaṁ tasmiṁyeva khaṇe jānāti, saṅghādiseso . No ce jānāti, thullaccayaṁ. Paṇḍake paṇḍakasaññinopi thullaccayaṁ. Tasmiṁyeva itthisaññino dukkaṭaṁ. Cīvarādīhi vatthukāmehi pāricariyāya vaṇṇaṁ bhāsantassa ummattakādīnañca anāpatti. Sīlavipatti, manussitthī, itthisaññitā, attakāmapāricariyāya rāgo, tena rāgena vaṇṇabhaṇanaṁ, taṅkhaṇavijānananti imānettha pañca aṅgāni. Samuṭṭhānādīni duṭṭhullobhāsane vuttasadisānevāti.",
  "tika-vin04t5:17": "Attakāmasikkhāpadavaṇṇanā niṭṭhitā.",
  "tika-vin04t5:18": "5. Sañcarittasikkhāpadavaṇṇanā",
  "tika-vin04t5:19": "Pañcame sañcarittanti itthipurisānaṁ antare saṁcaraṇabhāvaṁ. Samāpajjeyyāti sammā paṭiggaṇhanavīmaṁsanapaccāharaṇāni karonto āpajjeyya. Itthiyā vātiādi samāpajjanākāradassanaṁ. Tattha itthiyā vā purisamatinti purisena vā tassa mātāpitādīhi vā pesito purisassa matiṁ adhippāyaṁ itthiyā āroceyyāti attho. Purisassa vā itthimatinti itthiyā vā tassā mātāpitādīhi vā pesito itthiyā matiṁ adhippāyaṁ purisassa āroceyyāti attho. Jāyattane vā jārattane vāti jāyabhāve vā jārabhāve vā. Purisassa hi matiṁ itthiyā ārocento jāyattane āroceti, itthiyā matiṁ purisassa ārocento jārattane āroceti. Apica purisasseva matiṁ itthiyā ārocento jāyattane vā āroceti nibaddhabhariyabhāve, jārattane vā micchācārabhāve, tenevassa padabhājane (pārā. 302) ‘‘jāyattane vāti jāyā bhavissasi, jārattane vāti jārī bhavissasī’’ti vuttaṁ. Eteneva upāyena itthiyā matiṁ purisassa ārocanepi ‘‘pati bhavissasi, jāro bhavissasī’’ti vattabbatā veditabbā. Antamaso taṅkhaṇikāyapīti sabbantimena paricchedena yā ayaṁ taṅkhaṇe muhuttamatte saṁvasitabbato ‘‘taṅkhaṇikā’’ti vuccati, muhuttikāti attho. Tassāpi ‘‘muhuttikā bhavissasī’’ti evaṁ purisassa matiṁ ārocentassa saṅghādiseso, eteneva upāyena ‘‘muhuttiko bhavissasī’’ti evaṁ purisassa itthimatiṁ ārocentopi saṅghādisesaṁ āpajjatīti veditabbo.",
  "tika-vin04t5:20": "Sāvatthiyaṁ udāyittheraṁ ārabbha sañcarittasamāpajjanavatthusmiṁ paññattaṁ, ‘‘antamaso taṅkhaṇikāyapī’’ti ayamettha anupaññatti, sādhāraṇapaññatti, ‘‘paṭiggaṇhāti, vīmaṁsati, antevāsiṁ paccāharāpetī’’tiiminā (pārā. 338) nayena sāṇattikaṁ, aññatra nālaṁvacanīyāya yāya kāyaci itthiyā antamaso mātuyāpi purisamatiṁ ārocento ‘‘hohi kira bhariyā dhanakkītā’’ti vattukāmo sacepi chandavāsinīādīsu aññatarākārena ārocetvā tāya ‘‘sādhū’’ti sampaṭicchitepi asampaṭicchitepi puna āgantvā yena pahito, tassa taṁ pavattiṁ āroceti, saṅghādisesaṁ āpajjati. Sā pana tassa bhariyā hotu vā, mā vā, akāraṇametaṁ. Sacepi yassā santikaṁ pesito, taṁ adisvā aññatarassa avassārocanakassa ‘‘ārocehī’’ti vatvā paccāharati, āpajjatiyeva. ‘‘Māturakkhitaṁ brūhī’’ti pesitassa pana gantvā aññaṁ piturakkhitādīsu aññataraṁ vadantassa visaṅketaṁ hoti, purisassa vā itthiyā vā vacanaṁ ‘‘sādhū’’ti kāyena vā vācāya vā ubhayena vā paṭiggaṇhitvā tassā itthiyā vā purisassa vā ārocetvā vā ārocāpetvā vā puna yena pesito, tassa taṁ pavattiṁ sayaṁ ārocentassa vā aññena ārocāpentassa vā saṅghādiseso . Ettāvatā hi ‘‘paṭiggaṇhāti, vīmaṁsati, paccāharatī’’tiidaṁ aṅgattayaṁ sampāditameva hoti, ito pana yehi kehici dvīhi aṅgehi, paṇḍake ca aṅgattayenāpi thullaccayaṁ. Ekena dukkaṭaṁ. Saṅghassa vā cetiyassa vā gilānassa vā kiccena gacchantassa, ummattakādīnañca anāpatti.",
  "tika-vin04t5:21": "Sīlavipatti, yesu sañcarittaṁ samāpajjati, tesaṁ manussajātikatā, na nālaṁvacanīyatā,",
  "tika-vin04t5:22": "Paṭiggaṇhanavīmaṁsanapaccāharaṇānīti imānettha pañca aṅgāni. Chasamuṭṭhānaṁ, paṇṇattiṁ vā alaṁvacanīyabhāvaṁ vā ajānantassa kāyavikārena sāsanaṁ gahetvā tatheva vīmaṁsitvā tatheva paccāharantassa kāyato samuṭṭhāti. ‘‘Itthannāmā āgamissati, tassā cittaṁ jāneyyāthā’’ti kenaci vutte ‘‘sādhū’’ti sampaṭicchitvā taṁ āgataṁ vatvā puna tasmiṁ purise āgate ārocentassa kāyena kiñci akatattā vācato samuṭṭhāti. Vācāya ‘‘sādhū’’ti sāsanaṁ gahetvā aññena karaṇīyena tassā gharaṁ gantvā aññattha vā gamanakāle taṁ disvā vacībhedena vīmaṁsitvā punapi aññeneva kāraṇena tato apakkamma kadācideva taṁ purisaṁ disvā ārocentassāpi vācato samuṭṭhāti. Paṇṇattiṁ ajānantassa pana khīṇāsavassāpi pituvacanena gantvā alaṁvacanīyaṁ mātarampi ‘‘ehi me pitaraṁ upaṭṭhāhī’’ti vatvā paccāharantassa kāyavācato samuṭṭhāti. Imāni tīṇi acittakasamuṭṭhānāni. Tadubhayaṁ pana jānitvā eteheva tīhi nayehi samāpajjantassa tāneva tīṇi tadubhayajānanacittena sacittakāni honti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, kusalādivasena cettha tīṇi cittāni, sukhādivasena tisso vedanāti.",
  "tika-vin04t5:23": "Sañcarittasikkhāpadavaṇṇanā niṭṭhitā.",
  "tika-vin04t5:24": "6. Kuṭikārasikkhāpadavaṇṇanā",
  "tika-vin04t5:25": "Chaṭṭhe saññācikāya panāti ettha saññācikā nāma sayaṁ pavattitayācanā vuccati, tasmā saññācikāyāti attano yācanāyāti vuttaṁ hoti, sayaṁ yācitakehi upakaraṇehīti attho. Ettha ca yaṁkiñci parapariggahitakaṁ mūlacchedavasena yācituṁ na vaṭṭati, tāvakālikaṁ pana vaṭṭati. Sahāyatthāya kammakaraṇatthāya ‘‘purisaṁ dethā’’ti vattuṁ vaṭṭati, purisattakarampi yācituṁ vaṭṭati, purisattakaro nāma vaḍḍhakiādinā purisena kātabbaṁ hatthakammaṁ. Taṁ ‘‘purisattakaraṁ dehī’’ti vā ‘‘hatthakammaṁ dehī’’ti vā vatvā yācituṁ vaṭṭati. Hatthakammaṁ nāma kiñci vatthu na hoti, tasmā ‘‘kiṁ, bhante, āgatatthā’’ti pucchite vā apucchite vā yācituṁ vaṭṭati, viññattipaccayā doso natthi, migaluddakādayo pana sakakammaṁ na yācitabbā. Kuṭinti ullittādīsu aññataraṁ. Tattha ullittā nāma ṭhapetvā thambhatulāpiṭṭhasaṅghāṭavātapānadhūmacchiddādibhedaṁ alepokāsaṁ avasese lepokāse kuṭṭehi saddhiṁ ghaṭetvā chadanassa anto sudhāya vā mattikāya vā littā. Avalittā nāma tatheva vuttanayeneva chadanassa bahi littā. Ullittāvalittā nāma tatheva chadanassa anto ca bahi ca littā. Kārayamānenāti sayaṁ vā karontena, āṇattiyā vā kārāpentena. Asāmikanti kāretā dāyakena virahitaṁ. Attuddesanti ‘‘mayhaṁ vāsāgāraṁ esā’’ti evaṁ attā uddeso etissāti attuddesā, taṁ attuddesaṁ. Pamāṇikā kāretabbāti pamāṇayuttā kāretabbā. Tatridaṁ pamāṇanti tassā kuṭiyā idaṁ pamāṇaṁ. Dīghasoti dīghato. Dvādasa vidatthiyo sugatavidatthiyātiettha sugatavidatthi nāma idāni majjhimassa purisassa tisso vidatthiyo, vaḍḍhakihatthena diyaḍḍho hattho hoti. Minantena pana kuṭiyā bahikuṭṭe paṭhamaṁ dinnaṁ mahāmattikapariyantaṁ aggahetvā thusapiṇḍapariyantena dvādasa vidatthiyo minetabbā, sace thusapiṇḍakena anatthiko hoti, mahāmattikalepeneva niṭṭhāpeti, sveva paricchedo. Tiriyanti vitthārato. Sattantarāti kuṭṭassa bahiantaṁ aggahetvā abbhantarimena antena satta sugatavidatthiyo pamāṇanti vuttaṁ hoti. Ettha ca kesaggamattampi dīghato hāpetvā tiriyaṁ, tiriyato vā hāpetvā dīghaṁ vaḍḍhetuṁ na vaṭṭati, ko pana vādo ubhatovaḍḍhane. Yā pana dīghato saṭṭhihatthāpi hoti, tiriyato tihatthā vā ūnakacatuhatthā vā, yattha pamāṇayutto mañco ito cito ca na parivaṭṭati, pacchimakoṭiyā catuhatthavitthārā na hoti, ayaṁ kuṭisaṅkhyaṁ na gacchati, tasmā vaṭṭati. Bhikkhūabhinetabbā vatthudesanāyāti yasmiṁ padese kuṭiṁ kāretukāmo hoti, taṁ sodhetvā padabhājane (pārā. 349) vuttanayena saṅghaṁ tikkhattuṁ yācitvā sabbe vā saṅghapariyāpannā saṅghena vā sammatā dve tayo bhikkhū tattha vatthudesanatthāya netabbā. Tehi bhikkhūhi vatthu desetabbaṁ anārambhaṁ saparikkamananti tehi bhikkhūhi kipillikādīnaṁ āsayādīhi terasahi, pubbaṇṇāparaṇṇanissitādīhi soḷasahi upaddavehi virahitattā anārambhaṁ, dvīhi vā catūhi vā balibaddhehi yuttena sakaṭena ekaṁ cakkaṁ nibbodakapatanaṭṭhāne ekaṁ bahi katvā āvijjhituṁ sakkuṇeyyatāya saparikkamananti sallakkhetvā sace saṅghapahonakā honti, tattheva, no ce, saṅghamajjhaṁ gantvā tena bhikkhunā yācitehi ñattidutiyena kammena vatthu desetabbaṁ. Sārambhe cetiādi paṭipakkhanayena veditabbaṁ.",
  "tika-vin04t5:26": "Āḷaviyaṁ āḷavike bhikkhū ārabbha saññācikāya kuṭikaraṇavatthusmiṁ paññattaṁ, asādhāraṇapaññatti, sāṇattikaṁ, ‘‘adesitavatthukaṁ pamāṇātikkantaṁ kuṭiṁ kāressāmī’’ti upakaraṇatthaṁ araññaṁ gamanato paṭṭhāya sabbapayogesu dukkaṭaṁ, ‘‘idāni dvīhi piṇḍehi niṭṭhānaṁ gamissatī’’ti tesu paṭhamapiṇḍadāne thullaccayaṁ, dutiyadānena lepe ghaṭite sace adesitavatthukā eva vā pamāṇātikkantā eva vā hoti, eko saṅghādiseso, dve ca dukkaṭāni. Ubhayavippannā, dve saṅghādisesā, dve ca dukkaṭāni. Sace pana dvārabandhaṁ vā vātapānaṁ vā aṭṭhapetvāva mattikāya limpati, ṭhapite ca tasmiṁ lepo na ghaṭiyati, rakkhati tāva. Puna limpantassa pana ghaṭitamatte saṅghādiseso. Sace taṁ ṭhapiyamānaṁ paṭhamadinnalepena saddhiṁ nirantarameva hutvā tiṭṭhati, paṭhamameva saṅghādiseso. Kevalaṁ sārambhāya dukkaṭaṁ, tathā aparikkamanāya. Vippakataṁ kuṭiṁ aññassa dadato ca, bhūmiṁ samaṁ katvā bhindantassa ca, leṇaguhātiṇakuṭipaṇṇacchadanagehesu aññataraṁ kārentassa, kuṭimpi aññassa vāsatthāya, vāsāgāraṁ ṭhapetvā uposathāgārādīsu aññataratthāya kārentassa ca ummattakādīnañca anāpatti. Sīlavipatti, ullittādīnaṁ aññataratā, heṭṭhimapamāṇasambhavo, adesitavatthukatā, pamāṇātikkantatā, attuddesikatā, vāsāgāratā , lepaghaṭanāti imānettha cha vā satta vā aṅgāni. Chasamuṭṭhānaṁ, kiriyañca, kiriyākiriyañca. Idañhi vatthuṁ desāpetvā pamāṇātikkantaṁ vā karoto kiriyato samuṭṭhāti, adesāpetvā karoto kiriyākiriyato samuṭṭhāti. Sesamettha sañcaritte vuttasadisamevāti.",
  "tika-vin04t5:27": "Kuṭikārasikkhāpadavaṇṇanā niṭṭhitā.",
  "tika-vin04t5:28": "7. Vihārakārasikkhāpadavaṇṇanā",
  "tika-vin04t5:29": "Sattame mahallakanti sasāmikabhāvena saññācitakuṭito mahantabhāvo etassa atthīti mahallako, yasmā vā vatthuṁ desāpetvā pamāṇātikkamenāpi kātuṁ vaṭṭati, tasmā pamāṇamahantatāyapi mahallako, taṁ mahallakaṁ. Yasmā panassa taṁ pamāṇamahantattaṁ sasāmikattāva labbhati, tasmā tadatthadassanatthaṁ ‘‘mahallako nāma vihāro sasāmiko vuccatī’’ti evamassa padabhājane (pārā. 367) vuttaṁ. Sesaṁ sabbaṁ kuṭikārasikkhāpade vuttasadisaṁ, sasāmikabhāvamattameva hi viseso.",
  "tika-vin04t5:30": "Kosambiyaṁ channattheraṁ ārabbha cetiyarukkhaṁ chedāpanavatthusmiṁ paññattabhāvo, akiriyamattato samuṭṭhānabhāvo, ekasaṅghādisesatā ca ettha viseso.",
  "tika-vin04t5:31": "Vihārakārasikkhāpadavaṇṇanā niṭṭhitā.",
  "tika-vin04t5:32": "8. Duṭṭhadosasikkhāpadavaṇṇanā",
  "tika-vin04t5:33": "Aṭṭhame duṭṭho dosoti dūsito ceva dūsako ca. Uppanne hi dose puggalo tena dosena dūsito hoti, pakatibhāvaṁ jahāpito, tasmā ‘‘duṭṭho’’ti vuccati. Parañca dūseti vināseti, tasmā ‘‘doso’’ti vuccati. Iti ‘‘duṭṭho doso’’ti ekassevetaṁ puggalassa ākāranānattena nidassanaṁ. Appatītoti nappatīto, pītisukhādīhi vivajjito, na abhisaṭoti attho. Amūlakenāti yaṁ codakena cuditakamhi puggale adiṭṭhaṁ assutaṁ aparisaṅkitaṁ, idaṁ etesaṁ dassanasavanaparisaṅkāsaṅkhātānaṁ mūlānaṁ abhāvato amūlakaṁ nāma. Taṁ pana so āpanno vā hotu, anāpanno vā, etaṁ idha appamāṇaṁ. Ettha ca adiṭṭhaṁ nāma attano pasādacakkhunā vā dibbacakkhunā vā adiṭṭhaṁ, assutaṁ nāma tatheva kenaci vuccamānaṁ na sutaṁ, aparisaṅkitaṁ nāma attano vā parassa vā diṭṭhasutamutavasena cetasā aparisaṅkitaṁ, iti evarūpena amūlakena. Pārājikenāti bhikkhuno anurūpesu ekūnavīsatiyā aññatarena, padabhājane (pārā. 386) pana pārājikuddese āgatāneva gahetvā ‘‘catunnaṁ aññatarenā’’ti vuttaṁ. Anuddhaṁseyyāti dhaṁseyya viddhaṁseyya padhaṁseyya abhibhaveyya. Taṁ pana anuddhaṁsanaṁ yasmā attanā codentopi parena codāpentopi karoti, tasmāssa padabhājane ‘‘codeti vā codāpeti vā’’ti vuttaṁ. Tattha vatthusandassanā āpattisandassanā saṁvāsappaṭikkhepo sāmīcippaṭikkhepoti saṅkhepato catasso codanā. Tāsu vatthusandassanā nāma ‘‘tvaṁ methunaṁ dhammaṁ paṭisevī’’tiādinā nayena pavattā. Āpattisandassanā nāma ‘‘tvaṁ methunadhammāpattiṁ āpanno’’tiādinā nayena pavattā. Saṁvāsappaṭikkhepo nāma ‘‘natthi tayā saddhiṁ uposatho vā pavāraṇā vā saṅghakammaṁ vā’’ti evaṁ pavatto. Ettāvatā pana sīsaṁ na eti, ‘‘assamaṇosī’’tiādīhi vacanehi saddhiṁ ghaṭiteyeva sīsaṁ eti. Sāmīcippaṭikkhepo nāma abhivādanapaccuṭṭhānaañjalikammasāmīcikammabījanikammādīnaṁ akaraṇaṁ, taṁ paṭipātiyā vandanādīni karoto ekassa akatvā sesānaṁ karaṇakāle veditabbaṁ. Ettāvatā ca codanā nāma hoti, āpatti pana sīsaṁ na eti. ‘‘Kasmā mama vandanādīni na karosī’’ti pucchite pana ‘‘assamaṇosī’’tiādivacanehi saddhiṁ ghaṭiteyeva sīsaṁ eti, tasmā yo bhikkhu bhikkhuṁ samīpe ṭhatvā ‘‘tvaṁ methunaṁ dhammaṁ paṭisevī’’ti vā ‘‘assamaṇosī’’ti vā ādīhi vacanehi hatthamuddāya eva vā etamatthaṁ dīpento sayaṁ vā codeti, gahaṭṭhapabbajitesu vā aññatarena codāpeti, ayaṁ anuddhaṁseti nāma. Appeva nāma naṁ imamhā brahmacariyā cāveyyanti api eva nāma naṁ puggalaṁ imamhā seṭṭhacariyā apaneyyaṁ. ‘‘Sādhu vatassa sacāhaṁ imaṁ puggalaṁ imamhā brahmacariyā cāveyya’’nti iminā adhippāyena anuddhaṁseyyāti vuttaṁ hoti. Etena ekaṁ cāvanādhippāyaṁ gahetvā avasesā akkosādhippāyo kammādhippāyo vuṭṭhānādhippāyo uposathaṭṭhapanādhippāyo pavāraṇaṭṭhapanādhippāyo anuvijjanādhippāyo dhammakathādhippāyoti satta adhippāyā paṭikkhittā honti. Tato aparena samayenāti yasmiṁ samaye anuddhaṁsito hoti, tato aññasmiṁ samaye. Samanuggāhīyamāno vāti anuvijjakena kiṁ te diṭṭhantiādinā nayena anuvijjiyamāno upaparikkhiyamāno. Asamanuggāhīyamāno vāti diṭṭhādīsu kenaci vatthunāvā anuvijjakādīsu yena kenaci puggalena vā avuccamāno. Imesaṁ pana padānaṁ parato ‘‘bhikkhu ca dosaṁ patiṭṭhātī’’ti iminā sambandho. Idañhi vuttaṁ hoti – evaṁ samanuggāhīyamāno vā asamanuggāhīyamāno vā bhikkhu ca dosaṁ patiṭṭhāti paṭicca tiṭṭhati paṭijānāti, saṅghādisesoti. Idañca amūlakabhāvassa pākaṭakāladassanatthaṁ vuttaṁ. Āpattiṁ pana anuddhaṁsitakkhaṇeyeva āpajjati. Amūlakañceva taṁ adhikaraṇaṁ hotīti ettha pana diṭṭhamūlādīnaṁ abhāvena amūlakaṁ, samathehi adhikaraṇīyabhāvena adhikaraṇaṁ. Yañhi adhikicca ārabbha paṭicca sandhāya samathā pavattanti, taṁ adhikaraṇaṁ. Idha pana pārājikasaṅkhātaṁ āpattādhikaraṇameva adhippetaṁ. Yadi hi taṁ adhikaraṇaṁ diṭṭhādīhi mūlehi amūlakañceva hoti, ayaṁ codetuṁ āgato bhikkhu ca dosaṁ patiṭṭhāti paṭicca tiṭṭhati, ‘‘tucchakaṁ mayā bhaṇita’’ntiādīni (pārā. 386) vadanto paṭijānāti, tassa bhikkhuno anuddhaṁsitakkhaṇeyeva saṅghādisesoti, ayaṁ sikkhāpadassa padānukkamena attho.",
  "tika-vin04t5:34": "Rājagahe mettiyabhūmajake bhikkhū ārabbha amūlakena pārājikena anuddhaṁsanavatthusmiṁ paññattaṁ, sādhāraṇapaññatti, sāṇattikaṁ, katūpasampadaṁ suddhaṁ vā asuddhaṁ vā puggalaṁ yena pārājikena codeti, taṁ ‘‘ayaṁ anajjhāpanno’’ti ñatvā cāvanādhippāyena ‘‘karotu me āyasmā okāsaṁ, ahaṁ taṁ vattukāmo’’ti evaṁ okāsaṁ akāretvā codentassa sace so taṅkhaṇeyeva jānāti ‘‘maṁ codetī’’ti, vācāya vācāya saṅghādiseso ceva dukkaṭañca. Okāsaṁ kāretvā codentassa saṅghādisesoyeva. Hatthamuddāya sammukhā codentassāpi eseva nayo. Parammukhā codentassa pana sīsaṁ na eti . Attanā samīpe ṭhatvā aññaṁ bhikkhuṁ āṇāpeti , so tassa vacanena taṁ codeti, codāpakasseva vuttanayena āpattiyo. Atha sopi ‘‘mayā diṭṭhaṁ sutaṁ atthī’’ti codeti, dvinnampi jānānaṁ tatheva āpattiyo. Akkosādhippāyena pana okāsaṁ akāretvā vadantassa vuttanayeneva pācittiyañceva dukkaṭañca. Okāsaṁ kāretvā vadantassa pācittiyameva. Kammādhippāyena asammukhā sattavidhampi kammaṁ karontassa dukkaṭameva. Vuṭṭhānādhippāyena ‘‘tvaṁ itthannāmaṁ āpattiṁ āpanno, taṁ paṭikarohī’’ti vadantassa, uposathaṁ vā pavāraṇaṁ vā ṭhapentassa ca okāsakammaṁ natthi, ṭhapanakkhettaṁ pana jānitabbaṁ, anuvijjakassāpi osaṭe vatthusmiṁ ‘‘atthetaṁ tavā’’ti anuvijjanādhippāyena vadantassa okāsakammaṁ natthi, dhammakathikassāpi ‘‘yo idañca idañca karoti, ayaṁ assamaṇo’’tiādinā nayena anodisakaṁ dhammaṁ kathentassa okāsakammaṁ natthi. Sace pana odissa niyametvā ‘‘asuko ca asuko ca assamaṇo anupāsako’’ti katheti, āsanato oruyha āpattiṁ desetvā gantabbaṁ. Ummattakādīnañca anāpatti, sīlavipatti, yaṁ codeti vā codāpeti vā, tassa ‘‘upasampanno’’ti saṅkhyupagamanaṁ, tasmiṁ suddhasaññitā, yena pārājikena codeti, tassa diṭṭhādivasena amūlakatā, cāvanādhippāyena sammukhācodanā, tassa taṅkhaṇavijānananti imānettha pañca aṅgāni. Samuṭṭhānādīni adinnādānasadisāni. Vedanā panettha dukkhāyevāti.",
  "tika-vin04t5:35": "Duṭṭhadosasikkhāpadavaṇṇanā niṭṭhitā.",
  "tika-vin04t5:36": "9. Aññabhāgiyasikkhāpadavaṇṇanā",
  "tika-vin04t5:37": "Navame aññabhāgiyassātiādīsu aññabhāgassa idaṁ, aññabhāgo vā assa atthīti aññabhāgiyaṁ. Adhikaraṇanti ādhāro veditabbo, vatthu adhiṭṭhānanti vuttaṁ hoti. Yo hi so aṭṭhuppattiyaṁ ‘‘dabbo mallaputto nāmā’’ti chagalako vutto. So yvāyaṁ āyasmato dabbassa mallaputtassa bhāgo koṭṭhāso pakkho manussajāti ceva bhikkhubhāvo ca, tato aññassa bhāgassa koṭṭhāsassa pakkhassa hoti tiracchānajātiyā ceva chagalakabhāvassa ca, so vā aññabhāgo assa atthi, tasmā aññabhāgiyasaṅkhyaṁ labhati. Yasmā ca tesaṁ ‘‘imaṁ mayaṁ dabbaṁ mallaputtaṁ nāma karomā’’ti vadantānaṁ tassa nāmakaraṇasaññāya ādhāro vatthu adhiṭṭhānaṁ, tasmā ‘‘adhikaraṇa’’nti veditabbo. Tañhi sandhāya ‘‘saccaṁ kira tumhe, bhikkhave, dabbaṁ mallaputtaṁ aññabhāgiyassa adhikaraṇassā’’tiādi (pārā. 391) vuttaṁ. Na vivādādhikaraṇādīsu aññataraṁ, kasmā? Asambhavato. Na hi mettiyabhūmajakā catunnaṁ adhikaraṇānaṁ kassaci aññabhāgiyassa adhikaraṇassa kiñcidesaṁ lesamattaṁ uppādiyiṁsu, na ca catunnaṁ adhikaraṇānaṁ leso nāma atthi. Jātilesādayo hi puggalānaṁyeva lesā vuttā, na vivādādhikaraṇādīnaṁ. Tañca ‘‘dabbo mallaputto’’ti nāmaṁ tassa aññabhāgiyādhikaraṇabhāve ṭhitassa chagalakassa koci deso hoti theraṁ pārājikena dhammena anuddhaṁsetuṁ lesamatto, ettha ca dissati apadissati ‘‘assa aya’’nti voharīyatīti deso, jātiādīsu aññatarakoṭṭhāsassetaṁ adhivacanaṁ. Aññampi vatthuṁ lissati silissati vohāramatteneva īsakaṁ allīyatīti leso, jātiādīnaṁyeva aññatarakoṭṭhāsassetaṁ adhivacanaṁ. Padabhājane (pārā. 393) pana yassa aññabhāgiyassa adhikaraṇassa kiñcidesaṁ lesamattaṁ upādāya pārājikena dhammena anuddhaṁseyya, taṁ yasmā aṭṭhuppattivaseneva āvibhūtaṁ, tasmā taṁ avibhajitvā yāni ‘‘adhikaraṇa’’nti vacanasāmaññato atthuddhāravasena pavattāni cattāri adhikaraṇāni, tesaṁ aññabhāgiyatā ca tabbhāgiyatā ca yasmā apākaṭā, jānitabbā ca vinayadharehi, tasmā tañca avasāne āpattaññabhāgiyena codanañca āvikātuṁ ‘‘aññabhāgiyassa adhikaraṇassāti āpattaññabhāgiyaṁ vā hoti adhikaraṇaññabhāgiyaṁ vā’’tiādi vuttaṁ, sesā vinicchayakathā aṭṭhame vuttasadisāyeva. Ayaṁ pana viseso – idaṁ aññabhāgiyassa adhikaraṇassa kiñcidesaṁ lesamattaṁ upādāya pārājikena dhammena anuddhaṁsanavatthusmiṁ paññattaṁ, idha ca āpattaññabhāgiyacodanāya tathāsaññinopi anāpatti. Aṅgesu ca aññabhāgiyassa adhikaraṇassa kiñcidesaṁ lesamattaṁ upādiyanatā adhikāti.",
  "tika-vin04t5:38": "Aññabhāgiyasikkhāpadavaṇṇanā niṭṭhitā.",
  "tika-vin04t5:39": "10. Saṅghabhedasikkhāpadavaṇṇanā",
  "tika-vin04t5:40": "Dasame samaggassa saṅghassāti sahitassa bhikkhusaṅghassa, cittena ca sarīrena ca aviyuttassāti attho. Tenevassa padabhājane (pārā. 412) ‘‘samaggo nāma saṅgho samānasaṁvāsako samānasīmāyaṁ ṭhito’’ti vuttaṁ. Samānasaṁvāsako hi samacittatāya cittena aviyutto hoti, samānasīmāyaṁ ṭhito kāyasāmaggidānato sarīrena aviyutto. Bhedāya parakkameyyāti ‘‘kathaṁ nāmāyaṁ bhijjeyyā’’ti bhedanatthāya vāyāmeyya. Bhedanasaṁvattanikaṁ vā adhikaraṇanti bhedanassa saṅghabhedassa atthāya saṁvattanikaṁ kāraṇaṁ. Imasmiñhi okāse ‘‘kāmahetu kāmanidānaṁ kāmādhikaraṇa’’nti ādīsu (ma. ni. 1.168, 178) viya kāraṇaṁ ‘‘adhikaraṇa’’nti adhippetaṁ. Taṁ bhedakaravatthuvasena aṭṭhārasavidhaṁ. Samādāyāti gahetvā. Paggayha tiṭṭheyyāti taṁ saṅghabhedassa atthāya saṁvattanikaṁ saṅghabhedanibbattisamatthaṁ kāraṇaṁ gahetvā dīpeyya ceva nappaṭinissajjeyya ca. Bhikkhūhi evamassa vacanīyoti ye taṁ paggayha tiṭṭhantaṁ sammukhā passanti, ye vā ‘‘asukasmiṁ nāma vihāre’’ti suṇanti, tehi sabbantimena paricchedena aḍḍhayojanamattaṁ gantvāpi yvāyaṁ anantare ‘‘māyasmā’’tiādivacanakkamo vutto, evamassa vacanīyo. Disvā vā sutvā vā avadantānaṁ dukkaṭaṁ. Ettha ca māiti padaṁ ‘‘parakkamī’’tipadena ‘‘aṭṭhāsī’’tipadena ca saddhiṁ ‘‘mā parakkami, mā aṭṭhāsī’’ti yojetabbaṁ. Sametāyasmā saṅghenāti āyasmā saṅghena saddhiṁ sametu samāgacchatu, ekaladdhiko hotūti attho. Kiṁ kāraṇā? Samaggo hi saṅgho…pe… viharatīti. Tattha sammodamānoti aññamaññasampattiyā suṭṭhu modamāno. Avivadamānoti ‘‘ayaṁ dhammo, nāyaṁ dhammo’’ti evaṁ na vivadamāno. Eko uddeso assāti ekuddeso, ekato pavattapātimokkhuddesoti attho. Phāsu viharatīti sukhaṁ viharati. Evaṁ visumpi saṅghamajjhepi tikkhattuṁ vuccamānassa appaṭinissajjato dukkaṭaṁ. Evañca sotiādimhi samanubhāsitabboti samanubhāsanakammaṁ kātabbaṁ. Iccetaṁ kusalanti iti etaṁ paṭinissajjanaṁ kusalaṁ khemaṁ sotthibhāvo tassa bhikkhuno. No cepaṭinissajjeyya, saṅghādisesoti ettha samanubhāsanakammapariyosāne appaṭinissajjantassa saṅghādiseso. Sesaṁ uttānapadatthameva.",
  "tika-vin04t5:41": "Rājagahe devadattaṁ ārabbha saṅghabhedāya parakkamanavatthusmiṁ paññattaṁ, sādhāraṇapaññatti, anāṇattikaṁ, samanubhāsanakamme kariyamāne appaṭinissajjantassa ñattipariyosāne dukkaṭaṁ, dvīhi kammavācāhi dve thullaccayā, ‘‘yassa nakkhamati, so bhāseyyā’’ti evaṁ yya-kārapattāya tatiyakammavācāya tañca dukkaṭaṁ te ca thullaccayā paṭippassambhanti, saṅghādisesoyeva tiṭṭhati. Asamanubhāsiyamānassa ca paṭinissajjantassa ca ummattakādīnañca anāpatti. Sīlavipatti, bhedāya parakkamanaṁ, dhammakammena samanubhāsanaṁ, kammavācāpariyosānaṁ, appaṭinissajjananti imānettha cattāri aṅgāni. Samanubhāsanasamuṭṭhānaṁ, akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "tika-vin04t5:42": "Saṅghabhedasikkhāpadavaṇṇanā niṭṭhitā.",
  "tika-vin04t5:43": "11. Bhedānuvattakasikkhāpadavaṇṇanā",
  "tika-vin04t5:44": "Ekādasame tasseva kho panāti yo saṅghabhedāya parakkamati, tasseva. Anuvattakāti tassa diṭṭhiṁ khantiṁ ruciṁ gahaṇena anupaṭipajjanakā. Vaggaṁ asāmaggipakkhiyavacanaṁ vadantīti vaggavādakā. Yasmā pana tiṇṇaṁ uddhaṁ kammārahā na honti. Na hi saṅgho saṅghassa kammaṁ karoti, tasmā ‘‘eko vā dve vā tayo vā’’ti vuttaṁ. Jānāti noti amhākaṁ chandādīni jānāti. Bhāsatīti ‘‘evaṁ karomā’’ti amhehi saddhiṁ bhāsati. Amhākampetaṁ khamatīti yaṁ so karoti, etaṁ amhākampi ruccati. Sametāyasmantānaṁ saṅghenāti āyasmantānaṁ cittaṁ saṅghena saddhiṁ sametu samāgacchatu, ekībhāvaṁ gacchatūti vuttaṁ hoti. Sesaṁ padatthato uttānameva. Vinicchayakathāpettha dasame vuttasadisāyeva.",
  "tika-vin04t5:45": "Ayaṁ pana viseso – idaṁ rājagahe sambahule bhikkhū ārabbha devadattassa saṅghabhedāya parakkamantassa anuvattanavatthusmiṁ paññattaṁ, aṅgesu ca yathā tattha parakkamanaṁ, evaṁ idha anuvattanaṁ daṭṭhabbanti.",
  "tika-vin04t5:46": "Bhedānuvattakasikkhāpadavaṇṇanā niṭṭhitā.",
  "tika-vin04t5:47": "12. Dubbacasikkhāpadavaṇṇanā",
  "tika-vin04t5:48": "Dvādasame dubbacajātikoti dubbacasabhāvo, vattuṁ asakkuṇeyyoti attho. Uddesapariyāpannesūti uddese pariyāpannesu antogadhesu, ‘‘yassa siyā āpatti, so āvikareyyā’’ti evaṁ saṅgahitattā anto pātimokkhassa vattamānesūti attho. Sahadhammikaṁ vuccamānoti sahadhammikena vuccamāno, kāraṇatthe cetaṁ upayogavacanaṁ. Pañcahi sahadhammikehi sikkhitabbattā, tesaṁ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānoti attho. Viramathāyasmanto mama vacanāyāti yena vacanena maṁ vadatha, tato mama vacanato viramatha, mā maṁ taṁ vacanaṁ vadathāti vuttaṁ hoti. Vadatu saha dhammenāti sahadhammikena sikkhāpadena, sahadhammena vā aññenapi pāsādikabhāvasaṁvattanikena vacanena vadetu. Yadidanti vuddhikāraṇadassanatthe nipāto, tena yaṁ idaṁ aññamaññassa hitavacanaṁ, āpattito ca vuṭṭhāpanaṁ, tena aññamaññavacanena aññamaññavuṭṭhāpanena. Evaṁ saṁvaddhāhi tassa bhagavato parisāti evaṁ parisāya vuddhikāraṇaṁ dassitaṁ hoti. Sesaṁ uttānatthameva. Vinicchayakathāpi dasame vuttasadisāyeva.",
  "tika-vin04t5:49": "Ayaṁ pana viseso – idaṁ kosambiyaṁ channattheraṁ ārabbha attānaṁ avacanīyakaraṇavatthusmiṁ paññattaṁ, aṅgesu ca yathā tattha parakkamanaṁ, evaṁ idha avacanīyakaraṇatā daṭṭhabbāti.",
  "tika-vin04t5:50": "Dubbacasikkhāpadavaṇṇanā niṭṭhitā.",
  "tika-vin04t5:51": "13. Kuladūsakasikkhāpadavaṇṇanā",
  "tika-vin04t5:52": "Terasame gāmaṁ vā nigamaṁvāti ettha nagarampi gāme antogadhameva. Upanissāya viharatītitattha paṭibaddhacīvarādipaccayatāya taṁ nissāya vasati. Pupphadānādīhi manussānaṁ saddhaṁ vināsento kulāni dūsetīti kuladūsako. Mālāvaccharopanādayo pāpakā samācārā assāti pāpasamācāro. So bhikkhūti so kuladūsako bhikkhu. Āyasmā khokuladūsako…pe… alaṁ te idha vāsenāti imināssa pabbājanīyakammārahataṁ dasseti. Pabbājanīyakammakato panesa yasmiṁ gāme vā nigame vā kuladūsakakammaṁ kataṁ, yasmiñca vihāre vasati, neva tasmiṁ gāme vā nigame vā carituṁ labhati, na vihāre vasituṁ. Evañca so bhikkhūtiettha soti pabbājanīyakammakato adhippeto. Chandena gacchantīti chandagāmino, esa nayo sesesu. So bhikkhūti so ‘‘chandagāmino’’tiādīni vadamāno. Tassa vacanassa paṭinissaggāya evaṁ vacanīyo, na kuladūsananivāraṇatthāya. Kuladūsanakammena hi so āpajjitabbā āpattiyo pubbeva āpanno, evaṁ panassa visumpi saṅghamajjhepi vuccamānassa appaṭinissajjato aparaṁ dukkaṭaṁ. Evañca sotiādi ito pubbe vuttañca avuttañca sabbaṁ uttānatthameva. Vinicchayakathāpi dasame vuttasadisāyeva.",
  "tika-vin04t5:53": "Ayaṁ pana viseso – idaṁ sāvatthiyaṁ assajipunabbasuke bhikkhū ārabbha chandagāmitādīhi pāpanavatthusmiṁ paññattaṁ, aṅgesu ca yathā tattha parakkamanaṁ, evaṁ idha chandādīhi pāpanaṁ daṭṭhabbanti.",
  "tika-vin04t5:54": "Kuladūsakasikkhāpadavaṇṇanā niṭṭhitā.",
  "tika-vin04t5:55": "Nigamanavaṇṇanā",
  "tika-vin04t5:56": "Uddiṭṭhākho…pe… evametaṁ dhārayāmītiettha paṭhamaṁ āpatti etesanti paṭhamāpattikā, paṭhamaṁ vītikkamanakkhaṇeyeva āpajjitabbāti attho. Itare pana yathā tatiye ca catutthe ca divase hotīti ettha ‘‘tatiyako, catutthako’’ti vuccati, evaṁ yāvatatiye samanubhāsanakamme hontīti yāvatatiyakāti veditabbā. Yāvatīhanti yattakāni ahāni. Jānaṁ paṭicchādetīti jānanto paṭicchādeti. Tatthāyaṁ paṭicchādanalakkhaṇassa mātikā – āpatti ca hoti, āpattisaññī ca, pakatatto ca hoti, pakatattasaññī ca, anantarāyiko ca hoti, anantarāyikasaññī ca, pahu ca hoti, pahusaññī ca, chādetukāmo ca hoti, chādeti cāti. Tattha āpatti ca hoti, āpattisaññī cāti yaṁ āpattiṁ āpanno, sā terasannaṁ aññatarā hoti, sopi ca tattha vatthuvasena vā ‘‘idaṁ bhikkhūnaṁ na vaṭṭatī’’ti nāmamattavasena vā ‘‘ayaṁ itthannāmā āpattī’’ti āpattisaññīyeva hutvā ‘‘na dāni naṁ kassaci ārocessāmī’’ti evaṁ chādetukāmova dhuraṁ nikkhipitvā aruṇaṁ uṭṭhāpeti, channā hoti āpatti. Sace panettha anāpattisaññī vā hoti, aññāpattikkhandhasaññī vā, vematiko vā, acchannāva hoti. Pakatattoti anukkhitto samānasaṁvāsako. So ce pakatattasaññī hutvā vuttanayeneva chādeti, channā hoti. Anantarāyikoti yassa dasasu rājacoraaggiudakamanussaamanussavāḷasarīsapajīvitabrahmacariyantarāyesu ekopi natthi, so ce anantarāyikasaññī chādeti, channā hoti. Pahūti yo sakkoti bhikkhuno santikaṁ gantuñceva ārocetuñca, so ce pahusaññī hutvā chādeti, channā hoti. Chādetukāmo ca hoti, chādeti cātiidaṁ uttānameva. Sacepi hi so sabhāgaṁ disvā ‘‘ayaṁ me upajjhāyo vā ācariyo vā’’ti lajjāya nāroceti, channāva hoti. Upajjhāyādibhāvo hi idha appamāṇaṁ, sabhāgamattameva pamāṇaṁ. Ayaṁ ‘‘jānaṁ paṭicchādetī’’tipadassa saṅkhepato atthavinicchayo.",
  "tika-vin04t5:57": "Tāvatīhanti tattakāni ahāni, paṭicchāditadivasato paṭṭhāya yāva ārocitadivaso, tāva divasapakkhamāsasaṁvaccharavasena yattako kālo atikkanto, tattakaṁ kālanti attho. Akāmā parivatthabbanti na kāmena na vasena, atha kho akāmena avasena parivāsaṁ samādāya vatthabbaṁ. Tattha paṭicchannaparivāso suddhantaparivāso samodhānaparivāso cāti tividho parivāso. Tattha paṭicchannaparivāso tāva yathāpaṭicchannāya āpattiyā dātabbo. Kassaci hi ekāhappaṭicchannā āpatti hoti, kassaci dvīhādippaṭicchannā. Kassaci ekā āpatti hoti, kassaci dve vā tisso vā taduttari vā. Tasmā paṭicchannaparivāsaṁ dentena paṭhamameva vuttanayena paṭicchannabhāvaṁ ñatvā tato paṭicchannadivase ca āpattiyo ca sallakkhetvā sace ekā ekāhappaṭicchannā hoti, ‘‘ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchanna’’nti evaṁ parivāsaṁ yācāpetvā khandhake (cūḷava. 98) āgatanayena kammavācaṁ vatvā parivāso dātabbo. Atha dvīhatīhādippaṭicchannā hoti , dvīhappaṭicchannaṁ tīhappaṭicchannaṁ catūhappaṭicchannaṁ pañcāhappaṭicchannaṁ…pe… cuddasāhappaṭicchannantievaṁ yāva cuddasadivasāni divasavasena yojanā kātabbā, pañcadasadivasappaṭicchannāyaṁ ‘‘pakkhappaṭicchanna’’nti yojanā kātabbā. Tato yāva ekūnatiṁsatimo divaso, tāva ‘‘atirekapakkhappaṭicchanna’’nti, tato māsappaṭicchannaṁ atirekamāsappaṭicchannaṁ dvemāsappaṭicchannaṁ atirekadvemāsappaṭicchannaṁ temāsappaṭicchannaṁ…pe… atirekaekādasamāsappaṭicchannanti evaṁ yojanā kātabbā. Saṁvacchare puṇṇe ‘‘ekasaṁvaccharappaṭicchanna’’nti, tato paraṁ atirekasaṁvaccharaṁ dvesaṁvaccharaṁ evaṁ yāva saṭṭhisaṁvaccharaatirekasaṭṭhisaṁvaccharappaṭicchannanti, tato vā bhiyyopi vatvā yojanā kātabbā.",
  "tika-vin04t5:58": "Sace pana dve tisso taduttari vā āpattiyo honti, yathā ‘‘ekaṁ āpatti’’nti vuttaṁ, evaṁ ‘‘dve āpattiyo, tisso āpattiyo’’ti vattabbaṁ. Tato paraṁ pana sataṁ vā hotu, sahassaṁ vā, ‘‘sambahulā’’ti vattuṁ vaṭṭati. Nānāvatthukāsupi ‘‘ahaṁ, bhante, sambahulā saṅghādisesā āpattiyo āpajjiṁ ekaṁ sukkavissaṭṭhiṁ ekaṁ kāyasaṁsaggaṁ ekaṁ duṭṭhullavācaṁ ekaṁ attakāmaṁ ekaṁ sañcarittaṁ ekāhappaṭicchannāyo’’ti evaṁ gaṇanavasena vā, ‘‘ahaṁ, bhante, sambahulā saṅghādisesā āpattiyo āpajjiṁ nānāvatthukāyo ekāhappaṭicchannāyo’’ti evaṁ vatthukittanavasena vā, ‘‘ahaṁ, bhante, sambahulā saṅghādisesā āpattiyo āpajjiṁ ekāhappaṭicchannāyo’’ti evaṁ nāmamattavasena vā yojanā kātabbā. Tattha nāmaṁ duvidhaṁ sajātisādhāraṇaṁ sabbasādhāraṇañca, tattha saṅghādisesoti sajātisādhāraṇaṁ, āpattīti sabbasādhāraṇaṁ, tasmā ‘‘sambahulā āpattiyo āpajjiṁ ekāhappaṭicchannāyo’’ti evaṁ sabbasādhāraṇanāmavasenāpi vattuṁ vaṭṭati. Idañhi parivāsādivinayakammaṁ vatthuvasena gottavasena nāmavasena āpattivasena ca kātuṁ vaṭṭatiyeva. Tattha sukkavissaṭṭhīti vatthu ceva gottañca, saṅghādisesoti nāmañceva āpatti ca, tattha ‘‘sukkavissaṭṭhiṁ kāyasaṁsagga’’ntiādivacanenāpi ‘‘nānāvatthukāyo’’tivacanenāpi vatthu ceva gottañca gahitaṁ hoti, ‘‘saṅghādiseso’’tivacanenāpi ‘‘āpattiyo’’tivacanenāpi nāmañceva āpatti ca gahitā hoti, tasmā etesu yassa kassaci vasena kammavācā kātabbā.",
  "tika-vin04t5:59": "Kammavācāpariyosāne ca sace appabhikkhuko āvāso hoti, sakkā ratticchedaṁ anāpajjantena vasituṁ, tattheva ‘‘parivāsaṁ samādiyāmi, vattaṁ samādiyāmī’’ti tikkhattuṁ vattaṁ samādātabbaṁ, samādiyitvā tattheva saṅghassa ārocetvā puna āgatāgatānaṁ bhikkhūnaṁ ārocentena vattabhedañca ratticchedañca akatvā parivasitabbaṁ. Sace na sakkā hoti parivāsaṁ sodhetuṁ, nikkhittavattena vasitukāmo hoti, tattheva saṅghamajjhe, ekapuggalassa vā santike ‘‘parivāsaṁ nikkhipāmi, vattaṁ nikkhipāmī’’ti parivāso nikkhipitabbo, ekapadenāpi cettha nikkhitto hoti parivāso, dvīhi pana sunikkhittoyeva, samādānepi eseva nayo. Nikkhittakālato paṭṭhāya pakatattaṭṭhāne tiṭṭhati, athānena paccūsasamaye ekena bhikkhunā saddhiṁ parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhāne nisīditvā antoaruṇeyeva vattaṁ samādiyitvā ārocetabbaṁ. Yampi aññaṁ bhikkhuṁ passati, tassāpi ārocetabbameva. Aruṇe uṭṭhite tassa santike vattaṁ nikkhipitvā vihāraṁ gantabbaṁ. Sace so pure aruṇeyeva kenaci karaṇīyena gato, vihāraṁ gantvā yaṁ sabbapaṭhamaṁ bhikkhuṁ passati, tassa ārocetvā nikkhipitabbaṁ. Evaṁ sallakkhetvā yāva rattiyo pūrenti, tāva parivatthabbaṁ, ayaṁ saṅkhepato paṭicchannaparivāsavinicchayo, vitthāro pana samantapāsādikāya vinayasaṁvaṇṇanāya (cūḷava. aṭṭha. 97) vuttanayeneva veditabbo.",
  "tika-vin04t5:60": "Itaresu pana dvīsu ‘‘āpattipariyantaṁ na jānāti, rattipariyantaṁ na jānātī’’ti (cūḷava. 157) imasmiṁ vatthusmiṁ khandhake anuññāto suddhantaparivāso nāma, so duvidho cūḷasuddhanto mahāsuddhantoti, duvidhopi cesa rattiparicchedaṁ sakalaṁ vā ekaccaṁ vā ajānantassa ca assarantassa ca tattha vematikassa ca dātabbo. Āpattipariyantaṁ pana ‘‘ettikā ahaṁ āpattiyo āpanno’’ti jānātu vā, mā vā, akāraṇametaṁ. Tassa dānavidhi khandhake āgato, vinicchayakathā pana vitthārato samantapāsādikāyaṁ (cūḷava. aṭṭha. 102) vuttā. Itaro pana samodhānaparivāso nāma, so tividho hoti odhānasamodhāno agghasamodhāno missakasamodhānoti. Tattha odhānasamodhāno nāma antarāpattiṁ āpajjitvā paṭicchādentassa parivutthadivase odhunitvā makkhetvā purimāya āpattiyā mūladivasaparicchede pacchā āpannaṁ āpattiṁ samodahitvā dātabbaparivāso vuccati. Agghasamodhāno nāma sambahulāsu āpattīsu yā ekā vā dve vā tisso vā sambahulā vā āpattiyo sabbacirappaṭicchannāyo, tāsaṁ agghena samodhāya tāsaṁ rattiparicchedavasena avasesānaṁ ūnatarappaṭicchannānaṁ āpattīnaṁ dātabbaparivāso vuccati. Missakasamodhāno nāma nānāvatthukāyo āpattiyo ekato katvā dātabbaparivāso vuccati, ayaṁ tividhepi samodhānaparivāse saṅkhepakathā, vitthāro pana samantapāsādikāyaṁ (cūḷava. aṭṭha. 102) vutto, idaṁ ‘‘parivatthabba’’nti padassa vinicchayakathāmukhaṁ.",
  "tika-vin04t5:61": "Uttari chārattanti parivāsato uttari cha rattiyo. Bhikkhumānattāyāti bhikkhūnaṁ mānabhāvāya, ārādhanatthāyāti vuttaṁ hoti. Paṭipajjitabbanti vattitabbaṁ. Bhikkhumānattañca panetaṁ paṭicchannāpaṭicchannavasena duvidhaṁ. Tattha yassa appaṭicchannāpatti hoti, tassa parivāsaṁ adatvā mānattameva dātabbaṁ, idaṁ appaṭicchannamānattaṁ. Yassa paṭicchannā hoti, tassa parivāsapariyosāne dātabbaṁ mānattaṁ paṭicchannamānattanti vuccati, idaṁ idha adhippetaṁ. Ubhinnampi panetesaṁ dānavidhi vinicchayakathā ca samantapāsādikāyaṁ (cūḷava. aṭṭha. 102) vuttanayena veditabbā, ayaṁ panettha saṅkhepo. Sace ayaṁ vattaṁ nikkhipitvā paccūsasamaye samādātuṁ gacchati, sabbantimena paricchedena catūhi bhikkhūhi saddhiṁ parivāse vuttappakāraṁ padesaṁ gantvā ‘‘mānattaṁ samādiyāmi, vattaṁ samādiyāmī’’ti samādiyitvā nesaṁ ārocetvā tato tesu gatesu vā agatesu vā purimanayena paṭipajjitabbaṁ. Yattha siyā vīsatigaṇoti ettha vīsatisaṅgho gaṇo assāti vīsatigaṇo. Tatrāti yatra sabbantimena paricchedena vīsatigaṇo bhikkhusaṅgho atthi, tattha. Abbhetabboti abhietabbo, sampaṭicchitabbo, abbhānakammavasena osāretabboti vuttaṁ hoti. Avhātabboti vā attho. Abbhānakammaṁ pana pāḷivasena khandhake (cūḷava. 100 ādayo) vinicchayavasena samantapāsādikāyaṁ vuttaṁ. Anabbhitoti na abbhito asampaṭicchito, akatabbhānakammoti vuttaṁ hoti. Anavhātoti vā attho. Te ca bhikkhū gārayhāti ye ūnabhāvaṁ ñatvā abbhenti, te bhikkhū ca garahitabbā, sātisārā sadosā dukkaṭaṁ āpajjantīti attho. Ayaṁ tattha sāmīcīti ayaṁ tattha anudhammatā lokuttaradhammaṁ anugatā ovādānusāsanī sāmīci dhammatā. Sesamettha vuttanayamevāti.",
  "tika-vin04t5:62": "Kaṅkhāvitaraṇiyā pātimokkhavaṇṇanāya",
  "tika-vin04t5:63": "Saṅghādisesavaṇṇanā niṭṭhitā."
}