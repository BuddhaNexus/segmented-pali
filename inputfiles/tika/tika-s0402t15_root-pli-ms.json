{
  "tika-s0402t15:0": "1. Kodhapeyyālaṁ",
  "tika-s0402t15:1": "181. Ito paresu kodhavaggādīsu upanandhanalakkhaṇoti kujjhanavasena ‘‘akkocchi maṁ avadhi ma’’ntiādinā (dha. pa. 3, 4) cittapariyonandhanalakkhaṇo. Pubbakālikaṁ kodhaṁ upanayhati bandhati, kujjhanākāraṁ pabandhati ghaṭeti. Āghātavatthunā cittaṁ bandhantī viya hotīti aparakālo kodho upanāho. Suṭṭhu kataṁ kāraṇaṁ upakāro sukatakāraṇaṁ, tassa pubbakāritālakkhaṇassa guṇassa makkhanaṁ udakapuñchaniyā viya sarīrānugatassa udakassa puñchanaṁ vināsanaṁ lakkhaṇametassāti sukatakaraṇamakkhanalakkhaṇo. Tathā hi so paresaṁ guṇānaṁ makkhanaṭṭhena makkhoti vuccati. Bahussutepi puggale ajjhotthariṁsu, ‘‘īdisassa ca bahussutassa aniyatā gahitā, tava ca mama ca ko viseso’’tiādinā nayena uppajjamāno yugaggāhī palāsoti āha ‘‘yugaggāhalakkhaṇo palāso’’ti. Tattha yugaggāho nāma samadhuraggāho, asamampi attanā samaṁ katvā gaṇhanaṁ. Palāsatīti palāso, paresaṁ guṇe ḍaṁsitvā dantehi viya chinditvā attano guṇehi same karotīti attho.",
  "tika-s0402t15:2": "Usūyanalakkhaṇāti paresaṁ sakkārādīni khiyyanalakkhaṇā. Maccherassa bhāvo macchariyaṁ. Tañca āvāsamacchariyādivasena pañcavidhanti āha ‘‘pañcamaccherabhāvo macchariya’’nti. Maccharāyanalakkhaṇanti attano sampattiyā parehi sādhāraṇabhāve asahanalakkhaṇaṁ. Katappaṭicchādanalakkhaṇāti katapāpappaṭicchādanalakkhaṇā. Kerāṭikabhāvena uppajjamānaṁ sāṭheyyanti āha ‘‘kerāṭikalakkhaṇaṁ sāṭheyya’’nti. Aññathā attano pavedanapuggalo kerāṭiko nekatikavāṇijoti vadanti. Kerāṭiko hi puggalo ānandamaccho viya hoti.",
  "tika-s0402t15:3": "187.Yathābhataṁ nikkhitto evaṁ nirayeti yathā ābhataṁ kañci āharitvā ṭhapito, evaṁ attano kammunā nikkhitto niraye ṭhapitoyevāti attho."
}