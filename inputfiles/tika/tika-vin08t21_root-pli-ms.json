{
  "tika-vin08t21:0": "21. Pavāraṇāvinicchayakathā",
  "tika-vin08t21:1": "116. Evaṁ paṭiggahaṇavinicchayaṁ kathetvā idāni pavāraṇāvinicchayaṁ kathetuṁ ‘‘paṭikkhepapavāraṇā’’tiādimāha. Tattha paṭikkhipanaṁ paṭikkhepo, asampaṭicchananti attho. Pavāriyate pavāraṇā, paṭisedhanantyattho. Paṭikkhepasaṅkhātā pavāraṇā paṭikkhepapavāraṇā. Atha vā paṭikkhepavasena pavāraṇā paṭikkhepapavāraṇā. Pañcannaṁ bhojanānaṁ aññataraṁ bhuñjantassa aññasmiṁ bhojane abhihaṭe paṭikkhepasaṅkhātā pavāraṇāti sambandho.",
  "tika-vin08t21:2": "117.Yaṁ asnātīti yaṁ bhuñjati. Ambilapāyāsādīsūti ādi-saddena khīrapāyāsādiṁ saṅgaṇhāti. Tattha ambilapāyāsaggahaṇena takkādiambilasaṁyuttā ghanayāgu vuttā. Khīrapāyāsaggahaṇena khīrasaṁyuttā yāgu saṅgayhati. Pavāraṇaṁ janetīti anatirittabhojanāpattinibandhanaṁ paṭikkhepaṁ sādheti. Katopi paṭikkhepo anatirittabhojanāpattinibandhano na hoti, akataṭṭhāneyeva tiṭṭhatīti āha ‘‘pavāraṇaṁ na janetī’’ti.",
  "tika-vin08t21:3": "‘‘Yāgu-saddassa pavāraṇajanakayāguyāpi sādhāraṇattā ‘yāguṁ gaṇhathā’ti vuttepi pavāraṇā hotīti pavāraṇaṁ janetiyevāti vutta’’nti tīsupi gaṇṭhipadesu vuttaṁ. Taṁ parato tattheva ‘‘bhattamissakaṁ yāguṁ āharitvā’’ti ettha vuttakāraṇena na sameti. Vuttañhi tattha – heṭṭhā ayāguke nimantane udakakañjikakhīrādīhi saddhiṁ madditaṁ bhattameva sandhāya ‘‘yāguṁ gaṇhathā’’ti vuttattā pavāraṇā hoti. ‘‘Bhattamissakaṁ yāguṁ āharitvā’’ti ettha pana visuṁ yāguyā vijjamānattā pavāraṇā na hotīti. Tasmā tattha vuttanayeneva khīrādīhi saddhiṁ madditaṁ bhattameva sandhāya ‘‘yāguṁ gaṇhathā’’ti vuttattā yāguyāva tattha abhāvato pavāraṇā hotīti evamettha kāraṇaṁ vattabbaṁ. Evañhi sati parato ‘‘yenāpucchito, tassa atthitāyā’’ti aṭṭhakathāya vuttakāraṇenapi saṁsandati, aññathā gaṇṭhipadesuyeva pubbāparavirodho āpajjati, aṭṭhakathāya ca na sametīti. Sace…pe… paññāyatīti iminā vuttappamāṇassa macchamaṁsakhaṇḍassa nahāruno vā sabbhāvamattaṁ dasseti. Tāhīti puthukāhi.",
  "tika-vin08t21:4": "Sālivīhiyavehi katasattūti yebhuyyanayena vuttaṁ, satta dhaññāni pana bhajjitvā katopi sattuyeva. Tenevāha ‘‘kaṅguvaraka…pe… sattusaṅgahameva gacchatī’’ti. Sattumodakoti sattuyo piṇḍetvā kato apakko sattuguḷo . Vimativinodaniyaṁ (vi. vi. ṭī. pācittiya 2.238-239) pana ‘‘sattumodakoti sattuṁ temetvā kato apakko, sattuṁ pana pisitvā piṭṭhaṁ katvā temetvā pūvaṁ katvā pacanti, taṁ na pavāretī’’ti vuttaṁ.",
  "tika-vin08t21:5": "Pañcannaṁ bhojanānaṁ aññataravasena vippakatabhojanabhāvassa upacchinnattā ‘‘mukhe sāsapamattampi…pe… na pavāretī’’ti vuttaṁ. ‘‘Akappiyamaṁsaṁ paṭikkhipati, na pavāretī’’ti vacanato sace saṅghikaṁ lābhaṁ attano apāpuṇantaṁ jānitvā vā ajānitvā vā paṭikkhipati, na pavāreti paṭikkhipitabbasseva paṭikkhittattā, alajjisantakaṁ paṭikkhipantopi na pavāreti. Avatthutāyāti anatirittāpattisādhikāya pavāraṇāya avatthubhāvato. Etena paṭikkhipitabbasseva paṭikkhittabhāvaṁ dīpeti. Yañhi paṭikkhipitabbaṁ hoti, tassa paṭikkhepo āpattiyā aṅgaṁ na hotīti taṁ pavāraṇāya avatthūti vuccati.",
  "tika-vin08t21:6": "118.Āsannataraṁ aṅganti hatthapāsato bahi ṭhatvā onamitvā dentassa sīsaṁ āsannataraṁ hoti, tassa orimantena paricchinditabbaṁ.",
  "tika-vin08t21:7": "Upanāmetīti iminā kāyābhihāraṁ dasseti. Apanāmetvāti abhimukhaṁ haritvā. Idaṁ bhattaṁ gaṇhāti vadatīti kiñci apanāmetvā vadati. Kevalaṁ vācābhihārassa anadhippetattā gaṇhathāti gahetuṁ āraddhaṁ. Hatthapāsato bahi ṭhitassa satipi dātukāmatābhihāre paṭikkhipantassa dūrabhāveneva pavāraṇāya abhāvato therassapi dūrabhāvamattaṁ gahetvā pavāraṇāya abhāvaṁ dassento ‘‘therassa dūrabhāvato’’tiādimāha, na pana therassa abhihārasambhavato. Sacepi gahetvā gato hatthapāse ṭhito hoti, kiñci pana avatvā ādhāraṭṭhāne ṭhitattā abhihāro nāma na hotīti ‘‘dūtassa ca anabhiharaṇato’’ti vuttaṁ. ‘‘Gahetvā āgatena ‘bhattaṁ gaṇhathā’ti vutte abhihāro nāma hotīti ‘sace pana gahetvā āgato bhikkhu…pe… pavāraṇā hotī’ti vutta’’nti tīsupi gaṇṭhipadesu vuttaṁ. Keci pana ‘‘pattaṁ kiñcipi upanāmetvā ‘imaṁ bhattaṁ gaṇhathā’ti vuttanti gahetabba’’nti vadanti, taṁ yuttaṁ viya dissati vācābhihārassa idha anadhippetattā.",
  "tika-vin08t21:8": "Parivesanāyāti bhattagge. Abhihaṭāva hotīti parivesakeneva abhihaṭā hoti. Tatodātukāmatāya gaṇhantaṁ paṭikkhipantassa pavāraṇā hotīti ettha aggaṇhantampi paṭikkhipato pavāraṇā hotiyeva. Kasmā? Dātukāmatāya abhihaṭattā, ‘‘tasmā sā abhihaṭāva hotī’’ti hi vuttaṁ. Teneva tīsupi gaṇṭhipadesu ‘‘dātukāmābhihāre sati kevalaṁ ‘dassāmī’ti gahaṇameva abhihāro na hoti, ‘dassāmī’ti gaṇhantepi agaṇhantepi dātukāmatābhihārova abhihāro hoti, tasmā gahaṇasamaye vā aggahaṇasamaye vā taṁ paṭikkhipato pavāraṇā hotī’’ti vuttaṁ. Idāni tassa asati dātukāmatābhihāre gahaṇasamayepi paṭikkhipato pavāraṇā na hotīti dassetuṁ ‘‘sace panā’’tiādi vuttaṁ. Kaṭacchunā anukkhittampi pubbe eva abhihaṭattā pavāraṇā hotīti ‘‘abhihaṭāva hotī’’ti vuttaṁ. Uddhaṭamatteti bhājanato viyojitamatte. Dvinnaṁ samabhārepīti parivesakassa ca aññassa ca bhattapacchibhāraggahaṇe sambhūtepīti attho.",
  "tika-vin08t21:9": "119.Rasaṁ gaṇhathāti ettha kevalaṁ maṁsarasassa apavāraṇājanakassa nāmena vuttattā paṭikkhipato pavāraṇā na hoti. Maccharasantiādīsu maccho ca rasañcāti atthasambhavato, vatthunopi tādisattā pavāraṇā hoti. ‘‘Idaṁ gaṇhathā’’tipi avatvā tuṇhībhūtena abhihaṭaṁ paṭikkhipatopi hoti eva.",
  "tika-vin08t21:10": "Karambakoti missakādhivacanametaṁ. Yañhi bahūhi missetvā karonti, so ‘‘karambako’’ti vuccati, so sacepi maṁsena missetvā kato hoti, ‘‘karambakaṁ gaṇhathā’’ti apavāraṇārahassa nāmena vuttattā paṭikkhipato pavāraṇā na hoti. ‘‘Maṁsakarambakaṁ gaṇhathā’’ti vutte pana ‘‘maṁsamissakaṁ gaṇhathā’’ti vuttaṁ hoti, tasmā pavāraṇāva hoti.",
  "tika-vin08t21:11": "120.‘‘Uddissakata’’nti maññamānoti ettha ‘‘vatthuno kappiyattā akappiyasaññāya paṭikkhepatopi acittakattā imassa sikkhāpadassa pavāraṇā hotī’’ti vadanti. ‘‘Heṭṭhā ayāguke nimantane udakakañjikakhīrādīhi saddhiṁ madditaṁ bhattameva sandhāya ‘yāguṁ gaṇhathā’ti vuttattā pavāraṇā hoti, ‘bhattamissakaṁ yāguṁ āharitvā’ti ettha pana visuṁ yāguyā vijjamānattā pavāraṇā na hotī’’ti vadanti. Ayamettha adhippāyoti ‘‘yenāpucchito’’tiādinā vuttamevatthaṁ sandhāya vadati. Kāraṇaṁ panettha duddasanti ettha eke tāva vadanti ‘‘yasmā yāgumissakaṁ nāma bhattameva na hoti, khīrādikampi hotiyeva, tasmā karambake viya pavāraṇāya na bhavitabbaṁ, evañca sati ‘yāgu bahutarā vā hoti samasamā vā , na pavāreti, yāgu mandā, bhattaṁ bahutaraṁ, pavāretī’ti ettha kāraṇaṁ duddasa’’nti. Keci pana vadanti ‘‘yāgumissakaṁ nāma bhattaṁ, tasmā taṁ paṭikkhipato pavāraṇāya eva bhavitabbaṁ, evañca sati ‘idha pavāraṇā hoti, na hotī’ti ettha kāraṇaṁ duddasa’’nti.",
  "tika-vin08t21:12": "Yathā cettha kāraṇaṁ duddasaṁ, evaṁ parato ‘‘missakaṁ gaṇhathā’’ti etthāpi kāraṇaṁ duddasamevāti veditabbaṁ. Na hi pavāraṇappahonakassa appabahubhāvo pavāraṇāya bhāvābhāvanimittaṁ, kiñcarahi pavāraṇājanakassa nāma gahaṇamevettha pamāṇaṁ, tasmā ‘‘idañca karambakena na samānetabba’’ntiādinā yampi kāraṇaṁ vuttaṁ, tampi pubbe vuttena saṁsandiyamānaṁ na sameti. Yadi hi missakanti bhattamissakeyeva ruḷhaṁ siyā, evaṁ sati yathā ‘‘bhattamissakaṁ gaṇhathā’’ti vutte bhattaṁ bahutaraṁ vā samaṁ vā appataraṁ vā hoti, pavāretiyeva, evaṁ ‘‘missakaṁ gaṇhathā’’ti vuttepi appatarepi bhatte pavāraṇāya bhavitabbaṁ ‘‘missaka’’nti bhattamissakeyeva ruḷhattā. Tathā hi ‘‘missakanti bhattamissakeyeva ruḷhavohārattā idaṁ pana bhattamissakamevāti vutta’’nti tīsupi gaṇṭhipadesu vuttaṁ. Atha missakanti bhattamissake ruḷhaṁ na hoti, missakabhattaṁ pana sandhāya ‘‘missakaṁ gaṇhathā’’ti vuttanti. Evampi yathā ayāguke nimantane khīrādīhi sammadditaṁ bhattameva sandhāya ‘‘yāguṁ gaṇhathā’’ti vutte pavāraṇā hoti, evamidhāpi missakabhattameva sandhāya ‘‘missakaṁ gaṇhathā’’ti vutte bhattaṁ appaṁ vā hotu, bahu vā, pavāraṇā eva siyā, tasmā missakanti bhattamissake ruḷhaṁ vā hotu, missakaṁ sandhāya bhāsitaṁ vā, ubhayathāpi pubbenāparaṁ na sametīti kimettha kāraṇacintāya. Īdisesu pana ṭhānesu aṭṭhakathāpamāṇeneva gantabbanti ayaṁ amhākaṁ khanti.",
  "tika-vin08t21:13": "Vimativinodaniyaṁ (vi. vi. ṭī. pācittiya 2.238-239) pana ‘‘uddissakatanti maññamānoti ettha vatthuno kappiyattā ‘pavāritova hotī’ti vuttaṁ. Tañce uddissakatameva hoti, paṭikkhepo natthi. Ayametthādhippāyoti ‘yenāpucchito’tiādinā vuttamevatthaṁ sandhāya vadati. Kāraṇaṁ panettha duddasanti bhattassa bahutarabhāve pavāraṇāya sambhavakāraṇaṁ duddasaṁ, aññathā karambakepi macchādibahubhāve pavāraṇā bhaveyyāti adhippāyo. Yathā cettha kāraṇaṁ duddasaṁ, evaṁ parato ‘missakaṁ gaṇhathā’ti etthāpi kāraṇaṁ duddasamevāti daṭṭhabbaṁ. Yañca ‘idaṁ pana bhattamissakamevā’tiādi kāraṇaṁ vuttaṁ, tampi ‘appataraṁ na pavāretī’ti vacanena na sametī’’ti ettakameva vuttaṁ.",
  "tika-vin08t21:14": "‘‘Visuṁ katvā detīti bhattassa upari ṭhitaṁ rasādiṁ visuṁ gahetvā detī’’ti tīsupi gaṇṭhipadesu vuttaṁ. Kehici pana ‘‘yathā bhattasitthaṁ na patati, tathā gāḷhaṁ hatthena pīḷetvā parissāvetvā detī’’ti vuttaṁ. Tatthāpi kāraṇaṁ na dissati. Yathā hi bhattamissakaṁ yāguṁ āharitvā ‘‘yāguṁ gaṇhathā’’ti vatvā yāgumissakaṁ bhattampi dentaṁ paṭikkhipato pavāraṇā na hoti, evamidhāpi bahukhīrarasādīsu bhattesu ‘‘khīraṁ gaṇhathā’’tiādīni vatvā dinnāni khīrādīni vā detu khīrādimissakaṁ bhattaṁ vā, ubhayathāpi pavāraṇāya na bhavitabbaṁ, tasmā ‘‘visuṁ katvā detī’’ti tenākārena dentaṁ sandhāya vuttaṁ, na pana bhattamissakaṁ katvā dīyamānaṁ paṭikkhipato pavāraṇā hotīti dassanatthanti gahetabbaṁ. Yadi pana bhattamissakaṁ katvā dīyamāne pavāraṇā hotīti adhippāyena aṭṭhakathāyaṁ ‘‘visuṁ katvā detī’’ti vuttaṁ, evaṁ sati aṭṭhakathāyevettha pamāṇanti gahetabbaṁ, na pana kāraṇantaraṁ gavesitabbaṁ. Vimativinodaniyaṁ (vi. vi. ṭī. pācittiya 2.238-239) pana ‘‘visuṁ katvā detīti ‘rasaṁ gaṇhathā’tiādinā vācāya visuṁ katvā detīti attho gahetabbo, na pana kāyena rasādiṁ viyojetvāti tathā aviyojitepi paṭikkhipato pavāraṇāya asambhavato apavāraṇāpahonakassa nāmena vuttattā bhattamissakayāguṁ āharitvā ‘yāguṁ gaṇhathā’ti vuttaṭṭhānādīsu viya, aññathā ettha yathā pubbāparaṁ na virujjhati, tathā adhippāyo gahetabbo’’ti vuttaṁ.",
  "tika-vin08t21:15": "Nāvā vā setu vātiādimhi nāvādiabhiruhanādikkhaṇe kiñci ṭhatvāpi abhiruhanādikātabbattepi gamanatapparatāya ṭhānaṁ nāma na hoti, janasammaddena pana anokāsādibhāvena ṭhātuṁ na vaṭṭati. Acāletvāti vuttaṭṭhānato aññasmiṁ pīṭhappadese vā uddhaṁ vā apelletvā, tasmiṁ eva pana ṭhāne parivattetuṁ labhati. Tenāha ‘‘yena passenā’’tiādi. Sace ukkuṭikaṁ nisinno pāde amuñcitvāpi bhūmiyaṁ nisīdati, iriyāpathaṁ vikopento nāma hotīti ukkuṭikāsanaṁ avikopetvā sukhena nisīdituṁ ‘‘tassa pana heṭṭhā…pe… nisīdanakaṁ dātabba’’nti vuttaṁ. ‘‘Āsanaṁ acāletvāti pīṭhe phuṭṭhokāsato ānisadamaṁsaṁ amocetvā anuṭṭhahitvāti vuttaṁ hoti. Adinnādāne viya ṭhānācāvanaṁ na gahetabba’’nti tīsupi gaṇṭhipadesu vuttaṁ.",
  "tika-vin08t21:16": "121.Akappiyakatanti ettha akappiyakatasseva anatirittabhāvato kappiyaṁ akārāpetvā tasmiṁ patte pakkhittaṁ mūlaphalādiyeva atirittaṁ na hoti, akappiyabhojanaṁ vā kuladūsanādinā uppannaṁ. Sesaṁ pana pattapariyāpannaṁ atirittameva hoti, paribhuñjituṁ vaṭṭati, taṁ pana mūlaphalādiṁ paribhuñjitukāmena tato nīharitvā kappiyaṁ kārāpetvā aññasmiṁ bhājane ṭhapetvā atirittaṁ kārāpetvā paribhuñjitabbaṁ.",
  "tika-vin08t21:17": "122.So puna kātuṁ na labhatīti tasmiṁyeva bhājane kariyamānaṁ paṭhamaṁ katena saddhiṁ kataṁ hotīti puna soyeva kātuṁ na labhati, añño labhati. Aññasmiṁ pana bhājane tena vā aññena vā kātuṁ vaṭṭati. Tenāha ‘‘yena akataṁ, tena kātabbaṁ, yañca akataṁ, taṁ kātabba’’nti. Tenāpīti ettha pi-saddo na kevalaṁ aññenevāti imamatthaṁ dīpeti. Evaṁ katanti aññasmiṁ bhājane kataṁ.",
  "tika-vin08t21:18": "Pesetvāti anupasampannassa hatthe pesetvā. Imassa vinayakammabhāvato ‘‘anupasampannassa hatthe ṭhitaṁ na kātabba’’nti vuttaṁ.",
  "tika-vin08t21:19": "Sace pana āmisasaṁsaṭṭhānīti ettha sace mukhagatenāpi anatirittena āmisena saṁsaṭṭhāni honti, pācittiyamevāti veditabbaṁ, tasmā pavāritena bhojanaṁ atirittaṁ kārāpetvā bhuñjantenapi yathā akatena missaṁ na hoti, evaṁ mukhañca hatthañca suddhaṁ katvā bhuñjitabbaṁ. Kiñcāpi apavāritassa purebhattaṁ yāmakālikādīni āhāratthāya paribhuñjatopi anāpatti, pavāritassa pana pavāraṇamūlakaṁ dukkaṭaṁ hotiyevāti ‘‘yāmakālikaṁ…pe… ajjhohāre ajjhohāre āpatti dukkaṭassā’’ti pāḷiyaṁ (pāci. 240) vuttaṁ.",
  "tika-vin08t21:20": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t21:21": "Paṭikkhepapavāraṇāvinicchayakathālaṅkāro nāma",
  "tika-vin08t21:22": "Ekavīsatimo paricchedo."
}