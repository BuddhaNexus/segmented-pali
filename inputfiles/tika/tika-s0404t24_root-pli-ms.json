{
  "tika-s0404t24:0": "(12) 2. Paccorohaṇivaggo",
  "tika-s0404t24:1": "1-4. Paṭhamaadhammasuttādivaṇṇanā",
  "tika-s0404t24:2": "113-6. Dutiyassa paṭhamadutiyāni uttānatthāni. Tatiye jānaṁ jānātīti sabbaññutaññāṇena jānitabbaṁ sabbaṁ jānāti eva. Na hi padesañāṇe ṭhito jānitabbaṁ sabbaṁ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṁ ñeyyajātaṁ pariggayhatīti tabbisayāya jānanakiriyāya sabbaññutaññāṇameva karaṇaṁ bhavituṁ yuttaṁ, pakaraṇavasena ‘‘bhagavā’’ti saddantarasannidhānena ca ayamattho vibhāvetabbo. Passitabbameva passatīti dibbacakkhupaññācakkhudhammacakkhubuddhacakkhusamantacakkhusaṅkhātehi ñāṇacakkhūhi passitabbaṁ passati eva. Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti, na evaṁ bhagavā. Bhagavā pana pahīnavipallāsattā jānanto jānāti eva, diṭṭhidassanassa abhāvā passanto passatiyevāti attho. Cakkhu viya bhūtoti dassanapariṇāyakaṭṭhena cakkhu viya bhūto. Yathā hi cakkhu sattānaṁ dassanatthaṁ pariṇeti sādheti, evaṁ lokassa yāthāvadassanasādhanatopi dassanakiccapariṇāyakaṭṭhena cakkhu viya bhūto, paññācakkhumayattā vā sayambhuñāṇena paññācakkhuṁ bhūto pattoti vā cakkhubhūto.",
  "tika-s0404t24:3": "Ñāṇasabhāvoti viditakaraṇaṭṭhena ñāṇasabhāvo. Aviparītasabhāvaṭṭhena pariyattidhammappavattanato vā hadayena cintetvā vācāya nicchāritadhammamayoti dhammabhūto. Tenāha ‘‘dhammasabhāvo’’ti. Dhammā vā bodhipakkhiyā tehi uppannattā lokassa ca taduppādanato, anaññasādhāraṇaṁ vā dhammaṁ patto adhigatoti dhammabhūto. Seṭṭhaṭṭhena brahmabhūtoti āha ‘‘seṭṭhasabhāvo’’ti. Atha vā brahmā vuccati maggo, tena uppannattā lokassa ca taduppādanato, tañca sayambhuñāṇena pattoti brahmabhūto. Catusaccadhammaṁ vadatīti vattā. Ciraṁ saccappaṭivedhaṁ pavattento vadatīti pavattā. Atthaṁ nīharitvāti dukkhādiatthaṁ tatthāpi pīḷanādiatthaṁ uddharitvā. Paramatthaṁ vā nibbānaṁ pāpayitā ninnetā. Amatādhigamapaṭipattidesanāya amatasacchikiriyaṁ sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato dhammasāmī. Catutthe natthi vattabbaṁ.",
  "tika-s0404t24:4": "Paṭhamaadhammasuttādivaṇṇanā niṭṭhitā.",
  "tika-s0404t24:5": "5-42. Saṅgāravasuttādivaṇṇanā",
  "tika-s0404t24:6": "117-154. Pañcame appakāti thokā, na bahū. Athāyaṁ itarā pajāti yā panāyaṁ avasesā pajā sakkāyadiṭṭhitīrameva anudhāvati, ayameva bahutarāti attho. Sammadakkhāteti sammā akkhāte sukathite. Dhammeti tava desanādhamme. Dhammānuvattinoti taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇena dhammānuvattino. Maccuno ṭhānabhūtanti kilesamārasaṅkhātassa maccuno nivāsaṭṭhānabhūtaṁ. Suduttaraṁ taritvā pāramessantīti ye janā dhammānuvattino, te etaṁ suduttaraṁ duratikkamaṁ māradheyyaṁ taritvā atikkamitvā nibbānapāraṁ gamissanti.",
  "tika-s0404t24:7": "Kaṇhaṁ dhammaṁ vippahāyāti kāyaduccaritādibhedaṁ akusalaṁ dhammaṁ jahitvā. Sukkaṁ bhāvethāti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṁ sukkaṁ dhammaṁ bhāveyya. Okā anokamāgammāti okaṁ vuccati ālayo, anokaṁ vuccati anālayo. Ālayato nikkhamitvā anālayasaṅkhātaṁ nibbānaṁ paṭicca ārabbha.",
  "tika-s0404t24:8": "Tatrābhiratimiccheyyāti yasmiṁ anālayasaṅkhāte viveke nibbāne imehi sattehi durabhiramaṁ, tatrābhiratimiccheyya. Duvidhepi kāmeti vatthukāmakilesakāme. Cittaklesehīti pañcahi nīvaraṇehi attānaṁ pariyodapeyya vodāpeyya, parisodheyyāti attho.",
  "tika-s0404t24:9": "Sambodhiyaṅgesūti sambojjhaṅgesu. Sammā cittaṁ subhāvitanti sammā hetunā nayena cittaṁ suṭṭhu bhāvitaṁ vaḍḍhitaṁ. Jutimantoti ānubhāvavanto, arahattamaggañāṇajutiyā khandhādibhede dhamme jotetvā ṭhitāti attho. Te loke parinibbutāti te imasmiṁ khandhādiloke parinibbutā nāma arahattappattito paṭṭhāya kilesavaṭṭassa khepitattā saupādisesena, carimacittanirodhena khandhavaṭṭassa khepitattā anupādisesena cāti dvīhi parinibbānehi parinibbutā, anupādāno viya padīpo apaṇṇattikabhāvaṁ gatāti attho.",
  "tika-s0404t24:10": "Ito paraṁ yāva tatiyo paṇṇāsako, tāva uttānatthameva.",
  "tika-s0404t24:11": "Saṅgāravasuttādivaṇṇanā niṭṭhitā.",
  "tika-s0404t24:12": "Tatiyapaṇṇāsakaṁ niṭṭhitaṁ.",
  "tika-s0404t24:13": "4. Catutthapaṇṇāsakaṁ",
  "tika-s0404t24:14": "155-166. Catutthassa paṭhamavaggo uttānatthoyeva.",
  "tika-s0404t24:15": "1-44. Brāhmaṇapaccorohaṇīsuttādivaṇṇanā",
  "tika-s0404t24:16": "167-210. Dutiye ca paṭhamādīni uttānatthāni. Dasame pacchābhūmivāsinoti paccantadesavāsino. Sevālamālikāti pātova udakaṁ orohitvā sevālañceva uppalādīni ca gahetvā attano udakasuddhikabhāvajānanatthañceva ‘‘lokassa ca udakena suddhi hotī’’ti imassa atthassa jānanatthañca mālaṁ katvā pilandhanakā. Udakorohakāti pāto majjhanhe sāyanhe ca udakaorohaṇakā. Tenāha ‘‘sāyatatiyakaṁ udakorohaṇānuyogamanuyuttā’’ti. Ekādasamādīni uttānatthāni. Catutthe paṇṇāsake natthi vattabbaṁ.",
  "tika-s0404t24:17": "Brāhmaṇapaccorohaṇīsuttādivaṇṇanā niṭṭhitā.",
  "tika-s0404t24:18": "Catutthapaṇṇāsakaṁ niṭṭhitaṁ."
}