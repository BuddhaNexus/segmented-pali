{
  "tika-s0304t2:0": "3. Mātugāmasaṁyuttaṁ",
  "tika-s0304t2:1": "1. Paṭhamapeyyālavaggo",
  "tika-s0304t2:2": "1-2. Mātugāmasuttādivaṇṇanā",
  "tika-s0304t2:3": "280-281.Aguṇaṅgehīti aguṇakoṭṭhāsehi. Rūpayatīti rūpaṁ, sarīrarūpaṁ. Sarīrarūpaṁ pāsaṁsaṁ etassa atthīti rūpavā, tappaṭikkhepena na ca rūpavā, sampannarūpo na hotīti attho. Ñātikulato aññato vā āgatāya bhogasampadāya abhāvena na bhogasampanno. Dussīloti nissīlo. Nissīlatāya eva cassā pubbuṭṭhāyitādiācārābhāvo vutto. Ālasiyoti ālasiyatāya yutto. Pajañcassa na labhatīti pajābhāvasīsena tassā parivārahāni vuttā. Parivattetabbanti purisavasena parivattetabbaṁ.",
  "tika-s0304t2:4": "Mātugāmasuttādivaṇṇanā niṭṭhitā.",
  "tika-s0304t2:5": "3. Āveṇikadukkhasuttavaṇṇanā",
  "tika-s0304t2:6": "282. Āveṇitabbato mariyādāya visuṁ asādhāraṇato passitabbato āveṇikāni. Paṭipacceke puggale niyuttānīti pāṭipuggalikāni. Paricārikabhāvanti upaṭṭhāyikabhāvaṁ.",
  "tika-s0304t2:7": "Āveṇikadukkhasuttavaṇṇanā niṭṭhitā.",
  "tika-s0304t2:8": "4. Tīhidhammehisuttādivaṇṇanā",
  "tika-s0304t2:9": "283-303.Maccheramalapariyuṭṭhitenāti macchariyamalena abhibhūtena. Tenāti kassaci kiñci adānena ca. Etaṁ ‘‘maccheramalapariyuṭṭhitenā’’tiādi vuttaṁ. Vilokento vicarati issāpakatacittatāya. Pañcamādīni yāva ekādasamā uttānatthāneva.",
  "tika-s0304t2:10": "Tīhidhammehisuttādivaṇṇanā niṭṭhitā.",
  "tika-s0304t2:11": "3. Balavaggo",
  "tika-s0304t2:12": "1. Visāradasuttavaṇṇanā",
  "tika-s0304t2:13": "304.Rūpasampattirūpabalaṁ taṁsamaṅgino upatthambhakabhāvato. Esa nayo sesesupi. Balāni hi sattānaṁ vuḍḍhiyā upatthambhakapaccayo hoti, yathā taṁ āhāro. Tenāha – ‘‘imānī’’tiādi.",
  "tika-s0304t2:14": "Visāradasuttavaṇṇanā niṭṭhitā.",
  "tika-s0304t2:15": "2-10. Pasayhasuttādivaṇṇanā",
  "tika-s0304t2:16": "305-313.Abhibhavitvā sabbaṁ antojanaṁ sāmikañca. Nāsentīti nāsanaṁ adassanaṁ nenti nīharantīti attho.",
  "tika-s0304t2:17": "Pasayhasuttādivaṇṇanā niṭṭhitā.",
  "tika-s0304t2:18": "Mātugāmasaṁyuttavaṇṇanā niṭṭhitā."
}