{
  "tika-abh07t9:0": "1. Cittaparicchedavaṇṇanā",
  "tika-abh07t9:1": "Bhūmibhedacittavaṇṇanā",
  "tika-abh07t9:2": "3. Idāni yasmā vibhāgavantānaṁ dhammānaṁ sabhāvavibhāvanaṁ vibhāgena vinā na hoti, tasmā yathāuddiṭṭhānaṁ abhidhammatthānaṁ uddesakkamena vibhāgaṁ dassetuṁ cittaṁ tāva bhūmijātisampayogādivasena vibhajitvā niddisitumārabhanto āha ‘‘tattha cittaṁ tāvā’’tyādi. Tāva-saddo paṭhamanti etassatthe. Yathāuddiṭṭhesu catūsu abhidhammatthesu paṭhamaṁ cittaṁ niddisīyatīti ayañhetthattho. Cattāro vidhā pakārā assāti catubbidhaṁ. Yasmā panete catubhummakā dhammā anupubbapaṇītā, tasmā hīnukkaṭṭhukkaṭṭhataratamānukkamena tesaṁ niddeso kato. Tattha kāmetīti kāmo, kāmataṇhā, sā ettha avacarati ārammaṇakaraṇavasenāti kāmāvacaraṁ. Kāmīyatīti vā kāmo, ekādasavidho kāmabhavo, tasmiṁ yebhuyyena avacaratīti kāmāvacaraṁ. Yebhuyyena caraṇassa hi adhippetattā rūpārūpabhavesu pavattassāpi imassa kāmāvacarabhāvo upapanno hoti. Kāmabhavoyeva vā kāmo ettha avacaratīti kāmāvacaro, tattha pavattampi cittaṁ nissite nissayavohārena kāmāvacaraṁ ‘‘mañcā ukkuṭṭhiṁ karontī’’tyādīsu viyāti alamativisāraṇiyā kathāya. Hoti cettha –",
  "tika-abh07t9:3": "‘‘Kāmovacaratītyettha, kāmevacaratīti vā;",
  "tika-abh07t9:4": "Ṭhānūpacārato vāpi, taṁ kāmāvacaraṁ bhave’’ti.",
  "tika-abh07t9:5": "Rūpārūpāvacaresupi eseva nayo yathārahaṁ daṭṭhabbo. Upādānakkhandhasaṅkhātalokato uttarati anāsavabhāvenāti lokuttaraṁ, maggacittaṁ. Phalacittaṁ pana tato uttiṇṇanti lokuttaraṁ. Ubhayampi vā saha nibbānena lokato uttaraṁ adhikaṁ yathāvuttaguṇavasenevāti lokuttaraṁ.",
  "tika-abh07t9:6": "Bhūmibhedacittavaṇṇanā niṭṭhitā.",
  "tika-abh07t9:7": "Akusalacittavaṇṇanā",
  "tika-abh07t9:8": "4. Imesu pana catūsu cittesu kāmāvacaracittassa kusalākusalavipākakiriyabhedena catubbidhabhāvepi pāpāhetukavajjānaṁ ekūnasaṭṭhiyā, ekanavutiyā vā cittānaṁ sobhananāmena vohārakaraṇatthaṁ ‘‘pāpāhetukamuttāni ‘sobhanānī’ti vuccare’’ti evaṁ vakkhamānanayassa anurūpato pāpāhetukeyeva paṭhamaṁ dassento, tesu ca bhavesu gahitapaṭisandhikassa sattassa ādito vīthicittavasena lobhasahagatacittuppādānameva sambhavato teyeva paṭhamaṁ dassetvā tadanantaraṁ dvihetukabhāvasāmaññena domanassasahagate, tadanantaraṁ ekahetuke ca dassetuṁ ‘‘somanassasahagata’’ntyādinā lobhamūlaṁ tāva vedanādiṭṭhisaṅkhārabhedena aṭṭhadhā vibhajitvā dasseti.",
  "tika-abh07t9:9": "Tattha sundaraṁ mano, taṁ vā etassa atthīti sumano, cittaṁ, taṁsamaṅgipuggalo vā, tassa bhāvo tasmiṁ abhidhānabuddhīnaṁ pavattihetutāyāti somanassaṁ, mānasikasukhavedanāyetaṁ adhivacanaṁ, tena sahagataṁ ekuppādādivasena saṁsaṭṭhaṁ, tena saha ekuppādādibhāvaṁ gatanti vā somanassasahagataṁ. Micchā passatīti diṭṭhi. Sāmaññavacanassapi hi atthappakaraṇādinā visesavisayatā hotīti idha micchādassanameva ‘‘diṭṭhī’’ti vuccati. Diṭṭhiyeva diṭṭhigataṁ ‘‘saṅkhāragataṁ thāmagata’’ntyādīsu viya gata-saddassa tabbhāvavuttittā. Dvāsaṭṭhiyā vā diṭṭhīsu gataṁ antogataṁ, diṭṭhiyā vā gamanamattaṁ na ettha gantabbo attādiko koci atthīti diṭṭhigataṁ, ‘‘idameva saccaṁ moghamañña’’nti pavatto attattaniyādiabhiniveso, tena samaṁ ekuppādādīhi pakārehi yuttanti diṭṭhigatasampayuttaṁ. Saṅkharoti cittaṁ tikkhabhāvasaṅkhātamaṇḍanavisesena sajjeti, saṅkharīyati vā taṁ etena yathāvuttanayena sajjīyatīti saṅkhāro, tattha tattha kicce saṁsīdamānassa cittassa anubalappadānavasena attano vā paresaṁ vā pavattapubbappayogo, so pana attano pubbabhāgappavatte cittasantāne ceva parasantāne ca pavattatīti tannibbattito cittassa tikkhabhāvasaṅkhāto visesovidha saṅkhāro, so yassa natthi taṁ asaṅkhāraṁ , tadeva asaṅkhārikaṁ. Saṅkhārena sahitaṁ sasaṅkhārikaṁ. Tathā ca vadanti –",
  "tika-abh07t9:10": "‘‘Pubbappayogasambhūto, viseso cittasambhavī;",
  "tika-abh07t9:11": "Saṅkhāro taṁvasenettha, hotyāsaṅkhārikāditā’’ti.",
  "tika-abh07t9:12": "Atha vā ‘‘sasaṅkhārikaṁ asaṅkhārika’’nti cetaṁ kevalaṁ saṅkhārassa bhāvābhāvaṁ sandhāya vuttaṁ, na tassa sahappavattisabbhāvābhāvatoti bhinnasantānappavattinopi saṅkhārassa idamatthitāya taṁvasena nibbattaṁ cittaṁ saṅkhāro assa atthīti sasaṅkhārikaṁ ‘‘salomako sapakkhako’’tyādīsu viya saha-saddassa vijjamānatthaparidīpanato. Tabbiparītaṁ pana tadabhāvato vuttanayena asaṅkhārikaṁ. Diṭṭhigatena vippayuttaṁ visaṁsaṭṭhanti diṭṭhigatavippayuttaṁ. Upapattito yuttito ikkhati anubhavati vedayamānāpi majjhattākārasaṇṭhitiyāti upekkhā. Sukhadukkhānaṁ vā upetā yuttā aviruddhā ikkhā anubhavananti upekkhā. Sukhadukkhāvirodhitāya hesā tesaṁ anantarampi pavattati. Upekkhāsahagatanti idaṁ vuttanayameva.",
  "tika-abh07t9:13": "Kasmā panettha aññesupi phassādīsu sampayuttadhammesu vijjamānesu somanassasahagatādibhāvova vuttoti? Somanassādīnameva asādhāraṇabhāvato. Phassādayo hi keci sabbacittasādhāraṇā, keci kusalādisādhāraṇā, mohādayo ca sabbākusalasādhāraṇāti na tehi sakkā cittaṁ visesetuṁ, somanassādayo pana katthaci citte honti, katthaci na hontīti pākaṭova taṁvasena cittassa viseso. Kasmā panete katthaci honti, katthaci na hontīti? Kāraṇassa sannihitāsannihitabhāvato. Kiṁ pana nesaṁ kāraṇanti? Vuccatesabhāvato, parikappato vā hi iṭṭhārammaṇaṁ, somanassapaṭisandhikatā, agambhīrasabhāvatā ca idha somanassassa kāraṇaṁ, iṭṭhamajjhattārammaṇaṁ, upekkhāpaṭisandhikatā, gambhīrasabhāvatā ca upekkhāya, diṭṭhivipannapuggalasevanā, sassatucchedāsayatā ca diṭṭhiyā, balavautubhojanādayo pana paccayā asaṅkhārikabhāvassāti. Tasmā attano anurūpakāraṇavasena nesaṁ uppajjanato katthaci citteyeva sambhavoti sakkā etehi cittassa viseso paññāpetunti. Evañca katvā nesaṁ satipi mohahetukabhāve lobhasahagatabhāvova nigamane vutto.",
  "tika-abh07t9:14": "Imesaṁ pana aṭṭhannampi ayamuppattikkamo veditabbo. Yadā hi ‘‘natthi kāmesu ādīnavo’’tyādinā nayena micchādiṭṭhiṁ purakkhatvā haṭṭhatuṭṭho kāme vā paribhuñjati, diṭṭhamaṅgalādīni vā sārato pacceti sabhāvatikkheneva anussāhitena cittena, tadā paṭhamaṁ akusalacittamuppajjati. Yadā pana mandena samussāhitena cittena, tadā dutiyaṁ. Yadā pana micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati, parasampattiṁ vā abhijjhāyati, parabhaṇḍaṁ vā harati sabhāvatikkheneva anussāhitena cittena, tadā tatiyaṁ. Yadā pana mandena samussāhitena cittena, tadā catutthaṁ. Yadā pana kāmānaṁ vā asampattiṁ āgamma, aññesaṁ vā somanassahetūnaṁ abhāvena catūsupi vikappesu somanassarahitā honti, tadā sesāni cattāri upekkhāsahagatāni uppajjantīti. Aṭṭhapīti pi-saddo sampiṇḍanattho, tena vakkhamānanayena akusalakammapathesu nesaṁ labbhamānakammapathānurūpato pavattibhedaṁ kāladesasantānārammaṇādibhedena anekavidhatampi saṅgaṇhāti.",
  "tika-abh07t9:15": "5. Duṭṭhu mano, taṁ vā etassāti dummano, tassa bhāvo domanassaṁ, mānasikadukkhavedanāyetaṁ adhivacanaṁ, tena sahagatanti domanassasahagataṁ. Ārammaṇe paṭihaññatīti paṭigho, doso. Caṇḍikkasabhāvatāya hesa ārammaṇaṁ paṭihananto viya pavattati. Domanassasahagatassa vedanāvasena abhedepi asādhāraṇadhammavasena cittassa upalakkhaṇatthaṁ domanassaggahaṇaṁ, paṭighasampayuttabhāvo pana ubhinnaṁ ekantasahacāritā dassanatthaṁ vuttoti daṭṭhabbaṁ. Domanassañcettha aniṭṭhārammaṇānubhavanalakkhaṇo vedanākkhandhapariyāpanno eko dhammo, paṭigho caṇḍikkasabhāvo saṅkhārakkhandhapariyāpanno eko dhammoti ayametesaṁ viseso. Ettha ca yaṁ kiñci aniṭṭhārammaṇaṁ, navavidhaāghātavatthūni ca domanassassa kāraṇaṁ, paṭighassa kāraṇañcāti daṭṭhabbaṁ. Dvinnaṁ pana nesaṁ cittānaṁ pāṇātipātādīsu tikkhamandappavattikāle uppatti veditabbā. Etthāpi nigamane pi-saddassa attho vuttanayānusārena daṭṭhabbo.",
  "tika-abh07t9:16": "6. Sabhāvaṁ vicinanto tāya kicchati kilamatīti vicikicchā. Atha vā cikicchituṁ dukkaratāya vigatā cikicchā ñāṇappaṭikāro imissāti vicikicchā, tāya sampayuttaṁ vicikicchāsampayuttaṁ. Uddhatassa bhāvo uddhaccaṁ. Uddhaccassa sabbākusalasādhāraṇabhāvepi idha sampayuttadhammesu padhānaṁ hutvā pavattatīti idameva tena visesetvā vuttaṁ. Evañca katvā dhammuddesapāḷiyaṁ sesākusalesu uddhaccaṁ yevāpanakavasena vuttaṁ, idha pana ‘‘uddhaccaṁ uppajjatī’’ti sarūpeneva desitaṁ. Honti cettha –",
  "tika-abh07t9:17": "‘‘Sabbākusalayuttampi, uddhaccaṁ antamānase;",
  "tika-abh07t9:18": "Balavaṁ iti taṁyeva, vuttamuddhaccayogato.",
  "tika-abh07t9:19": "‘‘Teneva hi munindena, yevāpanakanāmato;",
  "tika-abh07t9:20": "Vatvā sesesu ettheva, taṁ sarūpena desita’’nti.",
  "tika-abh07t9:21": "Imāni pana dve cittāni mūlantaravirahato atisammūḷhatāya, saṁsappanavikkhipanavasena pavattavicikicchuddhaccasamāyogena cañcalatāya ca sabbatthāpi rajjanadussanarahitāni upekkhāsahagatāneva pavattanti, tatoyeva ca sabhāvatikkhatāya ussāhetabbatāya abhāvato saṅkhārabhedopi nesaṁ natthi. Honti cettha –",
  "tika-abh07t9:22": "‘‘Mūḷhattā ceva saṁsappa-vikkhepā cekahetukaṁ;",
  "tika-abh07t9:23": "Sopekkhaṁ sabbadā no ca, bhinnaṁ saṅkhārabhedato.",
  "tika-abh07t9:24": "‘‘Na hi tassa sabhāvena, tikkhatussāhanīyatā;",
  "tika-abh07t9:25": "Atthi saṁsappamānassa, vikkhipantassa sabbadā’’ti.",
  "tika-abh07t9:26": "Mohena muyhanti atisayena muyhanti mūlantaravirahatoti momūhāni.",
  "tika-abh07t9:27": "7. Iccevantyādi yathāvuttānaṁ dvādasākusalacittānaṁ nigamanaṁ. Tattha iti-saddo vacanavacanīyasamudāyanidassanattho. Evaṁ-saddo vacanavacanīyapaṭipāṭisandassanattho. Nipātasamudāyo vā esa vacanavacanīyanigamanārambhe. Iccevaṁ yathāvuttanayena sabbathāpi somanassupekkhādiṭṭhisampayogādinā paṭighasampayogādinā vicikicchuddhaccayogenāti sabbenāpi sampayogādiākārena dvādasa akusalacittāni samattāni pariniṭṭhitāni, saṅgahetvā vā attāni gahitāni, vuttānītyattho. Tattha kusalapaṭipakkhāni akusalāni mittappaṭipakkho amitto viya, paṭipakkhabhāvo ca kusalākusalānaṁ yathākkamaṁ pahāyakapahātabbabhāvena veditabbo.",
  "tika-abh07t9:28": "8.Aṭṭhadhātyādi saṅgahagāthā. Lobho ca so suppatiṭṭhitabhāvasādhanena mūlasadisattā mūlañca, kaṁ etesanti lobhamūlāni cittāni vedanādibhedato aṭṭhadhā siyuṁ . Tathā dosamūlāni saṅkhārabhedato dvidhā. Mohamūlāni suddho mohoyeva mūlametesanti mohamūlasaṅkhātāni sampayogabhedato dve cāti akusalā dvādasa siyuntyattho.",
  "tika-abh07t9:29": "Akusalacittavaṇṇanā niṭṭhitā.",
  "tika-abh07t9:30": "Ahetukacittavaṇṇanā",
  "tika-abh07t9:31": "9. Evaṁ mūlabhedato tividhampi akusalaṁ sampayogādibhedato dvādasadhā vibhajitvā idāni ahetukacittāni niddisanto tesaṁ akusalavipākādivasena tividhabhāvepi akusalānantaraṁ akusalavipākeyeva cakkhādinissayasampaṭicchanādikiccabhedena sattadhā vibhajituṁ ‘‘upekkhāsahagataṁ cakkhuviññāṇa’’ntyādimāha. Tattha cakkhati viññāṇādhiṭṭhitaṁ hutvā samavisamaṁ ācikkhantaṁ viya hotīti cakkhu. Atha vā cakkhati rūpaṁ assādentaṁ viya hotīti cakkhu. Cakkhatīti hi ayaṁ saddo ‘‘madhuṁ cakkhati, byañjanaṁ cakkhatī’’tyādīsu viya assādanattho hoti. Tenāha bhagavā – ‘‘cakkhuṁ kho pana, māgaṇḍiya, rūpārāmaṁ rūparataṁ rūpasammudita’’ntyādi. Yadi evaṁ ‘‘sotaṁ kho, māgaṇḍiya, saddārāmaṁ saddarataṁ saddasammudita’’ntyādivacanato (ma. ni. 2.209) sotādīnampi saddādiassādanaṁ atthīti tesampi cakkhusaddābhidheyyatā āpajjeyyāti? Nāpajjati niruḷhattā, niruḷho hesa cakkhu-saddo daṭṭhukāmatānidānakammajabhūtappasādalakkhaṇe cakkhuppasādeyeva mayūrādisaddā viya sakuṇavisesādīsu, cakkhunā sahavuttiyā pana bhamukaṭṭhiparicchinno maṁsapiṇḍopi ‘‘cakkhū’’ti vuccati. Aṭṭhakathāyaṁ pana anekatthattā dhātūnaṁ cakkhati-saddassa vibhāvanatthatāpi sambhavatīti ‘‘cakkhati rūpaṁ vibhāvetīti cakkhū’’ti (visuddhi. 2.510) vuttaṁ. Cakkhusmiṁ viññāṇaṁ tannissitatthāti cakkhuviññāṇaṁ. Tathā hetaṁ ‘‘cakkhusannissitarūpavijānanalakkhaṇa’’nti (dha. sa. aṭṭha. 431; visuddhi. 2.454) vuttaṁ.",
  "tika-abh07t9:32": "Evaṁ sotaviññāṇādīsupi yathārahaṁ daṭṭhabbaṁ. ‘‘Tathā’’ti iminā upekkhāsahagatabhāvaṁ atidisati. Viññāṇādhiṭṭhitaṁ hutvā suṇātīti sotaṁ. Ghāyati gandhopādānaṁ karotīti ghānaṁ. Jīvitanimittaṁ raso jīvitaṁ, taṁ avhāyati tasmiṁ ninnatāyāti jivhā niruttinayena. Kucchitānaṁ pāpadhammānaṁ āyo pavattiṭṭhānanti kāyo. Kāyindriyañhi phoṭṭhabbaggahaṇasabhāvattā tadassādavasappavattānaṁ, tammūlakānañca pāpadhammānaṁ visesakāraṇanti tesaṁ pavattiṭṭhānaṁ viya gayhati. Sasambhārakāyo vā kucchitānaṁ kesādīnaṁ āyoti kāyo. Taṁsahacaritattā pana pasādakāyopi tathā vuccati. Du kucchitaṁ hutvā khanati kāyikasukhaṁ, dukkhamanti vā dukkhaṁ. Dukkaramokāsadānaṁ etassāti dukkha’’ntipi apare. Pañcaviññāṇaggahitaṁ rūpādiārammaṇaṁ sampaṭicchati tadākārappavattiyāti sampaṭicchanaṁ. Sammā tīreti yathāsampaṭicchitaṁ rūpādiārammaṇaṁ vīmaṁsatīti santīraṇaṁ. Aññamaññaviruddhānaṁ kusalākusalānaṁ pākāti vipākā, vipakkabhāvamāpannānaṁ arūpadhammānametaṁ adhivacanaṁ. Evañca katvā kusalākusalakammasamuṭṭhānānampi kaṭattārūpānaṁ natthi vipākavohāro. Akusalassa vipākacittāni akusalavipākacittāni.",
  "tika-abh07t9:33": "10. Sukhayati kāyacittaṁ, suṭṭhu vā khanati kāyacittābādhaṁ, sukhena khamitabbanti vā sukhaṁ. ‘‘Sukaramokāsadānaṁ etassāti sukha’’nti apare. Kasmā pana yathā akusalavipākasantīraṇaṁ ekameva vuttaṁ, evamavatvā kusalavipākasantīraṇaṁ dvidhā vuttanti? Iṭṭhaiṭṭhamajjhattārammaṇavasena vedanābhedasambhavato. Yadi evaṁ tatthāpi aniṭṭhaaniṭṭhamajjhattārammaṇavasena vedanābhedena bhavitabbanti? Nayidamevaṁ aniṭṭhārammaṇe uppajjitabbassapi domanassassa paṭighena vinā anuppajjanato, paṭighassa ca ekantākusalasabhāvassa abyākatesu asambhavato. Na hi bhinnajātiko dhammo bhinnajātikesu upalabbhati, tasmā attanā samānayogakkhamassa asambhavato akusalavipākesu domanassaṁ na sambhavatīti tassa taṁsahagatatā na vuttā. Atha vā yathā koci balavatā pothiyamāno dubbalapuriso tassa paṭippaharituṁ asakkonto tasmiṁ upekkhakova hoti, evameva akusalavipākānaṁ paridubbalabhāvato aniṭṭhārammaṇepi domanassuppādo natthīti santīraṇaṁ upekkhāsahagatameva.",
  "tika-abh07t9:34": "Cakkhuviññāṇādīni pana cattāri ubhayavipākānipi vatthārammaṇaghaṭṭanāya dubbalabhāvato aniṭṭhe iṭṭhepi ca ārammaṇe upekkhāsahagatāneva. Tesañhi catunnampi vatthubhūtāni cakkhādīni upādārūpāneva, tathā ārammaṇabhūtānipi rūpādīni, upādārūpakena ca upādārūpakassa saṅghaṭṭanaṁ atidubbalaṁ picupiṇḍakena picupiṇḍakassa phusanaṁ viya, tasmā tāni sabbathāpi upekkhāsahagatāneva. Kāyaviññāṇassa pana phoṭṭhabbasaṅkhātabhūtattayameva ārammaṇanti taṁ kāyappasāde saṅghaṭṭitampi taṁ atikkamitvā tannissayesu mahābhūtesu paṭihaññati. Bhūtarūpehi ca bhūtarūpānaṁ saṅghaṭṭanaṁ balavataraṁ adhikaraṇimatthake picupiṇḍakaṁ ṭhapetvā kūṭena pahaṭakāle kūṭassa picupiṇḍakaṁ atikkamitvā adhikaraṇiggahaṇaṁ viya, tasmā vatthārammaṇaghaṭṭanāya balavabhāvato kāyaviññāṇaṁ aniṭṭhe dukkhasahagataṁ, iṭṭhe sukhasahagatanti. Sampaṭicchanayugaḷhaṁ pana attanā asamānanissayānaṁ cakkhuviññāṇādīnamanantaraṁ uppajjatīti samānanissayato aladdhānantarapaccayatāya sabhāgūpatthambharahito viya puriso nātibalavaṁ sabbathāpi visayarasamanubhavituṁ na sakkotīti sabbathāpi upekkhāsahagatameva. Vuttavipariyāyato kusalavipākasantīraṇaṁ iṭṭhaiṭṭhamajjhattārammaṇesu sukhopekkhāsahagatanti. Yadi evaṁ āvajjanadvayassa upekkhāsampayogaṁ kasmā vakkhati, nanu tampi samānanissayānantaraṁ pavattatīti? Saccaṁ, tattha pana purimaṁ pubbe kenaci aggahiteyeva ārammaṇe ekavārameva pavattati, pacchimampi visadisacittasantānaparāvattanavasena byāpārantarasāpekkhanti na sabbathāpi visayarasamanubhavituṁ sakkoti, tasmā majjhattavedanāsampayuttamevāti. Honti cettha –",
  "tika-abh07t9:35": "‘‘Vatthālambasabhāvānaṁ, bhūtikānañhi ghaṭṭanaṁ;",
  "tika-abh07t9:36": "Dubbalaṁ iti cakkhādi-catucittamupekkhakaṁ.",
  "tika-abh07t9:37": "‘‘Kāyanissayaphoṭṭhabba-bhūtānaṁ ghaṭṭanāya tu;",
  "tika-abh07t9:38": "Balavattā na viññāṇaṁ, kāyika majjhavedanaṁ.",
  "tika-abh07t9:39": "‘‘Samānanissayo yasmā, natthānantarapaccayo;",
  "tika-abh07t9:40": "Tasmā dubbalamālambe, sopekkhaṁ sampaṭicchana’’nti.",
  "tika-abh07t9:41": "Kusalassa vipākāni, sampayuttahetuvirahato ahetukacittāni cāti kusalavipākāhetukacittāni. Nibbattakahetuvasena nipphannānipi hetāni sampayuttahetuvaseneva ahetukavohāraṁ labhanti, itarathā mahāvipākehi imesaṁ nānattāsambhavato. Kiṁ panettha kāraṇaṁ yathā idhevaṁ akusalavipākanigamane ahetukaggahaṇaṁ na katanti? Byabhicārābhāvato. Sati hi sambhave, byabhicāre ca visesanaṁ sātthakaṁ siyā. Akusalavipākānaṁ pana lobhādisāvajjadhammavipākabhāvena tabbidhurehi, alobhādīhi sampayogāyogato, sayaṁ abyākataniravajjasabhāvānaṁ lobhādiakusaladhammasampayogavirodhato ca natthi kadācipi sahetukatāya sambhavoti ahetukabhāvābyabhicārato na tāni ahetukasaddena visesitabbāni.",
  "tika-abh07t9:42": "11. Idāni ahetukādhikāre ahetukakiriyacittānipi kiccabhedena tidhā dassetuṁ ‘‘upekkhāsahagata’’ntyādi vuttaṁ. Cakkhādipañcadvāre ghaṭṭitamārammaṇaṁ āvajjeti tattha ābhogaṁ karoti, cittasantānaṁ vā bhavaṅgavasena pavattituṁ adatvā vīthicittabhāvāya pariṇāmetīti pañcadvārāvajjanaṁ, kiriyāhetukamanodhātucittaṁ. Āvajjanassa anantarapaccayabhūtaṁ bhavaṅgacittaṁ manodvāraṁ vīthicittānaṁ pavattimukhabhāvato. Tasmiṁ diṭṭhasutamutādivasena āpāthamāgatamārammaṇaṁ āvajjeti , vuttanayena vā cittasantānaṁ pariṇāmetīti manodvārāvajjanaṁ, kiriyāhetukamanoviññāṇadhātuupekkhāsahagatacittaṁ. Idameva ca pañcadvāre yathāsantīritaṁ ārammaṇaṁ vavatthapetīti voṭṭhabbananti ca vuccati. Hasitaṁ uppādetīti hasituppādaṁ, khīṇāsavānaṁ anoḷārikārammaṇesu pahaṭṭhākāramattahetukaṁ kiriyāhetukamanoviññāṇadhātusomanassasahagatacittaṁ.",
  "tika-abh07t9:43": "12.Sabbathāpīti akusalavipākakusalavipākakiriyabhedena. Aṭṭhārasāti gaṇanaparicchedo. Ahetukacittānīti paricchinnadhammanidassanaṁ.",
  "tika-abh07t9:44": "Ahetukacittavaṇṇanā niṭṭhitā.",
  "tika-abh07t9:45": "Sobhanacittavaṇṇanā",
  "tika-abh07t9:46": "14. Evaṁ dvādasākusalaahetukāṭṭhārasavasena samatiṁsa cittāni dassetvā idāni tabbinimuttānaṁ sobhanavohāraṁ ṭhapetuṁ ‘‘pāpāhetukamuttānī’’tyādi vuttaṁ. Attanā adhisayitassa apāyādidukkhassa pāpanato pāpehi , hetusampayogābhāvato ahetukehi ca muttāni catuvīsatikāmāvacarapañcatiṁsamahaggatalokuttaravasena ekūnasaṭṭhiparimāṇāni, atha vā aṭṭha lokuttarāni jhānaṅgayogabhedena paccekaṁ pañcadhā katvā ekanavutipi cittāni sobhanaguṇāvahanato, alobhādianavajjahetusampayogato ca sobhanānīti vuccare kathīyanti.",
  "tika-abh07t9:47": "Kāmāvacarasobhanacittavaṇṇanā",
  "tika-abh07t9:48": "15. Idāni sobhanesu kāmāvacarānameva paṭhamaṁ uddiṭṭhattā tesupi abyākatānaṁ kusalapubbakattā paṭhamaṁ kāmāvacarakusalaṁ, tato tabbipākaṁ, tadanantaraṁ tadekabhūmipariyāpannaṁ kiriyacittañca paccekaṁ vedanāñāṇasaṅkhārabhedena aṭṭhadhā dassetuṁ ‘‘somanassasahagata’’ntyādi vuttaṁ. Tattha jānāti yathāsabhāvaṁ paṭivijjhatīti ñāṇaṁ. Sesaṁ vuttanayameva. Ettha ca balavasaddhāya dassanasampattiyā paccayapaṭiggāhakādisampattiyāti evamādīhi kāraṇehi somanassasahagatatā, paññāsaṁvattanikakammato, abyāpajjalokūpapattito, indriyaparipākato, kilesadūrībhāvato ca ñāṇasampayuttatā, tabbipariyāyena upekkhāsahagatatā ceva ñāṇavippayuttatā ca, āvāsasappāyādivasena kāyacittānaṁ kallabhāvato, pubbe dānādīsu kataparicayatādīhi ca asaṅkhārikatā, tabbipariyāyena sasaṅkhārikatā ca veditabbā.",
  "tika-abh07t9:49": "Tattha yadā pana yo deyyadhammapaṭiggāhakādisampattiṁ, aññaṁ vā somanassahetuṁ āgamma haṭṭhapahaṭṭho ‘‘atthi dinna’’ntyādinayappavattaṁ sammādiṭṭhiṁ purakkhatvā muttacāgatādivasena asaṁsīdanto anussāhito parehi dānādīni puññāni karoti, tadāssa cittaṁ somanassasahagataṁ ñāṇasampayuttaṁ asaṅkhārikaṁ hoti. Yadā pana vuttanayeneva haṭṭhatuṭṭho sammādiṭṭhiṁ purakkhatvāpi amuttacāgatādivasena saṁsīdamāno parehi vā ussāhito karoti, tadāssa tadeva cittaṁ sasaṅkhārikaṁ hoti. Yadā pana ñātijanassa paṭipattidassanena jātaparicayā bāladārakā bhikkhū disvā somanassajātā sahasā kiñcideva hatthagataṁ dadanti vā vandanti vā, tadā tesaṁ tatiyaṁ cittaṁ uppajjati. Yadā pana ‘‘detha, vandathā’’ti ñātīhi ussāhitā evaṁ paṭipajjanti, tadā catutthaṁ cittaṁ uppajjati. Yadā pana deyyadhammapaṭiggāhakādīnaṁ asampattiṁ, aññesaṁ vā somanassahetūnaṁ abhāvaṁ āgamma catūsupi vikappesu somanassarahitā honti, tadā sesāni cattāri upekkhāsahagatāni uppajjantīti. Aṭṭhapīti pi-saddena dasapuññakiriyādivasena anekavidhataṁ sampiṇḍeti. Tathā hi vadanti –",
  "tika-abh07t9:50": "‘‘Kamena puññavatthūhi, gocarādhipatīhi ca;",
  "tika-abh07t9:51": "Kammahīnādito ceva, gaṇeyya nayakovido’’ti.",
  "tika-abh07t9:52": "Imāni hi aṭṭha cittāni dasapuññakiriyavatthuvasena pavattanato paccekaṁ dasa dasāti katvā asīti cittāni honti, tāni ca chasu ārammaṇesu pavattanato paccekaṁ chagguṇitāni sāsītikāni cattāri satāni honti, adhipatibhedena pana ñāṇavippayuttānaṁ cattālīsādhikadvisataparimāṇānaṁ vīmaṁsādhipatisampayogābhāvato tāni tiṇṇaṁ adhipatīnaṁ vasena tiguṇitāni vīsādhikāni sattasatāni, tathā ñāṇasampayuttāni ca catunnaṁ adhipatīnaṁ vasena catugguṇitāni sasaṭṭhikāni nava satānīti evaṁ adhipativasena sahassaṁ sāsītikāni ca cha satāni honti, tāni kāyavacīmanokammasaṅkhātakammattikavasena tiguṇitāni cattālīsādhikāni pañca sahassāni honti, tāni ca hīnamajjhimapaṇītabhedato tiguṇitāni vīsasatādhikapannarasasahassāni honti. Yaṁ pana vuttaṁ ācariyabuddhadattattherena –",
  "tika-abh07t9:53": "‘‘Sattarasa sahassāni, dve satāni asīti ca;",
  "tika-abh07t9:54": "Kāmāvacarapuññāni, bhavantīti viniddise’’ti.",
  "tika-abh07t9:55": "Taṁ adhipativasena gaṇanaparihāniṁ anādiyitvā sotapatitavasena vuttanti daṭṭhabbaṁ, kāladesādibhedena pana nesaṁ bhedo appameyyova.",
  "tika-abh07t9:56": "Kucchite (dha. sa. aṭṭha. 1) pāpadhamme salayanti kampenti viddhaṁsenti apagamentīti vā kusalāni. Atha vā kucchitākārena santāne sayanato pavattanato kusasaṅkhāte pāpadhamme lunanti chindantīti kusalāni. Atha vā kucchite pāpadhamme sānato tanukaraṇato osānakaraṇato vā kusasaṅkhātena ñāṇena, saddhādidhammajātena vā lātabbāni sahajātaupanissayabhāvena yathārahaṁ pavattetabbānīti kusalāni, tāneva yathāvuttatthena kāmāvacarāni kusalacittāni cāti kāmāvacarakusalacittāni.",
  "tika-abh07t9:57": "16. Yathā panetāni puññakiriyavasena, kammadvāravasena, kammavasena, adhipativasena ca pavattanti, nevaṁ vipākāni dānādivasena appavattanato, viññattisamuṭṭhāpanābhāvato, avipākasabhāvato, chandādīni purakkhatvā appavattito ca, tasmā taṁvasena parihāpetvā yathārahaṁ gaṇanabhedo yojetabbo. Imānipi iṭṭhaiṭṭhamajjhattārammaṇavasena yathākkamaṁ somanassupekkhāsahitāni. Paṭisandhādivasappavattiyaṁ kammassa balavābalavabhāvato, tadārammaṇappavattiyaṁ yebhuyyena javanānurūpato, kadāci tatthāpi kammānurūpato ca ñāṇasampayuttāni, ñāṇavippayuttāni ca honti. Yathāpayogaṁ vinā sappayogañca yathāupaṭṭhitehi kammādipaccayehi utubhojanādisappāyāsappāyavasena asaṅkhārikasasaṅkhārikāni.",
  "tika-abh07t9:58": "17. Kiriyacittānampi kusale vuttanayena yathārahaṁ somanassasahagatāditā veditabbā.",
  "tika-abh07t9:59": "18.Sahetukakāmāvacarakusalavipākakiriyacittānīti ettha sahetukaggahaṇaṁ vipākakiriyāpekkhaṁ visesanaṁ kusalassa ekantasahetukattā. Hoti hi yathālābhayojanā, ‘‘sakkharakathalampi macchagumbampi carantampi tiṭṭhantampī’’tyādīsu (dī. ni. 1.249) viya sakkharakathalassa caraṇāyogato macchagumbāpekkhāya caraṇakiriyā yojīyatīti.",
  "tika-abh07t9:60": "19. Sahetukāmāvacarapuññapākakiriyā vedanāñāṇasaṅkhārabhedena paccekaṁ vedanābhedato duvidhattā, ñāṇabhedato catubbidhattā, saṅkhārabhedato aṭṭhavidhattā ca sampiṇḍetvā catuvīsati matāti yojanā. Nanu ca vedanābhedo tāva yutto tāsaṁ bhinnasabhāvattā. Ñāṇasaṅkhārabhedo pana kathanti? Ñāṇasaṅkhārānaṁ bhāvābhāvakatopi bhedo ñāṇasaṅkhārakatova yathā vassakato subhikkho dubbhikkhoti, tasmā ñāṇasaṅkhārakato bhedo ñāṇasaṅkhārabhedoti na ettha koci virodhoti.",
  "tika-abh07t9:61": "20. Idāni sabbānipi kāmāvacaracittāni sampiṇḍetvā dassetuṁ ‘‘kāme tevīsā’’tyādi vuttaṁ. Kāme bhave satta akusalavipākāni, sahetukāhetukāni soḷasa kusalavipākānīti evaṁ tevīsati vipākāni dvādasa akusalāni, aṭṭha kusalānīti puññāpuññāni vīsati ahetukā tisso sahetukā aṭṭhāti ekādasa kiriyā cāti sabbathāpi kusalākusalavipākakiriyānaṁ antogadhabhedena catupaññāseva kāladesasantānādibhedena anekavidhabhāvepītyattho.",
  "tika-abh07t9:62": "Kāmāvacarasobhanacittavaṇṇanā niṭṭhitā.",
  "tika-abh07t9:63": "Rūpāvacaracittavaṇṇanā",
  "tika-abh07t9:64": "21. Idāni tadanantaruddiṭṭhassa rūpāvacarassa niddesakkamo anuppattoti tassa jhānaṅgayogabhedena pañcadhā vibhāgaṁ dassetuṁ ‘‘vitakka…pe… sahita’’ntyādimāha. Vitakko ca vicāro ca pīti ca sukhañca ekaggatā cāti imehi sahitaṁ vitakkavicārapītisukhekaggatāsahitaṁ. Tattha ārammaṇaṁ vitakketi sampayuttadhamme abhiniropetīti vitakko, so sahajātānaṁ ārammaṇābhiniropanalakkhaṇo, yathā hi koci gāmavāsī puriso rājavallabhaṁ sambandhinaṁ mittaṁ vā nissāya rājagehaṁ anupavisati, evaṁ vitakkaṁ nissāya cittaṁ ārammaṇaṁ ārohati. Yadi evaṁ kathaṁ avitakkaṁ cittaṁ ārammaṇaṁ ārohatīti? Tampi vitakkabaleneva abhinirohati. Yathā hi so puriso paricayena tena vināpi nirāsaṅko rājagehaṁ pavisati, evaṁ paricayena vitakkena vināpi avitakkaṁ cittaṁ ārammaṇaṁ abhinirohati. Paricayoti cettha savitakkacittassa santāne abhiṇhappavattivasena nibbattā cittabhāvanā. Api cettha pañcaviññāṇaṁ avitakkampi vatthārammaṇasaṅghaṭṭanabalena, dutiyajjhānādīni ca heṭṭhimabhāvanābalena abhirohanti.",
  "tika-abh07t9:65": "Ārammaṇe tena cittaṁ vicaratīti vicāro. So āraṇanumajjanalakkhaṇo. Tathā hesa ‘‘anusandhānatā’’ti (dha. sa. 8) niddiṭṭho. Ettha ca vicārato oḷārikaṭṭhena, tasseva pubbaṅgamaṭṭhena ca paṭhamaghaṇṭābhighāto viya cetaso paṭhamābhinipāto vitakko, anuravo viya anusañcaraṇaṁ vicāro. Vipphāravācettha vitakko cittassa paripphandanabhūto, ākāse uppatitukāmassa sakuṇassa pakkhavikkhepo viya, padumābhimukhapāto viya ca gandhānubandhacetasā bhamarassa, santavutti vicāro cittassa nātiparipphandanabhūto, ākāse uppatitassa sakuṇassa pakkhappasāraṇaṁ viya, padumassa uparibhāge paribbhamanaṁ viya ca padumābhimukhapatitassa bhamarassa.",
  "tika-abh07t9:66": "Pinayati kāyacittaṁ tappeti, vaḍḍhetīti vā pīti, sā sampiyāyanalakkhaṇā, ārammaṇaṁ kallato gahaṇalakkhaṇāti vuttaṁ hoti, sampayuttadhamme sukhayatīti sukhaṁ, taṁ iṭṭhānubhavanalakkhaṇaṁ subhojanarasassādako rājā viya. Tattha ārammaṇappaṭilābhe pītiyā viseso pākaṭo kantārakhinnassa vanantodakadassane viya, yathāladdhassa anubhavane sukhassa viseso pākaṭo yathādiṭṭhaudakassa pānādīsu viyāti. Nānārammaṇavikkhepābhāvena ekaṁ ārammaṇaṁ aggaṁ imassāti ekaggaṁ, cittaṁ, tassa bhāvo ekaggatā, samādhi. So avikkhepalakkhaṇo. Tassa hi vasena sasampayuttaṁ cittaṁ avikkhittaṁ hoti.",
  "tika-abh07t9:67": "Paṭhamañca desanākkamato ceva uppattikkamato ca ādibhūtattā taṁ jhānañca ārammaṇūpanijjhānato, paccanīkajhāpanato cāti paṭhamajjhānaṁ, vitakkādipañcakaṁ. Jhānaṅgasamudāye yeva hi jhānavohāro nemiādiaṅgasamudāye rathavohāro viya, tathā hi vuttaṁ vibhaṅge ‘‘jhānanti vitakko vicāro pīti sukhaṁ cittassekaggatā’’ti (vibha. 569). Paṭhamajjhānena sampayuttaṁ kusalacittaṁ paṭhamajjhānakusalacittaṁ.",
  "tika-abh07t9:68": "Kasmā pana aññesu phassādīsu sampayuttadhammesu vijjamānesu imeyeva pañca jhānaṅgavasena vuttāti? Vuccate – upanijjhānakiccavantatāya, kāmacchandādīnaṁ ujupaṭipakkhabhāvato ca. Vitakko hi ārammaṇe cittaṁ abhiniropeti. Vicāro anuppabandheti, pīti cassa pīnanaṁ, sukhañca upabrūhanaṁ karoti, atha naṁ sasampayuttadhammaṁ etehi abhiniropanānuppabandhanapīnanaupabrūhanehi anuggahitā ekaggatā samādhānakiccena attānaṁ anuvattāpentī ekattārammaṇe samaṁ, sammā ca ādhiyati. Indriyasamatāvasena samaṁ paṭipakkhadhammānaṁ dūrībhāvena līnuddhaccābhāvena sammā ca ṭhapetīti evamete sameva upanijjhānakiccaṁ āveṇikaṁ. Kāmacchandādipaṭipakkhabhāve pana samādhi kāmacchandassa paṭipakkho rāgappaṇidhiyā ujupaccanīkabhāvato. Kāmacchandavasena hi nānārammaṇehi palobhitassa paribbhamantassa cittassa samādhānaṁ ekaggatāya hoti. Pīti byāpādassa pāmojjasabhāvattā. Vitakko thinamiddhassa yoniso saṅkappanavasena savipphārappavattito sukhaṁ avūpasamānutāpasabhāvassa uddhaccakukkuccassa vūpasantasītalasabhāvattā. Vicāro vicikicchāya ārammaṇe anumajjanavasena paññāpatirūpasabhāvattā. Evaṁ upanijjhānakiccavantatāya, kāmacchandādīnaṁ ujupaṭipakkhabhāvato ca imeyeva pañca jhānaṅgabhāvena vavatthitāti. Yathāhu –",
  "tika-abh07t9:69": "‘‘Upanijjhānakiccattā, kāmādipaṭipakkhato;",
  "tika-abh07t9:70": "Santesupi ca aññesu, pañceva jhānasaññitā’’ti.",
  "tika-abh07t9:71": "Upekkhā panetta santavuttisabhāvattā sukheva antogadhāti daṭṭhabbaṁ. Tenāhu –",
  "tika-abh07t9:72": "‘‘Upekkhā santavuttittā, sukhamicceva bhāsitā’’ti. (vibha. aṭṭha. 232; visuddhi. 2.644);",
  "tika-abh07t9:73": "Pahānaṅgādivasena panassa viseso upari āvi bhavissati, tathā arūpāvacaralokuttaresupi labbhamānakaviseso. Athettha kāmāvacarakusalesu viya saṅkhārabhedo kasmā na gahito. Idampi hi kevalaṁ samathānuyogavasena paṭiladdhaṁ sasaṅkhārikaṁ, maggādhigamavasena paṭiladdhaṁ asaṅkhārikanti sakkā vattunti? Nayidamevaṁ maggādhigamavasenasattito paṭiladdhassāpi aparabhāge parikammavaseneva uppajjanato, tasmā sabbassapi jhānassa parikammasaṅkhātapubbābhisaṅkhārena vinā kevalaṁ adhikāravasena anuppajjanato ‘‘asaṅkhārika’’ntipi, adhikārena ca vinā kevalaṁ parikammābhisaṅkhāreneva anuppajjanato ‘‘sasaṅkhārika’’ntipi na sakkā vattunti. Atha vā pubbābhisaṅkhāravaseneva uppajjamānassa na kadāci asaṅkhārikabhāvo sambhavatīti ‘‘asaṅkhārika’’nti ca byabhicārābhāvato ‘‘sasaṅkhārika’’nti ca na vuttanti.",
  "tika-abh07t9:74": "Pi-saddena cettha catukkapañcakanayavasena suddhikanavako, tañca dukkhappaṭipadādandhābhiññādukkhappaṭipadākhippābhiññāsukhappaṭipadādandhābhiññāsukhappaṭipadākhippābhiññāvasena paṭipadācatukkena yojetvā desitattā cattāro navakā, parittaṁ parittārammaṇaṁ, parittaṁ appamāṇārammaṇaṁ, appamāṇaṁ parittārammaṇaṁ, appamāṇaṁ appamāṇārammaṇanti ārammaṇacatukkena yojitattā cattāro navakā, ‘‘dukkhappaṭipadaṁ dandhābhiññaṁ parittaṁ parittārammaṇaṁ, dukkhappaṭipadaṁ dandhābhiññaṁ parittaṁ appamāṇārammaṇa’’ntyādinā ārammaṇappaṭipadāmissakanayavasena soḷasa navakāti pañcavīsati navakāti evamādibhedaṁ saṅgaṇhāti.",
  "tika-abh07t9:75": "22. Jhānavisesena nibbattitavipāko ekantato taṁtaṁjhānasadisovāti vipākaṁ jhānasadisameva vibhattaṁ. Imameva hi atthaṁ dīpetuṁ bhagavatā vipākaniddesepi kusalaṁ uddisitvāva tadanantaraṁ mahaggatalokuttaravipākā vibhattā.",
  "tika-abh07t9:76": "25. Rūpāvacaramānasaṁ jhānabhedena pañcahi catūhi tīhi dvīhi puna dvīhi jhānaṅgehi sampayogabhedena pañcadhā pañcaṅgikaṁ caturaṅgikaṁ tivaṅgikaṁ duvaṅgikaṁ puna duvaṅgikanti pañcavidhaṁ hoti avisesena, puna taṁ puññapākakiriyānaṁ paccekaṁ pañcannaṁ pañcannaṁ bhedā pañcadasadhā bhavetyattho.",
  "tika-abh07t9:77": "Rūpāvacaracittavaṇṇanā niṭṭhitā.",
  "tika-abh07t9:78": "Arūpāvacaracittavaṇṇanā",
  "tika-abh07t9:79": "26. Idāni arūpāvacaraṁ ārammaṇabhedena catudhā vibhajitvā dassento āha ‘‘ākāsānañcāyatanā’’tiādi. Tattha uppādādiantarahitatāya nāssa antoti anantaṁ, ākāsañca taṁ anantañcāti ākāsānantaṁ, kasiṇugghāṭimākāso. ‘‘Anantākāsa’’nti ca vattabbe ‘‘agyāhito’’tyādīsu viya visesanassa paranipātavasena ‘‘ākāsānanta’’nti vuttaṁ. Ākāsānantameva ākāsānañcaṁ sakatthe bhāvapaccayavasena. Ākāsānañcameva āyatanaṁ sasampayuttadhammassa jhānassa adhiṭṭhānaṭṭhena devānaṁ devāyatanaṁ viyāti ākāsānañcāyatanaṁ. Tasmiṁ appanāppattaṁ paṭhamāruppajjhānampi idha ‘‘ākāsānañcāyatana’’nti vuttaṁ yathā pathavīkasiṇārammaṇaṁ jhānaṁ ‘‘pathavīkasiṇa’’nti. Atha vā ākāsānañcaṁ āyatanaṁ assāti ākāsānañcāyatanaṁ, jhānaṁ, tena sampayuttaṁ kusalacittaṁ ākāsānañcāyatanakusalacittaṁ.",
  "tika-abh07t9:80": "Viññāṇameva anantaṁ viññāṇānantaṁ, paṭhamāruppaviññāṇaṁ. Tañhi uppādādiantavantampi anantākāse pavattanato attānaṁ ārabbha pavattāya bhāvanāya uppādādiantaṁ aggahetvā anantato pharaṇavasena pavattanato ca ‘‘ananta’’nti vuccati. Viññāṇānantameva viññāṇañcaṁ ākārassa rassattaṁ, na-kārassa lopañca katvā. Dutiyāruppaviññāṇena vā añcitabbaṁ pāpuṇitabbanti viññāṇañcaṁ, tadeva āyatanaṁ dutiyāruppassa adhiṭṭhānattāti viññāṇañcāyatanaṁ. Sesaṁ purimasamaṁ.",
  "tika-abh07t9:81": "Nāssa paṭhamāruppassa kiñcanaṁ appamattakaṁ antamaso bhaṅgamattampi avasiṭṭhaṁ atthīti akiñcanaṁ, tassa bhāvo ākiñcaññaṁ, paṭhamāruppaviññāṇābhāvo. Tadeva āyatanantyādi purimasadisaṁ.",
  "tika-abh07t9:82": "Oḷārikāya saññāya abhāvato, sukhumāya ca saññāya atthitāya nevassa sasampayuttadhammassa saññā atthi, nāpi asaññaṁ avijjamānasaññanti nevasaññānāsaññaṁ, catutthāruppajjhānaṁ. Dīghaṁ katvā pana ‘‘nevasaññānāsañña’’nti vuttaṁ. Nevasaññānāsaññameva āyatanaṁ manāyatanadhammāyatanapariyāpannattāti nevasaññānāsaññāyatanaṁ. Atha vā saññāva vipassanāya gocarabhāvaṁ gantvā nibbedajananasaṅkhātassa paṭusaññākiccassa abhāvato nevasaññā ca uṇhodake tejodhātu viya saṅkhārāvasesasukhumabhāvena vijjamānattā na asaññāti nevasaññānāsaññā, sā eva āyatanaṁ imassa sasampayuttadhammassa jhānassa nissayādibhāvatoti nevasaññānāsaññāyatanaṁ. Saññāvasena cettha jhānūpalakkhaṇaṁ nidassanamattaṁ. Vedanādayopi hi tasmiṁ jhāne nevavedanānāvedanādikāyevāti. Nevasaññānāsaññāyatanena sampayuttaṁ kusalacittaṁ nevasaññānāsaññāyatanakusalacittaṁ. Pi-saddena cettha ārammaṇappaṭipadāmissakanayavasena soḷasakkhattukadesanaṁ (dha. sa. 265-268), aññampi ca pāḷiyaṁ āgatanayabhedaṁ saṅgaṇhāti.",
  "tika-abh07t9:83": "30. Ārammaṇānaṁ atikkamitabbānaṁ, kasiṇākāsaviññāṇatadabhāvasaṅkhātānaṁ ālambitabbānañca ākāsādicatunnaṁ gocarānaṁ pabhedena āruppamānasaṁ catubbidhaṁ hoti. Tañhi yathākkamaṁ pañcamajjhānārammaṇaṁ kasiṇanimittaṁ atikkamma tadugghāṭena laddhaṁ ākāsamālambitvā tampi atikkamma tattha pavattaṁ viññāṇamālambitvā tampi atikkamma tadabhāvabhūtaṁ akiñcanabhāvamālambitvā tampi atikkamma tattha pavattaṁ tatiyāruppaviññāṇamālambitvā pavattati, na pana rūpāvacarakusalaṁ viya purimapurimaaṅgātikkamavasena purimapurimassāpi ārammaṇaṁ gahetvā. Tenāhu ācariyā –",
  "tika-abh07t9:84": "‘‘Ārammaṇātikkamato, catassopi bhavantimā;",
  "tika-abh07t9:85": "Aṅgātikkamametāsaṁ, na icchanti vibhāvino’’ti; (Dha. sa. aṭṭha. 268);",
  "tika-abh07t9:86": "Arūpāvacaracittavaṇṇanā niṭṭhitā.",
  "tika-abh07t9:87": "Sobhanacittavaṇṇanā niṭṭhitā.",
  "tika-abh07t9:88": "Lokuttaracittavaṇṇanā",
  "tika-abh07t9:89": "31. Idāni lokuttarakusalaṁ catumaggayogato, phalañca tadanurūpappavattiyā catudhā vibhajitvā dassetuṁ ‘‘sotāpattimaggacitta’’ntyādi vuttaṁ. Nibbānaṁ patisavanato upagamanato, nibbānamahāsamuddaninnatāya sotasadisattā vā ‘‘soto’’ti vuccati ariyo aṭṭhaṅgiko maggo, tassa āpatti ādito pajjanaṁ pāpuṇanaṁ paṭhamasamannāgamo sotāpatti ā-upasaggassa ādikammani pavattanato. Nibbānaṁ maggeti, nibbānatthikehi vā maggīyati, kilese mārento gacchatīti vā maggo, tena sampayuttaṁ cittaṁ maggacittaṁ, sotāpattiyā laddhaṁ maggacittaṁ sotāpattimaggacittaṁ. Atha vā ariyamaggasotassa ādito pajjanaṁ etassāti sotāpatti, puggalo, tassa maggo sotāpattimaggo, tena sampayuttaṁ cittaṁ sotāpattimaggacittaṁ.",
  "tika-abh07t9:90": "Sakiṁ ekavāraṁ paṭisandhivasena imaṁ manussalokaṁ āgacchatīti sakadāgāmī, idha patvā idha parinibbāyī, tattha patvā tattha parinibbāyī, idha patvā tattha parinibbāyī, tattha patvā idha parinibbāyī, idha patvā tattha nibbattitvā idha parinibbāyīti pañcasu sakadāgāmīsu pañcamako idhādhippeto. So hi ito gantvā puna sakiṁ idha āgacchatīti. Tassa maggo sakadāgāmimaggo. Kiñcāpi maggasamaṅgino tathāgamanāsambhavato phalaṭṭhoyeva sakadāgāmī nāma, tassa pana kāraṇabhūto purimuppanno maggo maggantarāvacchedanatthaṁ phalaṭṭhena visesetvā vuccati ‘‘sakadāgāmimaggo’’ti. Evaṁ anāgāmimaggoti. Sakadāgāmimaggena sampayuttaṁ cittaṁ sakadāgāmimaggacittaṁ.",
  "tika-abh07t9:91": "Paṭisandhivasena imaṁ kāmadhātuṁ na āgacchatīti anāgāmī, tassa maggo anāgāmimaggo, tena sampayuttaṁ cittaṁ anāgāmimaggacittaṁ. Aggadakkhiṇeyyabhāvena pūjāvisesaṁ arahatīti arahā, atha vā kilesasaṅkhātā arayo, saṁsāracakkassa vā arā kilesā hatā anenāti arahā, pāpakaraṇe rahābhāvato vā arahā, aṭṭhamako ariyapuggalo, tassa bhāvo arahattaṁ, catutthaphalassetaṁ adhivacanaṁ, tassa āgamanabhūto maggo arahattamaggo, tena sampayuttaṁ cittaṁ arahattamaggacittaṁ.",
  "tika-abh07t9:92": "Pi-saddena ekekassa maggassa nayasahassavasena catunnaṁ catusahassabhedaṁ saccavibhaṅge (vibha. 206; vibha. aṭṭha. 206-214) āgataṁ saṭṭhisahassabhedaṁ nayaṁ heṭṭhā vuttanayena anekavidhattampi saṅgaṇhāti. Tatthāyaṁ nayasahassamattaparidīpanā, kathaṁ? Sotāpattimaggo tāva jhānanāmena paṭipadābhedaṁ anāmasitvā kevalaṁ suññato appaṇihitoti dvidhā vibhatto, puna paṭipadācatukkena yojetvā paccekaṁ catudhā vibhattoti evaṁ jhānanāmena dasadhā vibhatto. Tathā maggasatipaṭṭhānasammappadhānaiddhipādaindriyabalabojjhaṅgasaccasamathadhammakhandhaāyatanadhātuāhāraphassavedanāsaññācetanācittanāmehipi paccekaṁ dasadasākārehi vibhatto tathā tathā bujjhanakānaṁ puggalānaṁ vasena. Tasmā jhānavasena dasamaggādīnaṁ ekūnavīsatiyā vasena dasa dasāti vīsatiyā ṭhānesu dve nayasatāni honti. Puna tāni catūhi adhipatīhi yojetvā paccekaṁ catudhā vibhattānīti evaṁ adhipatīhi amissetvā dve satāni, missetvā aṭṭha satānīti sotāpattimagge nayasahassaṁ hoti, tathā sakadāgāmimaggādīsupi.",
  "tika-abh07t9:93": "32. Sotāpattiyā laddhaṁ, sotāpattissa vā phalacittaṁ vipākabhūtaṁ cittaṁ sotāpattiphalacittaṁ. Arahattañca taṁ phalacittañcāti arahattaphalacittaṁ.",
  "tika-abh07t9:94": "34.Catumaggappabhedenāti indriyānaṁ apāṭavapāṭavataratamabhedena bhinnasāmatthiyatāya sakkāyadiṭṭhivicikicchāsīlabbataparāmāsānaṁ niravasesappahānaṁ kāmarāgabyāpādānaṁ tanubhāvāpādanaṁ tesameva niravasesappahānaṁ rūpārūparāgamānuddhaccāvijjānaṁ anavasesappahānanti evaṁ saṁyojanappahānavasena catubbidhānaṁ sotāpattimaggādīnaṁ aṭṭhaṅgikamaggānaṁ sampayogabhedena catumaggasaṅkhātaṁ lokuttarakusalaṁ catudhā hoti, vipākaṁ pana tasseva kusalassa phalattā tadanurūpato tathā catudhāti evaṁ anuttaraṁ attano uttaritarābhāvena anuttarasaṅkhātaṁ lokuttaraṁ cittaṁ aṭṭhadhā matanti yojanā.",
  "tika-abh07t9:95": "Kiriyānuttarassa pana asambhavato dvādasavidhatā na vuttā. Kasmā pana tassa asambhavoti? Maggassa ekacittakkhaṇikattā. Yadi hi maggacittaṁ punappunaṁ uppajjeyya, taduppattiyā kiriyabhāvo sakkā vattuṁ. Taṁ pana kilesasamucchedakavaseneva upalabhitabbato ekavārappavatteneva ca tena asanisampātena viya taruādīnaṁ samūlaviddhaṁsanassa taṁtaṁkilesānaṁ accantaṁ appavattiyā sādhitattā puna uppajjamānepi kātabbābhāvato diṭṭhadhammasukhavihāratthañca phalasamāpattiyā eva nibbānārammaṇavasena pavattanato na kadāci sekkhānaṁ asekkhānaṁ vā uppajjati. Tasmā natthi sabbathāpi lokuttarakiriyacittanti.",
  "tika-abh07t9:96": "Lokuttaracittavaṇṇanā niṭṭhitā.",
  "tika-abh07t9:97": "Cittagaṇanasaṅgahavaṇṇanā",
  "tika-abh07t9:98": "35.‘‘Dvādasākusalāneva’’ntyādi yathāvuttānaṁ catubhūmikacittānaṁ gaṇanasaṅgaho.",
  "tika-abh07t9:99": "36. Evaṁ jātivasena saṅgahaṁ dassetvā puna bhūmivasena dassetuṁ ‘‘catupaññāsadhā kāme’’tyādi vuttaṁ. Kāme bhave cittāni catupaññāsadhā īraye, rūpe bhave pannarasa īraye, āruppe bhave dvādasa īraye, anuttare pana navavidhe dhammasamudāye cittāni aṭṭhadhā īraye, katheyyātyattho. Ettha ca kāmataṇhādivisayabhāvena kāmabhavādipariyāpannāni cittāni sakasakabhūmito aññattha pavattamānānipi kāmabhavādīsu cittānīti vuttāni, yathā manussitthiyā kucchismiṁ nibbattopi tiracchānagato tiracchānayonipariyāpannattā tiracchānesveva saṅgayhati. Katthaci apariyāpannāni navavidhalokuttaradhammasamūhekadesabhūtāni ‘‘rukkhe sākhā’’tyādīsu viya anuttare cittānīti vuttāni. Atha vā ‘‘kāme, rūpe’’ti ca uttarapadalopaniddeso. Arūpe bhavāni āruppāni. Natthi etesaṁ uttaraṁ cittanti anuttarānīti upayogabahuvacanavasena kāme kāmāvacarāni cittāni catupaññāsadhā īraye, rūpe rūpāvacarāni cittāni pannarasa īraye, āruppe āruppāni cittāni dvādasa īraye. Anuttare lokuttarāni cittāni aṭṭhadhā īrayeti evamettha sambandho daṭṭhabbo.",
  "tika-abh07t9:100": "37.Itthaṁ yathāvuttena jātibhedabhinnacatubhūmikacittabhedavasena ekūnanavutippabhedaṁ katvā mānasaṁ cittaṁ vicakkhaṇā visesena atthacakkhaṇasabhāvā paṇḍitā vibhajanti. Atha vā ekavīsasataṁ ekuttaravīsādhikaṁ sataṁ vibhajanti.",
  "tika-abh07t9:101": "Cittagaṇanasaṅgahavaṇṇanā niṭṭhitā.",
  "tika-abh07t9:102": "Vitthāragaṇanavaṇṇanā",
  "tika-abh07t9:103": "38. Jhānaṅgavasena paṭhamajjhānasadisattā paṭhamajjhānañca taṁ sotāpattimaggacittañceti paṭhamajjhānasotāpattimaggacittaṁ. Pādakajjhānasammasitajjhānapuggalajjhāsayesupi, hi aññataravasena taṁtaṁjhānasadisattā vitakkādiaṅgapātubhāvena cattāropi maggā paṭhamajjhānādivohāraṁ labhantā paccekaṁ pañcadhā vibhajanti. Tenāha ‘‘jhānaṅgayogabhedenā’’tyādi, tattha paṭhamajjhānādīsu yaṁ yaṁ jhānaṁ samāpajjitvā tato tato vuṭṭhāya saṅkhāre sammasantassa vuṭṭhānagāminivipassanā pavattā, taṁ pādakajjhānaṁ vuṭṭhānagāminivipassanāya padaṭṭhānabhāvato. Yaṁ yaṁ jhānaṁ sammasantassa sā pavattā, taṁ sammasitajjhānaṁ. ‘‘Aho vata me paṭhamajjhānasadiso maggo pañcaṅgiko, dutiyajjhānādīsu vā aññatarasadiso caturaṅgādibhedo maggo bhaveyyā’’ti evaṁ yogāvacarassa uppannajjhāsayo puggalajjhāsayo nāma.",
  "tika-abh07t9:104": "Tattha yena paṭhamajjhānādīsu aññataraṁ jhānaṁ samāpajjitvā tato vuṭṭhāya pakiṇṇakasaṅkhāre sammasitvā maggo uppādito hoti, tassa so maggo paṭhamajjhānādīsu taṁtaṁpādakajjhānasadiso hoti. Sace pana vipassanāpādakaṁ kiñci jhānaṁ natthi, kevalaṁ paṭhamajjhānādīsu aññataraṁ jhānaṁ sammasitvā maggo uppādito hoti, tassa so sammasitajjhānasadiso hoti. Yadā pana yaṁ kiñci jhānaṁ samāpajjitvā tato vuṭṭhāya aññataraṁ sammasitvā maggo uppādito hoti, tadā puggalajjhāsayavasena dvīsu aññatarasadiso hoti. Sace pana puggalassa tathāvidho ajjhāsayo natthi, heṭṭhimaheṭṭhimajjhānato vuṭṭhāya uparūparijhānadhamme sammasitvā uppāditamaggo pādakajjhānaṁ anapekkhitvā sammasitajjhānasadiso hoti. Uparūparijhānato pana vuṭṭhāya heṭṭhimaheṭṭhimajjhānadhamme sammasitvā uppāditamaggo sammasitajjhānaṁ anapekkhitvā pādakajjhānasadiso hoti. Heṭṭhimaheṭṭhimajjhānato hi uparūparijhānaṁ balavataranti. Vedanāniyamo pana sabbatthāpi vuṭṭhānagāminivipassanāniyamena hoti. Tathā sukkhavipassakassa sakalajjhānaṅganiyamo. Tassa hi pādakajjhānādīnaṁ abhāvena tesaṁ vasena niyamābhāvato vipassanāniyamena pañcaṅgikova maggo hotīti. Apica samāpattilābhinopi jhānaṁ pādakaṁ akatvā pakiṇṇakasaṅkhāre sammasitvā uppāditamaggopi vipassanāniyameneva pañcaṅgikova hotīti ayamettha aṭṭhakathādito uddhaṭo vinicchayasāro. Theravādadassanādivasappavatto pana papañco aṭṭhakathādīsu vuttanayena veditabbo. Yathā cettha, evaṁ sabbatthāpi vitthāranayo tattha tattha vuttanayena gahetabbo. Ganthabhīrukajanānuggahatthaṁ panettha saṅkhepakathā adhippetā.",
  "tika-abh07t9:105": "42. Yathā rūpāvacaraṁ cittaṁ paṭhamādipañcavidhajhānabhedena gayhati ‘‘paṭhamajjhāna’’ntyādinā vuccati , tathā anuttarampi cittaṁ ‘‘paṭhamajjhānasotāpattimaggacitta’’ntyādinā gayhati. Āruppañcāpi upekkhekaggatāyogena aṅgasamatāya pañcamajjhāne gayhati, pañcamajjhānavohāraṁ labhatītyattho. Atha vā rūpāvacaraṁ cittaṁ anuttarañca paṭhamādijhānabhede ‘‘paṭhamajjhānakusalacittaṁ, paṭhamajjhānasotāpattimaggacittantyādinā yathā gayhati, tathā āruppañcāpi pañcame jhāne gayhatīti yojanā. Ācariyassāpi hi ayameva yojanā adhippetāti dissati nāmarūpaparicchede ujukameva tathā vuttattā. Vuttañhi tattha –",
  "tika-abh07t9:106": "‘‘Rūpāvacaracittāni, gayhantānuttarāni ca;",
  "tika-abh07t9:107": "Paṭhamādijhānabhede, āruppañcāpi pañcame’’ti. (nāma. pari. 24);",
  "tika-abh07t9:108": "Tasmāti yasmā rūpāvacaraṁ viya anuttarampi paṭhamādijhānabhede gayhati, āruppañcāpi pañcame gayhati, yasmā vā jhānaṅgayogabhedena ekekaṁ pañcadhā katvā anuttaraṁ cittaṁ cattālīsavidhanti vuccati, rūpāvacaralokuttarāni viya ca paṭhamādijhānabhede, tathā āruppañcāpi pañcame gayhati, tasmā paṭhamādikamekekaṁ jhānaṁ lokiyaṁ tividhaṁ, lokuttaraṁ aṭṭhavidhanti ekādasavidhaṁ. Ante tu jhānaṁ tevīsatividhaṁ tividharūpāvacaradvādasavidhaarūpāvacaraaṭṭhalokuttaravasenātyattho.",
  "tika-abh07t9:109": "43. Pādakajjhānādivasena gaṇanavuḍḍhi kusalavipākesveva sambhavatīti tesameva gaṇanaṁ ekavīsasatagaṇanāya aṅgabhāvena dassento āha ‘‘sattatiṁsā’’tyādi.",
  "tika-abh07t9:110": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t9:111": "Cittaparicchedavaṇṇanā niṭṭhitā."
}