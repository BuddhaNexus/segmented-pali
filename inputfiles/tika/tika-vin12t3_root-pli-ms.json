{
  "tika-vin12t3:0": "Cūḷavaggayojanā",
  "tika-vin12t3:1": "Mahāvaggakhandhakassevaṁ , katvāna yojanānayaṁ;",
  "tika-vin12t3:2": "Adhunā cūḷavaggassa, karissaṁ yojanānayaṁ.",
  "tika-vin12t3:3": "1. Kammakkhandhakaṁ",
  "tika-vin12t3:4": "1. Tajjanīyakammakathā",
  "tika-vin12t3:5": "1. Cūḷavaggassa paṭhame kammakkhandhake evamattho veditabboti yojanā. ‘‘Cūḷavaggassā’’ti padaṁ ‘‘kammakkhandhake’’ti pade avayavisambandho. Tāvāti pārivāsikakkhandhakādito , pārivāsikkhandhakādīnaṁ vā paṭhamaṁ. Cevasaddo ca casaddo ca ‘‘paṇḍukalohitakā’’ti padassa asamāhāradvandavākyaṁ dīpenti. Nissayānaṁ nāmaṁ nissitesu upacāravasena tesaṁ saddhivihārikaantevāsikāpi paṇḍukalohitakanāmāyeva hontīti dassento āha ‘‘tesaṁ nissitakāpī’’tiādi. Pisaddena upacāratthaṁ sampiṇḍeti. ‘‘Suṭṭhu balava’’nti iminā balavābalavanti dvinnaṁ saddānaṁ pariyāyabhāvena vuttattā atisayatthoti dasseti. ‘‘Balavabalava’’nti vattabbe vācāsiliṭṭhavasena dīghaṁ katvā evaṁ vuttaṁ. Paṭivadathāti paṭicchannaṭṭhāne kathetha. Iminā paṭimantethāti ettha mantadhātuyā guttabhāsanatthaṁ dasseti. Atthesu karaṇabhāsanakiccesu alaṁ samatthāti alamatthā, tesaṁ visesenāti alamatthatarāti dassento āha ‘‘samatthatarā’’ti.",
  "tika-vin12t3:6": "Adhammakammadvādasakakathā",
  "tika-vin12t3:7": "4. Asammukhā katantiādīsu evaṁ vinicchayo veditabboti yojanā. Sammukhehi virahitā asammukhāti dassento āha ‘‘saṅghadhammavinayapuggalasammukhānaṁ vinā kata’’nti. ‘‘Appaṭipucchitvā’’ti iminā appaṭipucchāti ettha tvāpaccayassākārabhāvaṁ dasseti. Tassevāti cuditakasseva. Adesanāgāminiyāti ettha akārassa aññatthaṁ dassento āha ‘‘pārājikā…pe… vā’’ti. Etthāti tajjanīyakamme. Nava padāti navasu padesu, niddhāraṇe cetaṁ paccattavacanaṁ. Purimakesu tīsu tikesu vuttesu navasu padesūti yojanā. ‘‘Ekeka’’nti padena sambandhitabbaṁ. Imehīti imehi dvīhi padehi. Dvādasa tikāti purimehi tīhi tikehi nava tike missetvā dvādasa. Sukkapakkhesupīti paṭisedhavirahavasena sukkesu pakkhesupi.",
  "tika-vin12t3:8": "6. ‘‘Pabbajitāna’’nti iminā gihīnaṁ ananulomikataṁ nivatteti. Sahasokitādīhīti ādisaddena sahanandiṁ saṅgaṇhāti. Imasmiṁ ṭhāne sabbaaṭṭhakathāpotthakesu ‘‘na upasampādetabbanti upajjhāyena hutvā na upasampādetabba’’nti pāṭhato paṭṭhāya yāva ‘‘na sampayojetabbanti aññamaññaṁ yojetvā kalaho na kāretabbo’’ti pāṭho atthi, tāva aṭṭhārasasammāvattanavattānaṁ saṁvaṇṇanāpāṭho likhito, so pāṭho imasmiṁ ṭhāne na likhitabbo. Kasmā? Pāḷikkamānuppattābhāvato, aṭṭhakathāyameva ‘‘aṭṭhārasa sammāvattanavattāni pārivāsikakkhandhake vaṇṇayissāmā’’ti vakkhamānattā, yathāvacanañca pārivāsikakkhandhake (cūḷava. aṭṭha. 76) saṁvaṇṇitatthā ca. Tasmā so pāṭho na porāṇapāṭho hoti, pacchā pakkhittapāṭhoti daṭṭhabbo.",
  "tika-vin12t3:9": "Tiṇṇaṁ bhikkhave bhikkhūnantiādi vuttanti sambandho. Ekekenāpīti tīsu aṅgesu ekekenāpi. Iminā avayavavākyanibbattivasena kammārahabhāvaṁ dasseti. Hīti saccaṁ. Niyassassa visesena abhiṇhāpattikattaṁ aṅgaṁ iti vuttanti yojanā. Ettha ākāravācako itisaddo luttaniddiṭṭhoti daṭṭhabbaṁ. Eseva nayo anantarepi. Tajjīyati anena vinayakammenāti tajjanīyaṁ, tameva kammaṁ tajjanīyakammaṁ. ‘‘Nissāya te vatthabba’’nti niyassīyati bālo bhajāpīyati anena vinayakammenāti niyassaṁ, divādigaṇikattā sakārassa dvebhāvo hoti ‘‘nassaṁ vassa’’ntiādīsu viya, niyassameva kammaṁ niyassakammaṁ. Gāmādito pabbājiyati anena vinayakammenāti pabbājanīyaṁ, tameva kammaṁ pabbājanīyakammaṁ. Tīsūti bhaṇḍanakārakaabhiṇhāpattikakuladūsakavasena tividhesu aṅgesu. Yena kenaci aṅgenāti sambandho. Yadi sabbāni kammāni kātuṁ vaṭṭatīti yojanā. Evaṁ sati campeyyakkhandhake (mahāva. 400 ādayo) vuttaṁ idaṁ vacanaṁ virujjhatīti sambandho. Vacanatthanānattatoti vacanassa ca atthassa ca nānābhāvato. Tamevatthaṁ vitthārento āha ‘‘tajjanīyakammārahassāti imassa hī’’tiādi. Tattha ‘‘tiṇṇaṁ bhikkhave’’tiādivacanassa aṅgasambhavo atthoti yojanā. Tasmāti yasmā na virujjhati, tasmā. Saṅghena kataṁ hotīti sambandho. Iminā lakkhaṇena tajjanīyādikammārahassa tassa bhikkhussāti yojanā. Evaṁ kammasanniṭṭhānatthaṁ dassetvā aṅgasambhavatthaṁ dassento āha ‘‘yassa panā’’tiādi. Tattha yassāti bhikkhussa, atthīti sambandho. Bhaṇḍanakārakādīsūtiādisaddena abhiṇhāpattikakuladūsakāni saṅgaṇhāti. Ākaṅkhamāno saṅgho kareyyāti sambandho. Kammārahanti kammassa, kamme vā arahaṁ. Etthāti kammakkhandhake. Pubbenāti pubbe vuttena campeyyakkhandhakena. Aparanti apare vuttaṁ kammakkhandhakaṁ. Sametīti samaṁ gacchati.",
  "tika-vin12t3:10": "Tatthāti kammesu, tajjanīyakammeti sambandho, aṅgesu vā, bhaṇḍanakārakavasenāti sambandho. Atha khoti tathā vuttāpīti attho. Karontena kammavācāvācakenāti sambandho. Hīti phalajotako. Bhūtena vatthunāti tacchena vatthunā. Aññassa kammassāti tajjanīyakammato aññassa kammassa. Kasmā bālassa abyattassa āpattibahulassa tajjanīyakammaṁ kātabbanti yojanā. Idampīti tajjanīyakammampi. Sabbatthāti sabbesu kammesu.",
  "tika-vin12t3:11": "Nappaṭippassambhetabbaaṭṭhārasakādikathā",
  "tika-vin12t3:12": "8.Pannalomāti patitamānalomā. Etanti vattaṁ. Netthāranti ettha aphuṭṭhakkharasaṁyoge parassa takārassa thakāro hoti, tasmā dutiyakkharena pāṭho yutto. Yenāti vattena. Nissāraṇāti nissāraṇato. Dasa vā divasāni, pañca vā divasāni pūretabbanti yojanā. Hīti saccaṁ. Ettakenāti etappamāṇena dasapañcadivasena.",
  "tika-vin12t3:13": "2. Niyassakammakathā",
  "tika-vin12t3:14": "11.Apissu bhikkhū pakatāti ettha nipātānamanekatthattā idha apissusaddo niccattho hoti. Pakatasaddo ‘‘kukkuccapakatā’’tiādīsu (pārā. aṭṭha. 1.tatiyasaṅgītikathā; pāci. aṭṭha. 438) abhibhavanattho, idha pana byāvaṭatthoti dassento āha ‘‘niccaṁ byāvaṭā hontī’’ti.",
  "tika-vin12t3:15": "3. Pabbājanīyakammakathā",
  "tika-vin12t3:16": "27.Etthāti assajipunabbasukavatthumhi. Kāyikoti ettha kāyena kīḷatīti kāyikoti vacanatthaṁ dassento āha ‘‘kāyakīḷā vuccatī’’ti. ‘‘Eseva nayo’’ti iminā vācāya kīḷatīti vācasiko, kāyiko ca vācasiko ca kāyikavācasikoti vacanatthaṁ atidisati. Ettha ca pacchimavacanattho samāhāradvando, samāhāradvandepi katthaci pulliṅgamicchanti saddavidū ‘‘dhammavinayo’’tiādīsu (vibha. aṭṭha. 509) viya. Kāyadvārapaññattasikkhāpadaṁ vītikkamatīti kāyikoti vacanatthaṁ dassento āha ‘‘kāyadvāre paññattasikkhāpadavītikkamo vuccatī’’ti. Kāyena paññattasikkhāpadaṁ vītikkametīti kāyikoti vacanatthopi yujjateva. ‘‘Upahananaṁ vuccatī’’ti iminā upahananaṁ upaghātaṁ, tameva upaghātikanti vacanatthaṁ dasseti. ‘‘Nāsana’’nti iminā hanadhātuyā hiṁsanatthaṁ dasseti. Paṭikkhittavejjakammādivasena telapacanaariṭṭhapacanādīni kāyiko micchājīvo nāmāti yojanā. Iminā micchājīvassa sarūpaṁ dasseti.",
  "tika-vin12t3:17": "4. Paṭisāraṇīyakammakathā",
  "tika-vin12t3:18": "33. Sudhammavatthusmiṁ evamattho veditabboti yojanā. Anapaloketvāti ettha apapubbo lokasaddo āpucchanatthoti āha ‘‘na āpucchitvā’’ti.",
  "tika-vin12t3:19": "34.Kinti kiṁ nāma khādanīyabhojanīyaṁ. Voti tumhehi. Gahapatīti ālapanapadaṁ. Therānaṁ atthāyāti sambandho. Paṭiyattanti paṭiyāditaṁ. ‘‘Etaṁ avocā’’ti iminā etadavocāti ettha niggahitādesasandhiṁ dasseti. Yadidanti saddo ‘‘tilasaṁguḷikā’’ti padena yojitattā itthiliṅgoti āha ‘‘yā aya’’nti. Tilasakkhalikāti tilena saṁsaṭṭhā sakkhalikā. ‘‘Sā natthī’’ti iminā uttaravākye yaṁsaddassa pubbavākye taṁsaddāpekkhataṁ dasseti. Eko purisoti sambandho. Pūviyoti pūvaṁ, pūvena vā kayavikkayo. Tenāti kāraṇena. Nanti gahapatiṁ. Theroti sudhammatthero. Yadeva kiñcīti ettha kiñci eva yaṁ vacananti dassento āha ‘‘kiñcideva tilasaṁguḷikāvacana’’nti. Idanti imaṁ atthaṁ. Soti kukkuṭapotako. Kākavassitanti kākassa vassitaṁ, neva akāsīti sambandho. Tayāpīti pisaddo kukkuṭapotakaṁ apekkhati. Neva bhikkhuvacanaṁ vuttaṁ, na gihivacanaṁ vuttaṁ, iti imamatthaṁ dassetīti yojanā.",
  "tika-vin12t3:20": "Adhammakammādidvādasakakathā",
  "tika-vin12t3:21": "39. Purimehi kammehīti sambandho. Tatthāti aṅgesu. Yathā parisakkiyamāne gihino lābhaṁ na labhantīti yojanā. Paripubbo sakkadhātu parakkamatthoti āha ‘‘parakkamanto’’ti. Tatthāti anatthādīsu . Atthabhaṅgoti gihīnaṁ atthassa bhaṅgo. Avasananti gihīnaṁ avasanaṁ. Gihīnanti ettha sāmyatthe sāmivacananti āha ‘‘gihīnaṁ santike’’ti. Yathā kariyamāne sacco hoti, evaṁ na karotīti yojanā. Ekaṅgenāpīti pisaddo sambhāvanattho, tato adhikehi aṅgehi kā nāma kathāti dasseti. Etthāti paṭisāraṇīyakamme. Paṭimukhaṁ attano dosaṁ sarāpetabbaṁ anena vinayakammenāti paṭisāraṇīyaṁ, tameva kammaṁ paṭisāraṇīyakammaṁ.",
  "tika-vin12t3:22": "5. Āpattiyā adassane ukkhepanīyakammakathā",
  "tika-vin12t3:23": "46.Saṁsathāti ettha saṁsadhātuyā kathanatthaṁ dassento āha ‘‘ārocethā’’ti. Tumhe saṁsatha, kathethāti attho.",
  "tika-vin12t3:24": "50.Bhaṇḍanakārako hotītiādi kāraṇūpacāravasena vuttoti āha ‘‘bhaṇḍanādipaccayā’’tiādi. Bhaṇḍanakārakādi kāraṇaṁ, tena āpannā āpatti phalaṁ, tassā adassane ukkhepanīyakammaṁ kātabbanti adhippāyo. Tassāti āpattiyā.",
  "tika-vin12t3:25": "51.Etthāti ukkhepanīyakamme. Tatthāti tecattālīsavattesu. Anuddhaṁsetabboti ettha dhaṁsadhātuyā gatyatthaṁ paṭikkhipanto āha ‘‘na codetabbo’’ti. ‘‘Rajonuddhaṁsatī’’tiādīsu (bu. vaṁ. 2.101) hi dhaṁsadhātu gatyatthe vattati. ‘‘Na bhikkhu bhikkhūhī’’ti ettha soyeva bhikkhu teheva bhikkhūhīti atthaṁ nivārento āha ‘‘añño bhikkhu aññehi bhikkhūhī’’ti. Na gihiddhajoti ettha gihīnaṁ dhajo gihiddhajoti vutte odātavatthādīnīti āha ‘‘odātavatthānī’’tiādi. Na titthiyādipadattayanti ‘‘na titthiyā sevitabbā, bhikkhū sevitabbā, bhikkhusikkhāya sikkhitabba’’nti padānaṁ tayaṁ. ‘‘Na apasādetabbo’’ti iminā na āsādetabboti ettha āpubbasadadhātuyā apapubbasadadhātuyā samānabhāvaṁ dasseti. ‘‘Anto vā bahi vāti’’ ettha kassa anto vā bahi vāti āha ‘‘vihārassā’’ti. Sesaṁ sabbaṁvattanti yojanā. Imināti āpattiyā adassane ukkhepanīyakammena.",
  "tika-vin12t3:26": "65.Tassāti āpattiyā. Idhāti pāpikāya diṭṭhiyā appaṭinissagge kate ukkhepanīyakamme. Āpattiadassanādīsu uddharitvā khipīyati apanīyati anena vinayakammenāti ukkhepanīyaṁ, tameva kammaṁ ukkhepanīyakammaṁ.",
  "tika-vin12t3:27": "Iti kammakkhandhakavaṇṇanāya yojanā samattā.",
  "tika-vin12t3:28": "2. Pārivāsikakkhandhakaṁ",
  "tika-vin12t3:29": "1. Pārivāsikavattakathā",
  "tika-vin12t3:30": "75. Pārivāsikakkhandhake pārivāsikāti padassa parivāsaṁ parivasantīti pārivāsikāti dassento āha ‘‘parivāsaṁ parivasantā’’ti. Tatthāti ‘‘parivāsaṁ parivasantā’’ti taddhitavākye. Tesūti catubbidhesu parivāsesu. Titthiyaparivāsoti titthiyānaṁ parivāso, titthiyānaṁ vā dātabbo parivāso, titthiyehi vā parivasitabbo parivāso titthiyaparivāso. Appaṭicchannaparivāsoti appaṭicchanno parivāso appaṭicchannaparivāso. Tatthāti appaṭicchannaparivāse. Yanti vacanaṁ. Ayaṁ panāti ayaṁ paṭicchannaparivāso pana. Idhāti pārivāsikakkhandhake. Sesāti appaṭicchannaparivāsato sesā. Tayoti appaṭicchannaparivāsādayo tayo, dātabbāti sambandho. Kassa dātabbāti āha ‘‘yenā’’tiādi. Āpannā cevāti āpajjitabbā ceva. Tesūti tividhesu parivāsesu. Ete panāti tayo pana. Idhāti pārivāsikakkhandhake. Tasmāti yasmā idha adhippetā, tasmā. Etesūti tividhesu parivāsesu.",
  "tika-vin12t3:31": "Pakatattānaṁ bhikkhūnanti ettha adhippetapakatatte dassento āha ‘‘ṭhapetvā’’tiādi. Mūlāyapaṭikassanārahādīnampīti ettha ādisaddena mānattārahamānattacārikaabbhānārahādayo saṅgaṇhāti. Pisaddena pakatipakatattaṁ apekkhati. Teti pakatattā. Yaṁ abhivādanādiṁ karontīti yojanā. Sādiyantīti ettha sādiyanaṁ nāma sampaṭicchananti āha ‘‘sampaṭicchantī’’ti. Tatthāti abhivādanādīsu, niddhāraṇe cetaṁ bhummavacanaṁ. Sāmīcikammanti etaṁ ābhisamācārikassa adhivacananti yojanā. Abhivādanādīnīti abhivādanapaccuṭṭhānaañjalikammāni. Bījanavātadānādinoti bījaniyā paharitena pavattassa vātassa dānādino. Āsanābhihāranti ettha abhiharaṇaṁ abhihāro, āsanassa abhihāro āsanābhihāroti vacanatthaṁ dassento āha ‘‘āsanassa abhiharaṇa’’nti. Paññāpanampi abhiharitvā paññāpitattā abhihāroyeva nāmāti āha ‘‘paññāpanameva vā’’ti. ‘‘Pādadhovanaudaka’’nti iminā pādassa dhovanaṁ udakaṁ pādodakanti vacanatthaṁ dasseti. ‘‘Pādaṭṭhapanaka’’nti iminā pādassa ṭhapanakaṁ pīṭhaṁ pādapīṭhanti vacanatthaṁ dasseti. ‘‘Pādaghaṁsanaṁ vā’’ti iminā pādassa ghaṁsanaṁ kathalikaṁ pādakathalikanti vacanatthaṁ dasseti. Saddhivihārikānampi abhivādanādinti sambandho. Pisaddena aññesaṁ sādiyantassa kā nāma kathāti dasseti. Teti saddhivihārikā. Saddhāpabbajitāti saddhāya pabbajitā. Kulaputtāti jātikulaputtā, ācārakulaputtā ca. Karonti, āpucchantiyevāti sambandho. Vāritampi asādiyanaṁ nāmāti āha ‘‘vāritakālato paṭṭhāya anāpattī’’ti. Mithu yathāvuḍḍhanti ettha mithusaddo aññamaññapariyāyo, yathāsaddo yaṁsaddapariyāyo, vicchattho cāti āha ‘‘aññamaññaṁ yo yo vuḍḍho’’ti. Aññamaññañhi mithati saṅgamaṁ karotīti mithūti vuccati. Tena tenāti bhikkhunā, ‘‘sāditu’’nti pade bhāvakattā. Sādituṁ anujānāmīti sambandho.",
  "tika-vin12t3:32": "‘‘Vuḍḍhapaṭipāṭiyā’’ti iminā vuḍḍhānaṁ paṭipāṭi yathāvuḍḍhanti catutthīabyayībhāvaṁ dasseti. Purimapade pana paṭhamāabyayībhāvo. Pāḷiyāti pantiyā. Tatthevāti saṅghanavakaṭṭhāne eva. Pavāraṇāyapīti pisaddena na kevalaṁ uposatheyeva, atha kho pavāraṇāyapīti dasseti. Saṅghena bhājiyamānanti sambandho.",
  "tika-vin12t3:33": "Oṇojananti avanudate oṇojanaṁ. Avapubbo nudadhātu nakārassa ṇakāraṁ, dakārassa ca jakāraṁ katvā oṇojananti vuccati. Nudadhātu apanayanattho, tena vuttaṁ ‘‘vissajjanaṁ vuccatī’’ti. Uddesabhattādīnītiādisaddena salākabhattādīni saṅgaṇhāti. Assāti pārivāsikassa. Tānīti dve tīṇi uddesabhattādīni. Heṭṭhāti attano heṭṭhā. Gāhethāti navakatare bhikkhū gāhāpetha. Bhattapaccāsāti bhattameva paccāsā bhattapaccāsā, paccāsābhattanti attho. ‘‘Vissajjetabbānī’’ti iminā avanuditabbanti oṇojananti atthaṁ dasseti. Evanti gahetvā vissajjamāneti yojanā. Tānīti uddesabhattādīni. Yadi pana na gaṇhātīti sace saṅghato vassaggena na gaṇhāti. Na vissajjetīti sace aññassa na vissajjeti. Odissāti uddisitvā. Tassāti pārivāsikassa. Hīti yasmā. Saṅghanavakaṭṭhāne nisinnassa tassāti yojanā. Bhattaggeti bhattassa gahaṇaṭṭhāne. Soti pārivāsiko, mā kilamitthāti sambandho. Idanti oṇojanaṁ. Assāti pārivāsikassa, anuññātanti sambandho.",
  "tika-vin12t3:34": "Āgatāgatehi bhikkhūhīti sambandho. Catussālabhattanti catumukhā sālā catussālā bhojanasālā, tattha paṭipāṭiyā dinnaṁ bhattaṁ catussālabhattaṁ. Etanti catussālabhattaṁ. Pāḷiyāti bhikkhūnaṁ pāḷiyā. Osakkitvāti heṭṭhā sakkitvā. Hatthapāseti bhattadāyakassa hatthapāse. Senoti kulalo. ‘‘Ārāmikasamaṇuddesehī’’ti padaṁ ‘‘āharāpetu’’nti pade kāritakammaṁ. Sayamevāti pārivāsikena anāṇatto hutvā sayameva. Mahāpeḷabhattepīti mahatiyaṁ peḷāyaṁ pakkhipitvā dinne bhattepi. Yattha panāti parivisaṭṭhāne pana.",
  "tika-vin12t3:35": "76. Tatrāyaṁ sammāvattanāti ettha tasaddassa aniyamaniddesabhāvaṁ dassento āha ‘‘idāni yā ayaṁ sammāvattanā vuttā’’ti. Sammā vattitabbaṁ etāyāti sammāvattanā. Tatthāti sammāvattanāyaṁ. Na upasampādetabbanti ettha ācariyena hutvā kammavācāsāvanampi upasampādanamevāti āha ‘‘ācariyena hutvāpi kammavācā na sāvetabbā’’ti. Aññasmiṁ asatīti attanā aññasmiṁ kammavācāvācake asati. Na nissayo dātabboti ettha āgantukānameva nissayo na dātabbo, na dinnanissayānampīti dassento āha ‘‘āgantukānaṁ nissayo na dātabbo’’tiādi, yehipi bhikkhūhi gahitoti sambandho.",
  "tika-vin12t3:36": "Aññosāmaṇeroti pakatattakāle upajjhaṁ datvā gahitasāmaṇerehi añño sāmaṇero. Ādhipaccaṭṭhānabhūtāti sabbasammutīnaṁ adhipatibhāvassa ṭhānabhūtā. Paṭibalassāti bhikkhuniyo ovadituṁ paṭibalassa. Iminā laddhasammutikena āṇatto aladdhasammutikopi garudhammehi vā aññehi vā bhikkhuniyo ovadituṁ labhatīti dasseti. Āgatā bhikkhuniyo vattabbāti sambandho. Voti tumhākaṁ. Soti bhikkhu. Voti tumhākaṁ, dassatīti sambandho.",
  "tika-vin12t3:37": "Sukkavissaṭṭhiyāti sukkavissaṭṭhiāpattikāraṇā. Kāyasaṁsaggādigarukāpatti nāpajjitabbāti yojanā. Āpattikkhandhavasena āpattivatthūnaṁ pāpiṭṭhabhāvañca pāpiṭṭhatarabhāvañca vitthārento āha ‘‘sattasu hī’’tiādi. Pāpiṭṭhatarāti dubbhāsitāpattito dukkaṭāpatti pāpiṭṭhatarā. Tāsanti sattannaṁ āpattīnaṁ. Purimanayenevāti purimānaṁ āpattīnaṁ nayeneva. Bhedoti vatthūnaṁ viseso. Evaṁ āpattikkhandhavasena āpattivatthūnaṁ pāpiṭṭhapāpiṭṭhatarabhāvaṁ dassetvā idāni sikkhāpadavasena tesaṁ taṁ dassento āha ‘‘paṇṇattivajjasikkhāpade panā’’tiādi. Ubhayampīti vatthuāpattisaṅkhātaṁ ubhayampi.",
  "tika-vin12t3:38": "Kammanti ettha kāraṇabhūtassa kammassa nāmaṁ kāriyabhūtāyaṁ kammavācāyaṁ upacāravasena kāriyabhūtā kammavācā kammanti vuccatīti āha ‘‘parivāsakammavācā vuccatī’’ti. Kammasmiṁ sati, kammena vā vacitabbāti kammavācāti vacanattho kātabbo. Kasikammanti kasisaṅkhātaṁ kammaṁ. Gorakkhakammanti gorakkhasaṅkhātaṁ kammaṁ. ‘‘Kammaṁ kata’’nti iminā kammaṁ karontīti kammikāti vacanatthaṁ dasseti. Teti kammikā bhikkhū, na garahitabbāti sambandho.",
  "tika-vin12t3:39": "Vacitabbaṁ anena dosenāti vacanīyaṁ, saṁvijjati vacanīyaṁ assāti savacanīyaṁ, taṁ na kātabbanti attho. Tamevatthaṁ vitthārento āha ‘‘palibodhatthāya hī’’tiādi. Yāva na taṁ adhikaraṇaṁ vūpasantaṁ hoti, tāva imamhā āvāsā ekapadampi mā pakkāmīti yojanā. Teti tuyhaṁ.",
  "tika-vin12t3:40": "Anuvādoti ettha anusāsanavasena aññe vadatīti anuvādoti vutte jeṭṭhakaṭṭhānanti āha ‘‘vihāre jeṭṭhakaṭṭhānaṁ na kātabba’’nti. Jeṭṭhakaṭṭhānaṁ sarūpena dassento āha ‘‘pātimokkhuddesakena vā’’tiādi. Meti mayhaṁ. Tanti tavaṁ. Na codetabboti ettha kena na codetabboti āha ‘‘vatthunā vā āpattiyā vā’’ti. Na sāretabboti na sarāpetabbo. Na bhikkhūhisampayojetabbanti ettha bhikkhūhi attanā kalahavasena na sampayojetabbanti dassento āha ‘‘aññamaññaṁ yojetvā kalaho na kāretabbo’’ti.",
  "tika-vin12t3:41": "Saṅghattherena hutvāti saṅghattherena hontenapīti attho. Purato agantabbe samāne kiṁ pacchato gantabbanti āha ‘‘dvādasahattha’’ntiādi. Āsanapariyantoti āsanameva pariyanto lāmakoti āsanapariyanto, tadatthaṁ dassento āha ‘‘saṅghanavakāsanaṁ vuccatī’’ti. Svāssāti so assa. Soti āsanapariyanto. Assāti pārivāsikassa. Tatthāti āsanapariyante. Ayanti pārivāsiko, na labhatīti sambandho. Gahitāvasesāti gahitāhi seyyāhi avasesā. Maṅgulagūthabharitāti maṅgulānaṁ gūthehi pūritā. Assāti pārivāsikassa. Rajehi hatā nāsitā bhūmi etthāti rajohatabhūmi. Jatukamūsikabharitāti jatūhi ca mūsikāhi ca pūritā. Paṇṇasālāti paṇṇehi chāditā sālā. Assāti pārivāsikassa. Sabbepi āvāsāti yojanā. Etehīti pakatattehi. Tesūti āvāsesu. Yanti āvāsaṁ. Paccayanti vassāvāsikalābhaṁ. Ekapasseti bhikkhūnaṁ pāḷiyaṁ aṭṭhatvā ekasmiṁ passe.",
  "tika-vin12t3:42": "Assāti pārivāsikassa, dentīti sambandho. So evāti āsanādipariyanto eva. Ñātipavāritaṭṭhāne nimantitenāti sambandho. Tatthāti taṁ kulaṁ. Saṁvidhāyāti saṁvidahitvā. Assāti kulassa, bhaveyya vā.",
  "tika-vin12t3:43": "Harāyamānenāti lajjamānena. Yenāpīti pārivāsikenapi. Samādinnanti āraññikadhutaṅgasamādinnaṁ. Tathāti yathā āraññikaṅgaṁ na samādātabbaṁ, tathā. Piṇḍapātikadhutaṅgampīti pisaddo āraññikaṅgaṁ apekkhati. Yo panāti pārivāsiko pana.",
  "tika-vin12t3:44": "Anārocentassa meti yojanā. Anārocente satīti vā yojanā. ‘‘Iminā kāraṇenā’’ti iminā tappaccayāti ettha paccayasaddo kāraṇattho, nissakkavacanañca kāraṇatthe hotīti dasseti. So ratticchedo eva paccayo tappaccayoti vacanattho kātabbo. ‘‘Sāmaṇerehī’’ti padaṁ ‘‘pacāpetvā’’ti pade kāritakammaṁ. Etthāpi pakatiyā nīharāpetvāpi vihāre pacāpetvāpi bhuñjantassa paṭisedho natthi. Kasmā? ‘‘Tappaccayā’’ti vuttattā. Gāmeti mahāgāme, sabbakālaṁ anekasatehi bhikkhūhi avivitte gāmeti attho. Gāmakāvāsanti gāmoyeva khuddakaṭṭhena gāmako, tasmiṁ kārito āvāso gāmakāvāso, taṁ.",
  "tika-vin12t3:45": "Gatena āgantukapārivāsikenāti sambandho. Tatthāti kismiñci vihāre, sabbe bhikkhūti sambandho. Tattha tatthāti tasmiṁ tasmiṁ ṭhitaṭṭhāne. Na ekacce passati, apassitattā nāroceti, ratticchedova hotīti adhippāyo.",
  "tika-vin12t3:46": "Ekassa vā bahūnaṁ vā āgantukānanti sambandho. Etthāti ‘‘āgantukassa ārocetabba’’nti pade. Vuttanayenevāti ‘‘āgantukena ārocetabba’’nti pade vuttanayeneva. Taṁ vuttanayamāvikaronto āha ‘‘sace’’tiādi. Tesampīti āgantukānampi. Tassāti pārivāsikassa. Ajānantassevāti anādare cetaṁ sāmivacanaṁ. Ayañca panāti pārivāsiko ca. Gatakāleti āgantukānaṁ gatakāle. Yepīti āgantukāpi. Okkamitvāti osaritvā, pavisitvāti attho. Ayañcāti pārivāsiko ca, jānātīti sambandho. Nesanti āgantukānaṁ. Yopīti āgantukopi. Assāti pārivāsikassa. Aññātattāti āgatabhāvassa ajānitattā. ‘‘Abbhāna’’nti padaṁ ‘‘karotī’’ti pade kammaṁ, ‘‘hotī’’ti pade kattā. Adhikā rattiyoti āpattipaṭicchannarattito adhikā rattiyo. Ayanti pārivāsikavattapaṭipadā. Apaṇṇakapaṭipadāti aviraddhapaṭipadā, ekaṁsapaṭipadāti attho.",
  "tika-vin12t3:47": "Gacchantampi bhikkhunti sambandho. Sāvetunti suṇāpetuṁ. Visayāvisayenāti ārocetuṁ desādesena. Karavīkatissatthero āhāti sambandho.",
  "tika-vin12t3:48": "‘‘Uposathadivase’’ti iminā uposatheti ettha uposathasaddassa pātimokkhuddesādayo atthe nivatteti. Pavāraṇāyapīti pavāraṇadivasepi. Gantunti bhikkhussa ṭhitaṭṭhānaṁ gantuṁ. Dūtenāpīti ettha anadhippetadūtaṁ paṭikkhipitvā adhippetadūtaṁ dassetuṁ vuttaṁ ‘‘anupasampannaṁ…pe… ārocāpetabba’’nti.",
  "tika-vin12t3:49": "Suññavihāroti bhikkhūhi vivittavihāro. Yatthāti yasmiṁ āvāse. Hīti saccaṁ, yasmā vā. Tatthāti suññavihāre. Dasavidhantarāye sati pana gantabbamevāti yojanā. Nānāsaṁvāsakehīti kammanānāsaṁvāsakaladdhinānāsaṁvāsakehi.",
  "tika-vin12t3:50": "81. Āvāsādīnaṁ sarūpaṁ dassento āha ‘‘āvāso nāmā’’tiādi. Tatiyapadenāti ‘‘āvāse vā anāvāse vā’’ti tatiyapadena. Etesūti āvāsādīsu. Chadanatoti chadanakoṭito. Antoāvāseti bhittiparicchinne antoāvāse. Avisesenāti ‘‘ukkhittako’’ti vā ‘‘pārivāsiko’’ti vā visesaṁ akatvā sāmaññena. Udakapātenāti chadanato udakaṁ patati etthāti udakapāto, tena. Pañcavaṇṇacchadanabaddhaṭṭhānesūti pañcapamāṇena chadanena baddhaṭṭhānesu etesu āvāsesūti sambandho. Pārivāsikassa ca ukkhittakassa ca pakatattena saddhiṁ vāritanti yojanā. Nānūpacārepīti pisaddena ekūpacāre pana kā nāma kathāti dasseti . Etthāti ekacchanne āvāsādike, sace nipajjatīti sambandho. Tasminti saṭṭhivassepi pārivāsike.",
  "tika-vin12t3:51": "Vuṭṭhātabbaṁ, nimantetabboti ettha kiṁ attano vuḍḍhataraṁ pakatattaṁ disvā vuṭṭhātabbaṁ, nimantetabboti āha ‘‘tadahupasampannampī’’tiādi. Obuddhanti palibuddhaṁ. Ekāsaneti ettha ekasaddo samānapariyāyoti āha ‘‘samānavassikāsane’’ti, samānavassikānaṁ āsaneti attho. Chamāyaṁ nisinneti ettha chamāsaddo bhūmipariyāyoti āha ‘‘bhūmiyaṁ nisinne’’ti. Itarenāti pārivāsikena. Sahāyena saddhiṁ caṅkamati viyāti yojanā. ‘‘Ekasmiṁ caṅkame’’ti iminā ekacaṅkamasaddassa tulyādhikaraṇasamāsavākyaṁ dasseti.",
  "tika-vin12t3:52": "Chamāyaṁ caṅkamantanti ettha bhummatthe upayogavacananti āha ‘‘chamāyaṁ caṅkamante’’ti. Ayaṁ panāti vakkhamāno pana. Etthāti ‘‘chamāyaṁ caṅkamante’’ti pāṭhe. Caṅkamanteti pakatatte caṅkamante. Na caṅkamitabbanti pārivāsikena na caṅkamitabbaṁ. Ko pana vādo iṭṭhakācayasampanne vedikāparikkhitte iti atthoti yojanā. Pabbatantaravanantaragumbantaresūti pabbatamajjhavanamajjhagumbamajjhesu, pabbatavivaravanavivaragumbavivaresu vā. Upacāranti dvādasahatthaṁ upacāraṁ.",
  "tika-vin12t3:53": "82.Itaroti navako. Assāti navakassa. Na vattabhede dukkaṭanti aññātattā na vattabhede dukkaṭaṁ. Eseva nayo sabbattha. Apacchāpurimanti apacchā apurimaṁ, ekapahārenāti attho. Samavassā dve pārivāsikāti yojanā. Dvinnaṁ pārivāsikānaṁ ekato vasanadosaṁ dassento āha ‘‘sace hi dve’’tiādi. Nesanti dvinnaṁ pārivāsikānaṁ. Etthāti pārivāsikādīsu pañcasu bhikkhūsu. Mūlāyapaṭikassanārahādayo cattāroti yojanā.",
  "tika-vin12t3:54": "Parivāsadānādīnīti ādisaddena mūlāyapaṭikassanamānattadānaabbhānāni saṅgaṇhāti. Etesvevāti parivāsadānādīsu eva. Ayanti pārivāsiko.",
  "tika-vin12t3:55": "83. ‘‘Atha kho āyasmā upālī’’tiādivacanassa anusandhiṁ dassento āha ‘‘imaṁ panā’’tiādi . Rahogatassa upālittherassāti yojanā. Atha vā anādare sāmivacanaṁ katvā upālittherassa rahogatassāti yojanā kātabbā. Etthāti pārivāsikavatte. Soti upālitthero. Assāti upālittherassa. Tatthāti tīsu ratticchedesu. Yvāyanti yo ayaṁ, ekato vāsoti sambandho. So vāso sahavāso nāmāti yojanā. Vippavāsoti ettha pakatattena vippayutto hutvā vāsoti dassento āha ‘‘ekakasseva vāso’’ti. Āgantukādīnanti ādisaddena āvāsikā gahetabbā.",
  "tika-vin12t3:56": "84.Tattha tatthāti taṁ taṁ ṭhānaṁ. Dvīsu padesūti dvīsu vākyasaṅkhātesu padesu. Ekenekenapīti ekena ekena vākyapadenapi. Parivasiyitthāti parivuttho, parivuttho parivāso etassāti parivutthaparivāso, tassa. Hīti saccaṁ. Esāti eso bhikkhūti sambandho. Suddhanteti suddhakoṭṭhāse. Dukkhassāti vaṭṭadukkhassa. Antanti avasānaṁ, vināsaṁ vā.",
  "tika-vin12t3:57": "2. Mūlāyapaṭikassanārahavattakathā",
  "tika-vin12t3:58": "86. Navakataraṁ mūlāyapaṭikassanārahaṁ ṭhapetvāti yojanā. Imesaṁ pañcannaṁ pakatattā evāti sambandho. Nesanti mūlāyapaṭikassanārahamānattārahamānattacārikaabbhānārahānaṁ catunnaṁ, mūlāyapaṭikassanārahādilakkhaṇanti sambandho. Etthāti mūlāyapaṭikassanārahassa vatte. Itoti mūlāyapaṭikassanārahassa vattato.",
  "tika-vin12t3:59": "87. Yatheva pārivāsiko gaṇapūrako na hoti, evaṁ etepi na hontīti yojanā.",
  "tika-vin12t3:60": "4. Mānattācārikavattakathā",
  "tika-vin12t3:61": "92.Ūnegaṇeti ettha gaṇo nāma gaṇabhojanasikkhāpade (pāci. 217 ādayo) viya hotīti āha ‘‘cattāro vā atirekā vā’’ti. Sabbatthāti pārivāsikakkhandhake.",
  "tika-vin12t3:62": "Iti pārivāsikakkhandhakavaṇṇanāya yojanā samattā.",
  "tika-vin12t3:63": "3. Samuccayakkhandhakaṁ",
  "tika-vin12t3:64": "1. Sukkavissaṭṭhikathā",
  "tika-vin12t3:65": "Samuccayakkhandhake tatthāti catubbidhesu mānattesu. Yaṁ mānattaṁ diyyati, idaṁ appaṭicchannamānattaṁ nāmāti yojanā. Eseva nayo anantaravākyesupi. Paṭicchannāya āpattiyāti hetvatthe karaṇavacanaṁ, kāraṇatthe nissakkavacanaṁ vā. Addhamāsanti pannarasadivasakālaṁ. Odhāyāti samūhaṁ katvā. ‘‘Ekato katvā’’ti iminā ‘‘odhāyā’’ti padassa atthaṁ dasseti. Tesūti catubbidhesu mānattesu. Idanti mānattaṁ. Appaṭicchannāya…pe… vacanatoti ñāpakahetu. Etena appaṭicchannāya āpattiyā dātabbaṁ mānattaṁ appaṭicchannamānattanti vacanatthaṁ dasseti. Tanti appaṭicchannamānattaṁ. Idhāti imissaṁ pāḷiyaṁ. Tatuttarīti tato tīhipi uttari. Nānāvatthūni etāsanti nānāvatthukāyo. Tāsanti nānāvatthukānaṁ.",
  "tika-vin12t3:66": "Māḷakasīmāyamevāti sīmamāḷake eva, sīmaṅgaṇe evāti attho. Tatthevāti māḷakasīmāyameva.",
  "tika-vin12t3:67": "Vedayāmahanti vedayāmi ahaṁ. Mama mānattacarabhāvaṁ saṅghaṁ jānāpemīti attho. Vedayatīti manti jānāpeti, iti maṁ saṅgho dhāretūti adhippāyo. Vuttanayenevāti pārivāsikakkhandhake vuttanayeneva. Nikkhipitabbanti ‘‘mānattaṁ nikkhipāmi, vattaṁ nikkhipāmī’’ti nikkhipitabbaṁ. Māḷakatoti sīmaṅgaṇato. Sopīti saha gacchantopi. ‘‘Māḷake nārocita’’nti iminā yassa māḷake ārocitaṁ, tassa anārocetvāpi nikkhipitabbanti dasseti. Ārocentena vattabbanti sambandho.",
  "tika-vin12t3:68": "Visabhāgehi saha vasantassa vattassa duppūritattā vuttaṁ’’sabhāgā bhikkhū vasantī’’ti. Catūhi, pañcahi vāti vāsaddena tato atirekampi saṅgaṇhāti. Parikkhepārahaṭṭhānatoti cīvarakkhandhake (mahāva. aṭṭha. 379) vuttaparikkhepārahaṭṭhānato. ‘‘Dve leḍḍupāte atikkamitvā’’ti idaṁ vihāre bhikkhūnaṁ sajjhāyādisaddasavanūpacārapahānatthaṁ vuttaṁ. Sace savanūpacārato na muccati, tato atirekampi atikkamitabbaṁ. Okkammāti maggapaṭipannānaṁ bhikkhūnaṁ vacanasaddasavanūpacārapahānatthaṁ okkamitvā. ‘‘Gumbena vā vatiyā vā’’ti dassanūpacārapahānatthaṁ vuttaṁ. Idha upacāro nāma yattha ṭhatvā passati suṇāti, soyeva deso. Aññoti catūhi pañcahi vā bhikkhūhi añño. Esāti eso mānattacāriko.",
  "tika-vin12t3:69": "‘‘Dvādasahatthaṁ upacāraṁ okkamitvā’’ti iminā anokkamitvā ajānantasseva gacchati, natthi ratticchedopīti dasseti. Ettha diṭṭharūpānaṁ sutasaddānaṁ dvādasahatthūpacārato bahi ṭhitānampi ārocetabbaṁ. Adiṭṭhāsutānampi anto dvādasahatthūpacāragatānaṁ ārocetabbanti daṭṭhabbaṁ. Sati karaṇīyeti idaṁ gantussa kāraṇadassanatthaṁ vuttaṁ. Asati karaṇīyepi gantuṁ vaṭṭati. Sopīti eko bhikkhupi. ‘‘Tassa santike ārocetvā’’ti iminā anārocane vattabhedadukkaṭaṁ hotīti dasseti. Ekassa santike ārocetvā nikkhipiyamāne kiṁ ūne gaṇe caraṇadoso vā vippavāso vā na hotīti āha ‘‘ayañcā’’tiādi. Tattha ayañcāti mānattacāriko pana. Yasmā kāraṇā vasi, tena kāraṇenāti yojanā. Bhikkhūnañca atthibhāvaṁ sallakkhetvāti pakatattāgatakāle tassa anārocetvāva gacchanti, tasmā bhikkhūnañca dvādasahatthūpacāre atthibhāvaṁ sallakkhetvāti attho. Ettha ca ‘‘gaṇassa ārocetvā’’ti iminā ūne gaṇe caraṇadosābhāvaṁ dasseti. ‘‘Bhikkhūnañca atthibhāvaṁ sallakkhetvā’’ti iminā vippavāsadosābhāvaṁ dasseti. Yanti pubbe anārocitaṁ yaṁ bhikkhuṁ . Ayanti paṭhamaṁ passitabbassa ārocetvā nikkhipanaṁ. ‘‘Nikkhittavattassa parihāro’’ti iminā anikkhittavatte antoupacāragatānaṁ sabbesaṁ ārocetabbanti dasseti.",
  "tika-vin12t3:70": "Ayanti mānattacāriko, ṭhitoti sambandho. Tenāpīti mānattacārikenapi, yācitabbanti yojanā. Soti anikkhittavatto bhikkhu. Tatrāti ‘‘so abbhetabbo’’ti vacane. Ayaṁ abbhānavidhi vuttoti yojanā. Ayañcāti abbhānavidhi ca. Tāsanti āpattīnaṁ. Evantiādi nigamanaṁ. Paṭicchannamānattaṁ pana dātabbaṁ hotīti sambandho. ‘‘Paṭicchannāyā’’tiādinā paṭicchannāya āpattiyā dātabbaṁ mānattaṁ paṭicchannamānattanti vacanatthaṁ dasseti. Nanti paṭicchannamānattaṁ.",
  "tika-vin12t3:71": "2. Parivāsakathā",
  "tika-vin12t3:72": "102.Tassāti paṭicchannamānattassa. Samodhānetvāti idheva parivāsakathāyaṁ samodhānetvā. Idheva parivāsakathāyaṁ dassayissāmāti yojanā. Idhevasaddo hi pubbāparāpekkho.",
  "tika-vin12t3:73": "Idha adhippetaṁ parivāsaṁ vitthāretvā dassento āha ‘‘ayaṁ hī’’tiādi. Idha adhippeto parivāso nāma tividho hotīti yojanā. Tatthāti tividhesu parivāsesu. ‘‘Yathāpaṭicchannāya āpattiyā’’ti vacanaṁ vitthārento āha ‘‘kassaci hī’’tiādi. Yathā udāyittherassa ekāhapaṭicchannā ayaṁ āpatti hoti, tathā kassaci ekāhapaṭicchannā āpatti hotīti yojanā. Yathā ca parato āgatā udāyittherasseva āpatti hoti, tathā kassaci dvihādipaṭicchannā āpatti hotīti yojanā. Iminā vuttanayānusārena paratopi nayo netabbo. Tasmāti yasmā ekāhādipaṭicchannā ekādiāpatti hoti, tasmā jānitabboti yojanā.",
  "tika-vin12t3:74": "Paṭicchannabhāvaṁ vitthārento āha ‘‘ayaṁ hī’’tiādi. Tatthāti ‘‘dasahākārehī’’ti pāṭhe. Āpattiiti saññā etassāti āpattisaññī. Pahu cāti samattho ca. Papubbo hūdhātu samatthatthe hoti.",
  "tika-vin12t3:75": "Tatthāti tassaṁ mātikāyaṁ. Yanti āpattiṁ. Sopi cāti bhikkhupi ca. Tatthāti tassaṁ āpattiyaṁ. Ayanti bhikkhu. Tatthāti āpattiyaṁ. Alajjipakkhe tiṭṭhatīti ‘‘sañcicca āpattiṁ parigūhatī’’ti (pari. 359) vuttapakkhe ṭhitattā alajjipakkhe tiṭṭhati.",
  "tika-vin12t3:76": "Pakatattoti ettha ‘‘pārājikaṁ anajjhāpanno’’ti atthaṁ paṭikkhipanto āha ‘‘tividhaṁ ukkhepanīyakammaṁ akato’’ti. Etanti appaṭicchannabhāvaṁ, ‘‘āpajjati…pe… kusalehi cintitā’’ti vacanaṁ vā.",
  "tika-vin12t3:77": "Gāthāya ‘‘sāvasesa’’nti iminā pārājikaṁ nivatteti. Garukanti ettha saṅghādisesameva adhippetanti dasseti. Anādariyanti sikkhāpade anādariyaṁ. Vajjanti dukkaṭaṁ. Ukkhittakena karaṇabhūtena.",
  "tika-vin12t3:78": "Yassāti bhikkhussa, natthīti sambandho. Bhīrukajātikatāyāti bhīrukasabhāvatāya. Pabbatavihāre vasantassa yassa bhikkhunoti yojanā. Pabbatavihāreti pabbatassa tale, antare vā kārite vihāre. Etasminti etādise. Antarāye satiyevāti yojanā. Tassa acchannāva hotīti yojanā. Anantarāyikasaññāya chādayato acchannāvāti anantarāyikasaññāya chādentassāpi ekantena antarāyikattā acchannāvāti adhippāyo.",
  "tika-vin12t3:79": "Assāti bhikkhussa. Hanukavātoti hanukassa gelaññakaro vāto. Vijjhatīti hanukaṁ vijjhati. Imināti bhikkhunā. Pahusaññino chāditāpi ekantena apahuttā acchāditāva hoti.",
  "tika-vin12t3:80": "Chādetukāmo cāti ettha idaṁ catukkaṁ veditabbaṁ chādetukāmo chādeti, chādetukāmo nacchādeti, acchādetukāmo chādeti, nacchādetukāmo nacchādetīti. Tattha paṭhamapadaṁ sandhāya vuttaṁ ‘‘idaṁ uttānatthamevā’’ti. Evaṁ sesāsupi mātikāsu catukkaṁ veditabbaṁ . Catūsu catukkesu paṭhamapade eva channā hoti, na sesapadesu. Anuttānatthaṁ dassento āha ‘‘sace panā’’tiādi. Purebhatte vāti purebhattaṁ vā, bhattato, bhattassa vā pureti purebhattaṁ. Abyayībhāvasamāse sattamīvibhattiyā amitikāriyassa aniccabhāvato vuttaṁ ‘‘purebhatte’’ti. Eseva nayo ‘‘pacchābhatte’’ti etthāpi. Dutiyapadassa atthaṁ dassetvā tatiyapadassa atthaṁ dassento āha ‘‘yassa panā’’tiādi. Abhikkhuke ṭhāne vasantassa yassa bhikkhussāti yojanā. Āgamentassa gacchantassāti anādare cetāni sāmivacanāni.",
  "tika-vin12t3:81": "Catutthapadassa atthaṁ dassento āha ‘‘yo panā’’tiādi. Tattha yo panāti bhikkhu pana, āvi karotīti sambandho. Sabhāganti averiṁ. Ayanti bhikkhu. Upajjhāyo iti vā ācariyo iti vāti yojanā. Lajjāyāti lajjanimittaṁ, lajjakāraṇā, lajjahetu vā. Hīti saccaṁ, yasmā vā, idhāti āpattiārocanaṭṭhāne. Averisabhāgassāti averī hutvā sabhāgassa.",
  "tika-vin12t3:82": "Pakāsetukāmoti aññesaṁ pakāsetukāmo. Upajjhāyassāpīti pisaddena aññassa santike kā nāma kathāti dasseti. Tatthāti āpattiārocanaṭṭhāne. Sabhāgasaṅghādisesanti vatthusabhāgasaṅghādisesaṁ. Suddhassāti vatthusabhāgasaṅghādisesato suddhassa. Āvikaraṇākāraṁ dassento āha ‘‘āvikaronto cā’’tiādi. Iti imānītiādi nigamanaṁ.",
  "tika-vin12t3:83": "Tatoti jānitabbato, paranti sambandho. Ekāhapaṭicchannāti ekāhena paṭicchannā. Yāva cuddasa divasāni, tāva divasavasena yojanā kātabbāti yojanā. Pakkhapaṭicchannanti pakkhena paṭicchannaṁ. Atirekapakkhapaṭicchannanti pakkhato atirekena paṭicchannaṁ.",
  "tika-vin12t3:84": "Saṁvaccharapaṭicchannanti saṁvaccharena paṭicchannaṁ. Tato vāti atirekasaṭṭhisaṁvaccha rato vā. Bhiyyopīti atirekampi.",
  "tika-vin12t3:85": "Tatoti tīhi āpattīhi. Paranti atirekaṁ. Gaṇanavasenāti āpattigaṇanavasena. Vatthukittanavasena vāti āpattīnaṁ vatthukittanavasena vā. Nāmamattavasena vāti ‘‘saṅghādisesāpattiyo’’ti evaṁ nāmasseva vasena vā. Ettha hi mattasaddo avadhāraṇattho, tena vatthuṁ nivatteti.",
  "tika-vin12t3:86": "Tatthāti ‘‘nāmamattavasenā’’ti pade. Sajātisādhāraṇanti sassa attano jāti sajāti, tāya sādhāraṇaṁ sajātisādhāraṇaṁ. Sabbesaṁ, sabbehi vā āpattīhi sādhāraṇaṁ sabbasādhāraṇaṁ. Tatthāti duvidhesu nāmesu. Sabbasādhāraṇanāmavasenāpīti ettha pisaddo ‘‘ahaṁ bhante sambahulā saṅghādisesā āpajjiṁ ekāhapaṭicchannāyo’’ti evaṁ sajātisādhāraṇanāmavasenapi ‘‘ahaṁ bhante sambahulā saṅghādisesā āpattiyo āpajjiṁ ekāhapaṭicchannāyo’’ti evaṁ ubhayasādhāraṇavasenapi vattuṁ vaṭṭatīti dasseti. Hīti saccaṁ. Sabbampi parivāsādikaṁ idaṁ vinayakammanti yojanā. Vasati āpatti ettha tadāyattavuttitāyāti vatthu. Go vuccati vacanaṁ vā ñāṇaṁ vā, taṁ tāyatīti gottaṁ.",
  "tika-vin12t3:87": "Tatthāti vatthādīsu catubbidhesu. Tatthāti tesu vacanesu. Sukkavissaṭṭhiṁ kāyasaṁsaggantiādinā vacanenāpīti ettha ādisaddena duṭṭhullādivacanāni saṅgaṇhāti. Idha panāti imasmiṁ pana ṭhāne. Yo yoti tisso vā phusso vā āpanno hoti.",
  "tika-vin12t3:88": "Evaṁ ārocetabbanti evaṁ vakkhamānanayena ārocetabbanti yojanā. Kiṁ ārocetabbaṁ? ‘‘Ahaṁ bhante…pe… saṅgho dhāretu’’ iti ārocetabbanti yojanā.",
  "tika-vin12t3:89": "Vedayāmahanti vedayāmi ahaṁ. Mama pārivāsikabhāvaṁ saṅghaṁ, saṅghassa vā jānāpemīti attho. Vedayatīti manti vedayati iti maṁ. Pārivāsikabhāvaṁ saṅghaṁ, saṅghassa vā jānāpetīti maṁ saṅgho dhāretūti attho. Ettha bahūsu aṭṭhakathāpotthakesu ‘‘tiṇṇaṁ vā atirekānaṁ vā ārocentena āyasmanto dhārentū’’ti pāṭho atthi . Kesuci aṭṭhakathāpotthakesu ‘‘tiṇṇaṁ ārocentena āyasmanto dhārentū’’ti ettakoyeva pāṭho atthi. Heṭṭhā mānattakathāyampi evameva atthi. Tattha ‘‘atirekāna’’nti iminā tīhi atirekānaṁ ārocentena saṅghaṁ apekkhitvā sace ekavacanavasena vattukāmo hoti, ‘‘maṁ saṅgho dhāretū’’ti vattabbaṁ. Atha sambahule bhikkhū apekkhitvā sace bahuvacanavasena vattukāmo hoti, yathā tiṇṇaṁ, evaṁ ‘‘maṁ āyasmanto dhārentū’’ti vattabbanti dasseti. Idañca saddasatthavaseneva vuttaṁ, na vinayakammavipattivasenāti daṭṭhabbaṁ.",
  "tika-vin12t3:90": "‘‘Vihāreyeva rattipariggaho’’ti iminā antoupacārasīmāyampi parivasitabbabhāvaṁ dasseti. Upacārasīmanti parikkhittassa vihārassa parikkhepaṁ, aparikkhittassa parikkhepārahaṭṭhānaṁ. Esāti pārivāsiko bhikkhu. Assāti āgatassa bhikkhuno.",
  "tika-vin12t3:91": "Tatoti āpattipaṭicchannadivasato. Kukkuccavinodanatthāyāti āpattipaṭicchannadivasena samaṁ parivasitabbaṁ nukho, na nukhoti kukkuccassa vinodanatthāya. Parivutthattāti parivasitattā. Soti parivuttho bhikkhu. Idanti dātabbamānattaṁ. Tanti paṭicchannamānattaṁ. Chārattanti charattiyo samāhaṭāti chārattaṁ, samāhāre digu. ‘‘Charatta’’nti vattabbe sukhuccāraṇatthaṁ chakārassa dīghaṁ katvā evaṁ vuttaṁ, accantasaṁyoge cetaṁ upayogavacanaṁ.",
  "tika-vin12t3:92": "Appaṭicchannāpattiṁ dātuṁ vaṭṭatīti sambandho. Iminā heṭṭhā vuttaṁ paṭicchannamānattaṁ imasmiṁ paṭicchannamānatte samodhānetvāpi dātuṁ vaṭṭatīti dasseti. Evaṁ santepi mūlamānattaṁ paṭicca paṭicchannamānattanti vuccati. Kathaṁ dātuṁ vaṭṭatīti yojanā.",
  "tika-vin12t3:93": "Assāti mānattaṁ yācantassa. Tadanurūpanti tassa yācanassa anurūpaṁ. Sace paṭicchannā dveti ettha dveti nidassanamattaṁ tato atirekampi gahetabbattā. Sabbatthāti sabbesu ekabahūsu. Tadanurūpame vāti tassa mānattadānassa anurūpameva. Idha panāti paṭicchannamānatte pana. Itītiādi nigamanaṁ. Yaṁ mānattaṁ diyyatīti yojanā. Etthāti paṭicchannamānatte.",
  "tika-vin12t3:94": "Avasesāti appaṭicchannaparivāsapaṭicchannaparivāsehi avasesā. Tatthāti avasesesu dvīsu parivāsesu. Adhammikamānattacārāvasāne anuññātaparivāsoti sambandho. Kismiṁ vatthusmiṁ anuññātoti āha ‘‘imasmiṁ vatthusmi’’nti. Esāti suddhanto, dātabboti sambandho. Etanti jānanājānanaṁ.",
  "tika-vin12t3:95": "Tatthāti dvīsu suddhantesu, cūḷasuddhantoti vuccatīti sambandho. Yoti bhikkhu, vadatīti sambandho. Ārocitadivasatoti āpattiārocitadivasato.",
  "tika-vin12t3:96": "Tanti cūḷasuddhantaṁ, parivasantena parivasitabbanti sambandho. Aggahesīti parivāsaṁ aggahesi. Aññanti gahitamāsato aññaṁ. ‘‘Parivāsadānakiccaṁ natthī’’ti iminā parivāsagahaṇakiccampi natthīti dasseti gaṇhantasseva dātabbattā, dentasseva gahetabbattā vā. Uddhampi ārohatīti parivāsagahaṇakālato aññampi kālaṁ parivasitabbattā uddhampi ārohati. Heṭṭhāpi orohatīti parivāsagahaṇakālato ūnampi kālaṁ parivasitabbattā heṭṭhāpi orohati. Idanti ārohanorohanaṁ. Tassāti suddhantaparivāsassa. Ekameva paṭicca dve, tisso, sambahulā vā bhavantīti āha ‘‘ekaṁ vinā sambahulānaṁ abhāvato’’ti.",
  "tika-vin12t3:97": "Evaṁ cūḷasuddhantaṁ dassetvā mahāsuddhantaṁ dassento āha ‘‘yo panā’’tiādi. Tanti mahāsuddhantaṁ. Yāva yattako upasampadadivaso hoti, tāva tattakaṁ kālanti yojanā. Uddhaṁ nārohatīti uddhaṁ ārohanakālassa abhāvato uddhaṁ na ārohati. Etthāti suddhantaparivāse. Ayaṁ suddhantaparivāso nāmāti nigamanaṁ.",
  "tika-vin12t3:98": "Tatthāti tividhesu samodhānaparivāsesu. ‘‘Odhunitvā samodahitvā dātabbaparivāso’’ti iminā odhunitvā samodhānetvā dātabbo parivāso odhānasamodhānoti vacanatthaṁ dasseti, ‘‘parivāso’’ti iminā taddhitaṇapaccayassa sarūpaṁ dasseti. Ettha ca avadhuniyate, avadhunitabbanti vā odhānaṁ, saṁ ekato odahīyate sampiṇḍīyate, udahiyati sampiṇḍiyatīti vā samodhānanti avayavavacanattho kātabbo. ‘‘Makkhetvā’’ti iminā dhudhātuyā pappoṭanadhaṁsanadhovanāni dasseti. Soti odhānasamodhāno, āgatoti sambandho.",
  "tika-vin12t3:99": "Etthāti odhānasamodhāne. Yoti bhikkhu, paṭicchādetīti sambandho. Parivasanto vā mānattāraho vā mānattaṁ caranto vā abbhānāraho vā yo bhikkhūti yojanā. ‘‘Purimāya āpattiyā’’ti padaṁ ‘‘samā vā’’ti pade sahādiyogo. ‘‘Ūnatarā’’tipade vibhattiapādānaṁ, anumeyyavisayaapādānaṁ vā. ‘‘Adivase katvā’’ti iminā odhunitvāti ettha dhudhātuyā yathāvuttattheyeva dasseti. Ūnakapakkhapaṭicchannāti pakkhato ūnakena paṭicchannā. Etenupāyenāti pakkhe vuttena etena upāyena.",
  "tika-vin12t3:100": "Tatthāti mūlāpattito atirekapaṭicchanne. Āvi kārāpetvāti mūlāpattito antarāpattiyā paṭicchannabhāvaṁ āvi kārāpetvā. Etthāti āpattipaṭicchanne. Pamāṇanti kāraṇaṁ. Yāti āpatti. Tatthāti mūlabhāvena kattabbāyaṁ mūliāpattiyaṁ. Itaranti mūlibhāvena kattabbaṁ mūlāpattiṁ. Samodhāyāti samodahitvā. Pakkhipitvāti attho.",
  "tika-vin12t3:101": "Ekā vā yā āpatti sabbacirapaṭicchannā hotīti yojanā. Sabbacirapaṭicchannāyoti sabbāsaṁ āpattīnaṁ cirena paṭicchannāyo. Tāsanti āpattīnaṁ. Agghenāti paricchedena. Agghasaddo hettha paricchedatthavācako. Abhidhāne (abhidhānappadīpikāyaṁ 1048 gāthāyaṁ) vuttaṁ ‘‘aggho mulye ca pūjane’’ti. Ettha ‘‘mulye cā’’ti padassa mūlaparicchedeti attho daṭṭhabbo. Tamevatthaṁ dassento āha ‘‘tāsaṁ rattiparicchedavasenā’’ti. Imehi padehi agghena rattiparicchedena samodhānetvā dātabbo parivāso agghasamodhānoti vacanatthaṁ dasseti. Ettha ca ‘‘sabbacirapaṭicchannāyo’’ti vuttattā kiñcāpi koṭiatthavācako tatiyakkharena pāṭho yutto viya dissati. Tathāpi so pāṭho na gahetabbo. Kasmā? Bahūsu pāḷipotthakesu, aṭṭhakathāpotthakesu ca alikhitattā. Bahūsu hi porāṇapotthakesu catutthakkharena pāṭhoyeva likhito, tasmā so pāṭhoyeva gahetabbo, na aññoti daṭṭhabbaṁ. Soti agghasamodhāno. Āgatoyevāti sambandho.",
  "tika-vin12t3:102": "Yassa panāti bhikkhussa, paṭicchannāti sambandho. Sabbanti sakalaṁ. Āpattisahassagāthāya –",
  "tika-vin12t3:103": "Dasasataṁ āpattiyo rattisataṁ chādayitvānāti yojanā. Iminā nayenapi agghasamodhānoti ettha agghasaddassa catutthakkharena pāṭhassa yuttabhāvo veditabbo. Agghena dasarattiparicchedena samodhāya dātabbo agghasamodhāno.",
  "tika-vin12t3:104": "Yo parivāso nānāvatthukāyo āpattiyo ekato katvā diyyati, ayaṁ parivāso missakasamodhāno nāmāti yojanā. Ettha vatthuvasena missakā āpattiyo samodhānetvā dātabbo parivāso missakasamodhānoti vacanattho kātabbo. Tatrāti missakasamodhāne. Tadanurūpāyāti tassa yācanassa anurūpāya.",
  "tika-vin12t3:105": "Ettha cāti missakasamodhāne ca, kātuṁ vaṭṭatīti sambandho.",
  "tika-vin12t3:106": "‘‘Pakkhamānattañca …pe… kathayissāmā’’ti yaṁ vacanaṁ vuttaṁ, tassa vacanassa okāsoti yojanā. Taṁ panāti pakkhamānattaṁ pana. ‘‘Aḍḍhamāsameva dātabba’’nti iminā pakkhameva dātabbaṁ mānattaṁ pakkhamānattanti vacanatthaṁ dasseti. Hīti saccaṁ. Taṁ panāti pakkhamānattaṁ pana, dātabbanti sambandho. Attano sīmanti attano vihārasīmaṁ, mahāsīmanti attho. Sodhetvāti sabbāsaṁ hatthapāsanayanavasena, chandārahānaṁ chandanayanavasena, sīmato bahikaraṇavasena ca sodhetvā. Catuvaggagaṇanti catuvaggasaṅghaṁ. Gaṇoti cettha saṅghoyevādhippeto.",
  "tika-vin12t3:107": "Tatrāti ‘‘yojanā kātabbā’’ti vacane. Mukhamattadassananti upāyamattadassanaṁ, ādimattadassanaṁ vā. ‘‘Āpannāya bhikkhuniyā’’ti padaṁ ‘‘evamassa vacanīyo’’ti pade kattā, ‘‘yācāpetvā’’ti pade kāritakammaṁ. ‘‘Byattāya bhikkhuniyā’’ti padaṁ ‘‘ñāpetabbo’’ti pade kāritakattā, ‘‘saṅgho’’ti padaṁ tattheva kāritakammaṁ. ‘‘Etaṁ kāraṇa’’nti dhātukammaṁ ajjhāharitabbaṁ. Tabbapaccayena kāritakammameva vuttaṁ. Ñāpetabbākāraṁ dassento āha ‘‘suṇātu me’’tiādi.",
  "tika-vin12t3:108": "Nikkhittavattanti karaṇatthe cetaṁ upayogavacanaṁ. Nikkhittavattenāti hi attho. Tatthevāti māḷakasīmāyameva. Hīti saccaṁ, yasmā vā. Assāti mānattacārikāya bhikkhuniyā. Tatrāti tasmā kattabbavinayakammabhāvatoti attho. Noti amhākaṁ, santikanti sambandho. Catūhi pakatattabhikkhunīhi nisīditabbanti sambandho. Gāmūpacārato dve leḍḍupāte atikkamitvāti idaṁ bhikkhunīvihārūpacārātikkamaṁ sandhāya vuttaṁ. Vihārūpacāratopīti bhikkhuvihārūpacāratopi. Tatthāti bhikkhunīnaṁ nisinnaṭṭhānaṁ. Kurundimahāpaccarīsu pana vuttanti sambandho. Vihārassa cāti bhikkhuvihārassa ca. Gāmassa upacāraṁ muñcituṁ vaṭṭatīti na vuttanti yojanā. Tasmā gāmūpacārepi nisīdituṁ vaṭṭatīti adhippāyo.",
  "tika-vin12t3:109": "Tāya bhikkhuniyā ārocetabbanti sambandho.",
  "tika-vin12t3:110": "Tatthevāti bhikkhunīnaṁ nisīdanaṭṭhāneyeva. Ṭhānanti bhikkhūnaṁ ṭhānaṁ. Etīti āgacchati. Pagevāti pātoyeva. Tāyāti mānattacāriniyā.",
  "tika-vin12t3:111": "Anikkhittavattāya pana bhikkhuniyāti sambandho. Ajānanapaccayāti ajānanakāraṇā. Tanti vacanaṁ. Pārivāsikavattādīnanti ādisaddena āgantukavattapūraṇanissayapaṭippassaddhādayo saṅgaṇhāti . Yuttataraṁ dissatīti yuttataraṁ hutvā dissati. Iminā anikkhittavattabhikkhunā viya bhikkhuniyāpi antoupacārasīmagatānaṁyeva ārocetabbaṁ, na gāme ṭhitānampi gantvā ārocetabbanti dīpeti. Uposatheti uposathadivase. Eseva nayo pavāraṇāyapi. Devasikanti divase divase. Tasmiṁ gāmeti bhikkhunīnaṁ vasanagāme. Aññatrāti bhikkhunīnaṁ vasanagāmato aññasmiṁ gāme. Tatrāti bhikkhunīnaṁ vasanagāmaṁ. Dassetvāti bhikkhunīnaṁ dassetvā. Tāyāti mānattacāriniyā. Vihāranti bhikkhūnaṁ vihāraṁ. Upacārasīmāyāti upacārasīmato bahīti sambandho. Ayanti mānattacārinī.",
  "tika-vin12t3:112": "Vīsati gaṇo imassāti vīsatigaṇo, saṅgho, tasmiṁ. Mānattaṁ caramānā bhikkhunīti yojanā. Idaṁ pakkhamānattaṁ nāmāti idaṁ pubbavacanassa nigamavasena paravacanassa kathanatthāya vuttanti daṭṭhabbaṁ.",
  "tika-vin12t3:113": "Tatthāti tividhesu mānattesu. Yadetaṁ mānattaṁ anuññātanti sambandho. Paratoti parasmiṁ. Parivāsaṁ parivasantassa mūlāyapaṭikassitassa udāyittherassa anuññātanti sambandho. Āpajjitvāti āpajjanato. Idanti mānattaṁ vuccatīti sambandho. Hīti saccaṁ, yasmā vā. Odhānasamodhānanti ettha vacanattho heṭṭhā vuttoyeva. Tampīti kurundiyaṁ vuttavacanampi.",
  "tika-vin12t3:114": "Tanti agghasamodhānamissakasamodhānaṁ, dātabbanti sambandho. Ettāvatāti etaparimāṇena vacanakkamena, ‘‘ayañhi idha adhippeto parivāso nāmā’’ti (cūḷava. aṭṭha. 102) vacanato paṭṭhāya yāva ‘‘yojetvā dātabba’’nti vacanaṁ, tāva vacanakkamenāti attho. ‘‘Tena hi bhikkhave…pe… dassessāmā’’ti yaṁ vacanaṁ vuttanti yojanā. ‘‘Atthato’’ti iminā saddopi gahetabbo avinābhāvato.",
  "tika-vin12t3:115": "Paṭicchannaparivāsakathā",
  "tika-vin12t3:116": "102. Yā pāḷi vuttāti sambandho.",
  "tika-vin12t3:117": "108.Tatoti pāḷito. Taṁ āpattinti taṁ antarāpattiṁ. Assāti bhikkhussa. Nikkhittavatto bhikkhūti sambandho, hutvāti vā. Soti bhikkhu, ṭhito hutvāti sambandho. Tassā āpattiyāti tassā antarāpattiyā. Paṭicchannā hotīti antarāpattipi paṭicchannā hoti . Tasmimpīti mūlāya paṭikassanepi. Makkhitāti pisitā, dhaṁsitā vā. Makkhiyanti pisiyanti, dhaṁsiyantīti vā makkhitā, parivutthadivasā. Tatoti pāḷito paranti sambandho. Paratopi eseva nayo. Evantiādi nigamanaṁ. Paṭicchannavāre dassitā hontīti sambandho.",
  "tika-vin12t3:118": "Samodhānaparivāsakathā",
  "tika-vin12t3:119": "125.Tatoti paṭicchannavārato, paraṁ dassitanti sambandho. Ettha cāti etasmiṁ vāre ca. Yasmāti yasmā kāraṇā, yena kāraṇena vā. Tenevāti teneva kāraṇena, tasmā kāraṇā vā, ‘‘mūlāya…pe… detū’’ti vuttanti yojanā. Tasmā sabbe makkhitāva hontīti yojanā. Tatoti vārato paraṁ niṭṭhāpitanti sambandho.",
  "tika-vin12t3:120": "Agghasamodhānaparivāsakathā",
  "tika-vin12t3:121": "134.Tatoti vārato paraṁ dassitoti sambandho. Tatoti vārato paraṁ pāḷi ṭhapitāti sambandho. Lajjidhamme vā uppanneti sambandho. Yanti kammaṁ. Tatoti vārato paraṁ tatheva pāḷi ṭhapitāti sambandho.",
  "tika-vin12t3:122": "138.Tatoti vārato paraṁ purimanayeneva pāḷi ṭhapitāti sambandho.",
  "tika-vin12t3:123": "Suddhantaparivāsādikathā",
  "tika-vin12t3:124": "156.Tatoti vārato paraṁ suddhantaparivāso dassitoti sambandho.",
  "tika-vin12t3:125": "160.Tatoti pāḷito paraṁ pāḷi ṭhapitāti sambandho.",
  "tika-vin12t3:126": "165.Tatthāti pāḷiyaṁ. Antarā…pe… appaṭicchannāyotiādīsu attho daṭṭhabboti sambandho.",
  "tika-vin12t3:127": "166.Pacchimasmiṁāpattikkhandheti ettha āpattikkhandhassa bhedabhāvato kiṁ ‘‘pacchimasmiṁ āpattikkhandhe’’ti vuttanti āha ‘‘ekova so āpattikkhandho’’ti. Atha kasmā ‘‘pacchimasmiṁ āpattikkhandhe’’ti vuttanti āha ‘‘pacchā chāditattā panā’’tiādi. Ettha panasaddo garahatthavācako, tathāpīti hi attho. Ekopi āpattikkhandho pacchā chāditattā pacchimasmiṁ āpattikkhandheti vuttanti adhippāyo.",
  "tika-vin12t3:128": "180. ‘‘Vavatthitā sambhinnā’’ti etaṁ vacananti yojanā.",
  "tika-vin12t3:129": "8. Dvebhikkhuvāraekādasakādikathā",
  "tika-vin12t3:130": "181.Tatoti pāḷito paraṁ vuttanti sambandho. Tatthāti pāḷiyaṁ. Missakanti ettha kehi missakanti āha ‘‘thullaccayādīhi missaka’’nti.",
  "tika-vin12t3:131": "184.Tatoti pāḷito paraṁ vuttanti sambandho. Tatthāti ‘‘idha pana bhikkhave’’tiādipāṭhe. Tañcāti ‘‘idha pana bhikkhave’’tiādivacanañca ito pubbe avuttaṁ sabbaṁ vacanañcāti yojanā.",
  "tika-vin12t3:132": "Iti samuccayakkhandhakavaṇṇanāya yojanā samattā.",
  "tika-vin12t3:133": "4. Samathakkhandhakaṁ",
  "tika-vin12t3:134": "1. Sammukhāvinayakathā",
  "tika-vin12t3:135": "186-7. Samathakkhandhake evamattho veditabboti yojanā. Cha mātikāpadānīti vākyampi samāsopi yuttoyeva. Tattha samāso pana asamāhāradiguyeva. ‘‘Nikkhipitvā’’ti padaṁ ‘‘vutto’’ti pade pubbakālakiriyāvisesanaṁ, tulyattho vā. Vitthāroti vibhaṅgo. Tatthāti vibhaṅge. Saññāpetīti ettha saññaṁ katvā jānāpetīti atthaṁ paṭikkhipanto āha ‘‘paritosetvā jānāpetī’’ti. Iminā saṁpubbo ñādhātu paritosanatthaṁ antokatvā avabodhanattho hotīti dasseti. Kāraṇapatirūpakānīti kāraṇassa paṭibhāgāni. Nijjhāpetīti ettha jhedhātu olokanatthoti āha ‘‘oloketī’’ti. Yathāti yenākārena, kariyamāneti sambandho. Soti dhammavādī. Paratopi eseva nayo. ‘‘Punappuna’’nti iminā anupekkhatīti ettha anusaddo na upacchinnatthoti dasseti. Pekkhati anupekkhatīti ettha ikkhadhātu ‘‘dasseti anudassetī’’ti ettha disadhātuyā sadisatthoti āha ‘‘dasseti…pe… pariyāyavacanānī’’ti. Tesaññevāti ‘‘pekkhati anupekkhatī’’ti padānaññeva. Pariyāyavacanānīti vevacanasaddā atthe paribyattiṁ ayanti gacchanti imehīti pariyāyāni, tāniyeva vacanāni pariyāyavacanāni. Soti adhammavādī. Mohetvāti dhammavādīpuggalādiṁ mohāpetvā.",
  "tika-vin12t3:136": "188. Dhammavādī puggalo dassetīti sambandho. Amohetvāti adhammavādīpuggalādiṁ amohāpetvā, aviparītaṁ jānāpetvāti attho.",
  "tika-vin12t3:137": "2. Sativinayakathā",
  "tika-vin12t3:138": "195. Parammukhaṁ vineti vināsetīti vinayo, parammukhaṁ vineti vināseti anenāti vā vinayo, vinayakammaṁ. Saṅghadhammavinayapuggalasammukhānaṁ dātabbo vinayo sammukhāvinayo. Pañcimānīti ettha pañcannaṁ sarūpaṁ dassento āha ‘‘suddhassā’’tiādi. Anuvaditassa dānanti sambandho. Etānīti pañca aṅgāni. ‘‘Ekekaaṅgavasena na labbhantī’’ti iminā samudāyavākyanibbattibhāvato pañcaṅgavaseneva labbhantīti dasseti. Desanāmattamevetanti ‘‘pañcimānī’’ti etaṁ vacanaṁ desanāmattameva, na avayavavākyanibbattivacananti adhippāyo. Dhammanti bhūtaṁ. Etthāti ‘‘pañcimāni bhikkhave’’tiādivacane. Tattha cāti ‘‘pañcimāni bhikkhave’’tiādivacane ca. Anuvadantīti ettha anuddhaṁsanena vadantīti dassento āha ‘‘codentī’’ti. Ayaṁ pana sativinayo dātabboti sambandho. Anāgāminopīti pisaddo sambhāvane, sakadāgāmiādike pana kā nāma kathāti dasseti. So ca khoti sativinayo ca. Codiyamāneyevāti codiyamānasseva, ayameva vā pāṭho. Tasminti sativinayasmiṁ dinneti sambandho. Acoditattā kathā na rūhatīti āha ‘‘codentopī’’tiādi. Āpajjatīti codako āpajjati. Codanādiasāruppe vineti vināsetīti vinayo, vineti vināseti anenāti vā vinayo, vinayakammaṁ. Sativepullapattassa dātabbo vinayo sativinayo.",
  "tika-vin12t3:139": "3. Amūḷhavinayakathā",
  "tika-vin12t3:140": "196.Bhāsitaparikantanti ettha bhāsitaparikantasaddānaṁ karaṇāpekkhattā visuṁ karaṇaṁ dassento āha ‘‘vācāya bhāsitaṁ, kāyena parikanta’’nti. ‘‘Parikkametvā kata’’nti iminā parikamatīti parikantaṁ, parikantaṁ hutvā kataṁ parikantanti vacanatthaṁ dasseti. Parikkametvāti atikkamitvā. Saratāyasmāti ettha ukāralopasandhiṁ dassento āha ‘‘saratu āyasmā’’ti. ‘‘Evarūpiyā āpattiyā’’ti iminā āpajjitāti ettha tupaccayayogabhāvato kammatthachaṭṭhiyāpi sambhavabhāvaṁ dasseti. Tupaccayayoge kammatthachaṭṭhī aniccaṁ hoti, tasmā pāḷiyaṁ ‘‘evarūpiyā āpattiyā’’ti kammatthachaṭṭhībhāvena avatvā ‘‘evarūpiṁ āpatti’’nti kammatthadutiyābhāvena vuttanti daṭṭhabbaṁ. Tassāti ‘‘āpajjitvā’’ti pāṭhassa. ‘‘Paṭhamaṁ pacchā’’ti padehi adhippāyatthaṁ dasseti. Codakassa kathaṁ vineti vināsetīti vinayo, codakassa kathaṁ vineti vināseti anenāti vā vinayo. Paṭhamaṁ mūḷhabhāvaṁ upagantvā pacchā amūḷhassa dātabbo vinayo amūḷhavinayo.",
  "tika-vin12t3:141": "4. Paṭiññātakaraṇakathā",
  "tika-vin12t3:142": "200. Paṭijāniyate, paṭijānanaṁ vā paṭiññā, tāya kāretabbaṁ.",
  "tika-vin12t3:143": "5. Yebhuyyasikākathā",
  "tika-vin12t3:144": "202.Yebhuyyasikāti ettha yebhuyyena pavattā yebhuyyasikā, dhammavādīnaṁ yebhuyyatāsampādikā kiriyāti dassento āha ‘‘yassā kiriyāyā’’tiādi. Tattha yassā kiriyāyāti yassā yebhuyyatāsampādikāya kiriyāya. Esāti yebhuyyatāsampādikā kiriyā.",
  "tika-vin12t3:145": "204.Oramattakanti ettha orasaddo ca mattasaddo ca samūhaṁ katvā parittavācako appamattavācakoti āha ‘‘parittaṁ appamattaka’’nti. ‘‘Bhaṇḍanamattamevā’’ti iminā na mahantaṁ vivādādhikaraṇaṁ hotīti dasseti . Na ca gatigatanti ettha cirakālabhāvaṁ na ca gatanti dassento āha ‘‘dve tayo…pe… avinicchita’’nti. Tattha tatthevāti tasmiṁ tasmiṁ vivādādhikaraṇajātaāvāse eva, na ca saritasāritapadānaṁ suddhakāritakiriyabhāvaṁ dassento āha ‘‘sayaṁ saritaṁ vā aññehi sāritaṁ vā na hotī’’ti. Tehi bhikkhūhīti vivādakārakehi bhikkhūhi. ‘‘Salākaṁ gāhento’’ti iminā ‘‘jānātī’’ti padassa kattāraṁ dasseti. Iminā nīhārenāti iminā kāraṇena. Api nāmāti iminā appevanāmasaddo apināmapariyāyoti dasseti. Assūti bhaveyyuṁ. Iminā ‘‘pāḷiyaṁ adhammavādī bahutarā bhaveyyuṁ, appeva nāma sādhū’’ti yojanānayaṁ dasseti. ‘‘Ayamassa ajjhāsayo hotī’’ti iminā pāṭhasesaṁ dasseti. Assāti salākagāhassa. Dvīsupīti ‘‘jānāti saṅgho bhijjissatī’’ti ca ‘‘appeva nāma saṅgho bhijjeyyā’’ti ca dvīsupi padesu.",
  "tika-vin12t3:146": "‘‘Adhammena gaṇhantī’’ti ettha ‘‘gaṇhantī’’ti kiriyāpadassa adhammavādino eva kattā nāmāti āha ‘‘adhammavādino’’ti. ‘‘Dve dhammavādino’’ti iminā ‘‘vaggā gaṇhantī’’ti ettha ‘‘gaṇhantī’’ti kiriyāpadassa dhammavādino eva kattā nāmāti dasseti. Na ca yathādiṭṭhiyā gaṇhantīti ettha dhammavādino hutvā dhammavādisalākaṁ aggahetvā adhammavādisalākassa gahaṇaṁ na ca yathādiṭṭhiyā gaṇhanti nāmāti dassento āha ‘‘dhammavādino hutvā’’tiādi. Paṭivattetvāti imamevatthaṁ paṭisedhetvā. ‘‘Parivattetvā’’tipi pāṭho, heṭṭhupariyāyaṁ katvāti attho. Teti dhammavādino. Etthāti samathakkhandhake.",
  "tika-vin12t3:147": "6. Tassapāpiyasikākathā",
  "tika-vin12t3:148": "207.Asucīti ettha natthi sucīni kāyavacīkammāni etassāti asucīti vacanatthaṁ dassento āha ‘‘asucīhi kāyavacīkammehi samannāgato’’ti . Eseva nayo alajjīti etthāpi. Sānuvādoti ettha anuvādaupavādasaddānaṁ pariyāyattā vuttaṁ ‘‘saupavādo’’ti. Iti pañcāti imāni pañca aṅgāni. Etthāti tassapāpiyasikakamme. Idanti kammaṁ vuccatīti sambandho. Hīti vitthāro. Yo puggalo pāpiyoti yojanā. Pāpussannatāyāti lāmakussannatāya. Iminā ayañca pāpo ayañca pāpo, ayamimesaṁ visesena pāpoti pāpiyoti ca pāpānaṁ atisayena pāpoti pāpiyoti ca vacanattho dassito. Tassāti puggalassa. Iminā tassa pāpiyassa kattabbaṁ tassapāpiyasikaṁ, tameva kammaṁ tassapāpiyasikakammanti vacanatthaṁ dasseti. Kesuci potthakesu yakāre dvebhāvo atthi, so ayuttoyeva. ‘‘Yebhuyyasikā’’ti ettha yakāre dvebhāvassa dassanato etthāpi dvebhāvo yutto bhaveyyāti likhantīti daṭṭhabbaṁ.",
  "tika-vin12t3:149": "7. Tiṇavatthārakādikathā",
  "tika-vin12t3:150": "212.Kakkhaḷatāya vāḷatāyāti ettha kakkhaḷassa bhāvo kakkhaḷatā, vāḷassa bhāvo vāḷatāti vacanatthaṁ dassento āha ‘‘kakkhaḷabhāvāya ceva vāḷabhāvāya cā’’ti. Iminā tāpaccayassa samūhatthañca svatthañca paṭikkhipati. ‘‘Kakkhaḷatāya vāḷatāyā’’ti byañjanatoyeva nānaṁ, na atthato. Bhedāyāti ettha aññassa bhedaṁ paṭikkhipanto āha ‘‘saṅghabhedāyā’’ti. Gilānepīti pisaddo aññe pana kā kathāti dasseti. Tatthevāti adhikaraṇavūpasamaṭṭhāneyeva. ‘‘Ekato’’ti iminā ekajjhanti padassa ‘‘ekato’’ti padena samānataṁ dasseti, ekasaddato jjhapaccayo ca topaccayo ca viseso, ‘‘tiṇavatthārakasadisattā’’ti iminā sadisūpacāraṁ dasseti. Tiṇehi avattharitabbanti tiṇavatthāraṁ, gūthamuttaṁ, tiṇavatthāramiva tiṇavatthārakaṁ. Ettha adhikaraṇameva mukhyato labbhati, samatho pana phalūpacārato, sadisatthe kapaccayo. Tamevatthaṁ pākaṭaṁ karonto āha ‘‘yathā hī’’tiādi. Ghaṭṭiyamānaṁ gūthaṁ vā muttaṁ vāti yojanā. ‘‘Ghaṭṭiyamāna’’nti padaṁ hetuantogadhavisesanaṁ, ‘‘bādhatī’’ti iminā sambandhitabbaṁ. Suppaṭicchāditassa pana assa gūthamuttassāti yojanā. ‘‘Suppaṭicchāditassā’’ti padampi hetuantogadhavisesanameva, ‘‘na bādhatī’’ti iminā sambandhitabbaṁ. Yaṁ adhikaraṇaṁ saṁvattatīti sambandho. Mūlānumūlanti mūlañca anumūlañca mūlānumūlaṁ. Tanti adhikaraṇaṁ. Iminā kammenāti tiṇavatthārakakammena. Gūthaṁ tiṇehi paṭicchannaṁ suvūpasantaṁ hoti viya tiṇavatthārakena paṭicchannaṁ suvūpasantaṁ hotīti yojanā. Itīti tasmā.",
  "tika-vin12t3:151": "213.Thullavajjanti ettha thullaccayassāpi thullavajjattā idha pārājikasaṅghādisesamevādhippetanti āha ‘‘pārājikañceva saṅghādisesañcā’’ti. Gihipaṭisaṁyuttanti ettha gihīnaṁ paṭisaṁyuttaṁ gihipaṭisaṁyuttanti vacanatthaṁ dassento āha ‘‘gihīna’’ntiādi. ‘‘Hīnenā’’ti padaṁ ‘‘khuṁsanavambhana’’ iti padeneva sambandhitabbaṁ. Dhammikapaṭissavesūti nimittatthe bhummavacanaṁ.",
  "tika-vin12t3:152": "214. Kammavācāpariyosāne vuṭṭhitā hontīti sambandho. Tatthāti adhikaraṇavūpasamaṭṭhāne. Aññāvihitāpīti adhikaraṇavinicchayato aññasmiṁ ṭhāne cittaṁ āvihitāpi ṭhapitāpi. Upasampadamaṇḍalatoti upasampadasīmabimbato, ye panāti bhikkhū pana, diṭṭhāvikammaṁ karontīti vā anāgatāti vā nisinnāti vā sambandho. Tehi vāti adhikaraṇaṁ vinicchinantehi bhikkhūhi vā. Tatthāti adhikaraṇavinicchitaṭṭhānaṁ. Chandaṁ datvāti chandaṁ saṅghassa datvā. Pariveṇādīsūtiādisaddena āvāsādayo saṅgaṇhāti. Teti bhikkhū.",
  "tika-vin12t3:153": "8. Adhikaraṇakathā",
  "tika-vin12t3:154": "215.Vipaccatāyāti ettha vikārabhāvena patati pavattatīti vipaccaṁ, cittadukkhaṁ, tadeva vipaccatā, tadatthāyāti dassento āha ‘‘cittadukkhattha’’nti. ‘‘Pharusavacana’’nti iminā vohāra saddo vacanapariyāyoti dasseti. Yo tatthāti ettha tasaddassa visayaṁ dassento āha ‘‘tesu anuvadantesū’’ti. Yo upavādoti yojanā. ‘‘Anuvadanā’’ti etaṁ padanti yojanā. Ākāradassananti anuvadanassa ākāradassanaṁ, dassanahetu vā. ‘‘Punappuna’’nti iminā anusampavaṅkatāti ettha anusaddassa na upacchinnatthaṁ dasseti. Tatthevāti anuvadane eva. Sampavaṅkatāti sammā pakārena ninnaponapabbhāratā. Abbhussahanatāti ettha atirekaṁ ussāhanatāti dassento āha ‘‘kasmā’’tiādi. Anubalappadānanti ettha punappunaṁ balassa padānanti dassento āha ‘‘purimavacanassā’’tiādi.",
  "tika-vin12t3:155": "Kiccayatāti ettha ‘‘mā paṇḍiccaya’’ntiādīsu (jā. 2.22.1) viya byañjanavaḍḍhanavasena yakārāgamoti āha ‘‘kiccameva kiccaya’’nti. ‘‘Ubhayaṁpetaṁ saṅghasseva adhivacana’’nti iminā kiccakaraṇīyasaddo kattuvācakoti dasseti, saṅgho hi karotīti vacanatthena kiccoti ca karaṇīyoti ca vuccati. Tassa bhāvo, kiccayatā karaṇīyatāti vutte saṅghakammaṁyeva labbhati. Tena vuttaṁ ‘‘ubhayaṁpetaṁ saṅghakammasseva adhivacana’’nti. Yadi kammavācako bhaveyya, ‘‘kattabbanti kiccaṁ, karaṇīya’’nti vutteyeva saṅghakammassa labhanato tāpaccayo svattho bhaveyya. Evañhi sati kiccayassa bhāvo kiccayatā karaṇīyassa bhāvo karaṇīyatāti vacanattho na kattabbo bhaveyya, kato ca, tasmā na kammavācakoti daṭṭhabbaṁ. Tassevāti saṅghakammasseva. Tatthāti apalokanādīsu catūsu kammesu. Sīmaṭṭhakasaṅghanti ‘‘upacārasīmādīsu ṭhitaṁ saṅghaṁ. Sodhetvāti ettha sodhanaṁ nāma sīmaṭṭhakasaṅghassa hatthapāsanayanaṁ, chandārahānaṁ chandassa āharaṇaṁ, sīmato bahikaraṇaṁ. Tamevatthaṁ ekadesato dassetuṁ vuttaṁ ‘‘chandārahānaṁ chandaṁ āharitvā’’ti. Apaloketi āpucchati anenāti apalokanaṁ, taṁyeva kammaṁ apalokanakammaṁ. Vuttanayenevāti ‘‘sīmaṭṭhakasaṅghaṁ sodhetvā’’tiādinā vuttanayeneva. ‘‘Suṇātu me’’tiādinā saṅghagaṇapuggale ñāpeti etāyāti ñatti, sāyeva kammaṁ ñattikammaṁ, ñattiyeva dutiyaṁ ñattidutiyaṁ, tameva kammaṁ ñattidutiyakammaṁ. Ettha kiñcāpi ñatti paṭhamaṁ ṭhapitā, kammavācāyeva dutiyā hoti, ‘‘phassapañcamā’’tiādīsu (dhātu. 316) viya pana paṭilomavasena vohāraṁ katvā ‘‘ñattidutiyā’’ti vuttaṁ. Phassapañcamāti ettha kiñcāpi dhammasaṅgaṇiyaṁ (dha. sa. 1 ādayo) ‘‘phasso hoti, vedanā hoti, saññā hoti, cetanā hoti , cittaṁ hotī’’ti phassaṁ paṭhamaṁ vuttaṁ, paṭilomavasena pana vohāraṁ katvā ‘‘phassapañcamā’’ti dhātukathāyaṁ vuttanti daṭṭhabbaṁ. Eseva nayo ñatti catutthakammepi. Ekāya ca anusāvanāyāti ñattito anupacchā sāvetabbāti anusāvanā, tāya, tīhi ca anusāvanāhīti ñattitoanu pacchā, punappunaṁ vā tikkhattuṁ sāvetabbāti anusāvanā, tāhi. Tatthāti catūsu kammesu.",
  "tika-vin12t3:156": "Apaloketvāvāti ettha evaphalaṁ dassento āha ‘‘ñattikammādivasena na kātabba’’nti. Ñattikammampīti pisaddena na kevalaṁ apalokanakammameva, atha kho ñattikammampīti dasseti. Ñattidutiyakammaṁ panāti ettha panasaddo visesatthajotako, pakkhantarajotako vā. Tatthāti dvīsu kammesu. Garukānīti alahukāni. Avasesānīti chahi kammehi avasesāni, evarūpāni lahukakammānīti sambandho. ‘‘Avasesā’’tipi pāṭho, sammutiyoti sambandho. Apaloketvāpīti pisaddo ñattidutiyakammavācaṁ sāvetvāpīti sampiṇḍeti. Aññatthāpohanaṁ dassento āha ‘‘ñattikammañatticatutthakammavasena pana na kātabbamevā’’ti. Ñatticatutthakammaṁ kātabbanti sambandho. Etthāti samathakkhandhake.",
  "tika-vin12t3:157": "Vitthārato pana āgatoyevāti sambandho. Etesanti catunnaṁ kammānaṁ. Yaṁ pana atthajātaṁ anuttānanti sambandho. Tatthāti catūsu kammesu. Tanti atthajātaṁ. Evanti evaṁ kammavaggeyeva vaṇṇayamāne. Hīti laddhaguṇajotako. Suviññeyyāti sukhena viññātabbā.",
  "tika-vin12t3:158": "216.Pāḷivasenevāti na aṭṭhakathāvasenāti adhippāyo.",
  "tika-vin12t3:159": "220.Yenāti cittuppādena. Iminā vivadanti anenāti vivādoti vacanatthaṁ dasseti. Samathehi cāti casaddo sampiṇḍanattho. Tena na kevalaṁ vivādoyeva, atha kho adhikaraṇañcāti sampiṇḍeti, atha vā samathehi cāti samathehi eva. Iminā samathehi adhikarīyati vūpasamīyatīti adhikaraṇanti vacanatthaṁ dasseti. Vivādoyeva adhikaraṇaṁ vivādādhikaraṇaṁ. Evamādinā nayenāti ādisaddena anuddhaṁsanena vadanti anena cittuppādenāti anuvādotiādayo vacanatthe saṅgaṇhāti.",
  "tika-vin12t3:160": "222.Sandhāyabhāsitavasenāti lokavajjaṁ sandhāya bhāsitassa vacanassa vasena. Sandhāyabhāsitatthaṁ vitthārento āha ‘‘yasmiṁ hī’’tiādi. Tattha pathavikhaṇanādike yasmiṁ āpattādhikaraṇeti yojanā. Tasminti kusalacittaṅge āpattādhikaraṇe. Tasmāti yasmā na sakkā vattuṁ, tasmā. Idanti ‘‘natthi āpattādhikaraṇaṁ kusala’’nti vacanaṁ, vuttanti sambandho. Sandhāya avuttaṁ dassetvā sandhāya vuttaṁ dassento āha ‘‘idaṁ pana sandhāya vutta’’nti. Tattha idaṁ panāti kāraṇaṁ pana sandhāyāti sambandho. Yaṁ āpattādhikaraṇanti yojanā. ‘‘Lokavajja’’nti pade tulyādhikaraṇaṁ. Lokasmiṁ, lokehi vā vajjetabbanti lokavajjaṁ. Tanti āpattādhikaraṇaṁ. Tatthāti āpattādhikaraṇe. Vikappoti vividhā kappanaṁ, vividhatakko vā. Yaṁ panāti āpattādhikaraṇaṁ pana. ‘‘Paṇṇattivajja’’nti pade tulyādhikaraṇaṁ. Bhagavato paññattiyā hetubhūtāya vajjetabbanti paṇṇattivajjaṁ. Tanti āpattādhikaraṇaṁ, akusalaṁ hotīti sambandho. Kiñcīti appamattakaṁ, āpattānāpattiṁ ajānantassa āpajjanatoti sambandho. Tasmāti yasmā abyākataṁ hoti, tasmā. Tatthāti paṇṇattivajjabhūte āpattādhikaraṇe. ‘‘Āpattādhikaraṇaṁ…pe… kusala’’nti idaṁ vacanaṁ vuttanti yojanā.",
  "tika-vin12t3:161": "Yadi kusalacitto āpajjati, atha nanu āpattādhikaraṇaṁ kulalanti vattabbo bhaveyyāti āha ‘‘sace panā’’tiādi. Yanti āpattādhikaraṇaṁ. ‘‘Idaṁ vuccati…pe… kusala’’nti vadeyya saceti yojanā. Eḷakalomañca padasodhammañca eḷakalomapadasodhammāni, tāni ādīni yesaṁ tānīti eḷakalomapadasodhammādīni, tāni samuṭṭhānāni yāsanti eḷakalomapadasodhammādisamuṭṭhānā, tāsaṁ āpattīnampīti sambandho. Tatthāti eḷakalomapadasodhammādisamuṭṭhānāsu āpattīsu. Āpattiyā aṅganti āpattiyā kāraṇaṁ. Evaṁ āpattiyā anaṅgaṁ dassetvā tassāyeva aṅgaṁ dassento āha ‘‘kāyavacīviññattivasena panā’’tiādi. Tattha calitappavattānanti calitena hetubhūtena pavattānaṁ. Atha vā calito ca kāyo, pavattā ca vācāti calitappavattā, tāsaṁ calitappavattānaṁ kāyavācānaṁ. Tañcāti kāyavācānaṁ aññatarañca. Abyākatanti ettha itisaddo parisamāpanattho.",
  "tika-vin12t3:162": "Ayamattho evaṁ veditabboti yojanā. Tenāti cittena. ‘‘Idaṁ…pe… saddhi’’nti iminā sañjānantoti ettha saṁsaddassa sundaratthaṁ saha ākārena dasseti. ‘‘Vītikkama…pe… kappetvā’’ti iminā ceccāti padassa atthaṁ saha visesanena dasseti. ‘‘Upakkamavasena…pe… pesetvā’’ti iminā abhivitaritvāti padassa atthaṁ dasseti. Pāḷiyaṁ yaṁsaddovītikkamavisayoti āha ‘‘yaṁ āpattādhikaraṇaṁ vītikkama’’nti. ‘‘Āpajjatī’’ti iminā pāṭhasesaṁ dasseti. Evaṁ vītikkamato tassa bhikkhunoti yojanā.",
  "tika-vin12t3:163": "Abyākatavārepīti pisaddo akusalavāraṁ apekkhati. Tassāti cittassa. Ajānantotiādīnaṁ padānamattho akusalavāre vuttapaṭipakkhavasena veditabbo. Yaṁ āpattādhikaraṇantiādīnaṁ padānamattho akusalavārena sadisoyeva.",
  "tika-vin12t3:164": "224.Ayaṁ vivādo no adhikaraṇantiādīsu evamattho veditabboti sambandho.",
  "tika-vin12t3:165": "9. Adhikaraṇavūpasamanasamathakathā",
  "tika-vin12t3:166": "228.Catuvaggakaraṇe kammeti sīmasammutiādikamme. Pañcavaggakaraṇeti paccantimesu janapadesu upasampadādikamme. Dasavaggakaraṇeti majjhimesu janapadesu upasampadakamme. Vīsativaggakaraṇeti abbhānakamme. Kammappattāti kammassa pattā yuttā anurūpā.",
  "tika-vin12t3:167": "230.Sampaṭicchitabbanti paṭiggaṇhitabbaṁ. Sampaṭicchitvā ca pana atikkāmetabbanti sambandho. Bhaṇḍakanti cīvarādibhaṇḍakaṁ. Mānaniggahatthāyāti bhaṇḍanajātānaṁ mānassa niggahatthāya. Katipāhanti katipayāhaṁ, dvīhatīhanti attho.",
  "tika-vin12t3:168": "231.Anantāni ceva bhassānīti ettha anantasaddo aparimāṇasaddena atthato ekoti āha ‘‘aparimāṇānī’’ti. ‘‘Vacanānī’’ti iminā bhassasaddo vacanapariyāyoti dasseti. Ubbāhikāya sammanitabboti kena sammanitabboti āha ‘‘apaloketvā vā’’tiādi. Iminā apalokanakammena vā ñattidutiyakammena vā sammanitabboti dasseti. Anantāni bhassāni dhammakathikaṁ uddharitvā bāhati paṭisedheti imāya sammutiyāti ubbāhikā, tāya. Evaṁ sammatehi pana bhikkhūhi vinicchitabbanti sambandho. Visuṁ nisīditvā tassāyeva parisāya nisīditvā vāti yojanā. Aññehīti sammatabhikkhūhi aññehi.",
  "tika-vin12t3:169": "233.Tatrassāti ettha tatra assāti padavibhāgaṁ katvā tasaddo parisavisayo pasiddhavisayo, assasaddo ākhyātikoti āha ‘‘tassaṁ parisati bhaveyyā’’ti. ‘‘Neva suttaṁ āgata’’nti sāmaññato vuttepi ‘‘no suttavibhaṅgo’’ti vakkhamānattā mātikaṁ sandhāya vuttanti āha ‘‘na mātikā āgatā’’ti. Vinayopīti khandhakavinayopi. Pisaddena suttavibhaṅgaṁ apekkhati. Byañjanacchāyāyāti ettha chāyāsaddo paṭibimbe ca pabhāya ca hotīti āha ‘‘byañjanamattamevā’’ti, byañjanapaṭibimbikabyañjanapabhāvantabhūtaṁ atthaṁ aggahetvā byañjanapaṭibimbabyañjanapabhāmattameva gahetvāti adhippāyo. ‘‘Paṭisedhetī’’ti iminā paṭibāhasaddo paṭisedhatthoyeva, na maddanatthoti dasseti. Paṭibāhanākāraṁ dassento āha ‘‘jātarūparajatakhettavatthupaṭiggahaṇādīsū’’tiādi. Kinti kena kāraṇena, kasmā kāraṇā vā. Imeti jātarūpādipaṭiggāhake bhikkhū. Kārethāti tumhe kāreyyātha. Eyyāthassa hi ethādeso. Pucchāyaṁ sattamīvibhatti hoti. Sutteti suttantapiṭake. Aparo dhammakathiko vadatīti sambandho. Imesanti olambetvā nivāsentānaṁ. Etthāti olambetvā nivāsane.",
  "tika-vin12t3:170": "234.Bahutarā bhikkhūti ettha dviguṇatiguṇādinā adhikā eva bahutarā nāmāti āha ‘‘ekenapi adhikā bahutarāvā’’ti. ‘‘Ko pana vādo’’tiādinā ‘‘ekenapī’’ti ettha pisaddassa garahatthaṁ dasseti.",
  "tika-vin12t3:171": "Tividhasalākaggāhakathā",
  "tika-vin12t3:172": "235.Saññattiyāti ettha saññāpanaṁ saññatti, tadatthāyāti dassento āha ‘‘saññāpanatthāyā’’ti. Gūhitabboti gūḷho, soyeva gūḷhako, salākaggāho kātabboti sambandho. Vivaritabboti vivaṭo, soyeva vivaṭako. Sassa attano kaṇṇasamīpe jappīyati kathīyatīti sakaṇṇajappo, soyeva sakaṇṇajappako. ‘‘Nimittasaññaṁ āropetvā’’ti iminā vaṇṇāvaṇṇāyo katvāti ettha vaṇṇasaddo saṇṭhānavācakoti dasseti. Susaṇṭhānadusaṇṭhānā salākāyo katvāti attho. Tatoti visabhāgakaraṇato paraṁ gahetabboti sambandho. Sabbāpi tā salākāyoti yojanā. Katvāti pakkhipanaṁ katvā. Vuttanayenāti ‘‘alajjussannāyā’’tiādinā vuttanayena. ‘‘Yāvatatiya’’nti iminā paccukkaḍḍhitabbanti ettha punappunaṁ uddhaṁ kaḍḍhitabbanti atthaṁ dasseti. Atirekajāteti adhammavādīhi atirekato jāte satīti sambandho. Yāvatatiyampīti pisaddo tato ūne ekadvevāre pana kā nāma kathāti dasseti.",
  "tika-vin12t3:173": "Sakaṇṇajappake pana evaṁ vinicchayo veditabboti yojanā. Sace saṅghatthero gaṇhātīti sambandho. Soti saṅghatthero. Vayoanuppattāti pacchimavayaṁ anuppattā. Etanti adhammavādisalākaṁ. Assāti saṅghattherassa. Itarā salākāti adhammavādisalākāhi aññā dhammavādisalākā. Soti saṅghatthero. Tanti dhammavādisalākaṁ. Tatoti neva avabujjhanakāraṇā. Vuttanayamevāti gūḷhake vuttanayameva. Vivaṭo attho imassāti vivaṭattho.",
  "tika-vin12t3:174": "Tassapāpiyasikāvinayakathā",
  "tika-vin12t3:175": "238.Pārājikasāmantaṁnāmāti pārājikassa āsannaṁ nāma. Adinnādānādīsūti ādisaddena manussaviggaha uttarimanussadhammapārājike saṅgaṇhāti. Nibbeṭhayamānanti veṭhanarahitaṁ, tamenaṁ bhikkhunti sambandho. Iminā nibbeṭhentanti ettha antasaddo mānasaddapariyāyoti dasseti. Ativeṭhetīti ettha kehi ativeṭhetīti āha ‘‘iṅghāyasmātiādivacanehī’’ti. Tenāti codakena. Manti mamaṁ. Āhāti cuditako āha. Etassāti avajānanapaṭijānanādikārakassa pāpiyassa puggalassa. Sīlavā bhavissatīti pāpiyo puggalo sace sīlavā bhavissati. Paṭippassaddhinti pāpiyabhāvato paṭippassambhanaṁ. No ceti sīlavā no bhavissati ce. Tathā nāsitoti tena tassa pāpiyasikakammakaraṇena nāsaṁ gato bhavissati. Sabbatthāti sabbasmiṁ samathakkhandhake.",
  "tika-vin12t3:176": "Iti samathakkhandhakavaṇṇanāya yojanā samattā.",
  "tika-vin12t3:177": "5. Khuddakavatthukkhandhakaṁ",
  "tika-vin12t3:178": "Khuddakavatthukathā",
  "tika-vin12t3:179": "243. Khuddakavatthukkhandhake muṭṭhikamallāti muṭṭhikena mathanti aññamaññaṁ hiṁsantīti muṭṭhikamallā. Iminā pāḷiyaṁ padassa heṭṭhupariyaṁ dasseti. Gāmamudavāti ettha chavirāgamaṇḍanānuyuttena mudo modanaṁ etesamatthīti mudavā, gāme vasantā mudavā gāmamudavāti dassento āha ‘‘chavirāgamaṇḍanānuyuttā nāgarikamanussā’’ti. ‘‘Vaṇṇavā ahesu’’ntiādīsu (pārā. 193; pāci. 67) viya vacanaṁ daṭṭhabbaṁ. Thambheti ettha na yattha katthaci thambho hoti, atha kho nhānatitthe nikhaṇitvā ṭhapitathambhoyevāti āha ‘‘nhānatitthe nikhaṇitvā ṭhapitatthambhe’’ti.",
  "tika-vin12t3:180": "Iṭṭhakāsilādārukuṭṭānanti iṭṭhakākuṭṭasilākuṭṭadārukuṭṭānaṁ. Aṭṭhapadākārenāti aṭṭhapadaphalakākārena. Rājiyoti lekhāyo. Tatthāti aṭṭāne, ākiritvāti sambandho. Gandhabbahatthakoti gandhabbānaṁ vīṇāhattho viyāti gandhabbahatthako. Dārūhi katattā vuttaṁ ‘‘dārumayahatthenā’’ti. Tenāti gandhabbahatthena, gahetvāti sambandho. Kuruvindakapāsāṇacuṇṇānīti evaṁnāmakassa pāsāṇassa cuṇṇāni. Tanti kataguḷikakalāpakaṁ, gahetvāti sambandho. Viggayhāti aññamaññassa sarīre daḷhaṁ gahetvāti dassento āha ‘‘aññamaññaṁ sarīrena sarīra’’nti. Makaradantaketi makaranāmakassa macchassa dantasadise dante. Mallakamūlasaṇṭhānenāti kheḷapaṭiggahapādasaṇṭhānena. Gilānassāpīti pisaddo agilānassa pagevāti dasseti.",
  "tika-vin12t3:181": "244.Danteti makaradante. Akataṁ mallakaṁ akatamallakaṁ. Kapālakhaṇḍaṁ vāti vāsaddo samuccayattho. Kāsaphullavirahitattā vatthavaṭṭi ukkāsikā nāma. Natthi kāsaṁ phullametissāti ukkāsā, sā eva ukkāsikā. Yassa kassacīti gilānāgilānassa vā jarādubbalataruṇabalavassa vā. Piṭṭhinti piṭṭhiyaṁ, ayameva vā pāṭho. Pāṇitalassa puthuṭṭhānaṁ puthupāṇi, tena kataṁ puthupāṇikaṁ, hatthaparikammaṁ, tena vuttaṁ ‘‘hatthaparikammaṁ vuccatī’’ti. Sabbesanti nhāyantānaṁ vā anhāyantānaṁ vā sabbesaṁ.",
  "tika-vin12t3:182": "245.Kaṇṇatoti kaṇṇacchiddato. Muttolambakādivallisadisattā vallikā nāma. Palambakasuttanti parimuñcitvā lambiyati anenāti palambakaṁ, tameva suttaṁ palambakasuttaṁ. Valayanti niyuraṁ.",
  "tika-vin12t3:183": "246. Dvīhi māsehi niyuttaṁ dumāsikaṁ. Dve aṅgulāni etassāti duvaṅgulaṁ, keso. Ubhayenapīti dumāsikaduvaṅgulasaṅkhātena ubhayenapi . Ayampi ukkaṭṭhaparicchedova vuttoti yojanā. Tatoti dumāsikaduvaṅgulato.",
  "tika-vin12t3:184": "Osaṇṭhentīti ettha olikhitvā samaṁ patiṭṭhāpentīti dassento āha ‘‘olikhitvā sannisīdāpentī’’ti. Dantamayādīsūti ādisaddena aṭṭhimayādayo saṅgaṇhāti. Hatthaphaṇenāti hatthasaṅkhātena phaṇena. Cikkhallenāti cikkhallasadisena niyyāsena. Udakatelenāti ettha udakañca telañcāti ca udakasaṅkhātena telenāti ca atthaṁ nivattento āha ‘‘udakamissakena telenā’’ti. Iminā udakena missakaṁ telaṁ udakatelanti vacanatthaṁ dasseti. Uṭṭhalometi uṭṭhitalome. Hatthaṁ temetvāti hatthaṁ udakatelena temetvā. Uṇhābhitattarajokiṇṇasirānampīti uṇhena abhitatto ca rajehi okiṇṇasiro ca uṇhābhitattarajokiṇṇasirā, atha vā uṇhena abhitatto siro etesanti uṇhābhitattasirā, rajehi okiṇṇo siro etesanti rajokiṇṇasirā , uṇhābhitattasirā ca rajokiṇṇasirā ca uṇhābhitattarajokiṇṇasirā, pubbapade uttarapadalopo, tesampi. Allahatthenāti addahatthena, ayameva vā pāṭho.",
  "tika-vin12t3:185": "247. Yesu kaṁsapattādīsu mukhanimittaṁ paññāyati, sabbāni tāni kaṁsapattādīnipīti yojanā. Yattha katthacīti yasmiṁ kasmiṁci ādāse vā udakapatte vāti sambandho. Sañchavi nu khoti sañjātā chavi nu kho, ahaṁ jiṇṇo amhi nu kho, noti yojanā.",
  "tika-vin12t3:186": "Mukhaṁ ālimpantīti ettha kehi ālimpantīti āha ‘‘vippasannachavirāgakarehi mukhalepanehī’’ti. ‘‘Manosilāyā’’ti iminā manosilā eva manosilikāti dasseti. Tānīti lañchanāni. Haritālādīhipīti pisaddena na kevalaṁ manosilikāya eva, atha kho haritālādīhipīti dasseti.",
  "tika-vin12t3:187": "248.Nabhikkhave naccaṁ vātiādīsu evaṁ vinicchayo veditabboti yojanā. Niccāpentassa vāti parehi naccāpentassa vā. Sādhugītanti sundaraṁ aniccatādipaṭisaṁyuttaṁ gītaṁ, sajjanānaṁ vā. Dantagītampi na vaṭṭatīti sambandho. Yanti gītaṁ. Pubbabhāgeti gāyanato pubbabhāge. Gāyāpentassāpīti parehi vā gāyāpentassāpi. Yaṁ panāti kiriyāparāmasanaṁ. Yaṁ paharati, tattha paharaṇe anāpattīti yojanā. Sabbanti akhilaṁ naccagītavāditaṁ. Passatoti passantassa ca suṇantassa ca. Savanampi hi ekasesena vā sāmaññaniddesena vā passaneneva saṅgahitaṁ. Vihāratoti anaccaagītaavāditaṭṭhānavihārato. Vihāranti naccagītavāditaṭṭhānavihāraṁ. Asanasālāyāti gāme ṭhitāya asanasālāya.",
  "tika-vin12t3:188": "249.Sarakiriyanti sarassa kiriyaṁ. Iminā sarakuttinti ettha sarassa karaṇaṁ sarakuttīti vacanatthaṁ dasseti. Aladdhaṁ samādhinti sambandho. Pacchimā janatāti ettha samūhiṁ avayavaṁ vinā samūhassa avayavino abhāvā tāpaccayo svatthopi hotīti āha ‘‘pacchimo jano’’ti. Taṁ taṁ vattanti suttantavattādiṁ taṁ taṁ vattaṁ. Akkharāni vināsetvāti aññathā vattabbāni akkharāni aññathā vadanena ca dīghādīni rassādivadanena ca vināsetvā. Dhamme panāti ettha saddo pana visesajotako. Gītato visesova veditabboti hi attho. Suttantavattanti suttantassa uccāraṇaṁ vattaṁ. Eseva nayo ‘‘jātakavattaṁ gāthāvatta’’nti etthāpi. Tanti vattaṁ. Yadi pana taṁ vināsetvā atidīghaṁ kātuṁ na vaṭṭati, evaṁ sati yathā suttantavattādīni honti, tathā kathaṁ dassetabbānīti āha ‘‘caturassena vattenā’’tiādi. Tattha caturassenavattenāti paripuṇṇena uccāraṇavattena. Parimaṇḍalānīti samantato maṇḍalāni bimbāni puṇṇānīti attho. ‘‘Sarena bhaṇita’’nti iminā sarabhaññanti ettha sarena bhaṇitabbanti sarabhaññanti vacanatthaṁ dasseti. Sarabhaññe kira atthīti sambandho . Taraṅgavatthādīnaṁ uccāraṇavidhānāni (vajira. ṭī. cūḷavagga 249; sārattha. ṭī. cūḷavagga 3.249; vi. vi. ṭī. cūḷavagga 2.248-9) etarahi natthi. Dvattiṁsavattānīti ca saṅkhyāmattameva atthi, na saṅkhyeyyaṁ. Tasmā ṭīkāsu (sārattha. ṭī. cūḷavagga 3.249; vajira. ṭī. cūḷavagga. 249) ‘‘taraṅgavattādīnaṁ uccāraṇavidhānāni naṭṭhapayogānī’’ti vuttaṁ. Atthīti saṁvijjanti. Ayañhi atthisaddo nipāto. Tesūti dvattiṁsavattesu. Yanti vattaṁ. Uccāraṇavidhānāni naṭṭhapayogānipi tesaṁ sabbesaṁ sāmaññalakkhaṇaṁ dassento āha ‘‘sabbesa’’ntiādi. Tattha sabbesanti dvattiṁsavattānaṁ, lakkhaṇanti sambandho. ‘‘Avināsetvā’’ti vatvā tamevatthaṁ pākaṭaṁ karonto āha ‘‘vikāraṁ akatvā’’ti. Tattha vikārakaraṇaṁ nāma yattakāhi mattāhi akkharaṁ paripuṇṇaṁ hoti, tato adhikamattāyuttaṁ katvā kathanaṁ, tathā akatvā samaṇasāruppena caturassena nayena pavattanaṁyeva lakkhaṇanti attho.",
  "tika-vin12t3:189": "Bāhiralomiṁ uṇṇinti ettha ‘‘bāhiralomi’’nti padaṁ bhāvanapuṁsakanti āha ‘‘uṇṇalomāni bahi katvā’’ti. ‘‘Uṇṇapāvāra’’nti iminā uṇṇīti ettha uttarapadalopaṁ dasseti. Atha vā pāvārapadena uṇṇā etassa atthīti uṇṇīti katvā taddhitapaccayassa sarūpaṁ dasseti. ‘‘Tathā dhārentassa dukkaṭa’’nti vacanassa atthāpattinayaṁ dassento āha ‘‘lomāni anto katvā pārupituṁ vaṭṭatī’’ti.",
  "tika-vin12t3:190": "251.Aṅgajātaṁ chindantassevāti aṅgajātameva chindantassāti yojanā. Atha vā aṅgajātaṁ chindantassa thullaccayamevāti yojanā. Ahikīṭadaṭṭhādīsu nimittabhūtesu chindantassāti yojanā.",
  "tika-vin12t3:191": "252.Uppannā hotīti paṭilābhavasena uppannā hoti. Uppannabhāvaṁ pākaṭaṁ karonto āha ‘‘so’’tiādi. Tattha soti rājagahako seṭṭhi, kīḷatīti sambandho. Tassāti seṭṭhissa. Idaṁ padaṁ ‘‘jāle’’ti pade sāmyatthachaṭṭhī, ‘‘uppannā hotī’’ti pade sampadānaṁ. Tanti candanagaṇṭhiṁ. Assāti seṭṭhissa. Idaṁ padaṁ ‘‘purisā’’ti pade sāmyatthachaṭṭhī, ‘‘adaṁsū’’ti pade sampadānaṁ. Vikubbaniddhīti vividhaṁ, vikāraṁ vā kubbanavasena pavattā iddhi (paṭi. ma. 3.12-16; visuddhi. 2.369-373). Adhiṭṭhāniddhīti adhiṭṭhānavasena pavattā iddhi (paṭi. ma. 3.12-16; visuddhi. 2.369-373).",
  "tika-vin12t3:192": "Gihī upanāmentīti sambandho. Byañjanaṁ katvāti byañjanaṁ pakkhipanaṁ katvā. Tanti suvaṇṇataṭṭikādiṁ. Āmasitumpīti pisaddo pageva paṭiggaṇhitunti dasseti. Saṅghikaparibhogena vāti vāsaddo panasaddattho. Saṅghikaparibhogena panāti hi attho. Gihivikaṭāni vāti vāsaddo sampiṇḍanattho. Gihivikaṭāni bhājanānipi vaṭṭantīti hi attho. Kaṁsalohavaṭṭalohānaṁ sabhāgattā vuttaṁ ‘‘kaṁsa…pe… saṅgahito’’ti.",
  "tika-vin12t3:193": "253. ‘‘Likhitu’’nti etaṁ vuttanti yojanā. Pakatimaṇḍalanti ettha kiṁ makaradantamattampi acchinnamaṇḍalanti āha ‘‘makaradantacchinnakamaṇḍalamevā’’ti.",
  "tika-vin12t3:194": "254.Paharitvāti āvaṭṭanato aññamaññaṁ paharitvā. Tayo patte uparupari ṭhapetuṁ vaṭṭatīti sambandho. Bhūmiādhārako nāma bhūmiyā āsanno dantādīhi kato valayādhārako. Dāruādhārako nāma ekadārunā kato ādhārako. Daṇḍādhārako nāma catudaṇḍato paṭṭhāya bahūhi daṇḍehi kato ādhārako. Tatthāti bhamakoṭisadisadāru ādhārakatidaṇḍakādhāresu. Gahetvā evāti pattaṁ gahetvā eva, ekameva ṭhapetabbaṁ iti vuttanti yojanā.",
  "tika-vin12t3:195": "Tatthevāti miḍḍhanteyeva. Vitthiṇṇāyāti vitthārāya. Bāhirapasseti kuṭṭassa bāhirapasse. Katāyāti kuṭṭassa thirabhāvatthaṁ katāya. Etthāti paribhaṇḍante.",
  "tika-vin12t3:196": "Yaṁ vatthaṁ pattharitvā patto ṭhapiyatīti vatthaṁ coḷakaṁ nāmāti yojanā. Tasmiṁ panāti coḷake pana. Yatthāti yassaṁ vālikāyaṁ. Na dussatīti patto na dussati. Pattamāḷakanti pattassa ṭhapanatthāya kataṁ aṭṭaṁ. Bhaṇḍakukkhaḷikāti pattādibhaṇḍakānaṁ pakkhipanā ukkhaḷikā. Yattha katthacīti bhittikhīlādike yasmiṁ kasmiṁci. Laggentassāti pattaṁ thavikāya laggentassa. Nisīdanasayanatthaṁ vā kataṁ hotūti yojanā. Aññenāti pattato aññena. Aṭṭakachannenāti aṭṭapatirūpena, aṭṭakasadisenāti attho. Tatthāti aṭṭakachannena ṭhapite mañcapīṭhe. Aṁse baddhiyati anenāti aṁsabaddho, soyeva aṁsabaddhako, tena laggetvāti sambandho. Chatte ṭhapetuṁ na vaṭṭatīti sambandho. Bhattena pūro bhattapūro, patto. Bandhitvā ṭhapite chatte vā aṭṭakaṁ katvā ṭhapite chatte vāti yojanā. Yo koci bhattapūropi tucchapattopīti sambandho.",
  "tika-vin12t3:197": "255.Yassāti bhikkhuno. Hatthe patto atthi, so eva bhikkhu pattahattho na hoti, apica kho pana hatthe vā piṭṭhipāde vā yattha katthaci sarīrāvayave pattasmiṁ satīti yojanā. Eseva nayo anantaravākyepi. Imehi vākyehi ‘‘pattahattho’’ti ca ‘‘kavāṭaṁ paṇāmetu’’nti ca upalakkhaṇamattamevāti dasseti. Sūciṁ vā avāpuritunti sambandho. Kuñcikāya vāti vāsaddo ‘‘sarīrāvayavenā’’ti padaṁ apekkhati.",
  "tika-vin12t3:198": "Lābukaṭāhanti lambatīti lābu, lābuyā kaṭāhaṁ lābukaṭāhaṁ. ‘‘Tāvakālika’’nti iminā ekavārameva tena āmisaṁ gahetvā paribhuñjitvā chaḍḍetabbanti dasseti. Ghaṭikapālanti bhājanakapālaṁ. Abhuṁ meti avaḍḍhi mayhaṁ, uppajjitthāti attho. ‘‘Abhu me’’ti (ma. ni. aṭṭha. 2.149; ma. ni. ṭī. 2.149) vattabbe niggahitāgamavasena evaṁ vuttaṁ. Utrāsavacananti utrāsena vacanakāraṇaṁ padaṁ. Dinnakamevāti parehi dinnakameva āmisanti sambandho.",
  "tika-vin12t3:199": "Cambetvāti mukhena cambetvā. Apaviddhāmisānīti chaḍḍitāni āmisāni. Etesūti calakādīsu. Anucchiṭṭhaṁ suddhapattanti natthi ucchiṭṭho etthāti anucchiṭṭho, suddhapatto, taṁ. Ucchiṭṭhahatthenāti ucchiṭṭho ettha atthīti ucchiṭṭho, soyeva hattho ucchiṭṭhahattho, tena. Vāmahatthena āsiñcitvāti sambandho. Etthāti suddhapatte. Ettāvatāpīti ettakena ekaudakageṇḍusagahaṇamattenāpi. Soti suddhapatto. Hatthaṁ panāti ucchiṭṭhahatthampi. Panasaddo hettha sampiṇḍanattho. Yaṁ aṭṭhiṁ vā yaṁ calakaṁ vāti yojanā. Tatthāti macchamaṁsaphalādīsu. Tanti aṭṭhicalakaṁ. Yaṁ panāti aṭṭhicalakādiṁ pana, paṭikhāditukāmoti sambandho, puna khāditukāmoti attho. Tatthevāti patte eva. Katvāti ṭhapanaṁ katvā. Yaṁ kiñci aṭṭhikaṇṭakādinti sambandho.",
  "tika-vin12t3:200": "256.Satthakaveṭhanakanti satthakassa veṭhanakaraṇaṁ. Pipphalikaṁ vā daṇḍasatthakaṁ nāmāti yojanā. Pipphāleti etāyāti pipphali, sāyeva pipphalikaṁ. Aññampīti pipphalikato aññampi. Yaṁkiñci daṇḍaṁ yojetvā katasatthakaṁ vā daṇḍasatthakaṁ nāmāti yojanā. Iminā daṇḍena yojitaṁ satthakaṁ daṇḍasatthakanti vacanatthaṁ dasseti.",
  "tika-vin12t3:201": "Malaggahitāti ayamalaggahitā. Kiṇṇenāti madirādibījena kiṇṇena. Tenāti pāsāṇacuṇṇasaṅkhātena saritakena. Makkhetunti sūciṁ makkhetuṁ. Makkhitamadhusitthakaṁ taṁ saritakaṁ paribhijjatīti yojanā. Madhusitthakapilotikanti madhusitthakena makkhitaṁ pilotikaṁ. Tatthāti nisseṇiyaṁ. Yāya rajjuyā kathine bandhanti, sā rajju kathinarajju nāmāti yojanā. Tatthāti dīghassa bhikkhuno pamāṇena kate kathine. Daṇḍaketi kathinadaṇḍakamhi. Tassāti dīghassa bhikkhuno pamāṇena katassa kathinassa. Itarassa bhikkhunoti dīghabhikkhuto itarassa rassabhikkhuno.",
  "tika-vin12t3:202": "Daṇḍakathinapamāṇena katassa kaṭasārakassāti yojanā. ‘‘Duguṇakaraṇa’’nti iminā pidalakanti duguṇakaraṇasaṅkhātassa kiriyāvisesassa nāmanti dasseti. Vinandhanarajjunti visesena nahiyati bandhiyati etāyāti vinandhanā, sāyeva rajju vinandhanarajju, tamevatthaṁ dassetuṁ vuttaṁ ‘‘vinandhituṁ rajju’’nti. Vinandhanasuttakanti etthāpi eseva nayo. Tena suttakenāti vinandhanasuttakena. Tatthāti khuddakanisseṇiyaṁ kāci suttantarikāyoti sambandho. Pamāṇasaññākaraṇanti suttantarikapamāṇassa saññākaraṇaṁ. Kāḷasuttena saññākaraṇaṁ viya haliddisuttena saññākaraṇanti yojanā. Aṅguliyā paṭiggaṇhantīti ettha ‘‘paṭiggaṇhantī’’ti padassa ‘‘aṅguliyā’’ti karaṇasseva vuttattā kammassa avuttattā tassa kammaṁ dassetuṁ vuttaṁ ‘‘sūcimukha’’nti. Aṅgulikosakanti aṅgulikañcukaṁ.",
  "tika-vin12t3:203": "257.Pāticaṅkoṭakādinti ettha pāti nāma paṭiggahasaṇṭhānena kato sūciādibhaṇḍaṭṭhapano bhājanaviseso. Ākiritvāti pakkhipitvā. Odhunitvāti papphoṭetvā. Ghanadaṇḍakanti nirantaradaṇḍakaṁ. Antokatvāti kathinassa antokatvā.",
  "tika-vin12t3:204": "258.Vinandhitvāti coḷakena vinandhitvā.",
  "tika-vin12t3:205": "259. Aparissāvanakasseva bhikkhunoti yojanā. Yo pana yācatīti sambandho. Majjhedaṇḍaketi daṇḍakassa majjhe. Udakanti akappiyaudakaṁ. Tanti udakaṁ. Yanti parissāvanaṁ. Udakaṁ parisuddhaṁ hutvā savati gacchati pavattati anenāti parissāvanaṁ. Yaṁ udake ottharitvā ghaṭena udakaṁ gaṇhanti, taṁ ottharakaṁ nāmāti yojanā. Tamevatthaṁ vitthārento āha ‘‘taṁ hī’’tiādi. Tanti parissāvanaṁ, bandhitvāti sambandho. Tesūti catūsu khāṇukesu. Sabbapariyanteti sabbaparissāvanassa pariyante mocetvāti sambandho. Ottharitvāti ogāhetvā. Cīvarakuṭikāti cīvarena katā kuṭikā, sā makasānaṁ parittāṇatthaṁ katattā makasakuṭikāti vuccati.",
  "tika-vin12t3:206": "260.Semhādidosussannakāyāti semhādidosehi ussannakāyā. Aggaḷatthambhoti kavāṭatthambho. Yatthāti aggaḷatthambhe. Tatthāti dvārabāhāya. Tatthāti aggaḷapāsake. Dhūmo nikkhamati etenāti dhūmanetto, chiddo. Tena vuttaṁ ‘‘dhūmanikkhamanachidda’’nti . ‘‘Gandhehī’’ti iminā ‘‘vāsetu’’nti padassa karaṇaṁ dasseti. ‘‘Udakaṭṭhapanaṭṭhāna’’nti iminā udakaṭṭhānanti ettha udakassa ṭhapanaṁ ṭhānaṁ udakaṭṭhānanti majjhepadalopasamāsaṁ dasseti. Tatthāti udakaṭṭhāne. Koṭṭhakoti ettha na yattha katthaci, yassa kassaci vā koṭṭhako hoti, api ca kho pana dvāre eva, dvārasseva vā koṭṭhakoti āha ‘‘dvārakoṭṭhako’’ti.",
  "tika-vin12t3:207": "261.Parikammanti piṭṭhiādiparikammaṁ. Paṭicchādiyati imāyāti paṭicchādi, vatthameva paṭicchādi vatthapaṭicchādi. Udakaṁ na hotīti ettha pānodakaṁ nivattento āha ‘‘nhānodakaṁ na hotī’’ti.",
  "tika-vin12t3:208": "262. Paṇṇikānaṁ tulaṁ viya udakaubbāhanakatulanti yojanā. Dīghavarattādīhītiādisaddena rajju ādayo saṅgaṇhāti. Arahatthaghaṭiyantaṁ nāma cakkasaṇṭhānaṁ anekāraṁ are are ghaṭāni bandhitvā ekena vā dvīhi vā paribbhamiyamānaṁ yantaṁ. Arasaṅkhātesu hatthesu ghaṭā bandhitabbā etthāti arahatthaghaṭi, tameva yantaṁ arahatthaghaṭiyantaṁ. Cammabhājananti cammamayaṁ bhājanaṁ. Aparikkhittā hotīti candanikā apākārā hoti. Udakapuñjanaṁ vaṭṭatīti sambandho. Tasminti udakapuñjane. ‘‘Udakapuñjanī’’tipi pāṭho. Evaṁ sati tāya udakapuñjaniyāti attho. Paccuddharitunti apanetuṁ.",
  "tika-vin12t3:209": "263. Ā samantato viddhaṁ pakkhapāsakametthāti āviddhapakkhapāsakaṁ. Maṇḍaleti kaṇṇikamaṇḍalamhi. Kataṁ kūṭañca chadanañca etthāti katakūṭacchadanaṁ, jantāgharaṁ, tassa. Etanti ‘‘nillekhajantāghara’’nti etaṁ nāmaṁ. ‘‘Cattāro māse’’ti iminā ‘‘catumāsa’’nti digusamāsassa vākyaṁ dasseti.",
  "tika-vin12t3:210": "264.Namatakanti ettha heṭṭhā vuttanamatakato (cūḷava. aṭṭha. 256) visesaṁ dassento āha ‘‘eḷakalomehī’’tiādi. Avāyimanti vāyitvā na kataṁ. Cammakhaṇḍaparihārenāti cammakhaṇḍaṁ viya adhiṭṭhānavikappanaapanayanena, paribhuñjitabbanti attho. Peḷāyāti aṭṭhaṁsādiākārena katāya mañjūsāya. Etanti ‘‘āsittakūpadhāna’’nti etaṁ nāmaṁ. Dārumayāpīti pisaddo na tambaloharajatamayā evāti dasseti. Etthevāti maḷorikāyameva. Ādhārakasaṅkhepagamanatoti ādhārake saṅkhepaṁ gamanato. Hīti saccaṁ, yasmā vā. Pubbe pattarakkhanatthaṁ ādhārako anuññāto, idāni bhuñjanatthanti daṭṭhabbaṁ. Eko bhikkhu gacchatīti sambandho. Sesakanti gahetabbaphalapūvehi sesakaṁ. Tasmiṁ khaṇeti tasmiṁ bhuñjanakkhaṇe.",
  "tika-vin12t3:211": "265.Ekekenapi aṅgenāti pisaddo sambhāvanattho, tato pana adhikehi aṅgehi pagevāti hi attho. Samannāgatassa upāsakassa nikkujjitunti sambandho. Tassāti upāsakassa. Na gahetabboti saṅghena na gahetabbo. Asukassa upāsakassāti sambandho. Ukkujjanakāleti pattassa ukkujjanakāle. Yācāpetvāti pattanikujjitena upāsakena yācāpetvā. Hatthapāsanti saṅghassa hatthapāsaṁ.",
  "tika-vin12t3:212": "268.Purakkhatvāti ettha purasaddassa aggatthabhāvañca karasaddassa khādesabhāvañca dassento āha ‘‘aggato katvā’’ti. Soti bodhirājakumāro, santharīti sambandho. Lacchāmīti labhissāmi, esa bodhirājakumāro puttalābhāya abhabboti yojanā. Akkamane dosaṁ dassento āha ‘‘yadī’’tiādi. Pacchāti akkamanato pacchā. Ayanti bhagavā. Idanti kāraṇaṁ. Tāvāti sikkhāpadapaññattito, sikkhāpadapaññattiyā vā paṭhamaṁ. Paribhavatoti gihīnaṁ paribhavato.",
  "tika-vin12t3:213": "Maṅgalatthāyāti arogādikassa maṅgalassa atthāya. Dhotapādakanti ettha dhotehi pādehi akkamanaṭṭhāne attharitaṁ dhotapādakanti vacanatthaṁ dassento āha ‘‘dhotapādakaṁ nāmā’’tiādi. Tattha ‘‘paccattharaṇaṁ atthata’’nti iminā ‘‘dhotapādaka’’nti ettha ṇikapaccayassa attharitatthe pavattabhāvaṁ dasseti.",
  "tika-vin12t3:214": "269.Padumakaṇṇikākāranti padumakaṇṇikasaṇṭhānaṁ. Kataṁ pādaghaṁsanaṁ katakaṁ nāmāti yojanā. Tanti katakaṁ, paṭikkhittamevāti sambandho. Potthakesu taṁsaddo galitoti daṭṭhabbo. Bāhullikānuyogattāti paccayabahulabhāvāya anuyogattā. Pāsāṇapheṇakopīti pāsāṇaabbudampi. Bījanīti caturassabījanī. Tanti vidhūpanaṁ, kataṁ hotūti sambandho. Idhāpi taṁsaddo galito. Veḷudantavilīvehi vā morapiñchehi vā cammavikatīhi vā kataṁ hotūti yojanā. Sabbaṁ vidhūpananti sambandho. Pāḷiyaṁ tālavaṇṭanti saha vaṇṭena kataṁ tālaṁ tālavaṇṭaṁ, tālasaddena taṁmayā maṇḍalabījanī gahetabbā vikārīvikārabhāvena sambandhattā. Makasabījanīti makasānaṁ palāyanakabījanī, dantamayavisāṇamayadaṇḍakāpi makasabījanī vaṭṭatīti yojanā. ‘‘Vākamayabījaniyā’’ti padaṁ ‘‘saṅgahitā’’ti pade ādhāro, karaṇaṁ vā.",
  "tika-vin12t3:215": "270.Yassāti bhikkhussa cakkhuṁ vā dubbalaṁ hotīti yojanā. Aññoti kāyaḍāhādīhi ābādhehi añño, koci ābādho vā uppajjatīti yojanā. ‘‘Vasse panā’’ti padaṁ ‘‘cīvaraguttattha’’nti pade eva sambandhitabbaṁ. Cīvaraguttatthanti cīvarassa vassatemanato guttatthaṁ, vāḷamigacorabhayesu santesūti sambandho. Tālapaṇṇādinā ekena paṇṇena kataṁ chattaṁ ekapaṇṇacchattaṁ. Sabbatthevāti sabbesu eva gāmāraññesu.",
  "tika-vin12t3:216": "‘‘Asi assā’’ti iminā asissāti padassa anavakāsavidhiṁ dasseti. Asīti khaggo. Assāti corassa, asīti sambandho. Vijjotalatīti ettha alapaccayo rūpasiddhimattovāti āha ‘‘vijjotatī’’ti. ‘‘Catuhatthoyevā’’ti iminā pamāṇayuttoti padassa atthaṁ dasseti. Tatoti catuhatthato. Sabbesanti gilānāgilānānaṁ. ‘‘Sakkā panā’’ti padaṁ ‘‘na vaṭṭatī’’ti pade kattā, ‘‘dātabbā’’ti pade kammaṁ. Sammannitvāva dātabbā, na vinā sammutiyāti adhippāyo.",
  "tika-vin12t3:217": "273.Āgatanti udariyato nikkhamitvā āgataṁ. Uggāranti galato uggāraṁ bhojananti sambandho. Sandhāretvāti patiṭṭhāpetvā. Asandhāritameva hutvāti sambandho.",
  "tika-vin12t3:218": "Yanti khādanīyabhojanīyaṁ, patitanti sambandho. Tanti khādanīyabhojanīyaṁ, gahetvā paribhuñjitunti sambandho. Idanti vacanaṁ.",
  "tika-vin12t3:219": "274.Kubbaṁ karissāmīti ettha kariyati uccāriyatīti kubbanti vutte saddoti āha ‘‘saddaṁ karissāmī’’ti. Saddanti ‘‘ayaṁ maṁ bhikkhu vippakarotī’’ti uccāsaddaṁ. Nakhādīhītiādisaddena mukhakuṭṭe saṅgaṇhāti. Anurakkhanatthanti anudayena pālanatthaṁ. Nakhacchedananti nakhaṁ chindati anenāti nakhacchedanaṁ, satthakādi. Vīsatimaṭṭhanti ettha vīsatiyā nakhānaṁ maṭṭhaṁ vīsatimaṭṭhanti dassento āha ‘‘vīsatipi nakhe’’tiādi. Likhitamaṭṭheti likhite hutvā maṭṭhe. Kārāpentīti nahāpite kārāpenti. Nakhatoti nakhato vā nakhantarato vā. Apakaḍḍhitunti kaḍḍhitvā apanetuṁ.",
  "tika-vin12t3:220": "275.Khurakosakanti khurassa ṭhapanakaṁ. Kattariyāti kantiyati chindiyati imāyāti kattari, ayomayo eko upakaraṇaviseso, tāya. ‘‘Chedāpentī’’ti iminā kappāpentīti ettha kappasaddassa vidhyatthaṁ adhippāyena dasseti. Massuṁ vaḍḍhāpentīti ettha massuṁ vaḍḍhetvā ruhāpentīti atthaṁ paṭikkhipanto āha ‘‘massuṁ dīghaṁ kārāpentī’’ti. Eḷakamassūti eḷakassa viya massūti eḷakamassu. ‘‘Golomika’’nti vuccatīti sambandho. ‘‘Catukoṇa’’nti iminā caturassanti ettha aṁsasaddo koṇatthoti dasseti. Caturassanti ettha hi ‘‘caturaṁsa’’nti vattabbe niggahitassa lopaṁ katvā parassa sakārassa dvebhāvaṁ katvā ‘‘caturassa’’nti vuttaṁ. Lomasaṁharaṇanti lomānaṁ apanayanaṁ. Lomarājiṭṭhapananti lomalekhāṭhapanaṁ. Sabbatthāti sabbesu, massukappanādīsūti sambandho. Gaṇḍavaṇarudhiābādhapaccayāti gaṇḍo ca vaṇo ca rudhi ca gaṇḍavaṇarudhayo, teyeva ābādhā gaṇḍavaṇarudhiābādhā, tesaṁ paccayā. Vaṇoti mahanto vaṇo. Rudhīti khuddako vaṇo. Sakkharādīhīti sakkharamadhusitthakehi. Saṇḍāsoti suṭṭhu lomaṁ ḍaṁsatīti saṇḍāso. Yanti lomaṁ, ṭhitanti sambandho. Kattha ṭhitanti āha ‘‘bhamukāya vā’’tiādi. Kiṁ hutvā ṭhitanti āha – ‘‘uggantvā vibhacchaṁ ṭhita’’nti, vibhacchaṁ hutvā ṭhitanti yojanā. Visesena sobhaṇaṁ bhakkhatīti vibhaccho, asobhaṇo. ‘‘Vigaccha’’ntipi pāṭho, virūpaṁ gacchati, gamayatīti vā vigaccho. Tattha purimapāṭhoyeva mūlapāṭhoti daṭṭhabboti. Palitaṁ vā apalitaṁ vā tādisaṁ lomanti yojanā.",
  "tika-vin12t3:221": "277.Kaṁsapattharikāti ettha kaṁsaāpaṇe pattharanti pasārentīti kaṁsapattharikāti vutte kaṁsabhaṇḍavāṇijā gahetabbāti āha ‘‘kaṁsabhaṇḍavāṇijā’’ti. Vāsidaṇḍādīnaṁ apātanatthaṁ bandhati anena lohenāti bandhanaṁ, tameva mattaṁ appanti bandhanamattaṁ.",
  "tika-vin12t3:222": "278.Nikkhamantenāti ārāmato nikkhamantena. Yatthāti yasmiṁ ṭhāne. ‘‘Saritvā’’ti iminā asaritvā piṇḍāya caritabbanti dasseti. Bahurajjukanti bahū rajjuyo etassāti bahurajjukaṁ. Iminā kalāpena bahurajjūnaṁ samūhena kattabbanti kalāpukanti vacanatthaṁ dasseti, ikārassukāro. Deḍḍubhakanti ettha deḍḍubhasaddena tassa sīsaṁ gahetabbaṁ ekadesūpacārena, deḍḍubhaṁ viyāti deḍḍubhakaṁ, sadisatthe kapaccayo hoti. Tena vuttaṁ ‘‘udakasappasīsasadisa’’nti. ‘‘Murajavaṭṭisaṇṭhāna’’nti iminā murajasaddena murajavaṭṭi gahetabbā tassa vikārattā, tena sadisaṁ murajanti vacanatthaṁ dasseti. Veṭhetvāti bahurajjuke ekato veṭhetvā. Maddavīṇasaddo pāmaṅgapariyāyo. Maddavīṇaṁ viyāti maddavīṇaṁ. Tena vuttaṁ ‘‘pāmaṅgasaṇṭhāna’’nti. ‘‘Pageva bahūnī’’ti iminā ‘‘ekampī’’ti ettha pisaddassa sambhāvanatthaṁ dasseti. Macchakaṇṭakavāyimāti macchakaṇṭakaṁ viya dassetvā vāyimā. Kuñjaracchikādibhedāti vāraṇaacchikādibhedā. Vāraṇo hi kuṁ bhūmiṁ jarāpetīti kuñjaroti (vi. va. aṭṭha. 31; a. ni. ṭī. 1.1.2) ca kuñje nikuñje ramatīti kuñjaroti ca vuccati. Tassa acchi viyāti kuñjaracchikaṁ, taṁ ādi yesaṁ tānīti kuñjaracchikādīni, tesaṁ bhedāti kuñjaracchikādibhedā. Ādisaddena goṇacchikādayo saṅgaṇhāti. ‘‘Kuñcikākosakasaṇṭhāna’’nti iminā sūkarassa antaṁ viya sūkarantakanti atthaṁ dasseti. Sūkarassa hi antaṁ kuñcikākosakaṁ viya majjhe susiro hoti. Sūkarantakaṁ anulometīti sūkarantakena anulometi. Dasāsuyevāti kāyabandhanassa antesuyeva. Etthāti dasāsu. ‘‘Catunnaṁ upari na vaṭṭatī’’ti iminā murajadasā tato upari vaṭṭatīti dasseti. Veṭhetvāti rajjuṁ vatthena veṭhetvā. Muddikasaṇṭhānenāti varakasīsasaṇṭhānena. Evaṁ sibbitāti evaṁ sibbiyamānā. Hīti phalajotako. Pāsantoti pāsakoṭi.",
  "tika-vin12t3:223": "280. Olambakaṁ katvā nivatthaṁ hatthisoṇḍakaṁ nāmāti yojanā. Coḷikaitthīnanti coḷaraṭṭhe nivāsīnaṁ itthīnaṁ. Hatthiyā soṇḍo viya hatthisoṇḍakaṁ nivatthaṁ. Macchavālaṁ viyāti macchavālakaṁ. Cattāro kaṇṇā etassa nivatthassāti catukaṇṇakaṁ. Tālavaṇṭaṁ viyāti tālavaṇṭakaṁ. Sataṁ valino etassa nivatthassāti satavalikaṁ. ‘‘Anekakkhattu’’nti iminā ‘‘satavalika’’nti ettha satasaddassa anekatthavācakataṁ dasseti. ‘‘Vāmadakkhiṇapassesu vā’’ti iminā purimanivatthaṁ kaṭito paṭṭhāya heṭṭhā nivatthaṁ nāmāti dasseti.",
  "tika-vin12t3:224": "Saṁvallitvā nivatthaṁ saṁvalliyaṁ. Mallo ca kammakāro ca mallakammakārā, te ādayo yesaṁ teti mallakammakārādayo. Ādisaddena dhuttādayo saṅgaṇhāti. Yampi nivatthaṁ nivāsenti, sabbaṁ taṁ nivatthaṁ na vaṭṭatīti yojanā. Ekaṁ vā koṇanti sambandho. Koṇeti antaravāsakassa koṇe. ‘‘Tathā’’ti iminā ‘‘ekaṁ vā dve vā koṇe ukkhipitvā antaravāsakassa upari laggentī’’ti atthaṁ atidisati. Antokāsāvassa dassetvāti sambandho. Dve nivāsentena agilānenāti yojanā. Saguṇanti antokāsāvena bahikāsāvaṁ samānaguṇaṁ katvā. Itītiādi nigamanaṁ. Yañcāti yaṁ nivatthañca. Idhāti khuddakavatthukkhandhake. Yañca sekhiyavaṇṇanāyaṁ (pāci. aṭṭha. 576 ādayo) paṭikkhittanti sambandho. Sabbaṁ taṁ nivatthanti yojanā. Nibbikāraṁ katvāti sambandho. Ubhokaṇṇeti heṭṭhā ṭhite ubho kaṇṇe upari ca ṭhite ubho kaṇṇe. Tanti parimaṇḍalapārupanaṁ.",
  "tika-vin12t3:225": "Tatthāti ‘‘gihipāruta’’nti vacane yaṁkiñci aññathāpārutaṁ atthīti sambandho. Tasmāti yasmā gihipārutaṁ nāma, tasmā, parimaṇḍalaṁ pārupitabbanti sambandho. ‘‘Yathā pārupanti, yathā ca ṭhapentī’’tiādinā yojanā kātabbā. Tassevāti dīghasāṭakasseva. Tassevāti sāṭakasseva. Pāḷikārakoti pāḷiṁ gaṇhantaṁ vā vācentaṁ vā kārako. Tathāti yathā pārupanti, tathā.",
  "tika-vin12t3:226": "281. Kuhiñci ṭhānaṁ gacchato raññoti yojanā. ‘‘Parikkhārabhaṇḍavahanamanussā’’ti iminā te manussā muṇḍaṁ sīsaṁ coḷakena veṭhentīti muṇḍaveṭhino nāmāti dasseti. Adhippāyoti ujjhāyantānaṁ manussānamadhippāyo. Antarākājanti ettha antarāsaddo majjhatthavācakoti āha ‘‘majjhe’’ti. ‘‘Laggetvā’’tiādinā kājassa antare laggetvā vahitabbaṁ antarākājanti vacanatthaṁ dasseti.",
  "tika-vin12t3:227": "282. ‘‘Cakkhūnaṁ hita’’nti iminā acakkhussanti ettha ssapaccayo cakkhusaddato hitatthe hotīti dasseti. Pamāṇaṅgulenāti vaḍḍhakīnaṁ pamāṇayuttena aṅgulena.",
  "tika-vin12t3:228": "283. ‘‘Tiṇavanādīsū’’ti iminā dāyaṁ ālimpentīti ettha dāyasaddo vanavācakoti dasseti. ‘‘Aggiṁ dentī’’ti iminā āpubbo lipidhātu upasaggavasena aggidānatthoti dasseti. Parittanti ettha samantato tāyati anenāti parittanti dassento āha ‘‘appaharitakaraṇena vā parikhākhaṇena vā parittāṇa’’nti. Etthāti parittakaraṇe. Dātuṁ labbhatīti sayaṁ dātuṁ labbhati. Haritunti apanetuṁ. Pattaṁ vā apattaṁ vā agginti sambandho. Tathāti aggidānādinā ākārena. Udakena nibbāpentena bhikkhunāti sambandho.",
  "tika-vin12t3:229": "284.Satikaraṇīyeti ettha karaṇīyasaddo kiccapariyāyoti āha ‘‘sukkhakaṭṭhādiggahaṇakicce’’ti. ‘‘Sukkhakaṭṭhādiggahaṇa’’ iti padena kiccasarūpaṁ dasseti. ‘‘Purisappamāṇa’’nti iminā porisiyanti ettha ṇiyapaccayo pamāṇatthe hotīti dasseti. Purisappamāṇaṁ nāma upari bāhudvayatatassa purisassa pamāṇaṁ. Disvā vā hutvā vā disvāti yojanā. Atiuccampīti pisaddo sambhāvanattho. Nīcaṁ pana rukkhaṁ pagevāti hi attho.",
  "tika-vin12t3:230": "285.Kalyāṇavākkaraṇāti ettha kariyati uccāriyatīti karaṇo, saddo, vācāyeva karaṇo vākkaraṇo, kalyāṇo vākkaraṇo etesanti kalyāṇavākkaraṇāti dassento āha ‘‘madhurasaddā’’ti. Vedaṁ viyāti sutiṁ viya. Vācanāmagganti vācanāya upāyaṁ. Sakāti sammāsambuddhasaṅkhātassa sassa attano esā sakā. Tena vuttaṁ ‘‘sammāsambuddhenā’’ti. Sammāsambuddhena hi māgadhaniruttiyā eva dhammo bhāsito, tasmā sā māgadhanirutti sakā nāmāti vuccati. Niruttīti atthaṁ nīharitvā vuccate imāya saddapaññattiyāti nirutti, vacadhātussa vakārassa ukāro, sabbavohāro labbhati. Idha pana ‘‘sakāyā’’ti vuttattā māgadhavohāro eva. Tena vuttaṁ ‘‘māgadhavohāro’’ti. ‘‘Sabhāvaniruttī’’tipi pāṭho. Evañhi sati sabbasattānaṁ sabhāvena pavattā mūlabhāsābhūtā māgadhaniruttiyeva.",
  "tika-vin12t3:231": "286. Lokāyataṁ nāma titthiyasatthanti sambandho. Imināva kāraṇenāti ‘‘seto kāko, kasmā? Aṭṭhīnaṁ setattā. Ratto bako, kasmā? Lohitassa rattattā’’ iti (ma. ni. aṭṭha. 2.223; saṁ. ni. aṭṭha. 3.5.1080; a. ni. 10.69-70) iminā eva kāraṇena.",
  "tika-vin12t3:232": "288.Antarāahosīti ettha antarasaddo byavadhānatthoti āha ‘‘antaritā ahosi paṭicchannā’’ti. Tena saddena dhammakathā byavadhānā ahosīti attho.",
  "tika-vin12t3:233": "289.Ābādhappaccayāti ettha ābādhassa bhesajjasaṅkhāto paccayo ābādhapaccayoti dassento āha ‘‘yassā’’tiādi. Iminā ābādhoyeva paccayo ābādhapaccayoti atthaṁ paṭikkhipati.",
  "tika-vin12t3:234": "293. Dukkaṭavatthu nāma akappiyavohārādinā mālāvaccharopanādi, pācittiyavatthu nāma mālāvaccharopanādiatthāya pathavīkhaṇanādi. Paharaṇīti paharati imāyāti paharaṇī. Etanti ‘‘paharaṇī’’ti etaṁ nāmaṁ. Yassa kassaci āvudhasaṅkhātassa lohabhaṇḍassāti sambandho. Tanti āvudhasaṅkhātaṁ lohabhaṇḍaṁ. Vuttamevāti ‘‘katakaṁ nāma padumakaṇṇikākāra’’ntiādinā (cūḷava. aṭṭha. 269) vuttameva. Dhaniyassevāti dhaniyassa eva. Aññesañhi katāya sabbamattikāmayakuṭiyā apākaṭattā vuttaṁ ‘‘dhaniyassevā’’ti. Atha vā dhaniyassa sabbamattikāmayakuṭi ivāti yojanā. Sabbatthāti sabbasmiṁ khuddakavatthukkhandhake.",
  "tika-vin12t3:235": "Iti khuddakavatthukkhandhakavaṇṇanāya yojanā samattā.",
  "tika-vin12t3:236": "6. Senāsanakkhandhakaṁ",
  "tika-vin12t3:237": "Vihārānujānanakathā",
  "tika-vin12t3:238": "294. Senāsanakkhandhake apaññattaṁ hotīti ettha na ñapadhātu hoti, apica ñādhātuyeva, so ca kho anujānanatthoti āha ‘‘ananuññātaṁ hotī’’ti. Iminā ñādhātussa avabodhanādayo atthe nivatteti, anujānanatthaṁyeva dasseti. Aḍḍhayogādīnaṁ visuṁ gahitattā vihārasaddena pārisesato avasesāvāsova gahetabboti āha ‘‘aḍḍhayogādimuttako avasesāvāso’’ti. Suvaṇṇavaṅkagehanti suvaṇṇavaṅkachadanena chāditaṁ gehaṁ. Iṭṭhakāguhāti iṭṭhakāya katā guhā. Eseva nayo sesesupi. Āgatassa ca anāgatassa cāti ettha casaddena dvandavākyaṁ dasseti. Āgacchatīti āgato, na āgato anāgato, saṅgho. Āgato ca anāgato ca āgatānāgato, samāhāradvando puṁliṅgo, tassa. ‘‘Appaṭihatacārassā’’ti iminā catūsu disāsu appaṭihatacāro cātuddisoti vacanatthaṁ dasseti.",
  "tika-vin12t3:239": "295. Anumodanagāthāsu evaṁ vinicchayo veditabboti yojanā. Utuvisabhāgavasenāti sītauṇhānaṁ utūnaṁ visabhāgavasena. Saṁphusitakavātoti saha udakabindunā āgato vāto. Ettha hi saṁsaddo sahattho, phusitasaddo udakabinduvācako. Ujukameghavuṭṭhiyo evāti vātena apaharitattā ujukaṁ patitā meghavuṭṭhiyo eva. Pāḷiyaṁ tatoti ettha topaccayo paccattatthe vattati. So vihāroti hi attho. Vāḷamigāni cāti vāḷamige ca. Liṅgavipallāso hesa. Etāni sabbānīti ‘‘sīta’’ntiādīni sabbāni satta padāni. Yojetabbānīti so vihāro sītaṁ paṭihanati…pe… vuṭṭhiyo paṭihanatīti yojetabbānīti attho.",
  "tika-vin12t3:240": "‘‘Vihārenā’’ti iminā pāḷiyaṁ tatoti ettha topaccayo kattutthe hotīti dasseti, tena vihārenāti attho. Paṭihaññatīti paṭihanīyati. Sukhatthanti ettha uttarapadalopoti āha ‘‘sukhavihārattha’’nti. ‘‘Leṇatthañca sukhatthañcā’’ti padadvayaṁ ‘‘hotī’’ti pāṭhasesena yojetabbaṁ. Vihāradānaṁ leṇatthañca sukhatthañca hotīti hi attho. Idanti ayaṁ adhippāyo. Vuttanti vutto. Vihāradānaṁ sukhatthañca hotīti yojanā. Jhāyituṁ vipassituñca yaṁ sukhaṁ atthīti sambandho. Tadatthanti tassa sukhassa atthāya. Parapadenapīti ‘‘jhāyituñca vipassitu’’nti padadvayato paraṁ ṭhitena ‘‘vihāradāna’’nti padenapi. Idhāti imasmiṁ vihāre. Vihāradānanti vihārassa dānaṁ, dātabbavihāraṁ vā, vaṇṇitanti sambandho. Vuttanti saṁyuttanikāye vuttaṁ. Sādhakapāḷiyaṁ yo upassayaṁ dadāti, so ca sabbadado sabbesaṁ balādīnaṁ dado hotīti yojanā. So cāti ettha casaddo avadhāraṇattho. So evāti hi attho.",
  "tika-vin12t3:241": "‘‘Vihāre’’ti iminā vāsayetthāti ettha etasaddassa visayaṁ dasseti. Vāsayeti vāseyya. Tesaṁ annañcāti ettha ‘‘tesa’’nti padaṁ ‘‘anucchaviya’’nti pāṭhasesena yojetabbanti dassento āha ‘‘tesaṁ anucchaviya’’nti. Tattha anucchaviyaṁ annañca anucchaviyāni vatthāni cāti yojanā. Atha vā tesanti bhummatthe sampadānavacananti dassento āha ‘‘tesū’’ti, bhikkhūsūti attho. Ujubhūtesūti ettha sampadānatthe bhummavacanaṁ katvā ujubhūtānaṁ tesaṁ bhikkhūnaṁ dadeyyāti atthopi yujjateva. ‘‘Akuṭilacittesū’’ti iminā ‘‘ujubhūtesū’’ti ettha ujusaddassa akuṭilatthañca bhūtasaddena bāhiratthasamāsañca dasseti. Ujubhūtaṁ cittametesanti ujubhūtāti vacanattho kātabbo. Nidaheyyāti nikhaṇitvā ṭhapeyya. ‘‘Na cittapasādaṁ virādhetvā’’ti iminā vippasannena cetasāti ettha evatthaphalaṁ vā aññatthāpohanaṁ vā dasseti. Hīti phalajotako. Evaṁ vippasannacittassa tassa vihāradāyakassa te bhikkhū dhammaṁ desentīti yojanā.",
  "tika-vin12t3:242": "296.Āviñchanachiddanti aṅguliṁ ava pavesetvā añchati ākaḍḍhati ettha, etenāti vā āviñchanaṁ. Avapubbo achidhātu, upasaggaakārassa dīghaṁ katvā, dhātuakārassa ca ikāraṁ katvā ‘‘āviñchana’’nti vuttaṁ, tameva chiddaṁ āviñchanachiddaṁ. Āviñchanarajjunti kavāṭacchidde ava pavesetvā añchati ākaḍḍhati imāyāti āviñchanā, sāyeva rajjūti āviñchanarajju. Kāci rajju na na vaṭṭatīti yojanā. Atha vā na vaṭṭati na hoti, vaṭṭatiyevāti yojanā. Tīṇi tālānīti ettha tālasaddo kuñcikāpariyāyoti āha ‘‘tisso kuñcikāyo’’ti. Iminā tālasaddassa rukkhatūriyavisese nivatteti. Yaṁ yanti upakaraṇaṁ. Tassāti yantakassa. Vedikāvātapānanti vātaṁ pivati anenāti vātapānaṁ, vedikāya kataṁ vātapānaṁ vedikāvātapānaṁ. Cakkalikanti ettha cakkākārena alati pavattatīti cakkalaṁ, coḷakapādapuñjanaṁ. Tena bandhitabbanti cakkalikanti dassento āha ‘‘coḷakapādapuñjanaṁ bandhitu’’nti. ‘‘Vātapānappamāṇena bhisiṁ katvā’’ti iminā vātapānapamāṇena katā bhisi vātapānabhisīti vacanatthaṁ dasseti.",
  "tika-vin12t3:243": "297. ‘‘Uccakampi āsandika’’nti vacanato vaṭṭatīti veditabboti sambandho. Ekatobhāgena dīghapīṭhaṁ aṭṭhaṅgulapādakameva vaṭṭatīti yojanā. Tato adhikaṁ na vaṭṭatīti adhippāyo. Pamāṇātikkantopīti pisaddo pamāṇayutto pana pagevāti dasseti. Sattaṅgoti tīsu disāsu apassayo, cattāro pādāti satta aṅgāni etassāti sattaṅgo. Ayampīti pisaddo āsandikaṁ apekkhati. Eḷakapādapīṭhaṁ nāma vuccatīti sambandho. Eḷakassa pādo viya pādo etthāti eḷakapādaṁ, tameva pīṭhaṁ eḷakapādapīṭhaṁ. Āmalakavaṇṇikapīṭhanti āmalakāya vaṇṇo saṇṭhāno āmalakavaṇṇo, tena yojitaṁ āmalakavaṇṇikaṁ, tadeva pīṭhaṁ āmalakavaṇṇikapīṭhaṁ. ‘‘Ākārenā’’ti iminā vaṇṇasaddassa saṇṭhānatthaṁ dasseti. Imānīti pīṭhāni. Etthāti pīṭhe. Muñcapabbajamayanti muñjena ca pabbajena ca kataṁ.",
  "tika-vin12t3:244": "Manussānanti vaḍḍhakīmanussānaṁ. Chavisaṁrakkhanatthāyāti chaviyā vināsanato suṭṭhu rakkhanatthāya. Simbalirukkhādīnantiādisaddena tūlanibbattake sabbarukkhe saṅgaṇhāti. Khīravalliādīnantiādisaddena tūlanibbattakā sabbā latāyo saṅgaṇhāti. Poṭakītiṇādīnantiādisaddena tūlanibbattakā sabbā tiṇajātiyo saṅgaṇhāti. Tīhīti rukkhalatāpoṭakīhi. Nanu bhūtagāmānaṁ anekattā etehi tīhi mutto bhūtagāmo atthi, kasmā pana sabbabhūtagāmā saṅgahitā hontīti āha ‘‘rukkhavallitiṇajātiyo hī’’tiādi. Tattha hi yasmā natthi, tasmā saṅgahitā hontīti yojanā. Tasmāti yasmā natthi, tasmā. Sabbampi etaṁ tūlanti yojanā. Bibbohane lomampi vaṭṭatīti sambandho. Lomampīti pisaddena tūlaṁ apekkhati. Yaṁkiñci pupphanti sabbaṁ pupphaṁ. Pattaṁ pāpuṇitvā suddhaṁ tamālapattameva na vaṭṭati, avasesaṁ sabbaṁ pattaṁ suddhampi vaṭṭatīti adhippāyo. Pañcavidhanti uṇṇacoḷavākatiṇapaṇṇavasena pañcapakāraṁ.",
  "tika-vin12t3:245": "‘‘Upaḍḍhakāyapamāṇānī’’ti iminā addhakāyikānīti ettha addhassa kāyassa pamāṇena katāni addhakāyikānīti atthaṁ dasseti. Yesu bibbohanesu kaṭito paṭṭhāya yāva sīsaṁ upadahanti, tāni bibbohanāni addhakāyikāni nāmāti yojanā. Yassāti bibbohanassa. Vitthārato muṭṭhiratanaṁ hotīti sambandho. Iminā yattha saha gīvāya sakalaṁ sīsaṁ ṭhapetuṁ sakkā, tassa muṭṭhiratanaṁ vitthārapamāṇanti dasseti. ‘‘Tīsu kaṇṇesu dvinnaṁ kaṇṇāna’’nti idaṁ bibbohanassa ubhosu antesu ṭhapetabbacoḷapamāṇaṁ sandhāya vuttaṁ. Idaṁ pana bibbohanassa ubhosu antesu ṭhapitacoḷassa koṭiyā koṭiṁ āhacca dviguṇaṁ kataṁ tikaṇṇaṁ hoti, tesu tīsu kaṇṇesu dvinnaṁ kaṇṇānamantaraṁ vidatthi caturaṅgulaṁ hoti, majjhaṭṭhānaṁ koṭito koṭimāhacca muṭṭhiratanaṁ hoti, idaṁ pana bibbohanaṁ tikaṇṇaṁ hoti. Vaṭṭaṁ vā caturassādiṁ vā katvā sibbitaṁ yathā koṭito koṭi vitthārato puthulaṭṭhānaṁ muṭṭhiratanaṁ hoti, evaṁ sibbitabbaṁ. Ito adhikaṁ na vaṭṭati, ūnaṁ pana vaṭṭatiyeva. Sīsūpadhānanti sīsaṁ upadahanti ṭhapenti etthāti sīsūpadhānaṁ. Bibbohanānīti visesena, visesaṁ vā sukhaṁ vahantīti bibbohanāni. Uparīti bibbohanānaṁ upari. Yāni pana kappiyatūlāni santīti yojanā. Mahantampīti pisaddo khuddakaṁ pana pagevāti dasseti. Vinayadharaupatissatthero pana āhāti sambandho. ‘‘Vinayadhara’’ iti padena phussadevattherato visesaṁ dasseti. Akappiyatūlaṁ vāti bhisiyaṁ akappiyatūlaṁ vā. Bibbohane hi akappiyatūlaṁ nāma natthi.",
  "tika-vin12t3:246": "Pañcabhisiyoti ettha vākyabhāvañca asamāhāradigubhāvañca paṭikkhipanto āha ‘‘pañcahi uṇṇādīhi pūritā bhisiyo’’ti. Iminā pañcahi uṇṇādīhi pūritā bhisiyo pañcabhisiyoti vacanatthaṁ dasseti. Atthato pana vākyampi asamāhāradigupi yujjateva. Kasmā pañcagaṇanā hotīti āha ‘‘tūlagaṇanāya hī’’tiādi. Hi yasmā tūlagaṇanāya etāsaṁ gaṇanā vuttā, tasmā pañcabhisiyo hontīti yojanā. Tatthāti uṇṇādīsu pañcasu. Uṇṇaggahaṇena gahitanti sambandho. Kambalamevāti uṇṇāmayaṁ kambalameva. Uṇṇāya, uṇṇaṁ vā pakkhipitvā katā bhisi uṇṇābhisi. Eseva nayo coḷabhisiādīsu.",
  "tika-vin12t3:247": "Pamāṇaniyamoti ettakā pamāṇāti pamāṇassa niyamo. Mañce attharitabbā bhisi mañcabhisi. Etāsanti mañcabhisiādīnaṁ. Yaṁ etaṁ tūlanti yojanā. Sūrakepīti cammamayabhisiyampi. Etenāti kurundiyaṁ vuttavacanena siddhaṁ hotīti sambandho.",
  "tika-vin12t3:248": "Mañcabhisinti mañce attharitabbaṁ bhisiṁ. ‘‘Attharaṇatthāya saṁharantīti yujjatī’’ti iminā ‘‘attharantī’’ti ettha kāriyūpacārena attho gahetabboti dasseti. Attharaṇāya hi saṁharaṇaṁ kāraṇaṁ nāma, attharaṇaṁ kāriyaṁ nāma. Uparīti bhisichaviyā upari. Phusitānīti bindūni. Bhittikammanti bhittiyaṁ nānāvaṇṇehi rājikaraṇaṁ viya kattabbaṁ kammaṁ.",
  "tika-vin12t3:249": "298.‘‘Ikkāsa’’nti nāmaṁ niyyāsasilesānaṁ nāmanti āha ‘‘rukkhaniyyāsaṁ vā silesaṁ vā’’ti. ‘‘Kuṇḍakamissakamattika’’nti iminā kuṇḍakena missakā mattikā kuṇḍakamattikāti vacanatthaṁ dasseti. Sāsapapiṭṭhanti sāsapacuṇṇaṁ. ‘‘Bindu bindu hutvā’’ti iminā accussannaṁ hotīti ettha kāraṇūpacāraṁ dasseti. Accussannañhi kāraṇaṁ hoti, ‘‘bindu bindu hutvā’’ti ṭhānaṁ kāriyaṁ hoti. ‘‘Puñjitu’’nti sodhetuṁ. Gaṇḍuppādagūthamattikanti mahilatāya gūthamayaṁ mattikaṁ. Iminā laṇḍamattikanti ettha laṇḍasaddo gūthapariyāyoti dasseti.",
  "tika-vin12t3:250": "299.Na bhikkhave paṭibhānacittanti ettha ‘‘itthirūpakaṁ purisarūpaka’’nti pāḷiyaṁ vuttattā kiṁ itthipurisarūpameva na vaṭṭatīti āha ‘‘na kevala’’ntiādi. Tiracchānarūpampi kātuṁ vā ‘‘karohī’’ti vattuṁ vā na vaṭṭatīti sambandho. Dvārapālanti dvārapālarūpaṁ. Pasādanīyānīti pasādetabbāni, pasādetuṁ arahānīti attho.",
  "tika-vin12t3:251": "300.Ekaṅgaṇāti avihāraṭṭhānena samānabhūmibhāgā. Muṇḍacchedanagabbhoti muṇḍena chādetabbo gabbho.",
  "tika-vin12t3:252": "Tatthāti vijjhitabbarukkhe. ‘‘Kata’’nti iminā kulaṅkapādakanti ettha ṇikapaccayassa atthaṁ dasseti. Taṁ āharimaṁ bhittipādaṁ patiṭṭhāpetunti sambandho. Vassaparittāṇatthanti vassodakaparittāṇatthaṁ. ‘‘Madditamattika’’nti iminā uddasudhanti ettha sudhāsaddassa lepanasudhaṁ dasseti, bhojanasudhaṁ nivatteti.",
  "tika-vin12t3:253": "Pamukhanti vihārassa pamukhaṁ. Yanti padesaṁ, hanantīti sambandho. Tassa katapadesassāti yojanā. ‘‘Paghāna’’ntipi vuccatīti dīghavasena ‘‘paghāna’’ntipi vuccati. Iminā purimapāṭhe rassabhāvaṁ dīpeti. ‘‘Pakuṭṭa’’ntipi pāṭhoti sasaṁyogavasena ‘‘pakuṭṭa’’ntipi pāṭho. Iminā purimapāṭhe nisaṁyogabhāvaṁ dasseti. Vaṁsanti veḷuṁ. Tatoti vaṁsato. ‘‘Osāretvā kata’’nti iminā osāretvā kataṁ osārakanti vacanatthaṁ dasseti. ‘‘Chadanapamukha’’nti iminā ṇikapaccayassa sarūpaṁ dasseti. Cakkalayuttoti cakkalena yutto.",
  "tika-vin12t3:254": "301.Pānīyadānabhājananti pānīyaṁ deti anenāti pānīyadānaṁ, tameva bhājanaṁ pānīyadānabhājanaṁ. ‘‘Uḷuṅko ca thālakañcā’’ti iminā dve pānīyasaṅkhassa anulomānīti yojanā.",
  "tika-vin12t3:255": "303.Dvārathakanakanti dvāraṁ thaketi anenāti dvārathakanakaṁ. Gāmadvāresu dvārathakanakaṁ viya cakkalayuttaṁ dvārathakanakanti yojanā.",
  "tika-vin12t3:256": "305.Assatarirathāti assānaṁ visesena, atisayena vāti assataro, atha vā pakatiasse tarati atikkamatīti assataro, so etesu rathesu yujjitabboti assatarī, teyeva rathāti assatarirathāti dassento āha ‘‘assatarayuttā rathā assatarirathā’’ti. Tattha ‘‘assatarayuttā’’ti iminā ‘‘assatarī’’ti padassa assatthitaddhitaṁ dasseti. Āmuttamaṇikuṇḍalāti padassa ‘‘sataṁ kaññā sahassānī’’ti padena sambandhitabbattā vuttaṁ ‘‘āmuttamaṇikuṇḍalānī’’ti. Iminā nikārassa ākāro hotīti dasseti. Kaṇṇesu āmuttaṁ maṇikuṇḍalaṁ etāsanti āmuttamaṇikuṇḍalā kaññāyo.",
  "tika-vin12t3:257": "Khandhaparinibbānena parinibbutoti atthaṁ paṭikkhipanto āha ‘‘kilesaparinibbānena parinibbuto’’ti. Sītibhūtoti ettha kilesātapānaṁ abhāveneva sītibhūto, na aññesanti āha ‘‘kilesātapābhāvenā’’ti. ‘‘Kilesūpadhiabhāvenā’’ti iminā nirupadhīti ettha khandhūpadhiabhisaṅkhārūpadhiabhāvenāti atthaṁ paṭikkhipati.",
  "tika-vin12t3:258": "Āsattiyoti ettha punappunaṁ visayesu, bhavesu vā sañjantīti āsattiyoti dassento āha ‘‘rūpādīsū’’tiādi. Patthanāyoti taṇhāyo. Iminā āsattīnaṁ sarūpaṁ dasseti. ‘‘Chinditvā’’ti iminā chetvāti ettha chedhātuyā chedanatthaṁ dasseti. Vineyyahadaye daranti ettha ‘‘vineyyā’’ti padassa tvāpaccayantabhāvañca hadayasaddassa cittavācakabhāvañca darathasarūpañca dassento āha ‘‘citte kilesadarathaṁ vinetvā’’ti. Tattha ‘‘citte’’ti iminā hadayasaddassatthaṁ dasseti, ‘‘kilesa’’ iti padena darathasarūpaṁ, ‘‘vinetvā’’ti iminā tvāpaccayantabhāvaṁ dasseti. Vayakaraṇanti paribbayamūlaṁ. Tañhi vayaṁ kariyati anenāti vayakaraṇanti vuccati. Iminā vayassa karaṇaṁ vayāyikaṁ, karaṇatthe āyikapaccayo, vayāyikameva veyyāyikanti atthaṁ dasseti.",
  "tika-vin12t3:259": "307.Ādeyyavācoti ettha ādiyitabbāti ādeyyā, sā vācā etassāti ādeyyavācoti dassento āha ‘‘tassa vacana’’ntiādi. Tattha tassāti anāthapiṇḍikassa. Sadhanāti saṁvijjamāna dhanā, attano vā dhanavanto. Mandadhanāti appadhanā. Adāsīti anāthapiṇḍiko adāsi. Itīti evaṁ, datvā katvāti sambandho. Soti anāthapiṇḍiko, agamāsīti sambandho.",
  "tika-vin12t3:260": "Kahāpaṇe santharīti sambandho. Koṭiyā karaṇabhūtāya, ādhārabhūtāya vā. Paṭipātetvāti paṭihanāpetvā . Tattha tasmiṁ ṭhāne ye rukkhā vā yā pokkharaṇiyo vā tiṭṭhantīti yojanā. Tesanti tāsaṁ rukkhapokkharaṇīnaṁ. Sāmaññañhi apekkhitvā pulliṅgavasena vuttaṁ. Parikkhepapamāṇanti pariṇāhassa pamāṇaṁ. Assāti anāthapiṇḍikassa.",
  "tika-vin12t3:261": "Evaṁ bahudhanaṁ cajantassāpi gahapatinoti yojanā. Koṭṭhakaṁ māpesīti ettha aññe koṭṭhake paṭikkhipanto āha ‘‘dvārakoṭṭhakapāsāda’’nti.",
  "tika-vin12t3:262": "Vihārādayoti ettha ādisaddena pāḷiyaṁ āgate pariveṇādayo cuddasa upakaraṇe saṅgaṇhāti. Amhākaṁ bhagavato vihārakārāpanapasaṅgena sattannampi buddhānaṁ vihārakārāpanaṁ dassento āha ‘‘vipassissā’’tiādi. Tattha vipassissa bhagavato vihāraṁ (dī. ni. aṭṭha. 2.12) kārāpesīti sambandho. Tigāvutappamāṇaṁ bhūmiṁ suvaṇṇayaṭṭhisantharena kiṇitvā vihāraṁ kārāpesīti yojanā. Eseva nayo paratopi. Aṭṭhakarīsappamāṇā bhūmi usabhena dasausabhappamāṇā yaṭṭhiyā dvisatayaṭṭhippamāṇā hotīti daṭṭhabbaṁ. ‘‘Evaṁ anupubbena parihāyantī’’ti vatvā sabbajanaṁ saṁvejento āha ‘‘sampattiyo hī’’tiādi. Tattha yasmā sampattiyo parihāyanti, tasmā alameva sabbasampattīsu virajjituṁ, alaṁ eva sabbasampattīhi vimuccitunti yojanā. ‘‘Sabbasampattīsū’’ti padañhi ‘‘vimuccitu’’nti padena vibhattipariṇāmaṁ katvā sambandhitabbaṁ.",
  "tika-vin12t3:263": "308. Khaṇḍaphullasaddānaṁ adhikaraṇabhāvaṁ dassento āha ‘‘khaṇḍanti chinnokāso. Phullanti phalitokāso’’ti. Tattha ‘‘chinnokāso’’ti iminā khaṇḍati chijjati etthāti khaṇḍanti vacanatthaṁ dasseti. ‘‘Phalitokāso’’ti iminā phullati phalati etthāti phullanti vacanatthaṁ dasseti. Paṭisaṅkharissatīti ettha pāṭisaddassa pākatikatthabhāvaṁ, saṅkharissatisaddassa ca karadhātuyā nipphannabhāvaṁ dassetuṁ vuttaṁ ‘‘pākatikaṁ kariyatī’’ti.",
  "tika-vin12t3:264": "310.Theroti sāriputtatthero, āgacchatīti sambandho. Idanti gilānapaṭijagganādi. Assāti therassa. Aggāsanantiādīsu aggasaddo paṭhamatthopi uttamatthopi yujjati. Tena vuttaṁ ‘‘therāsana’’ntiādi. Antarā satthīnanti ettha antarāti bhummatthe nissakkavacanaṁ. Satthisaddo ca ūrusaṅkhāto pādavācakoti āha ‘‘catunnaṁ pādānaṁ antare’’ti.",
  "tika-vin12t3:265": "315.Patiṭṭhāpesīti ettha kaṁ vayaṁ katvā patiṭṭhāpesīti āha ‘‘aṭṭhārasakoṭipariccāgaṁ katvā’’ti. Evantiādi nigamanaṁ.",
  "tika-vin12t3:266": "Āsanappaṭibāhanādikathā",
  "tika-vin12t3:267": "316.Vippakatabhojanenāti ettha vippakatasaddo aniṭṭhitapariyāyoti āha ‘‘aniṭṭhite bhojane’’ti. Pakiriyittha, pakiriyissate vā pakataṁ, na pakataṁ vippakatanti viggaho kātabbo, atthato pana ‘‘kariyamāno aniṭṭhito’’ti vuttaṁ hoti. Etthāti ṭhāne. Atisamīpanti bhuñjamānassa bhikkhussa atiāsannaṁ. Tassāti bhuñjamānassa bhikkhussa. Pivitvā vāti yāguṁ pivitvā vā. Khāditvā vāti khajjakaṁ khāditvā vā. Rittahatthampīti tucchahatthampi. Pisaddena āmisahatthaṁ pana pagevāti dasseti. Hīti saccaṁ, yasmā vā. Soti rittahattho bhikkhu.",
  "tika-vin12t3:268": "Āpattinti dukkaṭāpattiṁ. Yanti vippakatabhojanaṁ bhikkhuṁ. Soti pacchā āgato bhikkhu. Ayañca bhikkhūti vippakatabhojano ayañca bhikkhu. Tenāti vippakatabhojanena navakena vā vuḍḍhatarena vā bhikkhunā. Kiṁ navakena vuḍḍhataraṁ āṇāpetuṁ vaṭṭatīti āha ‘‘vuḍḍhataraṁ hī’’tiādi. Hīti saccaṁ, yasmā vā. Soti vuḍḍhataro bhikkhu. Tatoti udakaṁ āharāpetuṁ āṇattito. Yanti kammaṁ.",
  "tika-vin12t3:269": "Yoti bhikkhu. ‘‘Evarūpassā’’ti padena tassa niyamanaṁ veditabbaṁ. Kāsassa kheḷamallakaṁ ṭhapetabbaṁ. Bhagandaraatisārānaṁ vaccakapālaṁ ṭhapetabbaṁ . Aññesaṁ aññāni ṭhapetabbāni honti. Tena vuttaṁ ‘‘kheḷa…pe… hontī’’ti. Yasmiṁti yasmiṁ gilāne. Yopi bhesajjaṁ karotīti sambandho. Lesakappenāti ettha lesakappasaddānaṁ atthato ekattā vuttaṁ ‘‘appakena sīsābādhādimattenā’’ti. Bhikkhū gaṇetvāti ettha gaṇaṁ ñatvāti dassento āha ‘‘paricchedaṁ ñatvā’’ti. Tattha ‘‘pariccheda’’nti iminā gaṇasaddassa adhippāyatthaṁ dasseti. ‘‘Ñatvā’’ti iminā idhātuyā atthaṁ dasseti.",
  "tika-vin12t3:270": "Senāsanaggāhakathā",
  "tika-vin12t3:271": "318.Seyyāti kāyapasāraṇasaṅkhātaṁ sayanakiriyaṁ paṭikkhipitvā senāsanasaṅkhātaṁ seyyaṁ dassento āha ‘‘mañcaṭṭhānānī’’ti. ‘‘Seyyāparicchedenā’’ti iminā seyyagghenāti ettha agghasaddassa pūjanatthaṁ paṭikkhipitvā paricchedanatthaṁ dīpeti. Ettha ca agghasaddassa catutthakkharena yuttabhāvo heṭṭhā samuccayakkhandhakavaṇṇanā (cūḷava. aṭṭha. 102) yojanāya vuttoyeva. Kālanti seyyāpaṭiggahaṇassa kālaṁ. Gāhiyamānāti gāhāpiyamānā. ‘‘Atirekāni ahesu’’nti iminā ussārayiṁsūti ettha uddhaṁ sārayiṁsu gacchiṁsu pavattiṁsūti atthaṁ dasseti. Atirekānīti ca bhikkhuparicchedato seyyāparicchedāni atirekāni. Anubhāganti ettha anu pacchā dātabbo bhāgo anubhāgoti dassento āha ‘‘puna aparampi bhāgaṁ dātu’’nti. Atimandesūtiādivacanena kiñcimandesu bhikkhūsu ekekassa bhikkhuno dve tisso seyyā dātabbā. Yato kiñcimandesu bhikkhūsu dve tayo vihārā dātabbāti atthopi gahetabbo. Tatthāti ‘‘na akāmā dātabbo’’ti vacane. Anubhāge gahiteti yojanā. Yena anubhāgo ca paṭhamabhāgo ca gahito, so bhikkhūti yojanā.",
  "tika-vin12t3:272": "‘‘Upacārasīmato bahī’’ti iminā nissīmeti ettha sīmato bahi nikkhantaṁ, nisinnaṁ vā nissīmanti atthaṁ dasseti. Upacārasīmāya āvāsavaḍḍhanavasena ativitthārattā vuttaṁ ‘‘dūre ṭhitassāpī’’ti. Utukālepīti hemantagimhakālepi. Tasmiñhi kāle sītauṇhautu tikhiṇo hoti, tasmā tasseva visesena utukāloti nāmaṁ pākaṭaṁ hoti. Tena vuttaṁ ‘‘hemantagimhakālepī’’ti. Pisaddena vassakālaṁ apekkhati. Purimavassūpanāyikadivase gāho purimako, pacchimavassūpanāyikadivase gāho pacchimako.",
  "tika-vin12t3:273": "Antarā dvīhi vassūpanāyikadivasehi mutte kāle gāho antarāmuttako. Ekasmiṁ vihāreti ekissaṁ vihārasīmāyaṁ. Senāsanasāmikāti senāsanadāyakā, dentīti sambandho. Tanti senāsanaṁ. Āvāsikā na olokentīti sambandho. Etthāti senāsane. Palujjantampīti vinassantampi. Bhagavā āhāti sambandho. Tassāti senāsanassa. Aparajjūti aparasmiṁ ahani aparajju. Gatāyāti atikkamitāya. Pavāraṇāya gatāya pavāraṇadivase atikkamite sati aparajju antarāmuttako gāhetabboti yojanā.",
  "tika-vin12t3:274": "Tanti antarāmuttakaṁ. Gāhentenāti gāhāpentena. Tenāti gaṇhantena. Aṭṭhamāseti cattāro hemantamāse, cattāro ca gimhamāseti aṭṭhamāse. Kadāci pañca gimhamāseti navamāse vā. Khaṇḍaṁ vāti chinnaṭṭhānaṁ vā. Phullaṁ vāti phalitaṭṭhānaṁ vā. Paṭisaṅkharitabbanti pākatikaṁ kātabbaṁ. Divasaṁ khepetvāti pariveṇe divasaṁ khepetvā. Tatthāti gahitasenāsane. Rattindivanti ratti ca divo ca rattindivaṁ, samāhāradvando, accantasaṁyoge cetaṁ upayogavacanaṁ. Na labbhatīti saṅghattherena na labbhati. Idanti senāsanaṁ.",
  "tika-vin12t3:275": "Antarāmuttakagāhena agahetabbasenāsanaṁ dassento āha ‘‘yasmiṁ panā’’tiādi. Temāsaccayena temāsaccayenāti tiṇṇaṁ māsānaṁ atikkamena tiṇṇaṁ māsānaṁ atikkamena. Hīti saccaṁ, yasmā vā. Yasmiṁ panāti senāsane pana. Sakidevāti ekavārameva. Ayanti esā kathā.",
  "tika-vin12t3:276": "Tatthāti duvidhesu senāsanaggāhesu. Utukālanti utukāle āgacchantīti sambandho. Tesaṁ tadāva dātabbanti sambandho. Akālo nāmāti uṭṭhāpanassa akālo nāma natthi. Ekaṁ vā mañcaṭṭhānaṁ vā ṭhapetabbanti yojanā. Eko vā thero āgacchatīti yojanā. Ubbhaṇḍikāti ukkhittabhaṇḍikā.",
  "tika-vin12t3:277": "Bahūsūti tayo ādiṁ katvā bahūsu bhikkhūsu. Pahotīti ekekassa bhikkhussa pahoti. Tatthāti pariveṇe. Tassevāti pariveṇasāmikasseva. Evaṁ apahontesūti evaṁ pariveṇagghena apahontesu. Pāsādagghenāti vihārasaṅkhātassa pāsādassa paricchedena. Ovarakagghenāti gabbhassa paricchedena. Seyyagghenāti catupañcahatthappamāṇāya seyyāya paricchedena. Mañcaṭṭhānenāti dvihatthavitthārassa catuhatthaāyāmassa mañcassa ṭhānena. Ekamañcaṭṭhānassa dvinnaṁ pīṭhakānaṁ ṭhānattā vuttaṁ ‘‘ekapīṭhakaṭṭhānavasenā’’ti. Idaṁ nisīdituṁ sakkuṇeyyavasena vuttaṁ. Sace na sakkā nisīdituṁ, na dātabbaṁ. Tena vuttaṁ ‘‘bhikkhuno pana ṭhitokāsamattaṁ na gāhetabba’’nti. Etanti ṭhitokāsamattaṁ. Hīti saccaṁ, yasmā vā. Ekamañcaṭṭhānassa tiṇṇaṁ janānaṁ ekapīṭhakaṭṭhānabhāvena apahontattā vuttaṁ ‘‘ekaṁ mañcaṭṭhānaṁ vā tiṇṇaṁ janānaṁ dātabba’’nti. Hīti saccaṁ. ‘‘Sītasamaye’’ti iminā uṇhasamayepi sabbadivasaṁ ajjhokāse vasituṁ na sakkāti dīpeti. Pariḷāhasamaye pana sakkā sabbarattiṁ ajjhokāse vasituṁ. Kiñcāpi sakkā, sītuṇhakāle pana na dātabbattā pariḷāhasamayepi na dātabbanti veditabbaṁ. Ekamañcaṭṭhāne vā ekapīṭhakaṭṭhāne vā tiṇṇaṁ janānaṁ nisīdanākāraṁ dassento āha ‘‘mahātherenā’’tiādi. Tattha mahātherena vattabbanti sambandho. Niddāgarukoti niddāya garukārako. Sītaṁ anudahatīti sītaṁ maṁ pīḷeti. Tenāti mahātherena. Dutiyattherenāpīti pisaddo mahātheraṁ apekkhati. Vuttanayenevāti ‘‘ukkāsitvā’’tiādinā vuttanayeneva. Evantiādi nigamanaṁ. Jambudīpe pana ekacce bhikkhū gāhentīti sambandho. Kiñcideva mañcaṭṭhānaṁ vā pīṭhaṭṭhānaṁ vāti yojanā. Ayantiādi purimavacanassa nigamanavasena pacchimavacanassa kathanatthāya vuttavacanaṁ.",
  "tika-vin12t3:278": "Vassāvāse senāsanaggāho evaṁ veditabboti yojanā. Āgantukavattanti āgantukassa vattaṁ. Aññatthāti aññasmiṁ ṭhāne. Gantvā vasitukāmena āgantukenāti yojanā. Vassūpanāyikadivasamevāti vassaṁ upagamanadivaseyeva. Tatthāti aññaṁ ṭhānaṁ. Nagantabbakāraṇaṁ dassento āha ‘‘vasanaṭṭhānaṁ vā hī’’tiādi. Hīti yasmā. Tatrāti aññasmiṁ ṭhāne. Tenāti sambādhaasampajjanakāraṇā. Tasmāti yasmā na phāsuṁ vihareyya, tasmā. Taṁ vihāranti yasmiṁ vasitukāmo, taṁ vihāraṁ. Tatthāti vihāre, vasanto sukhaṁ vasissatīti sambandho. Uddesatthikoti uddesaṁ atthiko, uddesena vā. Kammaṭṭhānasappāyatanti kammaṭṭhānena, kammaṭṭhānassa vā sappāyabhāvaṁ.",
  "tika-vin12t3:279": "Tatthāti aññavihāraṁ. Gacchantena ghaṭṭetabboti sambandho. Ghaṭṭetabbākāraṁ dassento āha ‘‘na tatthā’’tiādi. Tattha tatthāti sakaṭṭhāne. Kiṁ na vattabbāti āha ‘‘tumhe’’tiādi. Salākabhattādīni vā yāgukhajjakādīni vā natthi na vijjantīti yojanā. Uposathāgārassa parikkhāroti sambandho. Tumhākaṁ vihārassa idaṁ tāḷañceva imaṁ sūciñca sampaṭicchathāti yojanā. Gamiyavattanti gamikānaṁ bhikkhūnaṁ vattaṁ. ‘‘Daharehī’’ti padaṁ ‘‘ukkhipāpetvā’’ti ca ‘‘gāhāpetvā’’ti ca padadvaye kāritakammaṁ, ‘‘pattacīvarabhaṇḍikāyo’’ti padaṁ ‘‘ukkhipāpetvā’’ti pade dhātukammaṁ, ‘‘telanāḷikattaradaṇḍādīnī’’ti padaṁ ‘‘gāhāpetvā’’ti pade dhātukammameva. Attānaṁ dassentenāti attānaṁ manussānaṁ pakāsentena. Vitakkanti paccayabāhullikavitakkaṁ. ‘‘Saparivāra’’nti padaṁ ‘‘gacchantañcā’’ti pade kiriyāvisesanaṁ. Evañhi sati saparivāraṁ gacchantañcāti sambandho. ‘‘Na’’nti pade pana kārakavisesanaṁ. Evañhi sati saparivāraṁ naṁ bhikkhunti sambandho. ‘‘Disvā’’ti pade ca kiriyāvisesanameva. Evañhi sati gacchantañca naṁ bhikkhuṁ saparivāraṁ disvāti sambandho. Manussā vadantīti sambandho. Tesūti manussesu. Eko paṇḍitamanussoti sambandho. Ayaṁ kālo vassūpanāyikakālo nāmāti yojanā. Yatthāti ṭhāne. Tassāti ekassa paṇḍitamanussassa, vacananti sambandho. Te manussā yācantīti sambandho . Aññatthāti aññaṁ ṭhānaṁ. Mejjanti aññamaññaṁ sinehantīti mittā. Sukhadukkhesu amā saha vattantīti amaccā. Mittāyeva amaccāti mittāmaccā, te. Sammantayitvāti samaṁ, sammā vā mantayitvā. Idhevāti gāme eva, vihāre eva vā. Kasmā sādituṁ vaṭṭati, nanu sabbametaṁ akappiyañca sāvajjañcāti āha ‘‘sabbañhetaṁ kappiyañceva anavajjañcā’’ti. Hi yasmā etaṁ sabbaṁ kappiyañca anavajjañca, tasmā sabbaṁ sādituṁ vaṭṭatīti yojanā. Kurundiyaṁ pana vuttanti sambandho. Ubhayampīti mahāaṭṭhakathākurundīsu vuttavacanavasena ubhayampi etaṁ vacananti sambandho.",
  "tika-vin12t3:280": "Āvāsikavattaṁ vitthārento āha ‘‘paṭikacceva hī’’tiādi. Tattha paṭikaccevāti āgantukānaṁ āgatato paṭhamameva. Padhānagharavihāramaggoti padhānagharamaggo ca vihāramaggo ca. Muddavedikāyāti cetiyassa hammiyavedikāya. Kasmā idampi sabbaṁ kātabbanti āha ‘‘vassaṁ vasitukāmā hī’’tiādi. Hīti saccaṁ, yasmā vā. Vassaṁ vasitukāmā sukhaṁ vasissantīti sambandho. Kataparikammehi āvāsikehīti sambandho. Yato kulato pakatiyā labbhati, tasmiṁ kule vassāvāsikaṁ pucchitabbanti yojanā. Na dinnapubbanti pubbe na dinnaṁ. Hīti yasmā. Upaddutāti upagantvā, bhusaṁ vā pīḷitā. Tatthāti manussesu. Yeti manussā. Vassāvāsike gāhiteti vassāvāsike senāsane gāhāpiyamāne. Gāhitabhikkhūnanti gāhāpitabhikkhūnaṁ. Vassāvāsikanti vassaṁ āvasantānaṁ dātabbaṁ cīvaraṁ. Gāhaṇakāloti gāhāpanakālo. Upakaṭṭhoti āsanno. Chātakādīhīti ādisaddena rogādayo saṅgaṇhāti. Yanti cīvaraṁ. Tatoti cīvarato. Tanti vacanaṁ. Tadanurūpenāti tesaṁ manussānaṁ vacanassānurūpena. Tesaṁ tesanti manussānaṁ, vassāvāsikaṁ cīvaranti sambandho.",
  "tika-vin12t3:281": "Yassāti bhikkhuno. Soti bhikkhu. Iti vadantīti yojanā. Tanti cīvaraṁ. Paṭikkammāti paṭikkamitvā. Vihārato apasakkitvāti attho. Tatrāti gāme. Upanikkhepaṁ ṭhapetvāti kappiyavatthuṁ vā akappiyavatthuṁ vā ārāmikādīnaṁ hatthe upanikkhepaṁ ṭhapetvā. Vihāreti vihārassa, vihāre vassaṁ vasantassa vā. Apucchitvāpīti pisaddena ‘‘pucchitvāpī’’ti atthaṁ dasseti. Tesantikulānaṁ. Vattanti jagganādivattaṁ. Tesanti kulānaṁ. Āgatañca tanti taṁ paṁsukūlikaṁ āgatañca vadantīti sambandho. Tenāti paṁsukūlikena. Dātuṁ na icchantīti saṅghassa ācikkhantepi saṅghassa dātuṁ na icchanti. Sabhāgo bhikkhūti attanā sabhāgo bhikkhu. Etanti vassāvāsikaṁ. Paṁsukūlikassa na vaṭṭati, kasmā? Gahapaticīvarattā. Itītiādi nigamanaṁ. Saddhādeyyeti saddhāya dātabbe vassāvāsikalābhavisaye.",
  "tika-vin12t3:282": "Tatruppādeti tasmiṁ vihāre uppajjanakalābhavisaye. Bhaṇḍapaṭicchādananti paṭicchādanacīvarabhaṇḍaṁ. Cīvarabhaṇḍameva hi yasmā anena sarīraṁ paṭicchādiyati, tasmā bhaṇḍapaṭicchādananti vuccati. Gāhethāti bhikkhūhi gāhāpetha. Gāhetabbanti bhikkhūhi gāhāpetabbaṁ. Vatthu panāti sāṭakato aññaṁ kappiyaṁ vā akappiyaṁ vā vatthu pana. Kasmā vaṭṭatiyeva, nanu akappiyavatthu na vaṭṭatīti āha ‘‘kappiyakārakānañhi’’tiādi. Tattha hi yasmā anuññātaṁ, tasmā vaṭṭatiyevāti yojanā. Dinnavatthuto uppannanti sambandho.",
  "tika-vin12t3:283": "Yanti vatthu dinnanti sambandho. Etthāti kappiyakārakānaṁ hatthe dinnavatthūsu. Tanti vatthu upanāmentehīti sambandho. Garubhaṇḍaṁ hoti, garubhaṇḍattā aññesu paccayesu na upanāmetabbanti adhippāyo. Puggalavasenevāti ‘‘bhikkhū cīvarena kilamanti, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccati saṅghassā’’tiādinā puggalaṁ parāmasitvā puggalavaseneva. Saṅghavasenāti ‘‘saṅgho cīvarena kilamatī’’tiādinā saṅghavasena na kātabbanti sambandho. Evaṁ puggalavasena apalokanakammassa akattabbataṁ dassetvā idāni vatthuvasena tasseva akattabbataṁ dassento āha ‘‘jātarūparajatavasenāpī’’tiādi. Kappiyabhaṇḍavasenāti cīvarataṇḍulehi avasesassa kappiyabhaṇḍassa vasena. Cīvarataṇḍulānañhi visuṁ gahitattā ‘‘kappiyabhaṇḍavasenā’’ti ettha tehi avaseso kappiyabhaṇḍova gahetabbo. Taṁ panāti apalokanakammaṁ pana. Kattabbākāraṁ dassento āha ‘‘idānī’’tiādi. Subhikkhanti samiddhabhikkhaṁ. Sulabhapiṇḍanti sukhena labhapiṇḍaṁ. Dvīhi padehi aññamaññassa kāraṇaṁ dasseti, subhikkhattā sulabhapiṇḍaṁ, sulabhapiṇḍattā subhikkhanti vuttaṁ hoti.",
  "tika-vin12t3:284": "Evaṁ cīvarapaccayaṁ sallakkhetvā senāsanaṁ sallakkhetabbanti sambandho. Kāleti gāhāpanassa kāle. Vuttanti mahāaṭṭhakathāya vuttaṁ. Kasmā dve sammannitabbā, nanu ekampi sammannituṁ vaṭṭatīti āha ‘‘evañhī’’tiādi. Tattha hi yasmā gāhessati, tasmā dve sammannitabbāti yojanā. Ekena hi sammutiladdhena sakkā paraṁ gāhāpetuṁ, attanā pana attano pāpetuṁ na sakkā, tasmā dvīsu sammatesu navako vuḍḍhassa, vuḍḍho ca navakassāti ubho aññamaññaṁ gāhessantīti adhippāyo. Sammannitabbāti ekato sammannitabbā. Aṭṭhapi soḷasapīti ettha pisaddena tato adhikampi ekato sammannituṁ vaṭṭatīti dīpeti. Sattasatikakkhandhake ubbāhikasammutiyaṁ (cūḷava. 456) aṭṭhapi janā ekatova sammatāti vacanañcettha sādhakaṁ. Niggahakammameva hi saṅgho saṅghassa na karotīti daṭṭhabbaṁ. Tesanti aṭṭhasoḷasajanānaṁ, sammuti vaṭṭatiyevāti sambandho. Kinti sallakkhetabbanti āha ‘‘cetiyaghara’’ntiādi.",
  "tika-vin12t3:285": "Āsanagharanti paṭimāgharaṁ. Maggapokkharaṇīnaṁ samīpe katā sālāyo upacāravasena vuccanti ‘‘maggo’’ti ca ‘‘pokkharaṇī’’ti ca. Tā hi sālāyo upacārasīmabbhantaragate gāmābhimukhamagge ca antoupacārasīmāyaṁ khaṇitā yattha katthaci pokkharaṇiyo ca karīyanti, iti sallakkhetabbanti yojanā. Asenāsanaṁ dassetvā senāsanaṁ dassento āha ‘‘vihāro’’tiādi. Rukkhamūlanti channakavāṭabaddharukkhamūlaṁ. Eseva nayo veḷugumbepi. Gāhentena ca gāhetabbānīti sambandho. Saṅghikoti tatruppādo. Tesūti dvīsu cīvarapaccayesu. Yanti cīvarapaccayaṁ. Tassāti cīvarapaccayassa. Ṭhitikatoti pabandhavasena ṭhitaṭṭhānato. Itaroti paṭhamaṁ gahitacīvarapaccayato itaro.",
  "tika-vin12t3:286": "Appatāyāti appabhāvato, gāhiyamāneti sambandho. Pariveṇagghenāti pariveṇaparicchedena. Labhantīti pariveṇasāmikā bhikkhū labhanti. Tanti pariveṇaṁ. Vijaṭetvāti vijaṭaṁ katvā, dve vā tayo vā koṭṭhāse katvāti attho. Pakkhipitvāti bhāgakoṭṭhāsaṁ pakkhipitvā. Na evaṁ kātabbanti yathā mahāsumatthero āha, tathā na kātabbanti attho. Akātabbakāraṇaṁ dassento āha ‘‘manussā hī’’tiādi. Tatthāti pariveṇe, pavisitabbaṁ iti āhāti yojanā. Etthāti etasmiṁ gāhaṇaṭṭhāne. Paṭikkosatīti paṭisedheti. Paṭikkosanākāraṁ dassento āha ‘‘mā āvuso’’tiādi. Iti vuttaṁ, iti paṭikkosatīti yojanā. Eko hi itisaddo luttaniddiṭṭho. Tassāti mahātherassa. Saṅgahanti bhikkhūnaṁ saṅgahaṁ. Tanti mahātheraṁ.",
  "tika-vin12t3:287": "Evaṁ vattabbanti evaṁ vakkhamānanayena vattabbaṁ. Paccayaṁ dhāretha, iti vattabbanti yojanā. Pāpuṇāti āvuso iti vutteti yojanā. ‘‘Gahitaṁ hotī’’ti iminā ‘‘gaṇhatha, gaṇhāmī’’ti paccuppannakālavasena vuttattā gahitaṁ hotīti dasseti. Atītaanāgatakālavasena agahitabhāvaṁ dassento āha ‘‘sace panā’’tiādi. Satuppādamattanti gahaṇe satiyā uppādanamattaṁ. Etthāti senāsanapaccayagahaṇaṭṭhāne.",
  "tika-vin12t3:288": "Yopīti yampi. Upayogatthe cetaṁ paccattavacanaṁ, yampi paccayaṁ vissajjetīti yojanā. Paccayanti ca cīvarapaccayaṁ. Ayampīti ayampi paccayo. Pisaddo mahālābhapariveṇe paccayaṁ sampiṇḍeti. Tasmiṁyeva pariveṇeti tasmiṁ paṁsukūlikena gahitapariveṇe eva. Aññassāti paṁsukūlikato aññassa bhikkhussa. Paṁsukūliko ‘‘ahaṁ vasāmī’’ti senāsanaṁ jaggissati. Itaro ‘‘ahaṁ paccayaṁ gaṇhāmī’’ti senāsanaṁ jaggissatīti yojanā. Dvīhi kāraṇehīti vasanagahaṇavasena dvīhi kāraṇehi. Paṁsukūlike gaṇhanteti sambandho. Idhāti senāsane. Tenāti paṁsukūlikena. Heṭṭhāti senāsanassa heṭṭhā, ṭhitaṁ aññaṁ bhikkhunti sambandho. Tenāti paṁsukūlikena , kiñci vacananti sambandho. Vutthavassassa paṁsukūlikassāti yojanā. Vaṭṭatīti paṁsukūlikassa vaṭṭati. Tasmiṁ senāsaneti paṁsukūlikena gahitasenāsane. Yesaṁ panāti manussānaṁ pana. Tesanti manussānaṁ.",
  "tika-vin12t3:289": "Thūpaṁ katvāti cetiyaṁ katvā. Tassāti thūpassa. Tena bhikkhunāti vassāvāsikaṁ gāhakabhikkhunā. Tanti bhojanasālaṁ. Gāhetuṁ vaṭṭatīti sambandho. Sabbamidanti sabbaṁ idaṁ vacanaṁ.",
  "tika-vin12t3:290": "Pāṭipadaaruṇatoti vassūpanāyikadivasasaṅkhātassa pāṭipadassa aruṇuggamanato. Vitakkacārikoti ‘‘kattha nu kho vasissāmī’’tiādinā vitakkena caraṇe anuyutto. Senāsanaṁ yācatīti senāsanaggāhāpakaṁ senāsanaṁ yācati. Gahitanti saṅghena gahitaṁ. Yatthāti ṭhāne. Vassūpagatehi vattabbāti sambandho. Punappunaṁ, samaṁ vā cetiyaṅgaṇādiṁ muñcanti sodhenti imāhīti sammuñcaniyo. Mucidhātu sodhanatthe yupaccayo karaṇatthe hoti. Tālujo paṭhamakkharo. Sulabhā ce daṇḍakā, ekekena dve tisso yaṭṭhisammuñcaniyo bandhitabbā. Sulabhā ce salākā, chapañcamuṭṭhisammuñcaniyo bandhitabbāti attho. Pañca pañca ukkāti araññavihāresu parissayavijānanatthaṁ pañca pañca aggiukkā koṭṭetabbā chinditabbāti attho.",
  "tika-vin12t3:291": "‘‘Nibaddhavattaṁ ṭhapetvā’’ti ettha akattabbavattaṁ dassento āha ‘‘vattaṁ karontehi cā’’tiādi. Tattha vattaṁ karontehi ca evarūpaṁ adhammikavattaṁ na kātabbanti sambandho. Hi saccaṁ, sabbeva ete uddesādayo papañcāti yojanā. Papañcenti saṁsāre ciraṁ ṭhapentīti papañcā. Mūgabbatanti mūgānaṁ vataṁ, mūgehi kattabbaṁ vā, mūgena viya vā amūgehi kattabbaṁ vataṁ. Evaṁ akātabbavattaṁ dassetvā idāni kātabbavattaṁ dassento āha ‘‘pariyattidhammo nāmā’’tiādi. Tividhampīti pariyattipaṭipattipaṭivedhavasena tippakārampi. Avayavapariyattidhammopi avayavipariyattidhammaṁ, avayavipariyattidhammo vā avayavapariyattidhammaṁ patiṭṭhāpeti, tasmā pariyattidhammo attanāpi attānaṁ patiṭṭhāpesīti veditabbaṁ. Uddisathāti pariyattiṁ uddisatha. Sodhetvā…pe… upasampādethāti ettha sodhanaṁ nāma sabbesaṁ ācārakulaputtānaṁ upaparikkhanaṁ. Sodhetvā nissayaṁ dethāti ettha sodhanaṁ nāma bhikkhusabhāgataṁ upaparikkhanaṁ. Hīti saccaṁ. Kulaputtoti ācārakulaputto. Yattakāni dhutaṅgāni samādiyituṁ sakkothāti yojanā. Antovassaṁ nāmetanti bhummatthe upayogavacanametaṁ. Etasmiṁ antovasseti hi attho, bhavitabbantiādīsu sambandhitabbaṁ. Sakaladivasanti sakaladivasamhi, appamattehīti sambandho. Ekacārikavattanti ekakena caritabbaṁ vattaṁ. Bhasseti vacane. Dasavatthukakathanti appicchatādidasavatthuka kathaṁ.",
  "tika-vin12t3:292": "Viggāhikapisuṇapharusavacanānīti viggahaṁ kalahaṁ janetīti viggāhikaṁ, viggāhikavacanañca pisuṇavacanañca pharusavacanañca viggāhikapisuṇapharusavacanāni. Manasikārabahulā viharatha iti ovaditabbāti yojanā. Dantakaṭṭhakhādanavattanti heṭṭhā adinnādānavaṇṇanāyaṁ vuttaṁ dantakaṭṭhakhādane, dantakaṭṭhakhādanassa vā vattaṁ. ‘‘Pattaṁ thavikāya pakkhipantena na kathetabba’’nti iminā kathente pamādena patto bhijjeyyāti pattassa guttatthāya kathanaṁ nivāreti. Ācikkhitabbāti itisaddo parisamāpanattho.",
  "tika-vin12t3:293": "Koci dāyakoti sambandho. Āgantuko bhikkhūti cīvaraggāhitato pacchā āgato āgantuko bhikkhu. Saṅghattheroti āvāsikasaṅghatthero. Paṭhamabhāganti pubbe gāhitaṁ paṭhamabhāgaṁ, parivattetvāti pubbe gāhitabhāgena pacchā dātabbaṁ vassāvāsikaṁ parivattetvā. Āgantukassa vassaggena pattaṭṭhāne āgantukassa dātabbanti yojanā. ‘‘Āgantukassā’’ti padaṁ pubbāparaṁ apekkhati. Tasmā dvinnaṁ padānaṁ majjhe vuttaṁ. Paṭhamavassūpagatāti paṭhamavassūpanāyikadivase vassūpagatā. ‘‘Dve tīṇi cattārī’’ti vacanassa vā bahūnaṁ bhikkhūnaṁ vā byāpanatthāya ‘‘laddhaṁ laddha’’nti vicchāvasena vuttaṁ. Tena panāti āgantukena pana. Paṭhamavassūpagatehi appake laddhe pacchimavassūpanāyikadivase dātabbānaṁ vassāvāsikānaṁ bahukepi ayaṁ nayo ñātabboti katvā na vutto.",
  "tika-vin12t3:294": "Dvīsupīti paṭhama dutiyavasena dvīsupi. Vassūpagatā bhikkhū bhikkhāya kilamantā vadantīti sambandho. Idhāti ṭhāne. Vasantāti ekato vasantā. Dve bhāgā homa sādhu vatāti yojanā. Sādhu vatāti ekaṁsena sundarā bhaveyyunti attho. Yesanti bhikkhūnaṁ. Tatthāti ñātipavāritaṭṭhānesu. Pavāraṇāyāti pavāraṇādivase. Tesūti bhikkhūsu. Yeti bhikkhū. Tatthāti ñātipavāritaṭṭhānesu. Kasmā apaloketvā dātabbaṁ, nanu te sādiyantīti āha ‘‘sādi yantāpi hī’’tiādi. Tattha hīti yasmā. ‘‘Neva vassāvāsikassa sāmino’’ti iminā tesaṁ vassacchinnataṁ dīpeti. Neva adātuṁ labhantīti paṭhamameva katikavattassa katattā adātuṁ neva labhanti, sabbesaṁ no amhākanti yojanā. Idhāti ṭhāne. Tanti katikavattaṁ. Eko bhikkhūti sambandho. Tesanti bhikkhūnaṁ. Tatthāti sabhāgaṭṭhāne. Vasitvā āgatānaṁ tesaṁ bhikkhūnanti yojanā. Na labbhati iti vuttanti yojanā. Imesanti vassāvāsiappattakānaṁ ekaccānaṁ. Gāhitasadisamevāti vassāvāsikassa gāhitena sadisameva. Tesamevāti ekaccānameva.",
  "tika-vin12t3:295": "Pakkantopīti aññaṁ ṭhānaṁ pakkamantopi. Hīti saccaṁ, yasmā vā. Tena bhikkhunā kataṁ pānīyaupaṭṭhapanādikammaṁ bhatiniviṭṭhaṁ bhatiyā ṭhitanti yojanā. Apalokanakammaṁ katvā gāhitaṁ saṅghikanti sambandho. Saṅghikanti tatruppādaṁ sandhāya vuttaṁ. Vibbhantopīti pisaddo pageva chinnavassoti dasseti. Paccayavasenevāti saddhādeyyapaccayavasena. Vadantīti keci vadanti.",
  "tika-vin12t3:296": "Disaṁgamiko bhikkhu vibbhamatīti sambandho. Manusseti vassāvāsikadāyakamanusse. Sammukhāti āvāsikassa sammukhā. Sampaṭicchāpetvāti ‘‘suṭṭhu dassāmā’’ti paṭicchāpetvā. Yassa gāhitanti yassa bhikkhuno senāsanaṁ gāhitaṁ. Senāsanasāmikassāti senāsanadāyakassa puttadhītādayoti sambandho. Senāsane demāti senāsanassa dema. Tatthāti senāsane. Ekameva vatthaṁ dātabbaṁ. Kasmā? Puggalassa adatvā senāsanasseva dātabbattā. Vassāvāsikaṭṭhitikāyāti vassāvāsikagāhitassa ṭhitikāya. Eseva nayoti senāsanasseva dinnattā eseva nayo. Tasseva hontīti puggalasseva dinnattā tasseva honti.",
  "tika-vin12t3:297": "Dutiyo therāsane gāhito hotīti sambandho. Paṭhamabhāgassa sāmaṇerassa gāhitattā vuttaṁ ‘‘varabhāgaṁ sāmaṇerassa datvā’’ti. Ubhopīti dve therasāmaṇerepi. Sayamevāti dāyako sayameva. Yanti vassāvāsikaṁ. Yassāti therassa vā sāmaṇerassa vā.",
  "tika-vin12t3:298": "Itoti vuttanayato. Daharasāmaṇerassāti taruṇassa sāmaṇerassa. Soti gharasāmiko. Nanti pattajanaṁ. Yassāti bhikkhuno. Tesanti manussānaṁ. Yathābhūtaṁ ācikkhitabbanti vibbhamakālaṅkatakāraṇaṁ yathābhūtaṁ ācikkhitabbaṁ. Suddhapaṁsukūlikāyevāti aññehi amissā suddhā paṁsukūlikāyevāti. Idaṁ nevāsikavattanti nigamanaṁ.",
  "tika-vin12t3:299": "Upanandavatthukathā",
  "tika-vin12t3:300": "319.Ayamatthoti ayaṁ vakkhamāno attho, evaṁ veditabboti sambandho. Tatthāti gāmake . Tanti senāsanaṁ, gaṇhantenevāti sambandho. Idhāti sāvatthiyaṁ. Muttanti te senāsanaṁ muñcitaṁ hoti. Tatrāpīti gāmakepi. Ubhayatthāti sāvatthiyaṁ, gāmake cāti ubhayattha.",
  "tika-vin12t3:301": "Etthāti upanandavatthusmiṁ. Kathanti kena pakārena paṭippassambhati. Idhāti sāsane. Ekacco gaṇhātīti sambandho. Tatrāpīti sāmantavihārepi . Tassāti bhikkhussa. Idhāti senāsane. Ālayamattanti cittuppādamattaṁ. Iccassāti iti assa, evaṁ assa bhikkhussāti attho. Sabbatthāti sabbasmiṁ ‘‘gahaṇena gahaṇa’’ntiādike catukke. Yo pana gacchatīti sambandho. Upacārasīmātikkameti nimittatthe cetaṁ bhummavacanaṁ, bhāvena bhāvalakkhaṇe vā. Tatthāti aññasmiṁ vihāre paccāgacchati, vaṭṭati, senāsanaggāho na paṭippassambhatīti adhippāyo.",
  "tika-vin12t3:302": "320.Yoti bhikkhu. Mahantataro vā daharataro vāti attano mahantataro vā daharataro vā hoti. So bhikkhu tivassantaro nāmāti yojanā. Ekassa bhikkhuno tiṇṇaṁ vassānamantare ṭhito tivassantaro añño bhikkhu. Tatthāti bhikkhūsu. Ime sabbeti tivassantaradvivassantarasamānavassike ime bhikkhū, labhantīti sambandho. Yaṁ tiṇṇaṁ pahotīti mañcapīṭhavinimuttaṁ yaṁ āsanaṁ tiṇṇaṁ sukhaṁ nisīdituṁ pahoti, tathārūpe āsanepi dve dve hutvā nisīdituṁ labhantīti yojanā. Apisaddena mañcapīṭhāni apekkhati. Idaṁ pacchimadīghāsanaṁ. Anupasampannenāpīti pisaddo pageva upasampannenāti dasseti.",
  "tika-vin12t3:303": "Hatthikumbheti hatthisiropiṇḍe. Iminā hatthisaddena hatthikumbho gahito avayavūpacārena vā uttarapadalopena vāti dasseti. Hatthī viyāti hatthī, bhūmibhāgo, hatthimhi patiṭṭhito pādasaṅkhāto nakho imassāti hatthinakhako, pāsādo. Etaṁ ‘‘hatthinakhako’’ti nāmaṁ evaṁkatassa pāsādassa nāmanti yojanā. ‘‘Suvaṇṇarajatādivicitrānī’’ti padaṁ ‘‘kavāṭāni mañcapīṭhāni tālavaṇṭānī’’ti sabbapadesu yojetabbaṁ. Yaṁkiñci cittakammakataṁ atthi, sabbaṁ vaṭṭatīti yojanā. Pāsādassa demāti sambandho. Pāṭekkanti pāsādato visuṁ. Paṭiggahitamevāti sabbaṁ paṭiggahitameva hoti. Gonakādīni aṭṭhārasa attharaṇāni paribhuñjitunti sambandho. Gihivikaṭanīhārenāti gihīhi visesena yathākāmaṁ kariyatīti gihivikaṭaṁ, gihisantakaṁ. ‘‘Gihivikaṭa’’nti nīhāro abhinīhāro gihivikaṭanīhāro, tena. Labbhantīti nisīditumeva labbhanti. Tatrāpīti dhammāsanepi.",
  "tika-vin12t3:304": "Avissajjiyavatthukathā",
  "tika-vin12t3:305": "321.Etānīti garubhaṇḍāni. Tatthāti rāsivasena pañcasu sarūpavasena pañcavīsatiyā garubhaṇḍesu. Āgantvā, ābhuso vā ramanti etthāti ārāmo. Tesaṁyevāti pupphārāmaphalārāmānameva. ‘‘Ṭhapitokāso’’ti iminā vatthusaddassa bhūmibhedatthaṁ dasseti. Vasati ārāmo patiṭṭhahati etthāti ārāmavatthu. Tesu vāti ettha vāsaddena navabhūmibhāgato aññassa porāṇabhūmibhāgassapi ārāmavatthubhāvaṁ vikappeti. Visesena catuiriyāpathe harati pavatteti etthāti vihāro. Tassāti vihārassa. Catunnaṁ mañcānanti niddhāraṇatthe sāmivacanaṁ. Aññataro mañco nāmāti yojanā. Eseva nayo sesesupi. ‘‘Lohena katā kumbhī’’ti iminā lohakumbhīti ettha majjhelopasamāsaṁ dasseti. Lohamayā kumbhī lohakumbhīti vacanatthopi yujjateva. ‘‘Eseva nayo’’ti iminā lohena kataṁ bhāṇakaṁ, lohena kato vārako, lohena kataṁ kaṭāhanti atthaṁ atidisati. Etthāti bhāṇakavārakakaṭāhesu. Arañjaroti atimahantattā araṁ khippaṁ jarati vināsetīti arañjaro. Atha vā jalaṁ gaṇhituṁ alanti arañjaro lakārānaṁ rakāre katvā.",
  "tika-vin12t3:306": "Gāthāvasena nigamanaṁ dassento āha ‘‘eva’’ntiādi. Tattha evaṁ pakāsayīti sambandho. Dve garubhaṇḍāni dvisaṅgahāni honti, tatiyaṁ garubhaṇḍaṁ catusaṅgahaṁ hoti, catutthaṁ garubhaṇḍaṁ navakoṭṭhāsaṁ hoti, pañcamaṁ garubhaṇḍaṁ aṭṭhabhedanaṁ hoti, iti iminā pakārena pañcanimmalalocano nātho pañcahi rāsīhi pañcavīsavidhaṁ garubhaṇḍaṁ pakāsayīti yojanā.",
  "tika-vin12t3:307": "Tatrāti garubhaṇḍe. Hīti vitthāro. Sabbampi idaṁ garubhaṇḍaṁ avissajjiyanti vuttanti yojanā. Idhāti imasmiṁ vatthusmiṁ. Parivāre pana āgatanti sambandho.",
  "tika-vin12t3:308": "Pañca rāsayo mahesinā vuttāti yojanā. Etthāti parivāre.",
  "tika-vin12t3:309": "Tatrāti ‘‘parivattanavasenā’’ti vacane. Idaṁ garubhaṇḍaṁ upanetunti sambandho. Niccaṁ tiṭṭhantīti thāvarā, ṭhādhātu varapaccayo, ṭhākārassa thākāro. Iminā ārāmaārāmavatthuvihāravihāravatthūni gahetabbāni. Avissajjiyaavebhaṅgīyattā garu alahukaṁ bhaṇḍaṁ garubhaṇḍaṁ. Iminā mañcādīni ekavīsati garubhaṇḍāni gahetabbāni. Thāvareti ādhāre bhummaṁ, pariyāpannanti sambandho. Atha vā niddhāraṇe bhummaṁ, thāvaresūti hi attho, khettantiādīsu sambandhitabbaṁ. Khipati pubbaṇṇabījametthāti khettaṁ. Vasati aparaṇṇabījaṁ patiṭṭhāti etthāti vatthu, tale bhūmibhāge ekato vā dvīhi vā tīhi vā ṭhānehi āvaraṇaṁ karīyati etthāti taḷāko, saro. Kassakānaṁ matena kattabbāti mātikā. Ārāmena parivattetunti sambandho. Kāni parivattetunti āha ‘‘imāni cattāripī’’ti. Pisaddo avayavasampiṇḍano.",
  "tika-vin12t3:310": "Tatrāti ‘‘parivattetuṁ vaṭṭatī’’ti vacane. Dūreti saṅghārāmato dūraṭṭhāne. Yampīti nāḷikeraphalampi. Harantīti saṅghassa haranti. Aññesanti saṅghato aññesaṁ manussānanti sambandho. Teti manussā. Saṅghena sampaṭicchitabboti sambandho. Ruccatīti saṅghassārāmena manussānamārāmaṁ, manussānamārāmena vā saṅghassārāmaṁ parivattetuṁ rucīyati icchīyati. Bhikkhūnaṁ ārāmoti sambandho. Ayanti manussānamārāmo. Khuddakoti saṅghārāmato khuddako. Āyanti ayati āyasāmiko dhanena vaḍḍhiṁ gacchati anenāti āyo, taṁ. Samakamevāti samappamāṇameva, āyaṁ sace detīti sambandho. Pamāṇatthe kapaccayo. Manussānaṁ rukkhāti sambandho. Atirekaṁ saṅghassa demāti sambandho. Jānāpetvāti ‘‘saṅghe dinnaṁ mahapphala’’nti (ma. ni. 3.376) saṅghassa dinnadānassa ānisaṁsaṁ manussānaṁ jānāpetvā. Phaladhārino honti nanūti yojanā. Evantiādi nigamanaṁ. Eteneva nayenāti yena nayena ārāmo ārāmena parivattetabbo, eteneva nayena. Mahantena vā khuddakena vā ārāmavatthunā cāti yojanā. Ārāma ārāmavatthuvihāravihāravatthūni parivattetabbānīti sambandho.",
  "tika-vin12t3:311": "Ubhopīti gehapāsādavasena ubhopi. Tatthāti gehe. Idaṁ panāti pāsādasaṅkhātaṁ gehaṁ, manussānaṁ gehanti sambandho. Mahagghena vā appagghena vā vihāravatthunā cāti yojanā. Vihāravihāravatthuārāmaārāmavatthūni parivattetabbānīti sambandho. Evantiādi nigamanaṁ.",
  "tika-vin12t3:312": "Garubhaṇḍena garubhaṇḍaparivattane evaṁ vinicchayo veditabboti yojanā. Paṁsvāgārakesūti paṁsukīḷanatthāya katesu agārakesu. Kappiyamañcāti saṅghagaṇapuggalānaṁ kappiyā suvaṇṇarajatādīhi akatā mañcā. Vihārassa pana suvaṇṇarajatamayādikāpi kappiyā mañcā dātabbāti sambandho. Bahisīmāyāti upacārasīmato bahi. Tatthāti saṅghattherassa vasanaṭṭhāne. Tatthāti tassa bhikkhuno vasanaṭṭhāne. ‘‘Mahagghenā’’ti vuttavacanaṁ niyamento āha ‘‘satagghanakena vā sahassagghanakena vā’’ti. Mañcasatanti mañcabahuṁ. Etesupīti pīṭhabhisibibbohanesupi. Tatthāti pīṭhabhisibibbohanesu. Kappiyaṁ pīṭhādīti sambandho. Akappiyaṁ vā mahagghaṁ kappiyaṁ vāti kappiyena vā mahagghakappiyena vā parivattetvāti sambandho. ‘‘Vuttavatthūnī’’ti padaṁ ‘‘parivattetvā’’ti pade avuttakammaṁ, ‘‘gahetabbānī’’ti pade vuttakammaṁ, pubbāparāpekkhapadaṁ.",
  "tika-vin12t3:313": "Pasatamattaudakagaṇhakānipīti ettha pasato nāma kuñcitapāṇi. Sīhaḷadīpeti sīhaṁ lāti gaṇhātīti sīhaḷo lakārassa ḷakāraṁ katvā, sīhabāhunāmako rājā, tassa puttattā vijayakumāropi sīhaḷo nāma, tena ādimhi nivāsabhāvena gahitattā dīpo sīhaḷadīpo nāma, tasmiṁ. Pādaṁ gaṇhātīti pādagaṇhano, soyeva pādagaṇhanako. Pādo nāmāti ‘‘pādagaṇhanako’’ti ettha pādo nāma. Yo lohavārako magadhanāḷiyā pañcanāḷimattaṁ gaṇhāti, so lohavārako pādo nāmāti yojanā. Iminā pamāṇassa nāmaṁ pamāṇavante upacārato vohāranayaṁ dasseti. Tatoti pañcanāḷimattagaṇhanakavārakato. Imānīti lohakumbhīādīni.",
  "tika-vin12t3:314": "Bhiṅgāra…pe… kaṭacchuādīnīti bhiṅgāro ca paṭiggaho ca uḷuṅko ca dabbi ca kaṭacchu ca pāti ca taṭṭako ca sarako ca samuggo ca aṅgārakapallo ca dhūmakaṭacchu ca bhiṅgāra…pe… dhūmakaṭacchuyo, tā ādi yesaṁ tānīti bhiṅgāra…pe… kaṭacchuādīni. Ādisaddena aññāni upakaraṇāni gahetabbāni. Bhājanīyānīti bhājetabbāni. Kaṁsalohādītiādisaddena vaṭṭalohaṁ saṅgaṇhāti. Vaṭṭalohaṁ nāma pītalohaṁ. Hīti saccaṁ, yasmā vā. Pārihāriyanti saṅghikaparibhogaṁ pariharitvā apanetvā puggalikaparibhogena paribhuñjanaṁ, ‘‘attasantaka’’nti vā pariggahena haritvā bhuñjanaṁ na vaṭṭati. Gihivikaṭanīhārenevāti ‘‘gihivikaṭa’’nti abhinīhāreneva.",
  "tika-vin12t3:315": "Aññasmimpi kappiyalohabhaṇḍe pariyāpannā añjanīti yojanā. Atha vā kappiyalohabhaṇḍeti niddhāraṇe bhummaṁ, ‘‘añjanī’’tiādinā sambandhitabbaṁ. Sūcīti cīvarādisibbanakā sūci. Paṇṇasūcīti paṇṇe likhanā sūci. Aññampīti añjaniādito aññampi. Dhūmanettañca phālañca dīparukkho ca dīpakapallako ca olambakadīpo ca dhūmanetta…pe… olambakadīpā. Itthipurisatiracchānagatasaṅkhātāni rūpāni etesu atthīti itthipurisatiracchānagatarūpakāni. Dhūmanetta…pe… olambakadīpā ca te itthipurisatiracchānagatarūpakāni ceti dhūmanetta…pe… rūpakāni, visesanaparanipāto. Tāni vā aññāni vā bhitticchadanakavāṭādīsu upanetabbāni lohabhaṇḍānīti sambandho. Lohakhilakanti lohamayaṁ āṇiṁ. Pariharitvāti ‘‘attano santaka’’nti pariggahena haritvā, saṅghikaparibhogagihivikaṭāni vā apanetvā. Khīrapāsāṇamayānīti khīravaṇṇena pāsāṇena katāni.",
  "tika-vin12t3:316": "Suvaṇṇañca rajatañca hārakūṭañca jātiphalikañca suvaṇṇa…pe… jātiphalikāni, tehi katāni bhājanāni suvaṇṇa…pe… bhājanāni. Sabbanti suvaṇṇarajatādisabbaṁ. Vaṭṭatīti saṅghagaṇapuggalānaṁ vaṭṭati.",
  "tika-vin12t3:317": "Vāsiādīsu evaṁ vinicchayo veditabboti yojanā, niddhāraṇe vā bhummaṁ. Yāya vāsiyā na sakkāti sambandho. Tatoti vāsito. Mahattarīsaddo mahantapariyāyo anipphannapāṭipadiko. Mahattarī vāsīti sambandho. Vejjānanti bhisakkānaṁ. Sirāvedhanapharasupīti pisaddena tato mahantaṁ pana pagevāti dasseti. Yā pana kuṭhārī āvudhasaṅkhepena katāti sambandho. Atha vā āvudhasaṅkhepena katā yā pana kuṭhārī atthīti yojanā. Anāmāsāti anāmasitabbā, anāmāsārahāti attho. Caturaṅgulamattopīti pisaddo tato adhiko pana pagevāti dasseti. Nikhaṇitvā khādatīti nikhādanaṁ. Caturassaṁ mukhametassāti caturassamukhaṁ. Doṇisadisaṁ mukhametassāti doṇimukhaṁ. Sammuñcanidaṇḍavedhanampi nikhādanaṁ daṇḍabaddhaṁ hoti ceti yojanā. Daṇḍena bandhitabbanti daṇḍabaddhaṁ, daṇḍaṁ baddhametassāti vā daṇḍabaddhaṁ. ‘‘Adaṇḍaka’’nti vatvā tassevatthaṁ dassetuṁ vuttaṁ ‘‘phalamattamevā’’ti. Natthi daṇḍametassāti adaṇḍakaṁ. Yanti nikhādanaṁ. Pariharitunti puggalikabhāvena pariggahetvā harituṁ, saṅghikabhāvaṁ apanetuṁ vā. Sikharampi nikhādaneneva saṅgahitaṁ lakkhaṇahāranayena samānakiccabhāvato. Sikharanti yena paribbhamitvā chindanti, yehi manussehi dinnānīti sambandho. Teti manussā, vadantīti sambandho. Noti amhākaṁ. Pākatiketi pakatiyā ṭhite, yathā paṭhamaṁ ṭhitā honti, tathā karissāmāti attho. Sace āharantīti sace āyācanaṁ akatvā haranti. Anāharantāpīti puna anāharantāpi.",
  "tika-vin12t3:318": "Kammāro ca taṭṭakāro ca cundakāro ca naḷakāro ca maṇikāro ca pattabandhako ca kammāra…pe… pattabandhakā, tesaṁ. Adhikaraṇī ca muṭṭhiko ca saṇḍāso ca tulā ca adhikaraṇi…pe… tulā. Saṅghe dinnakālatoti saṅghassa dinnakālato. Tipuṁ chindati anenāti tipucchedanaṁ, tameva satthakaṁ tipucchedanasatthakaṁ. Mahākattariñca mahāsaṇḍāsañca mahāpipphilikañca ṭhapetvāti yojanā. Kasmā ṭhapitānīti āha ‘‘mahākattariādīni garubhaṇḍānī’’ti. Tattha yasmā mahākattariādīni garubhaṇḍāni, tasmā ‘‘ṭhapetvā mahākattari’’nti ādi mayā vuttanti yojanā.",
  "tika-vin12t3:319": "Valliādīsu evaṁ vinicchayo veditabboti yojanā. Vettavalliādikāti vettasaṅkhātavalliādikā. Aḍḍhabahuppamāṇāti ettha –",
  "tika-vin12t3:320": "‘‘Byāmo sahakarā bāhu, dvepassadvayavitthatā’’ti. –",
  "tika-vin12t3:321": "Abhidhāne (abhidhānappadīpikāyaṁ 269 gāthāyaṁ) vuttattā bāhu nāma idha byāmova adhippeto. Tasmā dvīsu passesu vitthatānaṁ byāmasaṅkhātānaṁ sahakarānaṁ dvinnaṁ bāhūnaṁ aḍḍhoti aḍḍhabāhu, tassa pamāṇametassāti aḍḍhabāhuppamāṇāti vacanattho kātabbo, dīghato dvihatthā vallīti vuttaṁ hoti. Tatthajātakāti tissaṁ saṅghassa bhūmiyaṁ jātakā. Rakkhitagopitāti saṅghena sayaṁ rakkhitā, parehi gopitā. Iminā arakkhitaagopitā garubhaṇḍaṁ na hotīti dasseti. Sāti valli. Atirekā hotīti sambandho. Upanetunti taṁ valliṁ upanetuṁ. Suttañca makacivākañca nāḷikerahīrañca cammañca sutta…pe… cammāni, tehi katā sutta…pe… cammamayā. Rajjukā vā yottāni vā garubhaṇḍaṁ hotīti sambandho. Ekavaṭṭā vā dvivaṭṭā vāti ettha vāsaddena tivaṭṭādiṁ saṅgaṇhāti. Avaṭṭetvā dinnaṁ suttañca avaṭṭetvā dinnā makacivākanāḷikerahīrā cāti yojanā.",
  "tika-vin12t3:322": "Yo koci veḷūti sambandho. Sopīti veḷupi vaṭṭatīti sambandho. Pisaddena valliṁ apekkhati. Idametthāti idaṁ sabbaṁ ettha veḷumhi, veḷūsu vā idanti sambandho. Samakaṁ vāti gahitaveḷunā samappamāṇaṁ vā. Atirekaṁ vāti tato atirekaṁ vā. Taṁagghanakanti tassa veḷuno agghanārahaṁ. Phātikammanti vaḍḍhikammaṁ. Tatthevāti gaṇhanaṭṭhāneva. Gamanakāleti gaṇhanaṭṭhānato aññattha gamanakāle. ‘‘Pahiṇitvā dātabbo’’ti iminā sayaṁ vā āgantvā dātabboti atthopi lakkhaṇahāranayena gahetabbo samānakiccattā.",
  "tika-vin12t3:323": "Muñjapabbajasaddena muñjapabbajatiṇānaṁ pāḷiyaṁ visuṁ gahitattā tiṇasaddena tāni ṭhapetvā pārisesañāyena avasesatiṇameva gahetabbanti dassento āha ‘‘muñjaṁ pabbajañca ṭhapetvā’’tiādi. Samānaphalattā lakkhaṇahāranayena paṇṇampi tiṇeneva saṅgahitanti dassento āha ‘‘yatthā’’tiādi. Tattha yatthāti yasmiṁ ṭhāne, itīti evaṁ. Tiṇañca garubhaṇḍaṁ hotīti sambandho. Tatthajātakaṁ vāti tasmiṁ saṅghārāme jātakaṁ vā. Bahārāmeti saṅghārāmato bahi. Tampīti tiṇampi. Pisaddena valliveḷū apekkhati. Aṭṭhaṅgulappamāṇopīti dīghato aṭṭhaṅgulapamāṇopi . Rittapotthakoti alikhitattā tuccho makacivatthādikopi paṇṇamayopi potthako. Idañca paṇṇapasaṅgena vuttaṁ.",
  "tika-vin12t3:324": "Pañcavaṇṇā vāti nīlapītalohitodātamañjiṭṭhavasena pañcavaṇṇanā vā. Tampīti mattikampi. Pisaddena valliveḷutiṇāni apekkhati.",
  "tika-vin12t3:325": "Dārubhaṇḍe evaṁ vinicchayo veditabboti yojanā. Rakkhitagopito yo koci dārubhaṇḍako atthīti yojanā. Mahāaṭṭhakathāyaṁ pana vuttoti sambandho.",
  "tika-vin12t3:326": "Tatrāti mahāaṭṭhakathāyaṁ, ‘‘tena kho pana samayenā’’ti pāḷiyaṁ vā. Imesūti āsandikādīsu. Etthāti pīṭhesu, palālapīṭhenāti sambandho. Byagghacammaonaddhanti byagghacammena avanaddhaṁ. Vāḷarūpaparikkhittanti vāḷarūpehi parivāritaṁ. Ratanaparisibbitanti ratanasuttena samantato sibbitaṁ.",
  "tika-vin12t3:327": "Etesupīti vaṅkaphalakādīsupi. ‘‘Saṅkhathālakaṁ pana bhājanīya’’nti pāṭhassānantaraṁ ‘‘tathā’’ti pāṭho atthi, so ettha na yujjati, parato pana ‘‘yena kenaci kataṁ garubhaṇḍamevā’’ti pāṭhassānantaraṁ yujjati. Tattha hi yathā yena kenaci kataṁ garubhaṇḍameva hoti, tathā thambhatulāsopānaphalakādīsu dārumayaṁ vā pāsāṇamayaṁ vā yaṁkiñci gehasambhārarūpaṁ garubhaṇḍamevāti attho.",
  "tika-vin12t3:328": "Sabbanti sakalaṁ udakatumbapādakathalikamaṇḍalaṁ. Etesupīti ādhārakādīsupi. Tathā thambhatalāti ettha tathāsaddena ‘garubhaṇḍamevā’’ti padaṁ atidisati. Saṅghe dinnanti saṅghassa dinnaṁ. Bhūmattharaṇanti bhūmiyaṁ attharitabbaṁ. Tampīti eḷakacammampi.",
  "tika-vin12t3:329": "Udukkhalaṁ garubhaṇḍamevāti sambandho. Eseva nayo musalantiādīsupi. Etesūti mañcapādādīsu. Anuññātavāsiyāti bhājanatthāya anuññātavāsiyā. Dhamakaraṇoti ettha ‘‘saṅkhaṁ dhamati, saṅkhadhamako’’tiādīsu viya nissaṁyogapāṭhoyeva yujjati. Tasmā dhamati vātena pavattatīti dhamo, vātahetuko saddo, dhamaṁ karotīti dhamakaraṇoti vacanattho kātabbo. Sabbametanti anuññātavāsidaṇḍādikaṁ etaṁ sabbaṁ. Tatoti anuññātavāsidaṇḍādikato, mahantataraṁ vāsidaṇḍādikaṁ garubhaṇḍanti yojanā.",
  "tika-vin12t3:330": "Yathājātamevāti yathāpavattameva. Tehīti hatthidantādīhi, ‘‘kata’’iti padena sambandhitabbaṁ. Tacchitaniṭṭhitopīti tacchitakammena niṭṭhitopi.",
  "tika-vin12t3:331": "Mattikābhaṇḍe evaṁ vinicchayo veditabboti yojanā, upabhogo ca paribhogo ca upabhogaparibhogaṁ, samāhāradvando. Idaṁ padaṁ ‘‘ghaṭapidhānādikulālabhājana’’nti padeneva sambandhitabbaṁ. Thupikātīti ettha itisaddo imasaddattho. Idaṁ sabbaṁ saṅghassa dinnakālato paṭṭhāya garubhaṇḍanti yojanā. ‘‘Anatirittapamāṇo’’ti visesanapadaṁ ‘‘ghaṭako’’ti visesyapadeneva sambandhitabbaṁ. Etthāti mattikābhaṇḍe, ādhāre vā niddhāraṇe vā ttha paccayo. Mattikābhaṇḍe kuṇḍikā bhājanīyakoṭṭhāsaṁ bhajati, evaṁ lohabhaṇḍepīti yojanā. Etthāti garubhaṇḍavinicchaye.",
  "tika-vin12t3:332": "Navakammadānakathā",
  "tika-vin12t3:333": "323.Bhaṇḍikāṭṭhapanamattenāti ettha bhaṇḍikāṭṭhapanaṁ nāma bhaṇḍikayojananti āha ‘‘kapotabhaṇḍikayojanamattenā’’ti. Assāti bhikkhussa. Citakadhūmoti citake uṭṭhito dhūmo. Etassevāti bhikkhussa eva vihāroti sambandho. Dhūmakāleti dhūmassa uṭṭhitakāle. ‘‘Apaloketvā’’ti iminā dhūmakāle apalokitaṁ dhūmakālikaṁ. Dhūmakālikaṁ hutvāti atthayojanaṁ katvā pāḷiyaṁ ‘‘pariyositavihāra’’nti padena sambandhitabbabhāvaṁ dasseti. Katapariyositavihāranti katapariyosito vihāro imassa navakammassāti katapariyositavihāraṁ. Idaṁ navakammaṁ dentīti sambandho. Yāva gopānasiyo na ārohanti, tāva vippakato nāmāti yojanā. Tatoti gopānasiārohanato. Kañcideva samādapetvā kāressatīti vihārasāmikoyeva kañci bhikkhuṁsamādapetvā kāressati. Pañcahatthe vihāreti sambandho. Chavassikaṁ navakammanti sambandho. Etthāti aḍḍhayoge. Soti aḍḍhayogo. Mahallakaṁ niyāmetvā dassento āha ‘‘dasahatthe ekādasahatthe’’ti. Dasavassikaṁ vā ekādasavassikaṁ vā navakammanti sambandho. Tatoti dvādasahatthato. Lohapāsādasadisepi pāsādeti sambandho. Tatoti dvādasavassikanavakammato.",
  "tika-vin12t3:334": "Navakammikoti navakamme yuttapayutto. Utukāleti hemantagimhakāle. Paṭibāhitunti aññesaṁ sampattabhikkhūnaṁ paṭisedhetuṁ. Āvāsasāmikassāti āvāsadāyakassa. Tassāti āvāsasāmikassa. Vaṁseti anvaye. Teti tava. Soti āvāsasāmiādiko. Bhikkhūhi jaggitabboti sambandho. Tepīti ñātiupaṭṭhākāpi. Tasmimpīti saṅghikapaccayepi. Bahū āvāseti sambandho. Ekaṁ āvāsanti yojanā.",
  "tika-vin12t3:335": "Ekaṁ vā āvāsanti sambandho. Tatoti visajjitāvāsehi, uppannānīti sambandho. Kurundiyaṁ pana vuttaṁ, kinti vuttanti yojanā. Ekaṁ mañcaṭṭhānaṁ gahetvāti ekaṁ mañcaṭṭhānaṁ puggalikabhāvena gahetvā. Tibhāganti tatiyabhāgaṁ. Ayameva vā pāṭho. Etthāti naṭṭhavihāre. Puggalikamevāti puggalikaṁ eva, puggalikaṁ iva vā. Jaggāti jaggāhi. Hīti phalajotako. Evaṁ jaggito panāti evaṁ jaggito vihāro pana. Tasminti jaggante. Saddhivihārikādīnaṁ dātukāmo hotīti saṅghassa bhaṇḍaṭṭhapanaṁ vā navakānaṁ vasanaṭṭhānaṁ vā adatvā attanoyeva saddhivihārikādīnaṁ dātukāmo hoti. Saddhivihārikādīnaṁ dātuṁ labbhatīti sabbavihāraṁ puggalikabhāvena aggahetvā ekadesasseva gahitattā saddhivihārikādīnaṁ dātuṁ labbhatīti attho. Jaggāpetabbo iti vuttanti yojanā. Ettha ‘‘vutta’’nti pāṭho atthi, so apāṭhoyeva ‘‘kurundiyaṁ pana vutta’’nti padassa ākārattā.",
  "tika-vin12t3:336": "Aññaṁ idampi ca vakkhamānavacanaṁ tattheva kurundiyaṁ vuttanti yojanā. Kinti vuttanti āha ‘‘dve bhikkhū’’tiādi. Dve bhikkhū karontīti sambandho. Yenāti bhikkhunā. Soyeva sāmīti yena sā bhūmi paṭhamaṁ gahitā, soyeva sāmīti attho. Patirūpe ṭhāneti patirūpe senāsanaṭṭhāne. Tanti puggalikakaraṇaṁ. Yaṁ pana vayakammanti yojanā. Ettha ca vayakammanti tasmiṁ vihāre katassa kammassa mūlaṁ. Vihārassa mūlaṁ dātabbanti vuttaṁ hoti. Tassāti saṅghikaṁ karontassa. Tatthevāti katavihāre eva. Katāvāseti samīpatthe bhummavacanaṁ, katāvāsasamīpeti vuttaṁ hoti. Chāyūpagaphalūpagāti chāyaṁ upagacchantā ca phalaṁ upagacchantā ca, chāyāphalāni upaharantāti attho. Apaloketvāti saṅghaṁ apaloketvā. Sāmikāti rukkhasāmikā. Hāretabbāti apanetabbā.",
  "tika-vin12t3:337": "‘‘Saṅghikavallimattampi aggahetvā’’ti iminā saṅghikaṁ gahetvā saṅghikāya bhūmiyā sace vihāraṁ karoti, saṅghikamevāti dasseti. Dvibhūmakatibhūmakādīsu pāsādesu upaḍḍhabhāgaṁ dassento āha ‘‘pāsādo ceva hotī’’tiādi. Upari pāsādoti sambandho. Soti vihārakārako bhikkhu, tassa heṭṭhāpāsādoti sambandho. Vihāreti saṅghikavihāre, vihārasamīpeti attho. Akataṭṭhāneti cayapamukhānaṁ akatapubbaṭṭhāne. Cayaṁ vā pamukhaṁ vāti saṅghikavihārassa cayaṁ vā pamukhaṁ vā. Bahikuṭṭeti kuṭṭassa, kuṭṭato vā bahi. Tassāti cayapamukhakārakassa bhikkhussa hotīti sambandho . Visamaṁ pabbatakandarādinti sambandho. Apadeti sukarassa akāraṇe. Kataṁ hotīti cayaṁ vā pamukhaṁ vā kataṁ hoti. Tatthāti cayapamukhesu, saṅgho anissaro iti vuttanti yojanā.",
  "tika-vin12t3:338": "Varaseyyaṁ gahetunti sambandho.",
  "tika-vin12t3:339": "Puna āgantvāti pakkamitvā puna āgantvā. Tassāti navakammagāhakassa bhikkhussa. Etanti senāsanaṁ.",
  "tika-vin12t3:340": "Aññatraparibhogapaṭikkhepādikathā",
  "tika-vin12t3:341": "324.Nātiharantīti ettha atisaddo haraṇattho, harasaddo paribhuñjanatthoti āha ‘‘aññatra haritvā na paribhuñjantī’’ti. Yaṁ mañcapīṭhādīti yojanā. Tatthāti undriyamahāvihāre. Tanti mañcapīṭhādiṁ. Tasmāti yasmā anujānāti, tasmā. Tanti mañcapīṭhādiṁ. Aññatrāti aññaṁ vihāraṁ. Aroganti anaṭṭhājiṇṇattā arogaṁ. Tasmiṁ vihāreti undriyavihāre. Tasminti undriyavihāre. Tatoti undriyavihārato. Suyojitānīti suṭṭhu yojitāni. Mūladānaṁ vā paṭipākatikaṁ vā natthīti adhippāyo. Chaḍḍitavihāratoti bhikkhūhi anapekkhena chaḍḍitasaṅghikavihārato ca puggalena sāpekkhena chaḍḍitapuggalikavihārato ca. Āvāsikakāleti āvāsikānaṁ ṭhitakāle. Tatoti chaḍḍitavihārato.",
  "tika-vin12t3:342": "Phātikammatthāyāti ettha phātisaddo vaḍḍhanatthoti āha ‘‘vaḍḍhikammatthāyā’’ti. Etthāti ‘‘phātikammatthāyā’’ti pāṭhe.",
  "tika-vin12t3:343": "Cakkalikanti cakkākārena lāti pavattati, cakkākāraṁ vā lāti gaṇhātīti cakkalaṁ, tadeva cakkalikaṁ, pādapuñjanaṁ, ‘‘kambalādīhi veṭhetvā kata’’nti iminā tassa karaṇākāraṁ dasseti. Yehīti pādehi . Udakanti senāsanassa tintakaṁ udakaṁ. Udakaṁ na paññāyatīti yojanā. Saupāhanena akkamituṁ na vaṭṭatīti yojanā.",
  "tika-vin12t3:344": "Sudhābhūmiyanti sudhāya littāyaṁ bhūmiyaṁ. Paribhaṇḍabhūmiyanti gomayakasāvaparibhaṇḍabhūmiyaṁ. Pādāti mañcapādā. Tasminti coḷake. Ṭhapentassāti mañcapāde ṭhapentassa. Tatthāti tesu bhikkhūsu . Nevāsikāti nibaddhaṁ vasantīti nevāsikā. Ṭhapentīti mañcapāde ṭhapenti. Tathevāti yathā nevāsikā vaḷañjanti, tatheva āgantukehi vaḷañjituṁ vaṭṭatīti attho.",
  "tika-vin12t3:345": "Setabhitti vāti ettha vāsaddena nīlabhittiādayo sampiṇḍeti. ‘‘Dvārampi vātapānampī’’tiādinā sāmaññato vuttattā dvāravātapānādayo aparikammakatāpi na apassayitabbā. Kenaci vā vatthādināti sambandho.",
  "tika-vin12t3:346": "‘‘Hutvā’’ti iminā ‘‘dhotapādakā’’ti padassa ‘‘nipajjitu’’nti pade kiriyāvisesanabhāvaṁ dasseti, ‘‘bhikkhū’’ti pade kārakavisesanabhāvaṁ nivatteti. Kasmiṁ ṭhāne nipajjituṁ kukkuccāyantīti āha ‘‘dhotehi pādehi akkamitabbaṭṭhāne’’ti. ‘‘Akkamitabbaṭṭhānassetaṁ adhivacana’’nti iminā ‘‘dhotapādake’’ti pāṭhassa dhoto pādo tiṭṭhati ettha ṭhāneti dhotapādakaṁ, tasmiṁ dhotapādaketi atthaṁ dasseti. Etanti ‘‘dhotapādake’’ti nāmaṁ. ‘‘Paccattharitvā’’ti ettha kena paccattharitvāti āha ‘‘paccattharaṇenā’’ti. ‘‘Attano santakenā’’ti iminā saṅghikena paccattharaṇena paccattharaṇaṁ paṭikkhipati. Niddāyatopīti niddāyakāraṇāpi, saṁkuṭiteti sambandho. Atha vā niddāyatopīti niddāyantassapi. ‘‘Sarīrāvayavo’’ti pade sāmyatthachaṭṭhī, ‘‘āpattiyevā’’ti pade sampadānaṁ. Lomesu phusantesūti sambandho. ‘‘Paribhogasīsenā’’ti iminā paribhogaṁ akatvā kenaci kammena sarīrāvayavena phusantassa anāpattīti dasseti. Hatthatalena phusituṁ pādatalena phusituṁ vā akkamituṁ vāti yathālābhayojanā daṭṭhabbā. ‘‘Paribhogasīsenā’’ti padassa atthaṁ dassento āha ‘‘mañcapīṭhaṁ nīharantassā’’tiādi.",
  "tika-vin12t3:347": "Saṅghabhattādianujānanakathā",
  "tika-vin12t3:348": "325. ‘‘Saṅghassa bhatta’’nti iminā saṅghabhattanti padassa chaṭṭhīsamāsaṁ dasseti. Saṅghassa atthāya ābhataṁ bhattaṁ kātuṁ na sakkontīti yojanā. Uddesabhattantiādīsu evamattho veditabboti yojanā. ‘‘Uddesena laddhabhikkhūnaṁ bhattaṁ kātu’’nti iminā uddesena laddhabhikkhūnaṁ kātabbaṁ bhattaṁ uddesabhattanti vacanatthaṁ dasseti. Tathevāti yathā saṅghato uddisitvā laddhabhikkhū, tatheva. Paricchinditvāti ‘‘ekaṁ vā’’tiādinā paricchinditvā. Tesanti laddhabhikkhūnaṁ. Iminā nimantetvā laddhabhikkhūnaṁ kātabbaṁ bhattaṁ nimantanabhattanti vacanatthaṁ dasseti. ‘‘Salākāyo chinditvā’’ti iminā salākāyo chinditvā kātabbaṁ bhattaṁ salākabhattanti vacanatthaṁ dasseti. Pakkhikanti uposathikanti pāṭipadikanti evaṁ niyāmetvāti yojanā. Pañcamīādīsu pakkhesu kātabbaṁ pakkhikaṁ. Uposathe kātabbaṁ uposathikaṁ. Pāṭipade kātabbaṁ pāṭipadikaṁ, tameva bhattaṁ pāṭipadikabhattaṁ. Uddesabhattaṁ nimantananti ettha itisaddo ādyattho, uddesabhattaṁ nimantanantiādiṁ imaṁ vohāraṁ pattānīti hi attho. Uddesabhattādīniyeva anujānanamakatvā kasmā saṅghabhattampi anujānātīti āha ‘‘yasmā panā’’tiādi. Tattha yasmā sakkhissantīti sambandho. Teti manussā. Tampīti saṅghabhattampi. Pisaddena uddesabhattādīni apekkhati.",
  "tika-vin12t3:349": "Saṅghabhattādīnaṁ vitthāraṁ dassento āha ‘‘tatthā’’tiādi. Tattha tatthāti ‘‘saṅghabhattaṁ uddesabhatta’’ntiādipāṭhe, evaṁ vinicchayo veditabboti yojanā, saṅghabhattādīsu vā niddhāraṇe bhummaṁ, bhuñjantānaṁ amhākaṁ ajja dasa dvādasa divasā ahesunti yojanā. Aññatoti aññasmā ṭhānā. Tatthāti saṅghabhatte. Vattabbāti manussā vattabbā. Tanti saṅghabhattaṁ, dhātukammaṁ, ‘‘amhāka’’nti kāritakammaṁ. Tanti saṅghabhattaṁ.",
  "tika-vin12t3:350": "Uddesabhattakathā",
  "tika-vin12t3:351": "Ayaṁ nayo evaṁ veditabboti yojanā. Raññā vā pahiteti sambandho. Sace atthīti sace ṭhitikā atthi. Uddesakenāti bhattuddesakena . Na atikkāmetabbanti uddesabhattaṁ na atikkāmetabbaṁ. Te panāti piṇḍapātikā pana. Ṭhitikaṁ ṭhapetvāti ṭhitikaṁ ṭhitaṭṭhāne ṭhapetvā muñcitvāti attho. Tesanti mahātherānaṁ. Yojanantarikavihāratopīti yojanena byavadhāne ṭhitavihāratopi. Ṭhitaṭṭhānatoti ṭhitikāya ṭhitaṭṭhānato. Asampattānampīti bhattuddesaṭṭhānaṁ asampattānampi. Vaḍḍhitā nāma sīmāti upacārasīmā vaḍḍhitā nāma. Saṅghanavakassa dinnepīti yāva dutiyabhāgo na dātabbo, tāva saṅghanavakassa dinnepi. Vassaggenāti gaṇiyatīti gaṁ, vassameva gaṁ vassaggaṁ, tena vassaggena, vassagaṇanāyāti vuttaṁ hoti. Yadi ‘‘vassagghenā’’ti catutthakkharena pāṭho bhaveyya, evaṁ sati vassaparicchedenāti attho daṭṭhabbo, ayameva yuttataro.",
  "tika-vin12t3:352": "Ekasmiṁ vihāreti ekissaṁ vihārasīmāyaṁ. Tasmiṁyeva bhattuddesaṭṭhāneti ettha evasaddena aññasmiṁ ṭhāne gāhaṇaṁ paṭikkhipati. Ekoti eko dāyako. Tenāti pahitabhikkhunā. So atthoti so hetu. Taṁdivasanti tasmiṁ pahitadivase. Pamussatīti satipavāsena mussati. Bhojanasālāyāti bhattuddesaṭṭhānasaṅkhātāya bhojanasālāya. Yā pakatiṭṭhitikāti yojanā. ‘‘Ekābaddhā hontī’’ti vuttavacanassa atthaṁ dassento āha ‘‘aññamaññaṁ dvādasahatthantaraṁ avijahitvā’’ti. Navaṁ ṭhitikanti bhattuddesaṭṭhāne ṭhapitapakatiṭṭhitikato aññaṁ navaṁ ṭhitikaṁ. Hīti saccaṁ, yasmā vā. Etanti uddesabhattaṁ. ‘‘Sve’’ti niyāmetvā vuttattā dutiyadivase na labbhati.",
  "tika-vin12t3:353": "Kocīti dāyako. Sakavihāre ṭhītikāvaseneva gāhetabbanti yaṁ vihāraṁ gacchanti, tattha apaviṭṭhattā sakavihāre ṭhitikāvaseneva gāhetabbaṁ. Dinnaṁ pana bhattaṁ gāhetabbanti sambandho. Sampattānanti dinnaṭṭhānaṁ sampattānaṁ. Tatthāti dinnaṭṭhānaṁ, sampattānaṁyevāti sambandho. Tassa vihārassāti paviṭṭhavihārassa. Tasmiṁ tasmiṁ ṭhāneti gāmadvāravīthicatukkasaṅkhāte tasmiṁ tasmiṁ ṭhāne. Antoupacāragatānanti ettha antoupacāro nāma dvādasahatthabbhantaraṁ.",
  "tika-vin12t3:354": "Gāmadvārūpacāra vīthicatukkūpacāra gharūpacāresu tīsu gharūpacārassa visesaṁ dassento āha ‘‘gharūpacāro cetthā’’tiādi. Etthāti tīsu upacāresu. Gharūpacāro veditabboti sambandho. Eko upacāro etthāti ekūpacāraṁ gharaṁ. Imesanti catunnaṁ gharānaṁ. Tatthāti catūsu gharesu. Ekakulassa yaṁ gharanti sambandho. Ekavaḷañjanti ekadvārena samānaparibhogaṁ. Tatthāti ekūpacāre.",
  "tika-vin12t3:355": "Yaṁ pana ekaṁ gharaṁ katanti sambandho. Sukhavihāratthāyāti kalahaṁ vicchinditvā sukhavihāratthāya. Tasmiṁ tasmiṁ ṭhāneti bhittiyā paricchinne tasmiṁ tasmiṁ ṭhāne.",
  "tika-vin12t3:356": "Yasmiṁ pana ghare nisīdāpentīti sambandho. Yampi nivesananti yojanā.",
  "tika-vin12t3:357": "Yo pana uddesalābho uppajjati, so pāpuṇātīti yojanā. Kiñcāpi dissanti, tathāpīti yojanā.",
  "tika-vin12t3:358": "Yo panāti bhikkhu pana, labhatīti sambandho. Aññasminti attanā aññasmiṁ. Tenāti uddesabhattaṁ labhantena bhikkhunā.",
  "tika-vin12t3:359": "Kālaṁ paṭimānentesūti bhojanakālaṁ paṭimānentesu bhikkhūsu, nisinnesūti sambandho. Koci manusso vadatīti sambandho. Saṅghuddesapattaṁ detha iti vāti yojanā. ‘‘Eseva nayo’’ti iminā pattassa ṭhāne bhikkhuṁ pakkhipitvā vutte atidisati.",
  "tika-vin12t3:360": "Etthāti uddesabhatte, evaṁvacane vā. Pesaloti piyasīlo. Tenāti uddesakena. Kinti jānātīti āha ‘‘dasavassena laddha’’nti. Tassāti uddesakassa, vacananti sambandho. Appasaddāti saṇikasaddā. ‘‘Apasaddā’’tipi pāṭho, nissaddāti attho. Sabbanavakassāti sabbesaṁ bhikkhūnaṁ navakassa. Chāyāyapi pucchiyamānāyāti anādare bhummavacanaṁ, sāmivacanaṁ vā. Na labhatīti pāpuṇāpitattā na labhati. Nisinnassāpi niddāyantassāpīti anādare sāmivacanaṁ, bhikkhussa nisinnassāpi niddāyantassāpīti attho. Hīti saccaṁ. Etaṁ bhājanīyabhaṇḍaṁ nāmāti yojanā. Tatthāti ‘‘sampattasseva pāpuṇātī’’ti vacane. Upacārenāti dvādasahatthūpacārena. Tasminti antoparikkhepe.",
  "tika-vin12t3:361": "Koci upāsako pahiṇātīti sambandho. Paṇītabhojanānanti paṇītabhojanehi. Udakassāti udakena, pūretvāti sambandho. Āgatā manussāti sambandho. Yenāti bhikkhunā. Yanti vatthu. Ticīvaraparivāranti ticīvarena parivāritaṁ, ticīvaraparivāravantaṁ vā uddesabhattanti attho. Hi saccaṁ assa bhikkhussa puññaviseso īdisoti yojanā. Nanu udakaṁpissa puññavisesaṁ, kasmā aññaṁ uddesabhattaṁ labhatīti āha ‘‘udakaṁ panā’’tiādi.",
  "tika-vin12t3:362": "Gahetvā āgatā te manussāti yojanā. Tesanti mahātherādīnaṁ. Daharasāmaṇerehīti daharehi sāmaṇerehi, laddhesūti sambandho.",
  "tika-vin12t3:363": "Tatthāti uddesabhatte. Puratoti mahātherānaṁ purato. Patteti saṅghuddesapatte, agāhiteyevāti sambandho. Āhaṭampi uddesabhattanti sambandho.",
  "tika-vin12t3:364": "Eko vadatīti sambandho. Soti manusso, bhaṇatīti sambandho. Yathā te ruccati, tathā vatvā āharāti yojanā. Vissaṭṭhadūto nāmāti attano ruciṁ vissajjitvā tassa ruciyā vissaṭṭho dūto nāma. Paṭipāṭipattaṁ vāti saṅghato paṭipāṭiyā laddhaṁ pattaṁ vā, idaṁ nimantanabhattaṁ sandhāya vuttaṁ. Yaṁ icchatīti vissaṭṭhadūto yaṁ icchati. Soti bālo, na vattabboti sambandho. Pucchāsabhāgena vadeyyāti sambandho. Tatoti vadanakāraṇā.",
  "tika-vin12t3:365": "Kūṭaṭṭhitikānāmāti aññehi uddesabhattehi missetvā ujukaṭṭhitikāya pavattitvā kūṭena pavattā ṭhitikā nāma hoti. Tamevatthaṁ vitthārento āha ‘‘rañño vā hī’’tiādi. Ekacārikabhattānīti pati ekaṁ katvā caritabbāni bhakkhitabbānīti ekacārikāni, aññehi uddesabhattehi amissetvā pati ekaṁ katvā bhakkhitabbānīti vuttaṁ hoti, tāniyeva bhattāni ekacārikabhattāni. Ekacce bhikkhū gatāti sambandho. Tesūti ekaccesu bhikkhūsu. Taṅkhaṇaṁyevāti tasmiṁ nisinnakkhaṇeyeva. Puna taṅkhaṇaṁyevāti tasmiṁ gāhaṇakkhaṇeyeva. ‘‘Paṇītabhatta’’nti vutte ‘‘kativassato paṭṭhāyā’’ti vadanti, ‘‘ettakavassato nāmā’’ti vutteti yojanā. Gāhiteti ṭhitikaṁ ajānantehi āgantukehi patte gāhite. Āgatehipi ṭhitikaṁ jānanakabhikkhūhīti sambandho. Eseva nayo paratopi. Bhikkhūyeva āgacchantūti pattaṁ aggahetvā bhikkhūyeva āgacchantūti adhippāyo.",
  "tika-vin12t3:366": "Neti ṭhitikaṁ ajānante āgantuke. Rājā bhojetvāti rājā attano gehe bhojetvā. Nesanti āgantukānaṁ, pattepīti sambandho. Yaṁ āhaṭanti yaṁ bhattaṁ abhuñjitvā āhaṭaṁ. Taṁ na gāhetabbanti taṁ bhattaṁ ṭhitikāya na gāhetabbaṁ thokattā. Nesanti āgantukānaṁ. Gīvā hotīti iṇaṁ hoti. Iṇaṁ nāma paṭidātabbasabhāvo hoti, tasmā paṭidātabbanti adhippāyo. Etthāti ṭhitikaṁ ajānitvā bhuttaṭṭhāne. Tāva nisīditabbanti tāva āgametvā nisīditabbaṁ. Pattaṭṭhānena gāhaṇampi gīvāsadisoti purimatherassa mati bhaveyya. Evañhi sati dvinnaṁ therānaṁ vādo sadisoyeva.",
  "tika-vin12t3:367": "Eko piṇḍapātoti sambandho. Tathārūpoti ticīvaraparivāro satagghanako. Ayanti piṇḍapāto. Iti vuttaṁ aṭṭhakathāsu.",
  "tika-vin12t3:368": "Eko bhikkhūti sambandho. Antarābhaṭṭhakoti uddesabhattassa antare vemajjhe bhassati galatīti antarābhaṭṭhako. Paripuṇṇavasso yo pana sāmaṇeroti yojanā. Tassa upasampajjitasāmaṇerassa ṭhitikā atikkantāti sambandho. Soti uddesabhattapatto bhikkhu. Samīpeti attano samīpe. Tañce theyyāya harantīti taṁ pattaṁ pattahārakā theyyāya haranti ce. Gīvā hotīti pattadāpakassa gīvā hoti. So bhikkhūti samīpe nisinno so bhikkhu. Assāti pattadāpakassa. ‘‘Aya’’nti potthakesu pāṭho atthi, so na sundaro. Tatoti uddesabhattagharato. ‘‘Suhaṭo’’ti vacanassa atthaṁ dassento āha ‘‘bhattassa dinnattā gīvā na hotī’’ti.",
  "tika-vin12t3:369": "Sādiyanakoti uddesabhattasādiyanako, hotīti sambandho. Dasahipi pattehi bhattaṁ āharāpetvāti yojanā. Bhikkhudattiyaṁ nāmāti bhikkhunā dattiyaṁ nāma. So bhikkhūti sādiyanako so bhikkhu. Te bhikkhūti piṇḍapātike te bhikkhū. Etha bhante mayhaṁ sahāyā hotha iti vatvāti sambandho. Tassāti upāsakassa. Tatthāti upāsakassa ghare. Tassevāti sādiyanakasseva. Itareti navapiṇḍapātikā. Nesanti dasannaṁ bhikkhūnaṁ. Tassa bhikkhunoti sādiyanakassa bhikkhuno. Bhuttāvīnanti bhuttavantānaṁ.",
  "tika-vin12t3:370": "Teti navapiṇḍapātikā, vuttā gacchantīti sambandho. Tatthāti upāsakassa ghare. Tatrāti dasasu bhikkhūsu. Madhurena sarena anumodanaṁ karontassa ekassa dhammakathaṁ sutvāti yojanā. Akatabhāgo nāmāti pubbe na kariyitthāti akato, soyeva bhāgo koṭṭhāsoti akatabhāgo, āgantukabhāgo nāmāti attho.",
  "tika-vin12t3:371": "Eko upāsako detīti sambandho. Imanti khādanīyabhojanīyaṁ. Pattasāmikassa dātabbanti yojanā. Ṭhapetvāti pakatiyā ṭhapetvā. ‘‘Sabbo saṅgho bhuñjatū’’ti vatvā ca kiñci avatvā ca gatepi paṭhamameva ‘‘sabbaṁ saṅghikaṁ pattaṁ dethā’’ti vuttattā bhājetvā paribhuñjitabbaṁ.",
  "tika-vin12t3:372": "Pātiyā āharitvāti sambandho. Ekekaṁ ālopanti ekekassa bhikkhussa ekekaṁ ālopaṁ. Acchatīti vasati. Kassa teti kassa atthāya tayā, ānītanti yojanā. ‘‘Ekena bhikkhunā’’ti padaṁ ‘‘gāhetabba’’nti pade kāritakammaṁ, ‘‘bhatta’’nti dhātukammaṁ tabbapaccayo vadati.",
  "tika-vin12t3:373": "Kiṁ āharīyatīti avatvāti kiṁ vatthu tayā āharītīti upāsakaṁ apucchitvā. ‘‘Kiṁ āharissasī’’tipi pāṭho, kiṁ vatthuṁ tvaṁ āharissasīti attho. Saparivārāya yāguyā ca mahagghānaṁ phalānañca paṇītānaṁ khajjakānañca tathā āveṇikā ṭhitikā kātabbāti yojanā . Ekā eva ṭhitikāti samānā eva ṭhitikā. Tathā phāṇitassāti ettha tathāsaddena ‘‘ekā eva ṭhitikā vaṭṭatī’’ti padaṁ atidisati.",
  "tika-vin12t3:374": "Iti uddesabhattakathāya yojanā samattā.",
  "tika-vin12t3:375": "Nimantanabhattakathā",
  "tika-vin12t3:376": "Nimantanaṁ puggalikaṁ saṅghikañcāti duvidhaṁ. Tattha puggalikaṁ sandhāya vuttaṁ ‘‘puggalikaṁ ce sayameva issaro’’ti. ‘‘Ettake bhikkhū saṅghato uddisathā’’tiādīni avatvā ‘‘ettakānaṁ bhikkhūnaṁ bhattaṁ gaṇhathā’’ti nimantetvā dinnaṁ saṅghikaṁ nimantanaṁ nāma. Etthāti nimantane. Piṇḍapātikānampi vaṭṭatīti ‘‘bhikkha’’nti kappiyavohārena vuttattā piṇḍapātikānampi vaṭṭati. Paṭipāṭiyāti saṅghato laddhapaṭipāṭiyā. Āgatamanusso vadatīti sambandho. Vicchinditvāti ‘‘tumhe ca gacchathā’’ti vacanaṁ vicchinditvā.",
  "tika-vin12t3:377": "Nimantanabhattagharatoti nimantanabhattassa dinnagharato. Eko āharatīti sambandho. Pūretvāti bhattassa pūretvā. Tanti bhattaṁ. Idhāpīti nimantanepi.",
  "tika-vin12t3:378": "Tatoti vadanakāraṇā. ‘‘So bhikkhū’’ti padaṁ ‘‘assā’’ti pade pakatikattā, ‘‘jigucchanīyo’’ti padaṁ tattheva vikatikattā. Assāti bhaveyya, hoti vā. ‘‘Pattatthāya āgatomhī’’ti vadantassa tassa patto dātabboti yojanā. Bhattāharaṇakapattanti bhattaṁ āharati anenāti bhattāharaṇako, soyeva patto bhattāharaṇakapatto, taṁ. Paṭipāṭibhattanti paṭipāṭiyā laddhaṁ bhattaṁ.",
  "tika-vin12t3:379": "Ālopabhattaṭṭhitikatoti ekekaālopena laddhassa bhattassa ṭhitikato. Ālopasaṅkhepenāti ekekasmiṁ ālope taṁsaṁkhipanena. Ayaṁ nayo uddesabhattato viseso. Kassa te ābhatanti kassa atthāya tayā ābhatanti yojanā. Saṅghassa me bhattanti saṅghassa atthāya mayā bhattaṁ ābhataṁ. Therānaṁ me bhattanti therānaṁ mayā bhattaṁ ābhataṁ.",
  "tika-vin12t3:380": "Upāsako pahiṇātīti sambandho. Ime tayo janāti saṅghatthero ca ganthadhutaṅgavasena abhiññāto ca bhattuddesako cāti ime tayo janā. Pucchitunti ‘‘kiṁ saṅghato gaṇhāmi, udāhu ye jānāmi, tehi saddhiṁ āgacchāmī’’ti pucchituṁ. Āruhiyitthāti ārūḷhā. Attanavamehīti attā navamo etesanti attanavamā, tehi bhikkhūhīti sambandho. Hīti yasmā. Ete bhikkhūti saṅghattherādayo tayo ete bhikkhū. Tenāti ganthadhutaṅgādīhi anabhiññātena bhikkhunā paṭipajjitabbanti sambandho. Nissitake vā, ye bhikkhū jānātha, te bhikkhū vā gahetvāti yojanā. Attanā añño gāmo gantabboti sambandho. Soyeva gāmoti nimantanagāmoyeva.",
  "tika-vin12t3:381": "Tatrāti asanasālāyaṁ. Ussavādīsūti chaṇādīsu. Ādisaddena aññena kenaci kāraṇena manussānaṁ bahusannipātaṁ saṅgaṇhāti. Tadāti tasmiṁ nimantanakāle. Sannipātaṭṭhānatoti bhikkhūnaṁ sannipātaṭṭhānato. Yathāsattīti sattiyā anurūpaṁ, sattiṁ anatikkamitvāti attho. Ettha ca sattisaddassa kuntasaṅkhātassa satthassapi vācakattā taṁ paṭikkhipanto āha ‘‘yathābala’’nti.",
  "tika-vin12t3:382": "Saṅghatthero vā āgacchantīti sambandho. Bahukattāramapekkhitvā ‘‘āgacchantī’’ti bahuvacanavasena vuttaṁ. Ekavāranti ekasmiṁ divase, āgamanadivaseti attho. Paṭibaddhakālatoti tattheva sakaṭṭhāne vāsassa nibaddhakālato. Dutiyavāreti dutiyadivase. Abhinavaāgantukāvāti anāgamanapubbā abhinavā āgantukāva. Tatrāti tasmiṁ pattaṭṭhāne. Tesanti abhinavaāgantukānaṁ. Etthāti anāgatapubbaṭṭhāne.",
  "tika-vin12t3:383": "Sabbatthāti sabbesu sakaṭṭhānaāgantukaṭṭhānesu. Tenāti atilābhinā bhikkhunā. Avisesetvāti visesamakatvā.",
  "tika-vin12t3:384": "Salākabhattakathā",
  "tika-vin12t3:385": "Salākabhattaṁ pana evaṁ veditabbanti yojanā. ‘‘Vacanato’’ti padaṁ ‘‘dātabbā’’ti pade ñāpakahetu. Salākāya vāti kusadaṇḍe vā. Asukassa nāmāti asukassa nāma upāsakassa. Upanibandhitvāti likhitvā, chinditvāti attho. ‘‘Opuñjitvā’’ti padassa atthaṁ dassento āha ‘‘punappunaṁ heṭṭhupariyavasena āloḷetvā’’ti. Bhattuddesakena dātabbāti sambandho.",
  "tika-vin12t3:386": "Na bahukāti appakā. Gāmavasenapīti yebhuyyena samānalābhagāmavasenapi. Pisaddena kulaṁ apekkhati. Gāhentena gāhitānevāti sambandho. Saṭṭhisalākabhattāni hontīti yojanā. Tesanti dvinnaṁ tiṇṇaṁ salākabhattānaṁ.",
  "tika-vin12t3:387": "Tanti bahusalākabhattagāmaṁ. Taṁ panāti ekasalākabhattaṁ pana. Etesūti bhikkhūsu. Niggahenāti dūrattā anicchantassapi ekassa niggahena. Tanti salākabhattaṁ. Orimagāmeti orabhāge ṭhite gāme. Gāhitasaññāyāti gāhitā iti saññāya. Puna vihāraṁ āgantvāti puna vihāraṁ anāgantvā orimagāme salākabhattāni paṭhamaṁ gahetvā pacchā vihāraṁ āgantvā attano pāpetvā bhuñjitumpi vaṭṭati. Kasmā puna vihāro āgantabbo, nanu agāhitopi attano pattattā gahetvā bhuñjituṁ vaṭṭatīti āha ‘‘na hī’’tiādi. Hi yasmā bahisīmāya saṅghalābho gāhetuṁ na labbhati, tasmā vihāro āgantabboti yojanā. Ekabāhavasena vāti ekāya gharapāḷisaṅkhātāya bāhāyavasena vā. Vīthiādīsu cāti vīthibāhakulesu ca, niddhāraṇe bhummaṁ. Yatthāti yasmiṁ ṭhāne. Salākāsu asati asantāsūti yojanā. Uddisitvāpīti ‘‘asukagāmassa salākabhattāni tuyhaṁ pāpuṇantī’’ti gāmādīni uddisitvāpi.",
  "tika-vin12t3:388": "Tamevatthaṁ vitthārento āha ‘‘tena hī’’tiādi. Tattha tenāti salākadāyakena bhikkhunā. Gāhetabbanti sambandho. Vāragāmeti atidūrattā vārena gantabbe gāme. Tatrāti taṁ gāmaṁ.",
  "tika-vin12t3:389": "Atirekagāvuteti gāvutato atireke ṭhāne. Taṁdivasanti tasmiṁ salākabhattagahaṇadivase. Yo na gacchati, tassa na dātabbāti yojanā. Hīti yasmā. Tīṇi pana divasānīti accantasaṁyoge cetaṁ upayogavacanaṁ. Tanti orimavāragāmasalākaṁ. Daṇḍakammaṁ pana kinti gāḷhaṁ kātabbanti āha ‘‘saṭṭhito vā paṇṇāsato vā na parihāpetabba’’nti. Vihāravāroti vihārassa rakkhanatthāya vāro. Vihāravārikassāti vihāraṁ vārena, vāraṁ gahetvā vā rakkhatīti vihāravāriko, tassa dātabbāti sambandho. Vihāragopakāti vihāraṁ gopentīti vihāragopakā. Aññathattanti pasādaññathattaṁ. Aññesu kulesu dātabbāti aññesaṁ kulānaṁ yāguādayo dātabbā.",
  "tika-vin12t3:390": "Vāraṁ gāhetvāti aññehi vāraṁ gāhāpetvā. Nesanti vihāravārikānaṁ. Salākāti pakatikattāraṁ apekkhitvā ‘‘bhavantī’’ti bahuvacanavasena vuttaṁ. Phātikammamevāti vihārarakkhanatthāya saṅghena dātabbaphātikammameva. Aññampīti pisaddena na kevalaṁ phātikammameva, aññampīti dasseti. Atirekauttaribhaṅgassāti atirekaṁ uttaribhaṅgametassāti atirekauttaribhaṅgaṁ, tassa.",
  "tika-vin12t3:391": "Salākā laddhāti salākā eva laddhā. Taṁdivasanti tasmiṁ salākaladdhadivase. Ekassevāti ekekasseva. Vijaṭetvāti tāni dve tīṇi ekacārikabhattāni vijaṭaṁ nigumbaṁ katvā.",
  "tika-vin12t3:392": "Ekasambhogāti ekato sambhogā. Gāhentena dātunti sambandho. Sammukhībhūtassāti upacārasīmāyaṁ ṭhitassa yassa kassaci, pāpetvāti yojanā. Rasasalākanti ucchusalākaṁ. ‘‘Rasālasalāka’’ntipi pāṭho, ayamevattho. Khuddakavihāre gāhetabbavidhānaṁ dassetvā mahāāvāse taṁ dassento āha ‘‘mahāāvāse’’tiādi.",
  "tika-vin12t3:393": "‘‘Takkasalākampi …pe… dātuṁ vaṭṭatī’’ti idaṁ khuddakavihāraṁ sandhāya vuttaṁ, tena vuttaṁ ‘‘mahāāvāse’’tiādi. Bhesajjādisalākāyoti ettha ādisaddena gandhamālāsalākāyo saṅgaṇhāti. Etthāti salākāsu. Aggabhikkhamattanti aggato dātabbaṁ bhikkhāmattaṁ. Tādisāni bhattānīti aggabhikkhāmattasabhāvāni bhattāni. No ceti tādisāni bhattāni bahūni no ce honti. Laddhā vā aladdhā vāti labhitvā vā alabhitvā vā.",
  "tika-vin12t3:394": "Salākāsu gāhitāsūti aññāsu salākāsu gāhitāsu. Samīpe ṭhitassāti hatthaṁ apasāretvā samīpe ṭhitassa. Assāti bhikkhussa. Ayaṁ salākāti ‘‘ayaṁ tassa salākā’’ti ṭhapetuṁ vaṭṭati. Adhammikāti katikā adhammayuttā. Anāgatassa dethāti anāgatassa bhikkhussa salākaṁ detha.",
  "tika-vin12t3:395": "Soti bhattuddesako, vadeyyāti sambandho. Mayā mayhaṁ pāpitanti sambandho. Tatthāti gāme. Bhuñjeyyātha iti vadeyya, vaṭṭatīti yojanā. Tatthevāti asanasālāyameva. Tatrāti tasmiṁ gāme. Vihāraṁ ānetvāti vihāraṁ salākabhattaṁ ānetvā. Salākaggāhaṇakāleti salākāya bhikkhūhi gāhāpanakāle.",
  "tika-vin12t3:396": "Tatthāti tasmiṁ disābhāge. Aññenāti attanā aññena, laddhā hotīti sambandho. Tena panāti gamikato itarena. Tasminti gamike. Upacārasīmaṁ anatikkanteyevāti yojanā.",
  "tika-vin12t3:397": "Tatthāti chaḍḍitavihāre. Tesūti āvāsikesu bhikkhūsu, gatesūti sambandho. Sovāti āgantuko eva. Yo pana gacchatīti sambandho. Tanti salākabhattaṁ, na pāpuṇātīti sambandho.",
  "tika-vin12t3:398": "Puññenāti puññasmā. Tā ca kho panāti salākāyo pana. Pacchiṁ panāti salākapacchiṁ pana. Tatthāti pacchiyaṁ. Ettovāti ākiraṇaṭṭhānatova. Ekanti ekaṁ salākaṁ. Vattabbanti salākadāyakena vattabbaṁ.",
  "tika-vin12t3:399": "Bhikkhū gatāti sambandho. Tatthāti aññasmiṁ vihāre. Mahātheropi gacchatīti sambandho. Gatavihāre abhuñjitvāva gocaragāmaṁ anuppattehi bhikkhūhi pattā na dātabbāti yojanā. Vihāraṭṭhakaṁ bhattanti vihāre ṭhitaṁ bhattaṁ.",
  "tika-vin12t3:400": "Pakkhikabhattādikathā",
  "tika-vin12t3:401": "Yanti bhattaṁ diyyatīti sambandho. Cātuddasīpañcaddasīpañcamīaṭṭhamīti abhilakkhitesūti yojanā. Kammappasutehīti kammūpacayehi. Imehi pāṭhehi pakkhesu dātabbaṁ pakkhikanti vacanatthaṁ dasseti. Tanti pakkhikabhattaṁ. ‘‘Hotī’’ti pade vuttakattā, ‘‘gāhetvā’’ti pade dhātukammaṁ, ‘‘bhuñjitabba’’nti pade vuttakammaṁ. Sabbesanti bhikkhūnaṁ. Yesanti bhikkhūnaṁ. Mandāti appā. Tanti salākabhattaṁ. Paṇītaṁ dentīti paṇītaṁ katvā denti. Lūkhabhattanti asiniddhabhattaṁ.",
  "tika-vin12t3:402": "Yaṁ bhattaṁ attanā bhuñjati, tadeva diyyatīti yojanā. Iminā uposathe dātabbaṁ uposathikanti vacanatthaṁ dasseti. Uposatheti uposathadivase. Ettha ca pañcaddasiyaṁ sace dāyakā ‘‘pakkhika’’nti vatvā denti, pakkhikaṁ nāma. Atha ‘‘uposathika’’nti vatvā denti, uposathikaṁ nāmāti viseso. Pāṭipadeti pāṭipadadivase. Uposathakammenāti uposathakammena hetubhūtena. ‘‘Pāṭipade diyyanakadāna’’nti iminā pāṭipade dātabbaṁ pāṭipadikanti vacanatthaṁ dasseti. Tampi ubhayanti uposathikapāṭipadikavasena ubhayampi taṁ bhattaṁ. Iti imānīti ettha imasaddena itisaddassa imasaddatthabhāvo dassito hoti. Sattapi bhattānīti imasmiṁ senāsanakkhandhake āgatāni saṅghabhattādīni sattapi bhattāni.",
  "tika-vin12t3:403": "Aparānipi cattāri bhattānīti sambandho. Tatthāti catūsu bhattesu. ‘‘Āgantukānaṁ dinna’’ntiādinā āgantukabhattanti padassa catutthīmajjhelopasamāsaṁ dasseti. Aññattha pana ‘‘āgantukassa atthāya ābhata’’ntiādinā chaṭṭhīmajjhelopasamāsaṁ dasseti. Etthāti catūsu bhattesu. Sabbesanti bhikkhūnaṁ. Eko āgantuko nisīdatīti sambandho. Tenāti paṭhamaāgantukena.",
  "tika-vin12t3:404": "Yoti āgantuko. Āgantvāpīti pisaddo garahattho, pacchā pana pagevāti attho. Tena gaṇhitabbanti yojanā. ‘‘Āgatadivaseyevā’’ti iminā na dutiyadivasādīsu bhuñjitabbanti dasseti.",
  "tika-vin12t3:405": "Katthacīti kiñci ṭhānaṁ. Tanti āgantukabhattaṁ. Nibandhāpitanti niccaṁ ṭhapitaṁ. Asanasālāyanti antogāme asanasālāyaṁ. Asatīti asantesu.",
  "tika-vin12t3:406": "Āvāsikopīti pisaddo na gamikoyevāti dasseti. Yathā āgantukabhattaṁ dve vā tīṇi vā satta vā divasāni labbhati, evaṁ idaṁ gamiyabhattaṁ na labbhatīti yojanā. Panthanti maggaṁ. Rundhantīti pidahanti. Udakaṁ vā rundhatīti sambandho. Ete upaddaveti corādayo ete upaddave. Oḍḍetvāti ṭhapetvā.",
  "tika-vin12t3:407": "Etassāti mahāgilānassa. Puna etassāti anāgatassa mahāgilānassa. Sappāyabhojananti gilānānaṁ sappāyabhojanaṁ. Missakayāgunti nānātaṇḍule missetvā pacitaṁ yāguṁ. Na kuppatīti na vikāraṁ karoti.",
  "tika-vin12t3:408": "Idampīti gilānupaṭṭhākabhattampi. Tatthāti tasmiṁ kule. Assāti gilānassa. Evaṁ dinnānīti evaṁ vakkhamānanayena dinnāni honti. Piṇḍapātikānampi vaṭṭatīti ‘‘bhikkha’’nti kappiyavohārena vuttattā piṇḍapātikānampi vaṭṭati. Na vaṭṭatīti ‘‘bhatta’’nti akappiyavohārena vuttattā na vaṭṭati.",
  "tika-vin12t3:409": "Aparānipi tīṇi bhattānīti sambandho. Tatthāti tīsu bhattesu. Dhurabhattanti ettha dhurasaddassa dhuvasaddena atthato sadisattā niccatthoti āha ‘‘niccabhattaṁ vuccatī’’ti. Tanti dhurabhattaṁ. Tatthāti duvidhesu. ‘‘Saṅghike’’ti pāṭhaseso yojetabbo. Puggalikepīti pisaddo ‘‘saṅghike’’ti padaṁ apekkhati. Pacchāti paṭhamaṁ ‘‘bhikkhaṁ gaṇhathā’’ti vuttavacanato, vuttavacanassa vā paraṁ.",
  "tika-vin12t3:410": "Kuṭiṁ katvā dātabbaṁ bhattaṁ kuṭibhattanti dassento āha ‘‘kuṭibhattaṁ nāmā’’tiādi. Yanti bhattaṁ, nibandhāpitanti sambandho, senāsanavāsino bhikkhūti sambandho. Yaṁ panāti bhattaṁ pana, dinnanti sambandho. Tassevāti puggalasseva. Tasminti puggale.",
  "tika-vin12t3:411": "Vārena , vāraṁ gahetvā vā dinnaṁ bhattaṁ vārabhattanti dassento āha ‘‘vārabhattaṁ nāmā’’tiādi. Tampīti vārabhattampi. Nigamanavasena sampiṇḍetvā dassento āha ‘‘iti imāni cā’’tiādi.",
  "tika-vin12t3:412": "Aṭṭhakathāyanti mahāaṭṭhakathāyaṁ, vuttānīti sambandho. Tatthāti catūsu bhattesu. Vihāre uppannaṁ bhattaṁ vihārabhattanti dassento āha ‘‘vihārabhattaṁ nāmā’’tiādi. Tatruppādabhattanti tasmiṁ vihāre dinnakhettavatthuādīhi uppādabhattaṁ. Tanti vihārabhattaṁ. Yathāti yenākārena, paṭiggahiyamāneti sambandho. Aṭṭhannaṁ samūho, aṭṭha parimāṇāni yassāti vā aṭṭhako, tassa dinnaṁ bhattaṁ aṭṭhakabhattaṁ. Evaṁ catukkabhattanti etthāpi. Tamevatthaṁ dassento āha ‘‘aṭṭhannaṁ bhikkhūnaṁ demā’’tiādi. Mahābhisaṅkhārikenāti sabbinonītādīhi mahanto abhisaṅkhāro mahābhisaṅkhāro, so etassa atthīti mahābhisaṅkhāriko, tena atirasakapūvena patte pakkhipitvāti sambandho. ‘‘Thaketvā dinna’’nti iminā gūhitvā dātabbaṁ guḷhakaṁ, tameva bhattaṁ guḷhakabhattanti vacanatthaṁ dasseti.",
  "tika-vin12t3:413": "Idhāti imasmiṁ loke. Ekacce manussā dentīti sambandho. ‘‘Bhikkhuparicchedajānanatthaṁ guḷake dentī’’ti iminā guḷakena bhikkhū gaṇetvā dātabbaṁ bhattaṁ guḷakabhattanti vacanatthaṁ dasseti. Ettha ca purimanaye ḷakāre hakārasaṁyogo atthi, pacchimanaye natthīti daṭṭhabbaṁ. Guḷapiṇḍagaṇanāya bhikkhugaṇanaṁ jānāti. Itītiādi nigamanaṁ. Cīvarabhājanīyaṁ vuttanti sambandho.",
  "tika-vin12t3:414": "Sabbiādīsu bhesajjesūti niddhāraṇe bhummaṁ, ‘‘sabbissā’’ti padaṁ ‘‘kumbhasatampī’’ti pade nissitasambandho.",
  "tika-vin12t3:415": "Pacchāāgatānaṁ dātabbamevāti dutiyabhāge adātabbeyeva pacchā āgatānaṁ dātabbameva. Sabbasannipātaṭṭhāneyevāti sabbesaṁ bhikkhūnaṁ sannipātaṭṭhāneva. Bhājanīyabhaṇḍaṁ nāma bhājanaṭṭhānaṁ sampattasseva pāpuṇāti, na asampattassa. Sabbasannipātaṭṭhāne ca yebhuyyena sampatto hoti, tena vuttaṁ ‘‘sabbasannipātaṭṭhāneyevā’’ti.",
  "tika-vin12t3:416": "Yathāṭhitaṁyevāti kiñci abhājetvā yathāṭhitaṁyeva. ‘‘Duggahita’’nti vatvā tadatthaṁ dassento āha ‘‘taṁ gatagataṭṭhāne saṅghikameva hotī’’ti. Āvajjetvāti pariṇāmetvā. Tampīti thālake pakkhittaṁ sabbimpi. Thinanti ghanabhāvena tiṭṭhatīti thinaṁ, ghananti vuttaṁ hoti. Vuttaparicchedatoti ‘‘dasa bhikkhū, daseva ca sabbikumbhā’’ti vuttaparicchedato.",
  "tika-vin12t3:417": "Gāthāyaṁ pāḷinti vinayapāḷiṁ. Aṭṭhakathañcevāti tassā aṭṭhakathañceva. Vicakkhaṇoti vividhaṁ atthaṁ cakkhati passatīti vicakkhaṇo. Evanti yathāvuttanayena. Tatrāyaṁ yojanā – evaṁ vicakkhaṇo bhikkhu pāḷiṁ, aṭṭhakathañceva oloketvā appamattova hutvā saṅghike paccaye bhājayeti.",
  "tika-vin12t3:418": "Iti paccayabhājanīyakathāya yojanā samattā.",
  "tika-vin12t3:419": "Upaḍḍhabhāgoti bhikkhūnaṁ laddhabhāgato upaḍḍho bhāgo. Sesaṁ suviññeyyameva.",
  "tika-vin12t3:420": "Iti senāsanakkhandhakavaṇṇanāya yojanā samattā.",
  "tika-vin12t3:421": "7. Saṅghabhedakakkhandhakaṁ",
  "tika-vin12t3:422": "Chasakyapabbajjākathā",
  "tika-vin12t3:423": "330. Saṅghabhedakakkhandhake abhiññātā abhiññātāti ettha abhipubbo ñātasaddo pākaṭatthoti āha ‘‘pākaṭā pākaṭā’’ti. Kāḷudāyippabhūtayoti kāḷudāyiādayo. Parivārehi saddhiṁ dasa dūtā ca aññe ca bahū janā sakyakumārā nāmāti yojanā. Amhesūti sakyakulasaṅkhātesu amhesu, niddhāraṇe bhummaṁ. Iminā pāṭhasesaṁ dasseti. ‘‘Kulato’’ti iminā ‘‘kulā’’ti ettha nissakkatthe nissakkavacananti dasseti. Gharāvāsatthanti ettha ghare āvasantānaṁ manussānaṁ kiccanti dassento āha ‘‘gharāvāse ya’’ntiādi. Tattha yanti yaṁkiñci. Udakaṁ ninnetabbanti ettha udakaṁ nīharitvā netabbaṁ apanetabbanti dassento āha ‘‘yathā udakaṁ sabbaṭṭhānesu susaṁ hotī’’ti. Susanti sukkhaṁ. Tiṇānīti sassadūsakāni tiṇāni. ‘‘Uddharitabbānī’’ti iminā niddhāpetabbanti ettha dhudhātuyā papphoṭanadhaṁsanatthe dasseti . Bhusāti sassanāḷadaṇḍā, tehi missā palālā bhusikā. Ophuṇāpetabbanti ettha phuṇadhātuyā avakiraṇatthaṁ dassento āha ‘‘apanetabba’’nti. Tvaññeva gharāvāsatthena upajānāti ettha gharāvāsatthenāti upayogatthe karaṇavacanaṁ. Upajānāti upatyūpasaggo dhātvatthānuvattako, hivibhatti ca lopo hoti, tena vuttaṁ ‘‘tvaññeva gharāvāsatthaṁ jānāhī’’ti. Ahanti bhaddiyakumāranāmako ahaṁ. Tayāti anuruddhakumāranāmakena tayā. ‘‘Saddhiṁ pabbajissāmī’’ti iminā pāṭhasesaṁ dasseti. Sesanti ‘‘saddhiṁ pabbajissāmī’’ti vacanaṁ.",
  "tika-vin12t3:424": "331.Nippātitāti ettha nikkhamitvā gamāpitāti dassento āha ‘‘nikkhāmitā’’ti. Mānassinoti ettha mānaṁ sayanti nissayantīti mānassinoti dassento āha ‘‘mānassayino’’ti.",
  "tika-vin12t3:425": "332.Yassantarato na santi kopāti ettha antarasaddo cittavācako, topaccayo ca sattamyatthavācakoti dassento āha ‘‘yassa citte’’ti. Kasmā kopā na santīti āha ‘‘tatiyamaggena samūhatattā’’ti. Anāgāmimaggena dosassa samūhatattā yassa khīṇāsavassa citte kopā na santīti adhippāyo. Iti bhavābhavatañca vītivattoti ettha atthaṁ dassento āha ‘‘yasmā panā’’tiādi. Tattha yasmā pana vuccati, tasmā evamattho daṭṭhabboti yojanā . Vibhavoti pāpaṁ vuccatīti sambandho. Nanu pāḷiyaṁ ‘‘vibhavo’’ti natthi, ‘‘abhavo’’ti eva atthi, atha kasmā ‘‘vibhavoti abhavo’’ti vuttanti āha ‘‘vibhavoti ca abhavoti ca atthato ekamevā’’ti. Iminā saddatoyeva nānanti dasseti. Yā esā bhavābhavatā vuccatīti sambandho. ‘‘Anekappakārā’’ti iminā itisaddassa pakāratthaṁ dasseti. Catūhipi maggehi vītivattoti sambandho. Tassāti khīṇāsavassa.",
  "tika-vin12t3:426": "333.Ahimekhalikāti mekhalā viya mekhalikā, ahimeva mekhalikā ahimekhalikā. Tamevatthaṁ dassento āha ‘‘ahiṁ kaṭiyaṁ bandhitvā’’ti.",
  "tika-vin12t3:427": "334.Sammannatīti ettha ‘‘sammānetī’’ti curādigaṇikadhātuvasena vattabbe divādigaṇikadhātuvasena vuttanti dassento āha ‘‘sammānetī’’ti. Acinteyyo hi pāḷinayo. Sammānetīti sammānaṁ karoti. Yanti kammaṁ. Soti satthā. Iminā yaṁ tumoti ettha tumoti ruḷhīsaddo idha ‘‘so’’ti sabbanāmasaddena sadisatthoti dasseti.",
  "tika-vin12t3:428": "Pakāsanīyakammādikathā",
  "tika-vin12t3:429": "336. ‘‘Kheḷasadisā’’ti iminā micchājīvena uppannapaccayānaṁ sadisūpacārena kheḷabhāvaṁ dasseti. Tasmā kheḷā viyāti kheḷo, micchājīvapaccayā, kheḷe asati bhakkhati ajjhoharatīti kheḷāsakoti vacanattho kātabbo. Etarahi pāḷiyaṁ, aṭṭhakathāyañca ‘‘kheḷāpakassā’’ti oṭṭhajena paṭhamakkharena pāṭho atthi.",
  "tika-vin12t3:430": "340.Patthaddhenāti ettha bhūso thaddho patthaddho, bāḷhathaddhoti attho. Tena vuttaṁ ‘‘niccalenā’’ti. Potthakarūpasadisenāti ettha potthakarūpaṁ nāma vatthadantādimayaṁ, tena sadiso potthakarūpasadiso, tena.",
  "tika-vin12t3:431": "342.Rājañātakānāmāti ettha raññā jāniyanti ‘‘amhākaṁ garū’’ti rājañātā, teyeva rājañātakāti attho daṭṭhabbo. Tadatthaṁ adhippāyena dassento āha ‘‘rājā amhe jānātī’’tiādi. Pahaṭṭhakaṇṇavāloti pahaṭṭho kaṇṇo ca vālo ca etassāti pahaṭṭhakaṇṇavālo. Bandhaniccaleti rajjuvallīhi bandho viya niccale, pahaṭṭhakaṇṇavāleti sambandho. ‘‘Katvā’’ti iminā ‘‘abhidhāvī’’ti pade kiriyāvisesanabhāvaṁ dasseti.",
  "tika-vin12t3:432": "Dukkhañhi kuñjara nāgamāsadoti ettha kuñjarasaddassa āmantanapadabhāvaṁ āvikaronto āha ‘‘bho kuñjarā’’ti. Nāgasaddassa ahināgahatthināgesu pavattanato vuttaṁ ‘‘buddhanāga’’nti. Āsadoti padassa ākodhena sadanaṁ upagamanaṁ āsadoti dassento āha ‘‘vadhakacittena upagamanaṁ nāmā’’ti. Dukkhanti etarahi ca āyatiñca dukkhakāraṇaṁ. Dukkhaṁ hīti hisaddo padapūraṇamattaṁ, atha vā dukkhamevāti attho. ‘‘Buddhanāgaṁ ghātakassā’’ti iminā nāgaṁ hanatīti nāgahatoti vacanatthaṁ dasseti.",
  "tika-vin12t3:433": "Paṭikuṭiyova osakkīti ettha tathāgatassa paṭimukhaṁ kuṭena gamanametassāti paṭikuṭiyo, paṭikuṭiyo eva hutvā osakkīti dassento āha ‘‘tathāgatābhimukhoyeva piṭṭhimehi pādehi osakkī’’ti. ‘‘Na jānātī’’ti iminā lakkha dassanaṅkesūti dhātupāṭhesu (pāṇinī 1539 saddanītidhātumālāyaṁ 18 dakārantadhātu) vuttesu atthesu idha dassanatthoti dasseti. Na lakkhitabboti aññehi sappurisehi na lakkhitabboti attho. Ettha ṇyapaccayo kattukammesu hoti, yakārassa kakāraṁ katvā alakkhikoti vuttaṁ.",
  "tika-vin12t3:434": "343. ‘‘Bhuñjitabbabhojana’’nti iminā tikabhojananti ettha yupaccayassa kammatthabhāvaṁ dasseti. Tanti tikabhojanaṁ. Yathādhammoti ‘‘gaṇabhojane pācittiya’’nti (pāci. 209) vuttāya mātikāvibhaṅgapāḷiyā anurūpaṁ . Pañcavatthuyācanakathāti pañca vatthūni yācanassa kathā. Āyukappanti avīcimahāniraye āyukappaṁ sandhāya vuttaṁ. Avīcimahāniraye āyukappo nāma eko antarakappoti jinālaṅkāraṭīkādīsu (mi. pa. 4.1.3; kathā. aṭṭha. 654-657; itivu. aṭṭha. 18; sārattha. ṭī. cūḷavagga 3.343; a. ni. ṭī. 3.662) vutto. ‘‘Eko asaṅkhyeyyakappo’’ti sammohavinodanādīsu (vibha. aṭṭha. 809; ma. ni. aṭṭha. 3.128; vi. vi. ṭī. 1.410; vajira. ṭī. pārājikaṇḍa 410) vutto. Seṭṭhaṁ puññanti mahantaṁ puññaṁ. Iminā brahaṁ puññanti brahasaddo mahantatthoti dasseti. Braha vuddhiyanti dhātupāṭhesu (pāṇinī 735; saddanītidhātumālāyaṁ 16 hakārantadhātu) vuttattā brahasaddo mahantavācako hoti. Brahadhātuto apaccayaṁ katvā ‘‘brahā’’tipi, mapaccayaṁ katvā ‘‘brahmā’’tipi pāṭho atthi. Āyukappamevāti saggesu āyukappameva.",
  "tika-vin12t3:435": "Saṅghabhedakathā",
  "tika-vin12t3:436": "344.Soti devadatto, gato kirāti sambandho. Tatthevāti vihārasīmāyameva. Āveṇikanti bhikkhusaṅghato āveṇikaṁ.",
  "tika-vin12t3:437": "345.Āgilāyatīti ettha ātyūpasaggo abhibhavanattho, giledhātu bādhanatthoti āha ‘‘vedanābhibhūtā bādhatī’’ti. Tanti piṭṭhiṁ. Parassa cittaṁ ādisitvā desayati etāyāti ādesanā, sā eva pāṭihāriyaṁ ādesanāpāṭihāriyaṁ. Anusāsati etāyāti anusāsanī, imamevatthaṁ dassento āha ‘‘evampi te’’tiādi.",
  "tika-vin12t3:438": "346.Mamānukrubbanti ettha anutyūpasaggo anukiriyattho karadhātu antapaccayo gacchantādigaṇoti dassento āha ‘‘mamānukiriyaṁ kurumāno’’ti. ‘‘Dukkhito’’ti iminā kapaṇoti ettha kapadhātu hiṁsanatthoti dasseti. Mahāvarāhassāti varāhasaddassa sūkaratthaṁ paṭikkhipanto āha ‘‘mahānāgassā’’ti. ‘‘Pathavi’’nti iminā mahiṁ vikubbatoti ettha mahīsaddassa evaṁnāmakaṁ mahānadiṁ paṭikkhipati. ‘‘Padālentassā’’ti iminā karadhātuyā vityūpasaggavasena padālanatthaṁ dasseti. Bhisaṁghasamānassāti ettha mānasaddo katvatthoti āha ‘‘bhisaṁ ghasantassā’’ti. Ghasantassāti bhakkhantassa. Nadīnāmakaṁ taṁ pokkharaṇinti yojanā. Iminā nadīsu jaggatoti ettha nadī nāma pokkharaṇīti dasseti. Jaggatoti hatthiyūthaṁ pālentassa.",
  "tika-vin12t3:439": "347. ‘‘Sutāti sotā’’ti iminā pāḷiyā dvidhābhāvaṁ dasseti. ‘‘Nissandeho’’ti iminā asandiddhoti ettha dihadhātuṁ dasseti, disadhātuṁ nivatteti.",
  "tika-vin12t3:440": "350.Buddhasahassenapīti pisaddo garahattho, pageva ekena buddhenāti dasseti.",
  "tika-vin12t3:441": "‘‘Satto’’ti iminā kocisaddassa padhānapadaṁ dasseti. Aṭṭhāti ākhyātapadassa atthaṁ dassento āha ‘‘ṭhito’’ti. Devadattoti me sutanti ettha ‘‘me’’ti padaṁ bhagavantaṁ sandhāya vuttanti āha ‘‘bhagavatā’’ti. Tadevāti sutameva. Idanti ‘‘devadattoti me suta’’nti vacanaṁ. Anucinātīti anuvaḍḍheti. ‘‘Patvā’’ti iminā āsajjananti ettha sadadhātuyā gatyatthaṁ, kiriyāvisesanañca dasseti. Avīcinirayaṁ pattoti ettha idāni na devadatto avīcinirayaṁ patto hoti, āyatiṁ pana avīciniraye avassambhāviyattā ‘‘avīcinirayaṁ patto’’ti vuttanti āha ‘‘āsaṁsāyaṁ atītavacana’’nti. Āsaṁsāyanti avassambhāviyatthe. Bhesmā hi udadhī mahāti ettha bhesmāsaddo bhayānakapariyāyoti āha ‘‘bhayānako’’ti.",
  "tika-vin12t3:442": "Upālipañhākathā",
  "tika-vin12t3:443": "351.Ekatoti ettha topaccayassa sattamyatthe pavattabhāvaṁ dassento āha ‘‘dhammavādīpakkhe’’ti. ‘‘Anunayanto’’ti iminā anussāvetīti ettha anusaddassa atthaṁ dasseti. Anunayantoti punappunaṁ nayanto. Sāvanākāraṁ dassento āha ‘‘na tumhākaṁyevā’’tiādi. Ayaṁ adhammo vā ayaṁ avinayo vā idaṁ asatthusāsanaṁ vā yadi bhaveyyāti yojanā. ‘‘Bodhetī’’ti iminā sāvetīti ettha sudhātuyā atthaṁ dasseti. ‘‘Anussāvetvā’’ti iminā ‘‘anussāveti, salākaṁ gāhetī’’ti ettha anussāvanakiriyā pubbabhāge pavattā, salākaggāhakiriyā pacchābhāgeti dasseti.",
  "tika-vin12t3:444": "Ettāvatāti ettakena anussāvanasalākaggāhamattena. Na pana saṅgho bhinno hoti, anussāvetvā salākaṁ gāhetvā āveṇikaṁ saṅghakamme kateyeva saṅgho bhinno hotīti adhippāyo.",
  "tika-vin12t3:445": "Ettha ṭhatvā kassaci codakassa anuyogo siyāti yojanā. Kinti siyāti āha ‘‘evaṁ devadatto’’tiādi. Tattha evanti pakatatte saṅghe bhinde satīti attho. Kathanti kenākārena. Puna kathanti kasmā kāraṇā. Raññoti ajātasatturañño, kāritakammaṁ. ‘‘Ghātāpitattā’’ti bimbisārarājānaṁ ghātāpitattā. Tatthāti ‘‘bhikkhu kho upālī’’tiādivacane, ṭhatvā parihāraṁ vadāmāti yojanā. Viraddhattāti virādhitattā. Tamatthaṁ vitthārento āha ‘‘tena hī’’tiādi. Tattha tena hīti uyyojanatthe nipāto. Evañhīti evameva. Tassāti devadattassa. Kumāro panāti ajātasattukumāro pana, katamatteyeva na vuttāti sambandho. Tassāti devadattassa. Tasmāti yasmā saṅghabhedato pubbe ruhituppādakammaṁ karontassāpi pacchā abhabbabhāvo ropito, tasmā.",
  "tika-vin12t3:446": "Bhedakaravatthūsu evaṁ vinicchayo veditabboti yojanā. Dhammādhammādīnaṁ suttantavinayapariyāyena visesaṁ dassento āha ‘‘suttantapariyāyenā’’tiādi. Tattha suttantapariyāyenāti suttantadesanāya, suttantadesanānayatoti vuttaṁ hoti. Tathāti tato aññathā.",
  "tika-vin12t3:447": "Tatthāti dvīsu dhammādhammesu. Evaṁ amhākanti evaṁ kariyamāne amhākaṁ. Evaṁ suttantapariyāyena dhammādhammānaṁ visesaṁ dassetvā idāni vinayapariyāyena tesaṁ taṁ dassento āha ‘‘vinayapariyāyena panā’’tiādi. Bhūtena vatthunā kātabbanti sambandho. Evaṁ ‘‘abhūtena vatthunā’’ti etthāpi.",
  "tika-vin12t3:448": "Evaṁ dvinnaṁ pariyāyānaṁ vasena dhammādhammadukassa visesaṁ dassetvā idāni vinayāvinayadukassa visesaṁ dassento āha ‘‘suttantapariyāyenā’’tiādi . Tattha suttantanayena rāgādayo vinetīti vinayo, vinayanayena kāyaṁ vācaṁ vinetīti vinayoti vacanattho kātabbo.",
  "tika-vin12t3:449": "Evaṁ dvinnaṁ pariyāyānaṁ vasena vinayāvinayadukassa visesaṁ dassetvā idāni bhāsitābhāsitadukassa visesaṁ dassento āha ‘‘suttantapariyāyena cattāro satipaṭṭhānā’’tiādi. Tattha ‘‘aṭṭhaṅgiko maggo’’ti idaṁ vacanaṁ tathāgatena bhāsitaṁ lapitanti yojanā.",
  "tika-vin12t3:450": "Evaṁ dvinnaṁ pariyāyānaṁ vasena bhāsitābhāsitadukassa visesaṁ dassetvā idāni āciṇṇānāciṇṇadukassa visesaṁ dassento āha ‘‘suttantapariyāyena devasika’’ntiādi. Tattha ‘‘devasika’’nti padaṁ ‘‘samāpajjanaṁ, volokana’’nti tīsuyeva padesu yojetabbaṁ. Aṭṭhuppattivasenāti kāraṇuppattivasena. Kāraṇañhi arati phalaṁ etasmāti atthoti vuccati, atthassa uppatti atthuppatti, sāyeva aṭṭhuppatti tthakārassa ṭṭhakāraṁ katvā, aṭṭhuppattiyā vaso aṭṭhuppattivaso, tena. Idaṁ padaṁ ‘‘suttantadesanā jātakakathā’’ti dvīhipi padehi yojetabbaṁ. Idanti phalasamāpattisamāpajjanādi. Āciṇṇanti ā bandhitaṁ, punappunaṁ vā upacitaṁ vaḍḍhitaṁ, paguṇaṁ vā. Cāriyapakkamananti cāriyatthaṁ pakkamanaṁ.",
  "tika-vin12t3:451": "Evaṁ dvinnaṁ pariyāyānaṁ vasena āciṇṇānāciṇṇadukassa visesaṁ dassetvā idāni paññattadukassa visesaṁ dassento āha ‘‘suttantapariyāyena cattāro satipaṭṭhānā’’tiādi. Taṁ bhāsitābhāsitadukasadisameva. Evaṁ dvinnaṁ suttantavinayapariyāyānaṁ vasena pañcannaṁ dukānaṁ viseso dassito.",
  "tika-vin12t3:452": "Āpattānāpattiduke ‘‘na mocanādhippāyassā’’ti pāṭhassa anantare pacchimavākye ṭhito ādisaddo ānetabbo. Iti ādinā nayenāti hi attho. Tattha tatthāti tasmiṁ tasmiṁ sikkhāpade. Idaṁ padaṁ pacchimavākyepi anuvattetabbaṁ.",
  "tika-vin12t3:453": "Lahukagarukaduke pañcāpattikkhandhāti thullaccayapācittiyapāṭidesanīyadukkaṭadubbhāsitavasena pañca āpattirāsayo. Dve āpattikkhandhāti pārājikasaṅghādisesavasena dve āpattirāsayo.",
  "tika-vin12t3:454": "Sāvasesānāvasesaduke cha āpattikkhandhāti pārājikāpattito avasesā cha āpattirāsayo.",
  "tika-vin12t3:455": "Duṭṭhullāduṭṭhulladuke lahukagarukadukasadisameva. Ayaṁ pana viseso – garukāpatti duṭṭhullā nāma , lahukāpatti aduṭṭhullā nāmāti evaṁ vinayapariyāyavaseneva catunnaṁ dukānaṁ viseso dassito.",
  "tika-vin12t3:456": "Etthāti ‘‘adhammaṁ dhammoti dīpentī’’tiādivacane. Catunnaṁ saṅghakammānanti apalokanādivasena catunnaṁ saṅghakammānaṁ. Karontehi hetubhūtehi, hetvatthe cetaṁ karaṇavacanaṁ.",
  "tika-vin12t3:457": "Tatthāti ‘‘te imehī’’tiādivacane. Apakassantīti ettha kasadhātussa gatyatthaṁ dassento āha ‘‘parisaṁ ākaḍḍhantī’’ti. Vijaṭentīti vijaṭaṁ karonti, visuṁ karontīti attho. Ekamantaṁ ussādentīti ekasmiṁ ante ussadaṁ karonti. Avapakassantīti ettha dvinnaṁ upasaggānaṁ vasena ativiyattho daṭṭhabboti āha ‘‘ati viya ākaḍḍhantī’’ti. Ativiyatthaṁ āvikaronto āha ‘‘yathā visaṁsaṭṭhāva honti, evaṁ karontī’’ti. Yathāti yenākārena kariyamāneti sambandho. ‘‘Visu’’nti iminā āveṇisaddo ‘‘visu’’ntiatthavācako anipphannapāṭipadikoti dasseti. Vatthūsūti bhedakaravatthūsu. Imaṁ gaṇhathāti imaṁ vādaṁ gaṇhatha. Visunti āveṇiṁ. Imasmiṁ khandhake vuttavacanaṁ parivārapāḷiyā saṁsandento āha ‘‘parivāre panā’’tiādi. Tattha pañcahi ākārehīti ‘‘kammena uddesena voharanto anussāvanena salākaggāhenā’’ti (pari. 458) evaṁ pañcahi kāraṇehi. Tassāti parivāre vuttavacanassa. Idhāti imasmiṁ saṅghabhedakakkhandhake, vuttena iminā saṅghabhedalakkhaṇenāti yojanā. ‘‘Atthato nānākaraṇaṁ natthī’’ti iminā saddato nānākaraṇaṁ atthīti dīpeti. Assāti saṅghabhedalakkhaṇassa. Taṁ pana nānākaraṇābhāvanti yojanā. Tatthevāti parivāre eva. Sabbatthāti sabbasmiṁ saṅghabhedakakkhandhake.",
  "tika-vin12t3:458": "Iti saṅghabhedakakkhandhakavaṇṇanāya yojanā samattā.",
  "tika-vin12t3:459": "8. Vattakkhandhakaṁ",
  "tika-vin12t3:460": "1. Āgantukavattakathā",
  "tika-vin12t3:461": "357. Vattakkhandhake ārāmanti upacārasīmaṁ sandhāya vuttanti āha ‘‘upacārasīmasamīpa’’nti. ‘‘Gahetvā’’ti padassa ‘‘upāhanā’’ti kammaṁ pākaṭaṁ, karaṇaṁ pana apākaṭaṁ. Tasmā karaṇaṁ dassento āha ‘‘upāhanadaṇḍakena gahetvā’’ti. Iminā ‘‘hatthenā’’ti karaṇaṁ nivatteti. Paṭikkamantīti ettha pavisantīti ca apakkamantīti ca atthaṁ paṭikkhipanto āha ‘‘sannipatantī’’ti. Upāhanā…pe… pucchitabbāti ettha ‘‘pucchitabbā’’ti padassa saha kammena pucchitabbākāraṁ dassento āha ‘‘katarasmiṁ ṭhāne’’tiādi. Tattha ‘‘katarasmiṁ…pe… coḷaka’’nti iminā pucchitabbākāraṁ dasseti. ‘‘Āvāsikā bhikkhū’’ti iminā kammaṁ dasseti. ‘‘Pattharitabba’’nti iminā vissajjetabbanti ettha sajadhātuyā cajanatthaṁ paṭikkhipati. Gocaro pucchitabboti ettha gocarasaddo bhikkhācārasaddena atthato ekanti dassento āha ‘‘bhikkhācāro pucchitabbo’’ti. Bhikkhāya caranti etthāti bhikkhācāro, gocaragāmo. Yatthāti yasmiṁ gāme. ‘‘Ki’’ntiādinā pānīyaṁ pucchitabbantiādīsu pucchitabbākāraṁ dasseti. Kaṁ kālanti kasmiṁ kāle.",
  "tika-vin12t3:462": "Bahi nikkhamantassāti vihārato bahi nikkhamantassa. Nilloketabboti oloketabbo. ‘‘Yadi sakkotī’’ti iminā sace ussahatīti ettha sacesaddo yadipariyāyo, ussahatisaddo sakkoti pariyāyoti dasseti. Sakkontassa vihārasodhanavatteti sambandho.",
  "tika-vin12t3:463": "2. Āvāsikavattakathā",
  "tika-vin12t3:464": "359. Āvāsikavatte evaṁ vinicchayo veditabboti yojanā. Sabbaṁ kātabbanti sambandho. Tassāti vuḍḍhatarassa āgantukassa. ‘‘Paṇḍito’’tiādinā sace bālo ‘‘sammajjāhi tāva cetiyaṅgaṇa’’nti na vadati, sammajjaniṁ nikkhipitvā tassa vattameva kātabbanti dasseti. Bhesajjameva kātabbanti sahāvadhāraṇena vuttattā bālo ‘‘karohi tāva bhesajja’’nti avadantopi bhesajjameva kātabbaṁ. ‘‘Paṇḍito hī’’tiādinā pana āgantukassa vattabbabhāvamattameva dasseti. Pāḷimuttakavattaṁ dassento āha ‘‘apicā’’tiādi. Bījanenāti bījaniyā. ‘‘Bījana’’nti hi napuṁsakaliṅgo, ‘‘bījanī’’ti itthiliṅgo. ‘‘Bījitabbo’’ti ca ‘‘bījitabba’’nti ca iminā aṭṭhakathāvacanena bījiyati anenāti bījanaṁ, bījiyati etāyāti bījanīti vacanattho kātabbo. Assāti vuḍḍhataraāgantukassa. Makkhetabbāti añjetabbā. Hīti saccaṁ. Etthāti upāhanapuñchane. Katthāti kasmiṁ vihāre. Pucchitena āvāsikenāti sambandho.",
  "tika-vin12t3:465": "‘‘Attano santikaṁ…pe… na labhatī’’ti iminā attānaṁ sandhāya anāgacchantopi attano santikaṁ sampattassa āgantukassa vattaṁ akātuṁ na labhatīti dasseti.",
  "tika-vin12t3:466": "3. Gamikavattakathā",
  "tika-vin12t3:467": "360. Gamikavatte evaṁ vinicchayo veditabboti yojanā. Tatthāti senāsanakkhandhake. Taṁ sabbaṁ paṭisāmetvāti sambandho. Yattha yesu pāsāṇapiṭṭhipāsāṇatthambhesu upacikā nārohanti, tassaṁ pāsāṇapiṭṭhiyaṁ vā tesu pāsāṇatthambhesu vā yaṁ katasenāsanaṁ atthi, taṁ anāpucchantassāpi anāpattīti yojanā. Catūsu pāsāṇesūtiādi vuttanti sambandho, upacikānaṁ uppattiṭṭhāne kateti sambandho. Ayanti ānisaṁso. Ovassakagehe pana ṭhapitānaṁ mañcapīṭhānanti sambandho.",
  "tika-vin12t3:468": "4. Anumodanavattakathā",
  "tika-vin12t3:469": "362.Iddhaṁ ahosīti ettha idhadhātuyā vaḍḍhanatthaṁ paṭikkhipanto āha ‘‘sampannaṁ ahosī’’ti. Saṅghatthere nisinneti sambandho. Anuthere anumodanatthāya nisinneti yojanā. Saṅghattherena ajjhiṭṭhepīti sambandho. Anumodako vadatīti sambandho. Anu punappunaṁ, pacchā vā dāyake dhammakathāya modetīti anumodako. ‘‘Gacchathā’’ti sace vadati anumodakoti yojanā. Tassāti anumodakassa. Manussā kārentīti sambandho. ‘‘Ekenā’’ti padaṁ ‘‘kārentī’’ti pade kāritakammaṁ. Tassāti kāritabhikkhussa. Anumodanatoti anumodanakāraṇā. Upanisinnakathāti upasamīpe nisinnānaṁ kathiyati etāyāti upanisinnakathā. Anumodanāyāti anumodanatthāya. Ajjhiṭṭhovāti sayaṁ ajjhiṭṭho eva. Etthāti anumodanavatthusmiṁ. ‘‘Sañjātavacco’’ti iminā vacco sañjāto imassāti vaccitoti katvā sañjātatthe ita paccayoti dasseti.",
  "tika-vin12t3:470": "5. Bhattaggavattakathā",
  "tika-vin12t3:471": "364.Bhattaggavatteti bhattaṁ gaṇhanti etthāti bhattaggaṁ, parivisanaṭṭhānaṁ. Tasmiṁ kattabbaṁ vattaṁ bhattaggavattaṁ, tasmiṁ bhattaggavatte evaṁ vinicchayo veditabboti yojanā. Manussānaṁ parivisanaṭṭhānaṁ nāma yattha manussā saputtadārā āvasitvā bhikkhūbhojenti. ‘‘Atiallīyitvā’’ti iminā anupakhajjāti ettha khadadhātussa hiṁsanaṁ nāma atiallīyananti dasseti. Āsanesu satīti āsanesu santesu. Nisīdantassa navakassāti sambandho. Āpajjatīti āpattiṁ āpajjati. Āpucchite ananujānanto thero āpajjatīti yojanā. Saṅghāṭinti pārutasaṅghāṭiṁ.",
  "tika-vin12t3:472": "Pattadhovanaudakanti bhuñjanatthāya pattānaṁ dhovanaudakaṁ. Gahetabbanti hatthena gahetabbaṁ.",
  "tika-vin12t3:473": "Yathā gaṇhiyamāneti yojanā. Mattāyāti pamāṇāya. Sabbiādīsu evāti evasaddo ajjhāharitabbo. Sabbiādīsūti sabbitelauttaribhaṅgesu, niddhāraṇe bhummaṁ. Yanti sabbiādikaṁ. Appahotīti sabbesaṁ bhikkhūnaṁ nappahoti. Tanti sabbiādikaṁ, sampādehīti sambandho. Tādisaṁ sabbiādikanti sambandho.",
  "tika-vin12t3:474": "Yaṁ bhattagganti yojanā. Hatthadhovanaudakanti bhuttāvīnaṁ hatthassa dhovanaudakaṁ. Antarāti bhojanassa majjhe. Pipāsitenāti pivituṁ icchantena. Galeti kaṇṭhe.",
  "tika-vin12t3:475": "Nivattantenāti ettha kasmā ṭhānā nivattantenāti āha ‘‘bhattaggato’’ti. Kathaṁ kenākārena nivattitabbanti yojanā. Kasmā navakehi bhikkhūhi paṭhamataraṁ nivattitabbanti āha ‘‘sambādhesu hī’’tiādi. Nikkhamanokāsoti paṭhamataraṁ nikkhantokāso. Paṭipāṭiyāti vuḍḍhapaṭipāṭiyā. Dhureti gehadvārassa samīpe. Dhurasaddo hi idha samīpavācako. Navakā antogehe ce nisinnā hontīti yojanā. Antarenāti bhikkhūnaṁ vivarena, majjhena vā. Viraḷāyāti tanukāya.",
  "tika-vin12t3:476": "6. Piṇḍacārikavattakathā",
  "tika-vin12t3:477": "366. Piṇḍacārikavatte evaṁ vinicchayo veditabboti yojanā. Kappāsaṁ vā gahetvāti sambandho. Yañcāti yañca kiñci vatthuṁ, gahetvāti sambandho. Karontī ṭhitā vāti karontī hutvā ṭhitā vā. Tanti kammaṁ. Na ca bhikkhādāyikāyāti itthiliṅgavasena vuttattā itthiyā eva mukhaṁ na ulloketabbanti atthaṁ paṭikkhipanto āha ‘‘itthī vā hotū’’tiādi. ‘‘Bhikkhādānasamaye’’ti iminā aññasmiṁ samaye olokentopi natthi dosoti dasseti. Ekasmiṁ kāle bhikkhāya dadamānāya sabbakālampi na oloketabbanti anicchitatthaṁ paṭikkhipati.",
  "tika-vin12t3:478": "7. Āraññikavattakathā",
  "tika-vin12t3:479": "368. Āraññikavatte evaṁ vinicchayo veditabboti yojanā. Senāsanā otaritabbanti ettha araññe rukkhamūlādīsu nisinnassa vihārābhāvato senāsanaṁ nāma vasanaṭṭhānaṁ sandhāya vuttanti āha ‘‘vasanaṭṭhānato nikkhamitabba’’nti.",
  "tika-vin12t3:480": "Pattaṁ thavikāya pakkhipitvāti ettha kathaṁ patto thavikāya pakkhipitabboti āha ‘‘sace bahī’’tiādi. Tattha patto pakkhipitabboti sambandho. Dhovitvā katvāti padesu ‘‘pattaṁ vodaka’’nti vibhattipariṇāmaṁ katvā sambandhitabbaṁ. Tampīti veḷunāḷikampi. Samīpeti āraññakassa senāsanassa samīpe. Yathā ca āraññakassa araṇisahitaṁ icchitabbaṁ, evaṁ kantāraṁ paṭipannassāpi araṇisahitaṁ icchitabbanti yojanā. Gaṇavāsinoti gaṇena saha vāsino, āraññakassāti sambandho. Tenāti araṇisahitena. ‘‘Nakkhattāneva nakkhattapadānī’’ti iminā assayujādinakkhattāneva (abhidhānappadīpikāyaṁ 58-60 gāthāsu) disābhāgajānanassa, ca samayajānanassa ca kāraṇattā nakkhattapadāni nāmāti dasseti.",
  "tika-vin12t3:481": "8. Senāsanavattakathā",
  "tika-vin12t3:482": "369. Senāsanavatte evaṁ vinicchayo veditabboti yojanā. Dvāraṁ nāmāti mahādvāraṁ. Mahāvaḷañjanti mahantehi janehi paribhuñjitabbaṁ. Tatthāti dvāre. Āpucchitvāvāti vuḍḍhaṁ āpucchitvāva, sabhāgassa vuḍḍhatarassāti sambandho. Vaṭṭatiyevāti yathāsukhaṁ viharituṁ vaṭṭatiyeva. Parivattitabbanti parimukhaṁ vattitabbaṁ.",
  "tika-vin12t3:483": "9. Jantāgharavattādikathā",
  "tika-vin12t3:484": "371. Jantāgharavatte evaṁ vinicchayo veditabboti yojanā. Bahijagatīti bahiālindo.",
  "tika-vin12t3:485": "373. Ācamanavatthusmiṁ evamattho veditabboti yojanā. Nīharitvāti udakaṁ nīharitvā. Ācamitabbanti dhovitabbaṁ. ‘‘Āpubbo camu dhovane’’ti hi dhātupāṭhesu vuttaṁ. Idaṁ ativivaṭanti idaṁ ṭhānaṁ ativivaṭaṁ, na kenaci paṭicchannanti attho. Udakaṁ alabhantassevāti udakaṁ alabhanteyeva.",
  "tika-vin12t3:486": "374. Vaccakuṭivatte evaṁ vinicchayo veditabboti yojanā. Ayanti dantakaṭṭhaṁ khādato vaccakaraṇaṁ. Sabbatthevāti sabbasmiṁ eva ṭhāne. ‘‘Na pharusena kaṭṭhenā’’ti ettha na kevalaṁ kharakaṭṭhameva, phālitakaṭṭhādayopi chaviavalekhanakaṭṭhā pharusāyeva nāmāti dassento āha ‘‘phālitakaṭṭhena vā’’tiādi. Paviṭṭhassāti vaccakuṭiṁ paviṭṭhassa.",
  "tika-vin12t3:487": "Sabbasādhāraṇaṭṭhānanti sabbesaṁ bhikkhūnaṁ, sabbehi vā sādhāraṇaṁ vaccakuṭisaṅkhātaṁ ṭhānaṁ. Tatrāti tasmiṁ sabbasādhāraṇe ṭhāne. Nibaddhagamanatthāyāti attano nibaddhagamanatthāya kataṁ yaṁ ṭhānaṁ vā yaṁ puggalikaṭṭhānaṁ vā hotīti yojanā.",
  "tika-vin12t3:488": "Uhatāti ettha upubbo hadadhātūti dassento āha ‘‘uhaditā’’ti. ‘‘Hada karīsossagge’’ti dhātupāṭhesu (pāṇinī 977 dhātupāṭhe; saddanītidhātumālāyaṁ 15 dakārantadhātu) vuttattā vaccakūpato bahi karīsassa ossajjananti āha ‘‘bahi vaccamakkhitā’’ti. Dhovitabbāti udakena dhovitabbā. Etampīti udakassa avijjamānampi. Sabbatthāti sabbasmiṁ vattakkhandhake.",
  "tika-vin12t3:489": "Iti vattakkhandhakavaṇṇanāya yojanā samattā.",
  "tika-vin12t3:490": "9. Pātimokkhaṭṭhapanakkhandhakaṁ",
  "tika-vin12t3:491": "1. Pātimokkhuddesayācanakathā",
  "tika-vin12t3:492": "383. Pātimokkhaṭṭhapanakkhandhake nandimukhiyā rattiyāti ettha nandiyati tusiyatīti nandi, ikārantoyaṁ napuṁsakaliṅgo. ‘‘Nandiseno (jā. aṭṭha. 3.4.1) nandivisālo’’tiādīsu ikārantoyaṁ pulliṅgo hoti, idha pana mukhaṁ apekkhitvā ikāranto napuṁsakaliṅgo hoti. Aruṇuṭṭhitakāle odātadisāmukhatāya nandi mukhaṁ etissaṁ rattiyanti nandimukhī, ratti, tāya nandimukhiyā rattiyā, tena vuttaṁ ‘‘aruṇuṭṭhitakālepi hi nandīmukhā viya ratti khāyatī’’ti. Antopūtinti ettha kāyassa anto kuṇapapūtinti atthaṁ paṭipakkhipanto āha ‘‘attacittasantāne’’tiādi. ‘‘Kilesavassanavasenā’’ti iminā udakavassanavasenāti atthaṁ paṭikkhipati. Avassutanti tintaṁ, kilinnanti attho. Kasambujātanti ettha kasambūti saṅkāro. So hi sammuñcaniyā kasiyamāne vilekhiyamāne sambati saddaṁ karotīti kasambu, taṁ viya jātanti kasambujātanti attho daṭṭhabbo. Aṭṭhakathāyaṁ pana adhippāyavasena ‘‘ākiliṭṭhajāta’’nti vuttaṁ, ativiya kiliṭṭhajātanti attho. ‘‘Ākiṇṇadosatāya kiliṭṭhajāta’’ntipi pāṭho. ‘‘Yāva bāhāgahaṇāpi nāmā’’ti iminā pāṭhena dassetīti sambandho. Hīti padapūraṇamattaṁ. Tenāti moghapurisena. ‘‘Yāvā’’ti nipātapayogattā ‘‘bāhāgahaṇāpī’’ti ettha pañcamīvibhatti avadhiatthe hoti. Nāma-saddo garahatthajotako, tassa payogattā ‘‘āgamessatī’’ti ettha atītatthe anāgatavacanaṁ (saddanītisuttamālāya 893 sutte). Āgamessati nāmāti yojanā. Āgamessatīti īsaṁ adhivāsessati. ‘‘Āto gamuīsamadhivāsane’’ti hi dhātupāṭhesu (saddanītidhātumālāyaṁ 18 makārantadhātu) vuttaṁ.",
  "tika-vin12t3:493": "384.Na āyatakeneva papātoti ettha dīgheneva papātoti dassento āha ‘‘na paṭhamameva gambhīro’’ti. Āyatasaddo hi dīghapariyāyo. ‘‘Na āyatakena gītassarena dhammo gāyitabbo’’tiādīsu (cūḷava. 249) viya papāto dīghena tīrassa ādimhi na hotīti vuttaṁ hoti. Paṭhamamevāti tīrassa ādimhiyeva. ‘‘Anupubbena gambhīro’’ti iminā ‘‘na paṭhamameva gambhīro’’ti vacanassa adhippāyatthaṁ dasseti. Ṭhitadhammoti tīrassa antoyeva ṭhitasabhāvo . Velaṁ nātivattatīti ettha velāsaddassa tīramariyādatthesu pavattabhāvaṁ dassento āha ‘‘osakkanakandaraṁ mariyādavela’’nti. Tattha ‘‘osakkanakandara’’iti padena tīratthaṁ dasseti, ‘‘mariyāda’’ iti padena mariyādatthaṁ. Kena udakena daritabboti kandaro, udakena osakkano kandaro etthāti osakkanakandaraṁ, tīraṁ. Osakkanakandarabhūtañca mariyādabhūtañca velaṁ tīraṁ nātikkamatīti attho. Tīraṁ vāhetīti ettha vahadhātuyā pāpuṇanatthaṁ dassento āha ‘‘tīraṁ appetī’’ti. Tattha appetīti pāpuṇāpeti. ‘‘Ussāretī’’ti iminā pāḷiyaṁ ‘‘thalaṁ ussāretī’’ti padena ‘‘tīraṁ vāhetī’’ti padassa atthaṁ dassetīti attho dassito. Ussāretīti uddharitvā gamāpeti. Aññāpaṭivedhoti ettha ājānāti, ājānitthāti vā aññaṁ arahattamaggo vā arahattaphalaṁ vā, tassa paṭivijjhanaṁ aññāpaṭivedho, sukhuccāraṇatthaṁ majjhe dīgho, aññāpaṭivedho nāma arahattuppattiyeva hoti. Tena vuttaṁ ‘‘arahattuppattī’’ti.",
  "tika-vin12t3:494": "385.Channamativassatīti udānapāḷiyā sandhāyabhāsitapāḷibhāvaṁ dassento āha ‘‘āpatti’’ntiādi. Tattha idanti ‘‘channamativassatī’’ti vacanaṁ vuttanti sambandho. Etanti navāpattiāpajjanaṁ sandhāyāti sambandho.",
  "tika-vin12t3:495": "4. Pātimokkhasavanārahakathā",
  "tika-vin12t3:496": "386.Purevā pacchā vāti ñattito pure vā pacchā vā. Khetteti pātimokkhaṭṭhapanassa khette. Khettaṁ dassento āha ‘‘tasmā’’tiādi. Rekāraṁ bhaṇatīti chattiṁsatyakkharesu re-kāraṁ ñattiṭṭhapanako bhaṇati. Idanti pañcatiṁsatyakkharānaṁ uccāraṇaṭṭhānaṁ. Vutteti ñattiṭṭhapanakena vutte. ‘‘Suṇātu me’’ti vacane anāraddheyevāti yojanā.",
  "tika-vin12t3:497": "5. Dhammikādhammikapātimokkhaṭṭhapanakathā",
  "tika-vin12t3:498": "387.Tena puggalenāti tena cuditakena puggalena. Sā vipattīti sīlavipattiādisaṅkhātā sā vipatti. Saññāamūlikavasenāti ‘‘katā’’ iti saññāya amūlikavasena. Katañcāti ekantena katañca. Akatañcāti ekantena akatañca.",
  "tika-vin12t3:499": "Kopetukāmatāya neva āgacchatīti sambandho. Tenāti anāgamanādikāraṇena. Āpajjatīti pātimokkhaṭṭhapanako āpajjati. Iccassāpīti iti evaṁ assa pātimokkhaṭṭhapanakassāpi . Paccādiyatīti pati ādiyati, ‘‘akataṁ kammaṁ, puna kātabbaṁ kamma’’ntiādinā puna ādīyati, puna ārabhatīti attho.",
  "tika-vin12t3:500": "6. Dhammikapātimokkhaṭṭhapanakathā",
  "tika-vin12t3:501": "388.Maggapaṭipādanādīsūti maggasmiṁ paṭipādanādīsu. Ādisaddena theyyacittena avahārādayo saṅgaṇhāti. Ākārādisaññāti ākārasaññā liṅgasaññā nimittasaññā. Tanti parisaṅkaṁ sandhāyāti sambandho.",
  "tika-vin12t3:502": "7. Attādānaaṅgakathā",
  "tika-vin12t3:503": "398.Attādānaṁ ādātukāmenāti ettha kiṁ attādānanti āha ‘‘sāsanaṁ sodhetukāmo’’tiādi. Iminā paraṁ codetuṁ attanā ādātabbaṁ adhikaraṇaṁ attādānanti vuccatīti dasseti. Akāloimaṁ attādānaṁ ādātunti ettha akālaṁ dassento āha ‘‘rājabhaya’’ntiādi. Tattha vassārattoti vassakālo. So hi vasso ativiya rañjati ettha kāleti vassārattoti vuccati. Vassārattopi adhikaraṇavūpasamatthaṁ lajjiparisāya dūrato ānayanassa dukkarattā akālo nāma. Itīti ayaṁ rājabhayādikāloti attho. Viparītoti rājabhayādīnaṁ abhāvakālo.",
  "tika-vin12t3:504": "Abhūtaṁ idaṁ attādānanti ettha abhūtasaddo avijjamānapariyāyoti āha ‘‘asantamida’’nti, idaṁ attādānaṁ avijjamānanti attho. Mayā gahitoti sambandho. Sīlavā puggaloti yojanā. Yanti attādānaṁ saṁvattatīti sambandho. Idanti attādānaṁ.",
  "tika-vin12t3:505": "Na labhissāmi sandiṭṭhe, labhissāmi sandiṭṭheti ettha ‘‘na labhissāmi, labhissāmī’’ti idaṁ kiṁ sandhāya vuttanti āha ‘‘appekadā hī’’tiādi. Tattha appekadāti api ekadā. Hisaddo vitthārajotako. Evarūpāti sandiṭṭhasambhattasabhāvā. Tanti upatthambhakabhikkhulabhanaṁ sandhāyāti sambandho. ‘‘Na labhissāmī’’ti idaṁ vacanaṁ vuttanti sambandho.",
  "tika-vin12t3:506": "Kosambakānaṁ bhaṇḍanādi bhavati viya bhaṇḍanādi bhavissatīti yojanā. Pacchāpi avippaṭisārakaraṁ bhavissatīti ettha kesaṁ avippaṭisārakaraṁ bhavati viya pañcaṅgasampannāgataṁ attādānaṁ ādiyato pacchāpi avippaṭisārakaraṁ bhavatīti āha ‘‘subhaddaṁ vuḍḍhapabbajita’’ntiādi. Tattha pañcasatikasaṅgītinti pañcasatehi mahākassapādīhi kattabbaṁ saṅgītiṁ. Mahākassapattherassa pacchā samanussaraṇakaraṁ hoti iva hotīti yojanā. Eseva nayo sesesupi. Samanussaraṇakaranti sammodavasena punappunaṁ anussaraṇassa karaṁ. Iminā ‘‘avippaṭisārakara’’nti padassa atthaṁ dasseti. Pacchāpīti ettha pisaddassa avuttasampiṇḍanatthaṁ dassento āha ‘‘sāsanassa cā’’tiādi. Tattha sāsanassa ca sassirikatāyāti sambandho. Vigataupakkilesacandimasūriyānaṁ viya sāsanassa ca sassirikatāya saṁvattatīti adhippāyo.",
  "tika-vin12t3:507": "8. Codakena paccavekkhitabbadhammakathā",
  "tika-vin12t3:508": "399. ‘‘Acchiddena appaṭimaṁsenā’’tiādīsu evamattho veditabboti yojanā. Chiddasappaṭimaṁsaṁ paṭhamaṁ dassetvā viparītavasena acchiddaappaṭimaṁsaṁ dassento āha ‘‘yenā’’tiādi. Tattha yena katānīti sambandho. Chijjatīti chiddo, paṭi punappunaṁ masiyati āmasiyatīti paṭimaṁso, niggahitāgamo, bhāvappadhānoyaṁ kammaniddeso. Saha paṭimaṁsenāti sappaṭimaṁso, kāyasamācāro. Viparītoti viparivattavasena ito pavatto, kāyasamācāroti attho. Amūlakānuddhaṁsanādīhīti ādisaddena duṭṭhullavācādayo saṅgaṇhāti.",
  "tika-vin12t3:509": "Mettaṁ nu kho me cittanti ettha appanābhāvappattaṁ mettacittamevādhippetanti dassento āha ‘‘palibodhe chinditvā’’tiādi. Tattha palibodheti āvāsapalibodhādike palibodhe. ‘‘Vikkhambhanavasena vihatāghāta’’nti iminā appanābhāvappattaṁ mettacittameva dasseti. Idaṁ panāvuso kattha vuttaṁ bhagavatāti ettha idaṁsaddakiṁsaddānaṁ visayaṁ dassento āha ‘‘idaṁ sikkhāpadaṁ katarasmiṁ nagare’’ti.",
  "tika-vin12t3:510": "9. Codakena upaṭṭhāpetabbakathā",
  "tika-vin12t3:511": "400.‘‘Kālena vakkhāmī’’tiādīsu codanāya kālaakālādiṁ dassento āha ‘‘eko eka’’ntiādi. Tattha ekoti ekako codako. Ekanti ekakaṁ cuditakaṁ. Saṅghamajjha…pe… asanasālādīsu vā parivāritakkhaṇe vāti yojanā. Tattha ‘‘saṅghamajjha…pe… asanasālādīsū’’ti iminā ṭhānābhāvaṁ dasseti, ‘‘upaṭṭhākehi parivāritakkhaṇe’’ti iminā kālābhāvaṁ dasseti. Imehi padehi ṭhānampi kālena saṅgahetvā ‘‘kālena vakkhāmī’’ti vuttanti dasseti. Tacchenāti saccena. Hambhoti nipāto pacchimapadesu paccekaṁ yojetabbo. Hambho mahallaka, hambho parisāvacara, hambho paṁsukūlika, hambho dhammakathikāti hi attho. Idanti kammaṁ. Kāraṇanissitanti mahallakabhāvakāraṇādīsu nissitaṁ. ‘‘Bhante’’ti nipātopi paccekaṁ yojetabbo. Ettha ca ‘‘hambho’’ti nipātena lokavohāravasena anādarassa pakāsakattā pharusena vadati nāma, ‘‘bhante’’ti nipātena sādarassa pakāsakattā saṇhena vadati nāma. Kāraṇanissitaṁ katvāti imasmiṁ vītikkame ayaṁ nāma dosoti kāraṇanissitaṁ katvā. ‘‘Mettacittaṁ upaṭṭhapetvā’’ti iminā mettacittoti padassa ‘‘vakkhāmī’’ti pade kiriyāvisesanabhāvaṁ dasseti. No dosantaroti ettha antarasaddassa cittavācakabhāvaṁ dassento āha ‘‘na duṭṭhacitto’’ti. ‘‘Hutvā’’ti iminā kiriyāvisesanabhāvaṁ dasseti.",
  "tika-vin12t3:512": "10. Codakacuditakapaṭisaṁyuttakathā",
  "tika-vin12t3:513": "401.Ajjhattanti ettha attasaddassa cittavācakabhāvañca sattamīvibhattiyāpi amādesabhāvañca dassento āha ‘‘attano citte’’ti. Uppādetvāti iminā ‘‘manasikaritvā’’ti padassa adhippāyatthaṁ dasseti. Kāruññatāti ettha dvīsu ṇyapaccayatāpaccayesu ekasseva bhāvavācakattā eko svatthoti dassento āha ‘‘karuṇabhāvo’’ti. Tattha karuṇassa puggalassa bhāvo kāruññaṁ, tadeva kāruññatā. Atha vā karuṇo eva puggalo kāruññaṁ, tassa bhāvo kāruññatāti vacanattho kātabbo. Imināti ‘‘kāruññatā’’ti padena. Karuṇañcāti appanāpattaṁ karuṇañca. Karuṇāpubbabhāgañcāti appanāpattāya karuṇāya pubbabhāge parikammūpacāravasena pavattaṁ kāmāvacarakaruṇañca. Dvīhipīti ‘‘hitesitā, anukampitā’’ti dvīhipi padehi. Mettañcāti appanāpattamettañca. Mettāpubbabhāgañcāti appanāpattāya mettāya pubbabhāge parikammūpacāravasena pavattaṁ kāmāvacaramettañca. Suddhanteti suddhe koṭṭhāse. Paṭiññaṁ āropetvāti cuditakaṁ paṭiññaṁ āropetvā. Ye eteti ‘‘kāruññatā’’tiādinā nayena ye ete pañca dhammā vuttāti yojanā. Iminā ime pañca dhammeti ettha imasaddassa aniyamaniddesabhāvaṁ dasseti.",
  "tika-vin12t3:514": "Sacceca akuppe cāti ettha saccasaddassa viratisaccaparamatthasaccāni paṭikkhipanto āha ‘‘vacīsacce cā’’ti. ‘‘Akuppanatāyā’’ti iminā nakupassa bhāvo akuppanti katvā ṇyapaccayassa bhāvatthaṁ dasseti. Hīti saccaṁ, vitthāro vā. Na paro ghaṭṭetabboti na paro kujjhāpetabbo. Sabbatthāti sabbasmiṁ pātimokkhaṭṭhapanakkhandhake.",
  "tika-vin12t3:515": "Iti pātimokkhaṭṭhapanakkhandhakavaṇṇanāya yojanā samattā.",
  "tika-vin12t3:516": "10. Bhikkhunikkhandhakaṁ",
  "tika-vin12t3:517": "Mahāpajāpatigotamīvatthukathā",
  "tika-vin12t3:518": "402. Bhikkhunikkhandhake kasmā paṭikkhipatīti codanaṁ dassetvā tassā ābhogaṁ dassento āha ‘‘nanū’’tiādi. ‘‘Kāma’’ntiādinā abhyūpagamaparihāravasena vissajjeti. Tattha kāmaṁsaddo anuggahattho, pana saddo garahattho, pana tathāpi paṭikkhipatīti sambandho. Tanti mahāpajāpatiṁ gotamiṁ. Yācitena hutvā anuññātanti yojanā. Ayanti pabbajjā. Bhaddakaṁ katvāti laddhakaṁ katvā, manāpaṁ katvāti attho.",
  "tika-vin12t3:519": "403.Kumbhathenakehīti ettha kumbhe dīpaṁ jāletvā tenālokena thenentīti kumbhathenakāti dassento āha ‘‘kumbhe dīpaṁ jāletvā’’tiādi.",
  "tika-vin12t3:520": "Nāḷimajjhagatanti sassanāḷassa majjhe gataṁ. Gaṇṭhinti phaḷuṁ. ‘‘Kaṇḍa’’ntipi pāṭho, daṇḍanti attho. Yenāti pāṇakena. Ayañhi yaṁsaddo taṁsaddānapekkhoti daṭṭhabbo.",
  "tika-vin12t3:521": "Antorattabhāvoti antolohitabhāvo. Etamatthanti etaṁ vakkhamānaṁ atthaṁ. Āḷiyāti āvaraṇāya. Abaddhāyapīti pisaddo anuggahattho, baddhāya pana pagevāti attho. Kiñcīti appamattakaṁ. Yanti udakaṁ. Tampīti udakampi. Pisaddo abaddhāya ṭhitaṁ kiñci udakaṁ apekkhati. Ye ime garudhammā paññattāti yojanā. Paṭikaccevāti pageva , paṭhamamevāti attho. Tesūti garudhammesu. Apaññattesu santesupīti yojanā. Paṭhamaṁ vuttantiādi vuttaṁ, vassasahassameva ṭhassati iti imamatthaṁ dassetīti yojanā. ‘‘Vassasahassa’’nti ca etaṁ vacanaṁ vuttanti sambandho. Tatoti vassasahassato. Pariyattidhammopīti pisaddo paṭivedhasaddhammaṁ apekkhati. Dvīsu saddhammesu ṭhitesu paṭipattisaddhammo ṭhitoyevāti katvā na vuttaṁ. Tāniyevāti pañcavassasahassāniyeva. Pariyattiyā sati paṭivedho na hotīti nāpi vattabboti yojanā. Liṅganti samaṇavesaṁ, samaṇākāranti attho.",
  "tika-vin12t3:522": "Bhikkhunīupasampadānujānanakathā",
  "tika-vin12t3:523": "404.Imāya anupaññattiyāti mahāpajāpatiyā aṭṭhagarudhammapaṭiggahaṇūpasampadaṁ upanidhāya ayaṁ paññatti anupaññatti nāma, tāya anupaññattiyā upasampādetunti attho. Mahāpajāpatiyā saddhivihāriniyo katvāti mahāpajāpatiṁ upajjhaṁ katvā pañcasatā sākiyāniyo tassā saddhivihāriniyo katvāti attho. Itīti tasmā ahesunti sambandho. Iminā ovādenāti bhagavato iminā ovādena.",
  "tika-vin12t3:524": "410.Etissāti etissā bhikkhuniyā. Tanti kammaṁ. Aññasminti aññasmiṁ kamme. Aññanti ropitabbakammato aññaṁ kammaṁ.",
  "tika-vin12t3:525": "411.Kaddamodakenāti kaddamena āluḷitena udakeneva. Kaddamādīsupīti pīsaddo ‘‘yena kenacī’’ti ettha yojetabbo. Yena kenacipīti hi attho. Sannipatitvāti bhikkhunisaṅghena sannipatitvā. Apasādanīyanti apasādetabbaṁ kammaṁ. Ettāvatāti ettakena sāvanamattena. Avandiyoti na vandetabbo, vandituṁ na arahoti attho. Tatoti tikkhattuṁ sāvetabbato. Na vandantīti bhikkhuniyo na vandanti. Disvāpīti taṁ bhikkhuṁ disvāpi. Tena bhikkhunāti apasādanīyaṁ dassentena bhikkhunā, khamāpetabbanti sambandho. Vihāreyevāti bhikkhūnaṁ vihāreyeva. Tena bhikkhunāti upasaṅkamitabbena bhikkhunā, vattabbanti sambandho. Tatoti vattabbakālato. Soti apasādanīyaṁ dassento bhikkhu. Etthāti bhikkhunikkhandhake. Kammavibhaṅgeti parivārāvasāne kammānaṁ vibhaṅgaṭṭhāne (pari. aṭṭha. 495-496).",
  "tika-vin12t3:526": "Obhāsantīti ava hīnena bhāsantīti dassento āha ‘‘asaddhammena obhāsantī’’ti. ‘‘Bhikkhunīhi saddhiṁ sampayojentī’’ti ettha kammakaraṇe dassento āha ‘‘purise asaddhammenā’’ti. Ettha ‘‘purise’’ti iminā kammaṁ dasseti, ‘‘asaddhammenā’’ti iminā karaṇaṁ. Vihārappavesaneti bhikkhūnaṁ vihārappavesane. Ovādaṁ ṭhapetunti ettha ovādaṭṭhapanākāraṁ dassento āha ‘‘na bhikkhunupassaya’’ntiādi. Ovādatthāyāti ovādapaṭiggahaṇatthāya. Mā karitthāti mā kareyyātha.",
  "tika-vin12t3:527": "416.Gihidārikāyoti gihibhūtā dārikāyo bandhanti viyāti yojanā. Ghanapaṭṭakenāti ghanabhūtena paṭṭena niyuttena. Ekapariyakanti ettha ekavāraṁ kaṭiyaṁ parikkhipitvā kataṁ kāyabandhanaṁ ekapariyakanti dassento āha ‘‘ekavāraṁ parikkhipanaka’’nti. Tattha parikkhipanakanti kaṭiyaṁ parikkhipanārahaṁ.",
  "tika-vin12t3:528": "Vilīvenāti ettha bahutthe ekavacananti āha ‘‘saṇhehi vilīvehī’’ti. ‘‘Katapaṭṭenā’’ti iminā pāḷiyaṁ ‘‘katenā’’ti pāṭhasesaṁ dasseti. Setavatthapaṭṭenāti setavatthena katena paṭṭena. Kataveṇiyāti katāya veṇiyā. Iminā dussena katā veṇi dussaveṇīti vacanatthaṁ dasseti. Eseva nayo purimapacchimapadesupi. Coḷakāsāvanti coḷameva kasāvena rattattā coḷakāsāvaṁ.",
  "tika-vin12t3:529": "Aṭṭhillenāti addena aṭṭhinā. ‘‘Gojaṅghaṭṭhike’’ti iminā aṭṭhino sambandhaṁ dasseti. Hatthaṁ koṭṭāpentīti ettha hatthaṁ nāma aggabāhamevādhippetaṁ, na kapparato paṭṭhāyāti dassento āha ‘‘aggabāha’’nti. Piṭṭhihatthanti hatthapiṭṭhiṁ. Piṭṭhipādanti pādapiṭṭhiṁ.",
  "tika-vin12t3:530": "417.Vuttanayānevāti chabbaggiyānaṁ mukhalimpanādīsu (cūḷava. aṭṭha. 247) vuttanayāneva. Aṅgadeseti sarīrappadese. Gaṇḍappadeseti kapolappadese. Sāloke tiṭṭhantīti ettha saṁvijjati āloko etthāti sālokanti katvā dvāraṁ gahetabbaṁ. Tena vuttaṁ ‘‘dvāraṁ vivaritvā’’ti. Vuṭṭhāpentīti upasampādenti. Sūnaṁ ṭhapentīti ettha sūnāsaddo maṁsapariyāyoti āha ‘‘maṁsaṁ vikkiṇantī’’ti. Tenāti dāsena. Idaṁ padaṁ ‘‘kārentī’’ti pade kāritakammaṁ. ‘‘Haritakañceva pakkañcā’’ti iminā haritakapakkikanti padassa dvandavākyaṁ dasseti. Tattha haritakanti haritameva paṇṇaṁ. Pakkanti seditaṁ paṇṇaṁ.",
  "tika-vin12t3:531": "418.Kathitāyevāti cīvarakkhandhake kathitāyeva.",
  "tika-vin12t3:532": "419.Pāḷimuttakavinicchayoti pāḷiyaṁ vuttavinicchayato mutto vinicchayo. Pāḷimuttakavinicchayaṁ vitthārento āha ‘‘sace hī’’tiādi. Yo koci kālaṁ karonto vadatīti sambandho. Mamaccayenāti mama atikkamena. Aññassāti vuttehi upajjhāyādīhi aññassa . Tesanti upajjhāyādīnaṁ. Na hotīti parikkhāro na hoti. Hīti saccaṁ, yasmā vā. Accayadānanti accayena hotūti dānaṁ. Na ruhatīti pañcannaṁ sahadhammikānaṁ pabbajitassa vā gahaṭṭhassa vā yassa kassaci accayadānaṁ tesaṁ na ruhati, saṅghasseva ruhatīti adhippāyo. Gihīnaṁ pana accayadānanti sambandho. Ruhatīti gihīnaṁ pabbajitassa vā gahaṭṭhassa vā yassa kassaci accayadānaṁ tesaṁ ruhati, tesaṁyeva santako hotīti adhippāyo.",
  "tika-vin12t3:533": "420.Purāṇamallīti ettha mallassa bhariyā mallī, purāṇe mallī purāṇamallīti dassento āha ‘‘purāṇe’’tiādi. ‘‘Gihikāle’’ti iminā ‘‘purāṇe’’ti ettha ṇapaccayassa sarūpaṁ dasseti. Mallassāti muṭṭhimallassa. Purisabyañjananti ettha byañjanasaddo nimittapariyāyoti āha ‘‘purisanimitta’’nti. Cittanti rāgacittaṁ.",
  "tika-vin12t3:534": "421.Yanti yaṁ vatthu, agganti paṭhamabhāgaṁ. Asappāyanti attano asappāyaṁ.",
  "tika-vin12t3:535": "Hiyyoti atītānantarāhani. Aññasminti bhikkhunīhi aññasmiṁ. ‘‘Bhikkhunīhī’’ti padaṁ ‘‘paṭiggāhāpetvā’’ti pade kāritakammaṁ. Hīti saccaṁ, yasmā vā.",
  "tika-vin12t3:536": "426. ‘‘Bhojanakāla’’nti iminā ‘‘kālaṁ vītināmesu’’nti ettha kālavisesaṁ dasseti.",
  "tika-vin12t3:537": "Pureti ādimhi. Tāsanti aṭṭhannaṁ bhikkhunīnaṁ. Abbhantarimāti abbhantare pariyāpannā. Aññāti aṭṭhahi bhikkhunīhi aññā. Navakatarā hotīti sambandho. ‘‘Ṭhapetvā bhattagga’’nti iminā aññattha sabbattha yathāvuḍḍhaṁ na paṭibāhitabbanti ettha aññasaddassa apādānaṁ dasseti. Aññasminti ettha smiṁvacanena tthapaccayassa atthaṁ dasseti. ‘‘Catupaccayabhājanīyaṭṭhāne’’ti iminā sarūpaṁ dasseti.",
  "tika-vin12t3:538": "430.Dūtenapi upasampādetunti ettha kiṁ sabbathā dūtena upasampadā vaṭṭatīti āha ‘‘dūtena…pe… vaṭṭatī’’ti. Yena kenaci antarāyenāti sambandho, asati antarāye na vaṭṭatīti adhippāyo. Kammavācāpariyosāne upasampannāva hotīti sambandho. Tāvadevāti upasampannakkhaṇeyeva.",
  "tika-vin12t3:539": "431.Navakammampīti pisaddo udositaupassaye apekkhati.",
  "tika-vin12t3:540": "432.Tassāti tassā itthiyā. Yāva so dārako viññutaṁ pāpuṇātīti ettha kathaṁ viññubhāvo gahetabboti āha ‘‘yāva khāditu’’ntiādi.",
  "tika-vin12t3:541": "Ṭhapetvā sāgāranti ettha sakāro sahasaddakāriyo, agāranti ca seyyāgāranti dassento āha ‘‘sahāgāraseyyamattaṁ ṭhapetvā’’ti. Yathā aññasmiṁ purise paṭipajjitabbaṁ, evaṁ tathāti yojanā. ‘‘Aññasmi’’nti iminā pāḷiyaṁ aññe puriseti ettha smiṁvacanassa sabbanāmato ekārādeso dassito, taṁdassanena ca kaccāyane (kaccāyane 110 sutte) sabbanāmato smiṁvacanassa ekārādesanisedhanaṁ aniccanti dasseti.",
  "tika-vin12t3:542": "434.‘‘Yadeva sā vibbhantā’’ti iminā dassetīti sambandho. ‘‘Yasmā’’ti iminā yadevāti ettha yaṁsaddassa kāraṇatthaṁ dasseti. Odātāni vatthāni nivatthāti sambandho. ‘‘Tasmāyevā’’ti iminā tadevāti padassa kāraṇatthameva dasseti. ‘‘Na sikkhāpaccakkhānenā’’ti iminā evatthaphalaṁ dasseti. Sā puna upasampadaṁ na labhatīti sā vibbhantā bhikkhunī puna upasampadaṁ na labhati.",
  "tika-vin12t3:543": "Pabbajjampi na labhatīti titthāyatanasaṅkantā bhikkhunī pabbajjampi na labhati, pageva upasampadaṁ.",
  "tika-vin12t3:544": "Pāde sambāhantāti bhikkhunīnaṁ pāde sambāhantā. Keseti bhikkhunīnaṁ kese. Tatrāti ‘‘kukkuccayantā na sādiyantī’’ti vacane. Eke ācariyā vadantīti sambandho. Sārattā hontīti yojanā. Etthāti purisānaṁ abhivādanādīsu. Idanti purisānaṁ abhivādanādi, ‘‘anuññāta’’nti pade vuttakammaṁ ‘‘vaṭṭatī’’ti pade vuttakattā. Atha vā odissa anuññātaṁ idaṁ purisānaṁ abhivādanādi vaṭṭatīti yojanā. Evañhi sati ‘‘odissa anuññāta’’nti padaṁ hetuantogadhavisesanaṁ, odissa anuññātattā vaṭṭatīti adhippāyo. Tanti aṭṭhakathāsu vuttavacanaṁ. Hīti saccaṁ, yasmā vā.",
  "tika-vin12t3:545": "435.Pallaṅkena nisīdantīti ettha āsanapallaṅkaṁ paṭikkhipanto āha ‘‘pallaṅkaṁ ābhujitvā nisīdantī’’ti. Tattha ābhujitvāti ābandhitvā. Kūpoti vaccakūpo. Uparīti kūpato upari. ‘‘Sabbadisāsu paññāyatī’’ti iminā paṭicchannameva atthi, na upari channanti dasseti.",
  "tika-vin12t3:546": "436.Kuṇḍakanti kaṇaṁ. Etthāti bhikkhunikkhandhake.",
  "tika-vin12t3:547": "Iti bhikkhunikkhandhakavaṇṇanāya yojanā samattā.",
  "tika-vin12t3:548": "11. Pañcasatikakkhandhakaṁ",
  "tika-vin12t3:549": "1. Khuddānukhuddakasikkhāpadakathā",
  "tika-vin12t3:550": "441. Pañcasatikakkhandhake ‘‘cattāri…pe… khuddakānī’’ti evamādi vuttanti sambandho. Pariyāyenāti kāraṇena. Dhūmakālikanti ettha dhūmassa kālo dhūmakālo, dhūmassa uṭṭhitakāloti attho. So etassatthīti dhūmakālikaṁ, sikkhāpadapaññattaṁ. Iti imamatthaṁ dassento āha ‘‘yāvā’’tiādi.",
  "tika-vin12t3:551": "443.Idanti ‘‘katamāni pana bhante khuddānukhuddakāni sikkhāpadānī’’ti apucchanaṁ. ‘‘Tayā’’ti iminā idaṁ teti ettha tesaddassa ‘‘tuyhaṁ, tavā’’ti atthe paṭikkhipati. Āpattinti dukkaṭāpattiṁ. Hīti saccaṁ, yasmā vā. Teti therā. ‘‘Saṅgho…pe… na samucchindatī’’ti etaṁ vacanaṁ anussāvitanti yojanā. ‘‘Desehi taṁ āvuso dukkaṭa’’nti idampi ca vuttanti sambandho. Thero panāti ānandatthero pana āhāti sambandho. Tatthāti apucchane. Yathāti yenākārena. Catūsu ṭhānesūti ‘‘bhagavato vassikasāṭikaṁ akkamitvā sibbesī’’tiādīsu catūsu ṭhānesu. Etthāti pañcasatikakkhandhake.",
  "tika-vin12t3:552": "Iti pañcasatikakkhandhakavaṇṇanāya yojanā samattā.",
  "tika-vin12t3:553": "12. Sattasatikakkhandhakaṁ",
  "tika-vin12t3:554": "Dasavatthukathā",
  "tika-vin12t3:555": "447. Sattasatikakkhandhake vaḍḍhenti kaṭasinti ettha kaṭasīsaddo susānabhūmivācakoti dassento āha ‘‘punappunaṁ kaḷevaraṁ nikkhipamānā bhūmiṁ vaḍḍhentī’’ti. Tattha kaḷevaranti dehaṁ. Tañhi kaḷe aṅgapaccaṅgānaṁ avayave sampiṇḍetvā variyati icchiyatīti kaḷevaranti vuccati. Evaṁ ghoraṁ kaṭasiṁ vaḍḍhentāva punabbhavaṁ ādiyantīti yojanā.",
  "tika-vin12t3:556": "454.Pāpakaṁno āvuso katanti ettha nosaddo amhasaddakāriyo, chaṭṭhīkattā ca hotīti dassento āha ‘‘āvuso amhehi pāpakaṁ kata’’nti.",
  "tika-vin12t3:557": "455. ‘‘Piyavacana’’nti iminā katamena tvaṁ bhūmi-vihārenāti ettha bhūmisaddo piyavācako ruḷhīsaddoti dasseti. ‘‘Āmantetī’’ti iminā ālapanapadanti dasseti. Āvuso bhūmīti attho. Kullavihāro nāma mettāvihāro, so ca heṭṭhimajhānattaye yuttattā uttānavihāroti āha ‘‘uttānavihārenā’’ti.",
  "tika-vin12t3:558": "457.Sāvatthiyāti sāvatthinagare. Suttavibhaṅgeti padabhājanīye. Paṭikkhittabhāvaṁ vitthārento āha ‘‘tatra hī’’tiādi. Tatrāti suttavibhaṅge, paṭikkhittaṁ hotīti sambandho. Tatrāti ‘‘sannidhikārake asannidhikārakasaññī’’tiādivacane. Eke ācariyā evaṁ maññantīti yojanā. Kinti maññantīti āha ‘‘yo pana bhikkhū’’tiādi. Aloṇakaṁ yampi āmisanti yojanā. Tenāti purepariggahitaloṇena. Tanti āmisaṁ. Tadahupaṭiggahitamevāti tasmiṁ ahani paṭiggahitameva. Tasmāti yasmā tadahupaṭiggahitameva, tasmā. Vadatoti vadantassa, bhagavato vacanenāti sambandho. Etthāti aloṇakāmisaparibhuñjane, dukkaṭena bhavitabbaṁ iti maññantīti yojanā. Teti eke ācariyā. Dukkaṭenapīti pisaddena pageva pācittiyenāti dasseti. Hīti saccaṁ, yasmā vā. Etthāti yāvajīvikayāvakālikesu. Yāvajīvikaṁ na tadahupaṭiggahitaṁ, yāvakālikameva tadahupaṭiggahitanti yojanā. Tadahupaṭiggahitañca yāvakālikanti sambandho. Taṁ dukkaṭaṁ tumhe yadi maññathāti yojanā. Yāvajīvikamissanti loṇasaṅkhātena yāvajīvikena saṁsaṭṭhaṁ. Byañjanamattanti vikāle na kappatīti byañjanamattaṁ.",
  "tika-vin12t3:559": "Etthāti ‘‘yāvakālikena bhikkhave’’tiādivacane (mahāva. 305) tadahupaṭiggahitaṁ yāvajīvikanti yojanā. Yāvakālikassa gati viya gati etassāti yāvakālikagatikaṁ. Tasmā dukkaṭaṁ na hotīti sambandho. Etthāti purepaṭiggahitaloṇena āmisaparibhuñjane. Tadahupaṭiggahitaṁ yāvakālikena sambhinnarasaṁ yāvajīvikanti yojanā. Tanti yathāvuttaṁ yāvajīvikaṁ, vikālabhojanapācittiyā eva kāraṇaṁ hotīti yojanā. Evanti tathā, ajja paṭiggahitampi yāvajīvikanti sambandho. Aparajju paṭiggahitena yāvakālikenāti yojanā. Tanti yāvajīvikena sammissaṁ yāvakālikaṁ, ajānantopīti sambandho. Idanti yathāvuttaṁ yāvakālikaṁ. Tatoti sannidhibhojanapācittiyato. Hīti saccaṁ. ‘‘Sāvatthiyā suttavibhaṅge’’ti idaṁ byākaraṇaṁ parisuddhanti yojanā.",
  "tika-vin12t3:560": "‘‘Rājagahe uposathasaṁyutte’’ti idaṁ vacanaṁ vuttanti sambandho. Uposathasaṁyutteti uposathena sambandhe uposathakkhandhake. Kiṁ sandhāya vuttanti āha ‘‘na bhikkhave…pe… dukkaṭassāti (mahāva. 141) etaṁ sandhāyā’’ti. Atisāreti atikkamitvā saraṇe gamane pavattaneti attho. Nimittatthe cetaṁ bhummaṁ. ‘‘Campeyyake vinayavatthusmi’’nti idaṁ vuttanti sambandho. ‘‘Campeyyakkhandhake āgata’’nti iminā campeyye āgataṁ campeyyakanti vacanatthaṁ dasseti.",
  "tika-vin12t3:561": "Dhammikanti bhūtena pavattaṁ. Suttavibhaṅge hi yasmā āgatanti sambandho. Dasāyevāti dasāyameva, ādhāre cetaṁ bhummaṁ. Vidatthimattāti vidatthipamāṇā. Dasāya vināti dasaṁ vajjetvā. Taṁ pamāṇanti vidatthittayasaṅkhātaṁ taṁ pamāṇaṁ karontassa vuttapācittiyaṁ āpajjatīti sambandho. ‘‘Taṁ atikkāmayato chedanakaṁ pācittiya’’nti (pāci. 533) idaṁ vacanaṁ āgatameva hotīti yojanā. Sabbatthāti sabbasmiṁ sattasatikakkhandhake.",
  "tika-vin12t3:562": "Iti samantapāsādikāya vinayasaṁvaṇṇanāya",
  "tika-vin12t3:563": "Sattasatikakkhandhakavaṇṇanāya",
  "tika-vin12t3:564": "Yojanā samattā.",
  "tika-vin12t3:565": "Dvivaggasaṅgahāti mahāvaggacūḷavaggavasena dvīhi vaggehi saṅgahitā. Dvāvīsatipabhedanāti mahāvagge dasa, cūḷavagge dvādasāti evaṁ dvāvīsatipakārā. Pañcakkhandhadukkhappahāyinoti pañcakkhandhasaṅkhātaṁ dukkhaṁ pajahanasīlassa, bhagavatoti sambandho. Āsāpīti icchāpi. Ayaṁ panettha yojanā-pañcakkhandhadukkhappahāyino bhagavato sāsane dvivaggasaṅgahā dvāvīsatipabhedanā ye khandhakā bhagavatā vuttā, tesaṁ khandhakānaṁ esā vaṇṇanā antarāyaṁ vinā yathā siddhā, evaṁ tathā pāṇīnaṁ kalyāṇā āsāpi sijjhantūti.",
  "tika-vin12t3:566": "Iti samantapāsādikāya vinayasaṁvaṇṇanāya",
  "tika-vin12t3:567": "Cūḷavaggasaṁvaṇṇanāya",
  "tika-vin12t3:568": "Yojanā samattā.",
  "tika-vin12t3:569": "Jādilañchitanāmena, nekānaṁ vācito mayā;",
  "tika-vin12t3:570": "Cūḷavaggakhandhakassa, samatto yojanānayoti.",
  "tika-vin12t3:571": " Namo tassa bhagavato arahato sammāsambuddhassa",
  "tika-vin12t3:572": "Pācityādiyojanā"
}