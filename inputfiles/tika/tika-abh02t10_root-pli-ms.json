{
  "tika-abh02t10:0": "11. Maggaṅgavibhaṅgo",
  "tika-abh02t10:1": "2. Abhidhammabhājanīyavaṇṇanā",
  "tika-abh02t10:2": "490. Abhidhamme lokuttaracittabhājanīyepi ‘‘tasmiṁ kho pana samaye cattāro khandhā honti…pe… aṭṭhaṅgiko maggo hotī’’ti (dha. sa. 337) vuttattā idhāpi abhidhammabhājanīye abhidhammānurūpaṁ desanaṁ karonto ‘‘aṭṭhaṅgiko maggo’’ti ariyopapadataṁ na karoti.",
  "tika-abh02t10:3": "493.Tasmiṁ samayeti lokiyakālena etesaṁ atirekakiccaṁ dasseti. Viratiuppādanena micchāvācādīni puggalaṁ pajahāpentīti sammādiṭṭhādīni pañca ‘‘kārāpakaṅgānī’’ti vuttāni. Sammāvācādikiriyā hi virati, tañca etāni kārāpentīti. Virativasenāti viramaṇakiriyāvasena, na kārāpakabhāvena kattubhāvena cāti attho. Imaṁ…pe… kiccātirekataṁ dassetunti lokuttarakkhaṇepi imāneva pañca sammāvācādittayassa ekakkhaṇe kārāpakānīti dassetunti attho. Micchādiṭṭhādikā dasa, tappaccayā akusalā ca dasāti vīsati akusalapakkhiyā, sammādiṭṭhādikā dasa, tappaccayā ca kusalā dasāti vīsati kusalapakkhiyā ca mahācattārīsakasutte (ma. ni. 3.136) vuttāti tassa etaṁ nāmaṁ.",
  "tika-abh02t10:4": "Puññabhāgiyāti puññakoṭṭhāse bhavā, puññābhisaṅkhārekadesabhūtāti attho. Khandhopadhiṁ vipaccati, tattha vā vipaccatīti upadhivepakkā.",
  "tika-abh02t10:5": "Pañcaṅgikamaggaṁ uddisitvā tattha ekekaṁ pucchitvā tassa tasseva samayavavatthānaṁ katvā vissajjanaṁ ‘‘pāṭiyekkaṁ pucchitvā pāṭiyekkaṁ vissajjana’’nti vuttaṁ. Saha pana pucchitvā pañcannampi samayavavatthānaṁ katvā vissajjane ‘‘tattha katamā sammādiṭṭhiyā paññā’’tiādiko paṭiniddeso ekato vissajjanapaṭiniddesattā na pāṭiyekkaṁ pucchāvissajjanaṁ nāma hotīti. Tattha pañcaṅgikavāre eva pāṭiyekkaṁ pucchāvissajjanaṁ sammādiṭṭhādīsu kārāpakaṅgesu ekekamukhāya bhāvanāya magguppattiṁ sandhāya katanti veditabbaṁ. Vācādīni hi pubbasuddhiyā sijjhanti, na maggassa upacārenāti.",
  "tika-abh02t10:6": "Abhidhammabhājanīyavaṇṇanā niṭṭhitā.",
  "tika-abh02t10:7": "Maggaṅgavibhaṅgavaṇṇanā niṭṭhitā."
}