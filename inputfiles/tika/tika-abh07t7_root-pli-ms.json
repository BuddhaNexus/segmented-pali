{
  "tika-abh07t7:0": "8. Paccayaparicchedo",
  "tika-abh07t7:1": "1. Yesaṁ saṅkhatadhammānaṁ, ye dhammā paccayā yathā.",
  "tika-abh07t7:2": "Taṁ vibhāgamihedāni, pavakkhāmi yathārahaṁ.",
  "tika-abh07t7:3": "2. Paṭiccasamuppādanayo paṭṭhānanayo ceti paccayasaṅgaho duvidho veditabbo.",
  "tika-abh07t7:4": "3. Tattha tabbhāvabhāvībhāvākāramattopalakkhito paṭiccasamuppādanayo, paṭṭhānanayo pana āhaccapaccayaṭṭhitimārabbha pavuccati, ubhayaṁ pana vomissetvā papañcenti ācariyā.",
  "tika-abh07t7:5": "Paṭiccasamuppādanayo",
  "tika-abh07t7:6": "4. Tattha avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo , bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hotīti ayamettha paṭiccasamuppādanayo.",
  "tika-abh07t7:7": "5. Tattha tayo addhā dvādasaṅgāni vīsatākārā tisandhi catusaṅkhepā tīṇi vaṭṭāni dve mūlāni ca veditabbāni.",
  "tika-abh07t7:8": "6. Kathaṁ? Avijjāsaṅkhārā atīto addhā, jātijarāmaraṇaṁ anāgato addhā, majjhe aṭṭha paccuppanno addhāti tayo addhā.",
  "tika-abh07t7:9": "7. Avijjā saṅkhārā viññāṇaṁ nāmarūpaṁ saḷāyatanaṁ phasso vedanā taṇhā upādānaṁ bhavo jāti jarāmaraṇanti dvādasaṅgāni.",
  "tika-abh07t7:10": "8. Sokādivacanaṁ panettha nissandaphalanidassanaṁ.",
  "tika-abh07t7:11": "9. Avijjāsaṅkhāraggahaṇena panettha taṇhupādānabhavāpi gahitā bhavanti, tathā taṇhupādānabhavaggahaṇena ca avijjāsaṅkhārā, jātijarāmaraṇaggahaṇena ca viññāṇādiphalapañcakameva gahitanti katvā –",
  "tika-abh07t7:12": "10. Atīte hetavo pañca, idāni phalapañcakaṁ.",
  "tika-abh07t7:13": "Idāni hetavo pañca, āyatiṁ phalapañcakanti;",
  "tika-abh07t7:14": "Vīsatākārā tisandhi, catusaṅkhepā ca bhavanti.",
  "tika-abh07t7:15": "11. Avijjātaṇhupādānā ca kilesavaṭṭaṁ, kammabhavasaṅkhāto bhavekadeso saṅkhārā ca kammavaṭṭaṁ, upapattibhavasaṅkhāto bhavekadeso avasesā ca vipākavaṭṭanti tīṇi vaṭṭāni.",
  "tika-abh07t7:16": "12. Avijjātaṇhāvasena dve mūlāni ca veditabbāni.",
  "tika-abh07t7:17": "13. Tesameva ca mūlānaṁ, nirodhena nirujjhati.",
  "tika-abh07t7:18": "Jarāmaraṇamucchāya, pīḷitānamabhiṇhaso;",
  "tika-abh07t7:19": "Āsavānaṁ samuppādā, avijjā ca pavattati.",
  "tika-abh07t7:20": "Vaṭṭamābandhamiccevaṁ, tebhūmakamanādikaṁ;",
  "tika-abh07t7:21": "Paṭiccasamuppādoti, paṭṭhapesi mahāmuni.",
  "tika-abh07t7:22": "Paṭṭhānanayo",
  "tika-abh07t7:23": "14. Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti ayamettha paṭṭhānanayo.",
  "tika-abh07t7:24": "15. Chadhā nāmaṁ tu nāmassa, pañcadhā nāmarūpinaṁ.",
  "tika-abh07t7:25": "Ekadhā puna rūpassa, rūpaṁ nāmassa cekadhā.",
  "tika-abh07t7:26": "Paññattināmarūpāni, nāmassa duvidhā dvayaṁ;",
  "tika-abh07t7:27": "Dvayassa navadhā ceti, chabbidhā paccayā kathaṁ.",
  "tika-abh07t7:28": "16. Anantaraniruddhā cittacetasikā dhammā paṭuppannānaṁ cittacetasikānaṁ dhammānaṁ anantarasamanantaranatthivigatavasena, purimāni javanāni pacchimānaṁ javanānaṁ āsevanavasena, sahajātā cittacetasikā dhammā aññamaññaṁ sampayuttavaseneti ca chadhā nāmaṁ nāmassa paccayo hoti.",
  "tika-abh07t7:29": "17. Hetujhānaṅgamaggaṅgāni sahajātānaṁ nāmarūpānaṁ hetādivasena, sahajātā cetanā sahajātānaṁ nāmarūpānaṁ, nānākkhaṇikā cetanā kammābhinibbattānaṁ nāmarūpānaṁ kammavasena, vipākakkhandhā aññamaññaṁ sahajātānaṁ rūpānaṁ vipākavaseneti ca pañcadhā nāmaṁ nāmarūpānaṁ paccayo hoti.",
  "tika-abh07t7:30": "18. Pacchājātā cittacetasikā dhammā purejātassa imassa kāyassa pacchājātavaseneti ekadhāva nāmaṁ rūpassa paccayo hoti.",
  "tika-abh07t7:31": "19. Cha vatthūni pavattiyaṁ sattannaṁ viññāṇadhātūnaṁ pañcārammaṇāni ca pañcaviññāṇavīthiyā purejātavaseneti ekadhāva rūpaṁ nāmassa paccayo hoti.",
  "tika-abh07t7:32": "20. Ārammaṇavasena upanissayavaseneti ca duvidhā paññattināmarūpāni nāmasseva paccayā honti.",
  "tika-abh07t7:33": "21. Tattha rūpādivasena chabbidhaṁ hoti ārammaṇaṁ.",
  "tika-abh07t7:34": "22. Upanissayo pana tividho hoti – ārammaṇūpanissayo anantarūpanissayo pakatūpanissayo ceti.",
  "tika-abh07t7:35": "23. Tattha ārammaṇameva garukataṁ ārammaṇūpanissayo.",
  "tika-abh07t7:36": "24. Anantaraniruddhā cittacetasikā dhammā anantarūpanissayo.",
  "tika-abh07t7:37": "25. Rāgādayo pana dhammā saddhādayo ca sukhaṁ dukkhaṁ puggalo bhojanaṁ utusenāsanañca yathārahaṁ ajjhattañca bahiddhā ca kusalādidhammānaṁ, kammaṁ vipākānanti ca bahudhā hoti pakatūpanissayo.",
  "tika-abh07t7:38": "26. Adhipatisahajātaaññamaññanissayaāhāraindriyavippayuttaatthiavigatavaseneti yathārahaṁ navadhā nāmarūpāni nāmarūpānaṁ paccayā bhavanti.",
  "tika-abh07t7:39": "27. Tattha garukatamārammaṇaṁ ārammaṇādhipativasena nāmānaṁ, sahajātādhipati catubbidhopi sahajātavasena sahajātānaṁ nāmarūpānanti ca duvidho hoti adhipatipaccayo.",
  "tika-abh07t7:40": "28. Cittacetasikā dhammā aññamaññaṁ sahajātarūpānañca, mahābhūtā aññamaññaṁ upādārūpānañca, paṭisandhikkhaṇe vatthuvipākā aññamaññanti ca tividho hoti sahajātapaccayo.",
  "tika-abh07t7:41": "29. Cittacetasikā dhammā aññamaññaṁ, mahābhūtā aññamaññaṁ, paṭisandhikkhaṇe vatthuvipākā aññamaññanti ca tividho hoti aññamaññapaccayo.",
  "tika-abh07t7:42": "30. Cittacetasikā dhammā aññamaññaṁ sahajātarūpānañca, mahābhūtā aññamaññaṁ upādārūpānañca, cha vatthūni sattannaṁ viññāṇadhātūnanti ca tividho hoti nissayapaccayo.",
  "tika-abh07t7:43": "31. Kabaḷīkāro āhāro imassa kāyassa, arūpino āhārā sahajātānaṁ nāmarūpānanti ca duvidho hoti āhārapaccayo.",
  "tika-abh07t7:44": "32. Pañca pasādā pañcannaṁ viññāṇānaṁ, rūpajīvitindriyaṁ upādinnarūpānaṁ, arūpino indriyā sahajātānaṁ nāmarūpānanti ca tividho hoti indriyapaccayo.",
  "tika-abh07t7:45": "33. Okkantikkhaṇe vatthu vipākānaṁ, cittacetasikā dhammā sahajātarūpānaṁ sahajātavasena, pacchājātā cittacetasikā dhammā purejātassa imassa kāyassa pacchājātavasena cha vatthūni pavattiyaṁ sattannaṁ viññāṇadhātūnaṁ purejātavaseneti ca tividho hoti vippayuttapaccayo.",
  "tika-abh07t7:46": "34. Sahajātaṁ purejātaṁ, pacchājātañca sabbathā.",
  "tika-abh07t7:47": "Kabaḷīkāro āhāro, rūpajīvitamiccayanti. –",
  "tika-abh07t7:48": "Pañcavidho hoti atthipaccayo avigatapaccayo ca.",
  "tika-abh07t7:49": "35. Ārammaṇūpanissayakammatthipaccayesu ca sabbepi paccayā samodhānaṁ gacchanti.",
  "tika-abh07t7:50": "36. Sahajātarūpanti panettha sabbatthāpi pavatte cittasamuṭṭhānānaṁ, paṭisandhiyaṁ kaṭattārūpānañca vasena duvidhaṁ hotīti veditabbaṁ.",
  "tika-abh07t7:51": "37. Iti tekālikā dhammā, kālamuttā ca sambhavā.",
  "tika-abh07t7:52": "Ajjhattañca bahiddhā ca, saṅkhatāsaṅkhatā tathā;",
  "tika-abh07t7:53": "Paññattināmarūpānaṁ, vasena tividhā ṭhitā;",
  "tika-abh07t7:54": "Paccayā nāma paṭṭhāne, catuvīsati sabbathā.",
  "tika-abh07t7:55": "38. Tattha rūpadhammā rūpakkhandhova, cittacetasikasaṅkhātā cattāro arūpino khandhā, nibbānañceti pañcavidhampi arūpanti ca nāmanti ca pavuccati.",
  "tika-abh07t7:56": "Paññattibhedo",
  "tika-abh07t7:57": "39. Tato avasesā paññatti pana paññāpiyattā paññatti, paññāpanato paññattīti ca duvidhā hoti.",
  "tika-abh07t7:58": "40. Kathaṁ? Taṁtaṁbhūtavipariṇāmākāramupādāya tathā tathā paññattā bhūmipabbatādikā, sambhārasannivesākāramupādāya geharathasakaṭādikā, khandhapañcakamupādāya purisapuggalādikā, candāvaṭṭanādikamupādāya disākālādikā, asamphuṭṭhākāramupādāya kūpaguhādikā, taṁtaṁbhūtanimittaṁ bhāvanāvisesañca upādāya kasiṇanimittādikā ceti evamādippabhedā pana paramatthato avijjamānāpi atthacchāyākārena cittuppādānamārammaṇabhūtā taṁ taṁ upādāya upanidhāya kāraṇaṁ katvā tathā tathā parikappiyamānā saṅkhāyati samaññāyati voharīyati paññāpīyatīti paññattīti pavuccati. Ayaṁ paññatti paññāpiyattā paññatti nāma.",
  "tika-abh07t7:59": "41. Paññāpanato paññatti pana nāmanāmakammādināmena paridīpitā, sā vijjamānapaññatti avijjamānapaññatti, vijjamānena avijjamānapaññatti, avijjamānena vijjamānapaññatti , vijjamānena vijjamānapaññatti, avijjamānena avijjamānapaññatti ceti chabbidhā hoti.",
  "tika-abh07t7:60": "42. Tattha yadā pana paramatthato vijjamānaṁ rūpavedanādiṁ etāya paññāpenti, tadāyaṁ vijjamānapaññatti. Yadā pana paramatthato avijjamānaṁ bhūmipabbatādiṁ etāya paññāpenti, tadāyaṁ avijjamānapaññattīti pavuccati. Ubhinnaṁ pana vomissakavasena sesā yathākkamaṁ chaḷabhiñño, itthisaddo, cakkhuviññāṇaṁ, rājaputtoti ca veditabbā.",
  "tika-abh07t7:61": "43. Vacīghosānusārena, sotaviññāṇavīthiyā.",
  "tika-abh07t7:62": "Pavatthānantaruppanna-manodvārassa gocarā.",
  "tika-abh07t7:63": "Atthā yassānusārena, viññāyanti tato paraṁ;",
  "tika-abh07t7:64": "Sāyaṁ paññatti viññeyyā, lokasaṅketanimmitā.",
  "tika-abh07t7:65": "Iti abhidhammatthasaṅgahe paccayasaṅgahavibhāgo nāma",
  "tika-abh07t7:66": "Aṭṭhamo paricchedo."
}