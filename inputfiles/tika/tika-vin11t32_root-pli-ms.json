{
  "tika-vin11t32:0": "Catubbidhakammakathāvaṇṇanā",
  "tika-vin11t32:1": "2983. Apalokanasaññitaṁ kammaṁ, ñattikammaṁ, ñattidutiyakammaṁ, ñatticatutthakammanti imāni cattāri kammānīti yojanā. Tattha cattārīti gaṇanaparicchedo. Imānīti anantarameva vakkhamānattā āsannapaccakkhavacanaṁ. Kammānīti paricchinnakammanidassanaṁ. ‘‘Apalokanasaañata’’ntiādi tesaṁ sarūpadassanaṁ.",
  "tika-vin11t32:2": "Tatrāyaṁ saṅkhepato vinicchayo (cūḷava. aṭṭha. 215; pari. aṭṭha. 482) – apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā taṁ taṁ vatthuṁ kittetvā ‘‘ruccati saṅghassā’’ti tikkhattuṁ sāvetvā kattabbaṁ kammaṁ vuccati. Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbaṁ kammaṁ. Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā, ekāya ca anussāvanāyāti evaṁ ñattidutiyāya anussāvanāya kattabbaṁ kammaṁ. Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā, tīhi ca anussāvanāhīti evaṁ ñatticatutthāhi tīhi anussāvanāhi kattabbaṁ kammaṁ. Ñatti dutiyā yassa anussāvanassa taṁ ñattidutiyaṁ, tena kattabbaṁ kammaṁ ñattidutiyakammaṁ. Ñatti catutthā yassa anussāvanattayassa taṁ ñatticatutthaṁ, tena kātabbaṁ kammaṁ ñatticatutthakammaṁ.",
  "tika-vin11t32:3": "2984-7. Tesaṁ ṭhānavasena bhedaṁ dassetumāha ‘‘apalokanakamma’’ntiādi. Navannaṁ ṭhānānaṁ samāhāro navaṭṭhānaṁ, ‘‘gacchatī’’ti iminā sambandho. Ñattikammanti gamanakiriyākattunidassanaṁ . Navaṭṭhānanti kammanidassanaṁ. Dutiyanti ñattidutiyakammaṁ. Satta ṭhānāni gacchatīti yojanā.",
  "tika-vin11t32:4": "Idāni taṁ ṭhānabhedaṁ sarūpato dassetumāha ‘‘nissāraṇañcā’’tiādi. Nissāraṇādi kammavisesānaṁ saññā. Apalokanakammañhi nissāraṇaṁ…pe… pañcamaṁ kammalakkhaṇanti imāni pañca ṭhānāni gacchatīti yojanā.",
  "tika-vin11t32:5": "Evaṁ nāmavasena dassitāni nissāraṇādīni atthato vibhajitvā dassetumāha ‘‘nissāraṇañcā’’tiādi. Samaṇuddesatoti kaṇṭakasāmaṇerato nissāraṇañca osāraṇañca vadeti yojanā. Tattha kaṇṭakasāmaṇerassa nissāraṇā tādisānaṁyeva sammāvattaṁ disvā pavesanā ‘‘osāraṇā’’ti veditabbā.",
  "tika-vin11t32:6": "Pabbajantena hetubhūtena bhaṇḍukaṁ bhaṇḍukammapucchanaṁ vadeyyāti attho. Pabbajjāpekkhassa kesacchedanapucchanaṁ bhaṇḍukammaṁ nāma. Channena hetubhūtena brahmadaṇḍakaṁ kammaṁ vadeti yojanā. Tathārūpassāti channasadisassa mukharassa bhikkhū duruttavacanena ghaṭṭentassa. Kātabboti ‘‘bhante, itthannāmo bhikkhu mukharo bhikkhū duruttavacanehi ghaṭṭento viharati, so bhikkhu yaṁ iccheyya, taṁ vadeyya. Bhikkhūhi itthannāmo bhikkhu neva vattabbo, na ovaditabbo, na anusāsitabbo. Saṅghaṁ, bhante, pucchāmi ‘itthannāmassa bhikkhuno brahmadaṇḍassa dānaṁ ruccati saṅghassā’ti. Dutiyampi pucchāmi… tatiyampi pucchāmi ‘itthannāmassa, bhante, bhikkhuno brahmadaṇḍassa dānaṁ ruccati saṅghassā’’ti (pari. aṭṭha. 495-496) evaṁ brahmadaṇḍo kātabbo.",
  "tika-vin11t32:7": "2988-9.‘‘Āpucchitvānā’’ti pubbakiriyāya ‘‘gahitāyā’’ti aparakiriyā ajjhāharitabbā, ‘‘ruciyā’’ti etassa visesanaṁ. Detīti ettha ‘‘acchinnacīvarādīna’’nti seso. Sabbo saṅgho sannipatitvāna sabbaso sabbe sīmaṭṭhe āgatāgate bhikkhū āpucchitvāna ‘‘itthannāmena parikkhārena bhavitabbaṁ, ruccati tassa dāna’’nti visuṁ pucchitvā gahitāya bhikkhūnaṁ ruciyā tikkhattuṁ apaloketvā cīvarādiparikkhāraṁ acchinnacīvarādīnaṁ deti, yaṁ evaṁbhūtaṁ saṅghassa dānaṁ, taṁ tassa apalokanakammassa kammalakkhaṇaṁ hotīti yojanā. Lakkhīyatīti lakkhaṇaṁ, kammameva lakkhaṇaṁ, na nissāraṇādīnīti kammalakkhaṇaṁ.",
  "tika-vin11t32:8": "2990-1. Evaṁ apalokanakammassa pañca ṭhānāni uddesaniddesavasena dassetvā idāni ñattikammassa kammalakkhaṇaṁ tāva dassetumāha ‘‘nissāraṇa’’ntiādi. Iti ‘‘ñattiyā nava ṭhānānī’’ti ayamuddeso vakkhamānena ‘‘vinicchaye’’tiādiniddeseneva vibhāvīyati.",
  "tika-vin11t32:9": "2992.Vinicchayeti ubbāhikavinicchaye. Asampatteti niṭṭhaṁ agate. Therassāti dhammakathikassa. Tenevāha ‘‘avinayaññuno’’ti. Tassa ‘‘suṇantu me āyasmantā, ayaṁ itthannāmo bhikkhu dhammakathiko, imassa neva suttaṁ āgacchati, no suttavibhaṅgo, so atthaṁ asallakkhetvā byañjanacchāyāya atthaṁ paṭibāhati, yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā’’ti (cūḷava. 233) evaṁ ubbāhikavinicchaye dhammakathikassa bhikkhuno yā nissaraṇā vuttā, sā ñattikamme ‘‘nissāraṇā’’ti vuttāti yojanā.",
  "tika-vin11t32:10": "2993-4.Upasampadāpekkhassa ‘‘suṇātu me, bhante saṅgho, itthannāmo itthannāmassa āyasmato upasampadāpekkho , anusiṭṭho so mayā, yadi saṅghassa pattakallaṁ, itthannāmo āgaccheyyāti. Āgacchāhī’’ti (mahāva. 126) vacanapaṭisaṁyuttassa saṅghassa sammukhānayanaṁ, sā osāraṇā nāma. ‘‘Āgaccha osāraṇā’’ti padacchedo.",
  "tika-vin11t32:11": "Uposathavasenāpi, pavāraṇāvasenāpi. Ñattiyā ṭhapitattāti ‘‘suṇātu me, bhante saṅgho, ajjuposatho pannaraso, yadi saṅghassa pattakallaṁ, saṅgho uposathaṁ kareyya’’ (mahāva. 134), ‘‘suṇātu me, bhante saṅgho, ajja pavāraṇā pannarasī, yadi saṅghassa pattakallaṁ, saṅgho pavāreyyā’’ti (mahāva. 210) uposathapavāraṇāvasena ñattiyā ṭhapitattā uposatho, pavāraṇā vāti imāni dve ñattikammāni.",
  "tika-vin11t32:12": "‘‘Upasampadāpekkhañhi, anusāseyyahanti cā’’ti iminā ‘‘suṇātu me, bhante saṅgho, itthannāmo itthannāmassa āyasmato upasampadāpekkho, yadi saṅghassa pattakallaṁ, ahaṁ itthannāmaṁ anusāseyya’’nti (mahāva. 126) ayaṁ ekā ñatti gahitā.",
  "tika-vin11t32:13": "2995.‘‘Itthannāmamahaṁ bhikkhuṁ, puccheyyaṁ vinayanti cā’’ti iminā ‘‘suṇātu me, bhante saṅgho, yadi saṅghassa pattakallaṁ, ahaṁ itthannāmaṁ vinayaṁ puccheyya’’nti (mahāva. 151) ayaṁ ekā ñatti gahitā. Evamādīti ādi-saddena ‘‘yadi saṅghassa pattakallaṁ, itthannāmo itthannāmaṁ anusāseyyā’’ti, ‘‘yadi saṅghassa pattakallaṁ, ahaṁ itthannāmaṁ antarāyike dhamme puccheyya’’nti (mahāva. 126), ‘‘yadi saṅghassa pattakallaṁ, itthannāmo itthannāmaṁ antarāyike dhamme puccheyyā’’ti, ‘‘yadi saṅghassa pattakallaṁ, itthannāmo itthannāmaṁ vinayaṁ puccheyyā’’ti (mahāva. 151), ‘‘yadi saṅghassa pattakallaṁ, ahaṁ itthannāmena vinayaṁ puṭṭho vissajjeyya’’nti (mahāva. 152), ‘‘yadi saṅghassa pattakallaṁ, itthannāmo itthannāmena vinayaṁ puṭṭho vissajjeyyā’’ti – (mahāva. 152) imā cha ñattiyo gahitā. Evaṁ purimā dve, imā ca chāti edisā imā aṭṭha ñattiyo ‘‘sammutī’’ti vuttā.",
  "tika-vin11t32:14": "2996.Nissaṭṭhacīvarādīnaṁ dānanti ‘‘suṇātu me, bhante saṅgho, idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ, yadi saṅghassa pattakallaṁ, saṅgho imaṁ cīvaraṁ itthannāmassa bhikkhuno dadeyyā’’ti (pārā. 464) evaṁ nissaṭṭhacīvarapattādīnaṁ dānaṁ ‘‘dāna’’nti vuccati. Āpattīnaṁ paṭiggāhoti ‘‘suṇātu me, bhante saṅgho, ayaṁ itthannāmo bhikkhu āpattiṁ sarati vivarati uttāniṁ karoti deseti, yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyya’’nti (cūḷava. 239), ‘‘yadāyasmantānaṁ pattakallaṁ, ahaṁ itthannāmassa bhikkhuno āpattiṁ paṭiggaṇheyya’’nti (cūḷava. 239). Tena vattabbo ‘‘passasī’’ti. ‘‘Āma passāmī’’ti. ‘‘Āyatiṁ saṁvareyyāsī’’ti. Evaṁ āpattīnaṁ paṭiggāho ‘‘paṭiggāho’’ti vuccati.",
  "tika-vin11t32:15": "2997.Pavārukkaḍḍhanāti pavāraṇukkaḍḍhanā. Gāthābandhavasena ṇa-kāralopo. Atha vā pavāraṇaṁ pavāroti pavāraṇa-saddapariyāyo pavāra-saddo. ‘‘Imaṁ uposathaṁ katvā, kāḷe pavārayāmī’’ti iminā ‘‘suṇantu me āyasmantā āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā’’ti (mahāva. 240) ayaṁ ñatti upalakkhaṇato dassitā. Evaṁ katapavāraṇā ‘‘paccukkaḍḍhanā’’ti matā. Ettha ca kāḷeti pubbakattikamāsassa kāḷapakkhuposathe. Iminā ca ‘‘āgame juṇhe pavāreyyāmā’’ti ayaṁ ñatti ca upalakkhitā. Juṇheti aparakattikajuṇhapakkhauposathe.",
  "tika-vin11t32:16": "2998.Tiṇavatthāraketi tiṇavatthārakasamathe. Sabbapaṭhamā ñattīti sabbasaṅgāhikā ñatti vuccati. Itarā cāti ubhayapakkhe paccekaṁ ṭhapitā dve ñattiyo cāti evaṁ tidhā pavattaṁ etaṁ ñattikammaṁ kammalakkhaṇaṁ iti evaṁ vuttanayena ‘‘vinicchaye’’tiādinā ñattiyā nava ṭhānāni veditabbānīti yojanā.",
  "tika-vin11t32:17": "2999-3000. Evaṁ ñattikamme nava ṭhānāni dassetvā idāni ñattidutiyakamme satta ṭhānāni dassetumāha ‘‘ñattidutiyakammampī’’tiādi. ‘‘Ñattidutiyakamma’’ntiādikā uddesagāthā uttānatthāva.",
  "tika-vin11t32:18": "Niddese pattanikkujjanādīti ādi-saddena pattukkujjanaṁ gahitaṁ. Nissārosāraṇā matāti ‘‘nissāraṇā, osāraṇā’’ti ca matā. Tattha bhikkhūnaṁ alābhāya parisakkanādikehi aṭṭhahi aṅgehi samannāgatassa upāsakassa saṅghena asambhogakaraṇatthaṁ pattanikkujjanavasena nissāraṇā ca tasseva sammā vattantassa pattukkujjanavasena osāraṇā ca veditabbā. Sā khuddakavatthukkhandhake vaḍḍhalicchavivatthusmiṁ (cūḷava. 265) vuttā.",
  "tika-vin11t32:19": "3001.Sīmādisammuti sammuti nāma. Sā pañcadasadhā matāti sīmāsammuti ticīvarenaavippavāsasammuti santhatasammuti bhattuddesaka senāsanaggāhāpaka bhaṇḍāgārika cīvarapaṭiggāhaka yāgubhājaka phalabhājaka khajjabhājaka appamattakavissajjaka sāṭiyaggāhāpaka pattaggāhāpaka ārāmikapesaka sāmaṇerapesakasammutīti evaṁ sā sammuti pañcadasavidhā matāti attho. Kathinassa vatthaṁ, tassa. Matoyeva matako, matakassa vāso matakavāso, tassa matakavāsaso, matakacīvarassa.",
  "tika-vin11t32:20": "3002. Ānisaṁsakhettabhūtapañcamāsabbhantareyeva ubbhāro antarubbhāro. Kuṭivatthussa, vihārassa vatthuno ca desanā desanā nāmāti yojanā.",
  "tika-vin11t32:21": "3003. Tiṇavatthārake dvinnaṁ pakkhānaṁ sādhāraṇavasena ṭhapetabbañatti ca pacchā pakkhadvaye visuṁ visuṁ ṭhapetabbā dve ñattiyo cāti tisso ñattiyo kammavācāya abhāvena ñattikamme ‘‘kammalakkhaṇa’’nti dassitā, pacchā visuṁ visuṁ dvīsu pakkhesu vattabbā dve ñattidutiyakammavācā ñattidutiyakamme ‘‘kammalakkhaṇa’’nti dassitāti taṁ dassetumāha ‘‘tiṇavatthārake kamme’’ti. ‘‘Mohāropanatādisū’’ti iminā pācittiyesu dassitamohāropanakammañca aññavādakavihesakāropanakammādiñca saṅgaṇhāti. Etthāti imasmiṁ ñattidutiyakamme. Kammalakkhaṇameva kammalakkhaṇatā.",
  "tika-vin11t32:22": "3004-5.Iti evaṁ yathāvuttanayena ime satta ṭhānabhedā ñattidutiyakammassa. Evaṁ ñattidutiyakamme satta ṭhānāni dassetvā ñatticatutthakamme ṭhānabhedaṁ dassetumāha ‘‘tathā’’tiādi.",
  "tika-vin11t32:23": "3006.Tajjanādīnanti ādi-saddena niyassādīnaṁ gahaṇaṁ. Tesaṁ sattannaṁ kammānaṁ. Passaddhi vūpasamo.",
  "tika-vin11t32:24": "3007.‘‘Bhikkhunīnaṁovādo’’ti bhikkhunovādakasammuti phalūpacārena vuttā.",
  "tika-vin11t32:25": "3008-9.Mūlapaṭikkasso mūlāya paṭikassanā, gāthābandhavasena ka-kārassa dvebhāvo. Ukkhittassānuvattikāti ukkhittānuvattikā ekā yāvatatiyakā, aṭṭha saṅghādisesā, ariṭṭho caṇḍakāḷī ca dve, ime ekādasa yāvatatiyakā bhavanti. Imesaṁ vasāti ukkhittānuvattikādīni puggalādhiṭṭhānena vuttāni, imesaṁ samanubhāsanakammānaṁ vasena. Dasekāti ekādasa.",
  "tika-vin11t32:26": "3011. Evaṁ catunnampi kammānaṁ ṭhānabhedaṁ dassetvā anvayato, byatirekato ca kātabbappakāraṁ dassetumāha ‘‘apalokanakammañcā’’tiādi. Ñattiyāpi na kāraye, ñattidutiyenapi na kārayeti yojanā.",
  "tika-vin11t32:27": "3012. Apalokanakamme vuttalakkhaṇena ñattikammādīnampi kātabbappakāro sakkā viññātunti taṁ adassetvā ñattidutiyakamme labbhamānavisesaṁ dassetumāha ‘‘ñattidutiyakammānī’’tiādi. Apaloketvā kātabbāni lahukānipi ñattidutiyakammāni atthīti yojanā. Tāni pana katamānīti āha ‘‘sabbā sammutiyo siyu’’nti. Ettha sīmāsammutiṁ vinā sesā ticīvarenaavippavāsasammutiādayo sabbāpi sammutiyoti attho.",
  "tika-vin11t32:28": "3013.Sesānīti yathāvuttehi sesāni sīmāsammutiādīni cha kammāni. Na vaṭṭatīti na vaṭṭanti, gāthābandhavasena na-kāralopo. Yathāha ‘‘sīmāsammuti, sīmāsamūhananaṁ, kathinadānaṁ, kathinuddhāro, kuṭivatthudesanā, vihāravatthudesanāti imāni cha kammāni garukāni apaloketvā kātuṁ na vaṭṭanti, ñattidutiyakammavācaṁ sāvetvāva kātabbānī’’ti (pari. aṭṭha. 482). ‘‘Apaloketvā kātuṁ pana na vaṭṭatī’’ti idaṁ nidassanamattaṁ, ñatticatutthakammavasenāpi kātuṁ na vaṭṭanteva. Tenevāha ‘‘yathāvuttanayeneva, tena teneva kāraye’’ti, yo yo nayo taṁ taṁ kammaṁ kātuṁ vutto, teneva teneva nayenāti attho.",
  "tika-vin11t32:29": "Catubbidhakammakathāvaṇṇanā."
}