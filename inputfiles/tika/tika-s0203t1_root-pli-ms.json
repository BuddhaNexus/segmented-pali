{
  "tika-s0203t1:0": "2. Anupadavaggo",
  "tika-s0203t1:1": "1. Anupadasuttavaṇṇanā",
  "tika-s0203t1:2": "93.Iddhimātiguṇo pākaṭo paratoghosena vinā pāsādakampanadevacārikādīhi sayameva pakāsabhāvato; dhutavādādiguṇānampi tathābhāve eteneva nayena tesaṁ guṇānaṁ pākaṭayogato ca paresaṁ nicchitabhāvato ca. Paññavato guṇāti paññāpabhedapabhāvite guṇavisese sandhāya vadati. Te hi yebhuyyena paresaṁ avisayā. Tenāha – ‘‘na sakkā akathitā jānitu’’nti. Visabhāgā sabhāgā nāma ayonisomanasikārabahulesu puthujjanesu, te pana appahīnarāgadosatāya parassa vijjamānampi guṇaṁ makkhetvā avijjamānaṁ avaṇṇameva ghosentīti āha – ‘‘visabhāga…pe… kathentī’’ti.",
  "tika-s0203t1:3": "Yā aṭṭhārasannaṁ dhātūnaṁ samudayato atthaṅgamato assādato ādīnavato yathābhūtaṁ pajānanā, ayaṁ dhātukusalatā. Āyatanakusalatāyapi eseva nayo. Avijjādīsu dvādasasu paṭiccasamuppādaṅgesu kosallaṁ paṭiccasamuppādakusalatā. Idaṁ imassa phalassa ṭhānaṁ kāraṇaṁ, idaṁ aṭṭhānaṁ akāraṇanti evaṁ ṭhānañca ṭhānato, aṭṭhānañca aṭṭhānato yathābhūtaṁ pajānanā, ayaṁ ṭhānāṭṭhānakusalatā. Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto, ayaṁ paṇḍito nāmāti āha – ‘‘imehi catūhi kāraṇehi paṇḍito’’ti. Mahantānaṁ atthānaṁ pariggaṇhanato mahatī paññā etassāti mahāpañño. Sesapadesupi eseva nayoti āha – ‘‘mahāpaññādīhi samannāgatoti attho’’ti.",
  "tika-s0203t1:4": "Nānattanti yāhi mahāpaññādīhi samannāgatattā thero ‘‘mahāpañño’’tiādinā kittīyati, tāsaṁ mahāpaññādīnaṁ idaṁ nānattaṁ ayaṁ vemattatā. Yassa kassaci (dī. ni. ṭī. 3.216; saṁ. ni. ṭī. 1.1.110; a. ni. ṭī. 1.1.584) visesato arūpadhammassa mahattaṁ nāma kiccasiddhiyā veditabbanti tadassa kiccasiddhiyā dassento, ‘‘mahantesīlakkhandhe pariggaṇhātīti mahāpaññā’’tiādimāha. Tattha hetumahantatāya paccayamahantatāya nissayamahantatāya pabhedamahantatāya kiccamahantatāya phalamahantatāya ānisaṁsamahantatāya ca sīlakkhandhassa mahantabhāvo veditabbo. Tattha hetū alobhādayo, paccayā hirottappasaddhāsativīriyādayo. Nissayā sāvakabodhipaccekabodhisammāsambodhiniyatatā taṁsamaṅgino ca purisavisesā. Pabhedo cārittādivibhāgo. Kiccaṁ tadaṅgādivasena paṭipakkhassa vidhamanaṁ. Phalaṁ saggasampadā nibbānasampadā ca. Ānisaṁso piyamanāpatādi. Ayamettha saṅkhepo, vitthāro pana visuddhimagge (visuddhi. 1.9) ākaṅkheyyasuttādīsu (ma. ni. 1.64 ādayo) ca āgatanayena veditabbo. Iminā nayena samādhikkhandhādīnampi mahantatā yathārahaṁ niddhāretvā veditabbā, ṭhānāṭṭhānādīnaṁ pana mahantabhāvo mahāvisayatāya veditabbo. Tattha ṭhānāṭṭhānānaṁ mahāvisayatā bahudhātukasutte (ma. ni. 3.124 ādayo) sayameva āgamissati. Vihārasamāpattīnaṁ samādhikkhandhe niddhāritanayena veditabbā, ariyasaccānaṁ sakalasāsanasaṅgahaṇato saccavibhaṅge (vibha. 189 ādayo) taṁsaṁvaṇṇanāsu (vibha. aṭṭha. 189 ādayo) āgatanayena. Satipaṭṭhānādīnaṁ vibhaṅgādīsu (vibha. 355 ādayo) taṁsaṁvaṇṇanādīsu (vibha. aṭṭha. 355 ādayo) ca āgatanayena. Sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato ca. Abhiññānaṁ mahāsambhārato mahāvisayato mahākiccato mahānubhāvato mahānipphattito ca. Nibbānassa madanimmadanādimahatthasiddhito mahantatā veditabbā.",
  "tika-s0203t1:5": "Puthupaññāti etthāpi vuttanayānusārena attho veditabbo. Ayaṁ pana viseso – nānākhandhesu ñāṇaṁ pavattatīti, ‘‘ayaṁ rūpakkhandho nāma…pe… ayaṁ viññāṇakkhandho nāmā’’ti, evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati. Tesupi ‘‘ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho, ekavidhena saññākkhandho…pe… ekavidhena viññāṇakkhandho, bahuvidhena viññāṇakkhandho’’ti evaṁ ekekassa khandhassa ekavidhādivasena atītādibhedavasenapi nānākaraṇaṁ paṭicca ñāṇaṁ pavattati. Tathā ‘‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve catubhūmakā’’ti evaṁ āyatananānattaṁ paṭicca ñāṇaṁ pavattati.",
  "tika-s0203t1:6": "Nānādhātūsūti ‘‘ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve catubhūmakā’’ti evaṁ nānādhātūsu paṭicca ñāṇaṁ pavattati. Tayidaṁ upādiṇṇakadhātuvasena vuttanti veditabbaṁ. Paccekabuddhānañhi dvinnañca aggasāvakānaṁ upādiṇṇakadhātūsuyeva nānākaraṇaṁ paṭicca ñāṇaṁ pavattati. Tañca kho ekadesatova, no nippadesato, anupādiṇṇakadhātūnaṁ pana nānākaraṇaṁ na jānantiyeva. Sabbaññubuddhānaṁyeva pana, ‘‘imāya nāma dhātuyā ussannattā imassa rukkhassa khandho seto hoti, imassa kaṇho, imassa bahalattaco, imassa tanuttaco, imassa pattaṁ vaṇṇasaṇṭhānādivasena evarūpaṁ, imassa pupphaṁ nīlaṁ pītaṁ lohitaṁ odātaṁ sugandhaṁ duggandhaṁ, phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ maṭṭhaṁ pharusaṁ sugandhaṁ madhuraṁ tittakaṁ ambilaṁ kaṭukaṁ kasāvaṁ, kaṇṭako tikhiṇo atikhiṇo ujuko kuṭilo lohito odāto hotī’’ti dhātunānattaṁ paṭicca ñāṇaṁ pavattati.",
  "tika-s0203t1:7": "Atthesūti rūpādīsu ārammaṇesu. Nānāpaṭiccasamuppādesūti ajjhattabahiddhābhedato santānabhedato ca nānappabhedesu paṭiccasamuppādaṅgesu. Avijjādiaṅgānañhi paccekaṁ paṭiccasamuppādasaññitāti. Tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti. Nānāsuññatamanupalabbhesūti nānāsabhāvesu niccasārādivirahato suññasabhāvesu, tato eva itthipurisaattaattaniyādivasena anupalabbhesu sabhāvesu. Ma-kāro hettha padasandhikaro. Nānāatthesūti atthapaṭisambhidāvisayesu paccayuppannādinānāatthesu. Dhammesūti dhammapaṭisambhidāvisayesu paccayādinānādhammesu. Niruttīsūti tesaṁyeva atthadhammānaṁ niddhāraṇavacanasaṅkhātāsu nānāniruttīsu. Paṭibhānesūti ettha atthapaṭisambhidādīsu visayabhūtesu, ‘‘imāni idamatthajotakānī’’ti (vibha. 725-745) tathā tathā paṭibhānato paṭibhānānīti laddhanāmesu ñāṇesu. Puthu nānāsīlakkhandhesūtiādīsu sīlassa puthuttaṁ nānattañca vuttameva. Itaresaṁ pana vuttanayānusārena suviññeyyattā pākaṭameva. Yaṁ pana abhinnaṁ ekameva nibbānaṁ, tattha upacāravasena puthuttaṁ gahetabbanti āha – ‘‘puthu nānājanasādhāraṇe dhamme samatikkammā’’ti. Tenassa madanimmadanādipariyāyena puthuttaṁ paridīpitaṁ hoti.",
  "tika-s0203t1:8": "Evaṁ visayavasena paññāya mahattaṁ puthuttañca dassetvā idāni sampayuttadhammavasena hāsabhāvaṁ, pavattiākāravasena javanabhāvaṁ, kiccavasena tikkhādibhāvañca dassetuṁ, ‘‘katamā hāsapaññā’’tiādi vuttaṁ. Tattha hāsabahuloti pītibahulo. Sesapadāni tasseva vevacanāni. Sīlaṁ paripūretīti haṭṭhapahaṭṭho udaggudaggo hutvā pītisahagatāya paññāya. Pītisomanassasahagatā hi paññā abhirativasena ārammaṇe phullā vikasitā viya pavattati; na upekkhāsahagatāti pātimokkhasīlaṁ ṭhapetvā hāsanīyaṁ paraṁ tividhampi sīlaṁ paripūretīti attho. Visuṁ vuttattā puna sīlakkhandhamāha. Samādhikkhandhantiādīsupi eseva nayo.",
  "tika-s0203t1:9": "Rūpaṁaniccato khippaṁ javatīti rūpakkhandhaṁ aniccanti sīghaṁ vegena pavattiyā paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ paṭivijjhantī adandhāyantī rūpakkhandhe aniccalakkhaṇaṁ vegasā paṭivijjhati, tasmā sā javanapaññā nāmāti attho. Sesapadesupi eseva nayo. Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ, ‘‘rūpa’’ntiādi vuttaṁ. Tattha khayaṭṭhenāti yattha yattha uppajjati, tattha tattheva bhijjanato khayasabhāvattā. Bhayaṭṭhenāti bhayānakabhāvato. Asārakaṭṭhenāti attasāravirahato niccasārādivirahato ca. Tulayitvāti tulābhūtāya vipassanāpaññāya tuletvā. Tīrayitvāti tāya eva tīraṇabhūtāya tīretvā. Vibhāvayitvāti yāthāvato pakāsetvā pañcakkhandhaṁ vibhūtaṁ katvā. Rūpanirodheti rūpakkhandhassa nirodhabhūte nibbāne ninnapoṇapabbhāravasena. Idāni sikhāppattavipassanāvasena javanapaññaṁ dassetuṁ, puna ‘‘rūpa’’ntiādi vuttaṁ. Vuṭṭhānagāminivipassanāvasenāti keci.",
  "tika-s0203t1:10": "Ñāṇassa tikkhabhāvo nāma savisesaṁ paṭipakkhasamucchindanena veditabboti, ‘‘khippaṁ kilese chindatīti tikkhapaññā’’ti vatvā te pana kilese vibhāgena dassento, ‘‘uppannaṁ kāmavitakka’’ntiādimāha. Tikkhapañño hi khippābhiñño hoti, paṭipadā cassa na calatīti āha – ‘‘ekasmiṁ āsane cattāro ariyamaggā adhigatā hontī’’tiādi.",
  "tika-s0203t1:11": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā nirodhadhammā’’ti yāthāvato dassanena saccasampaṭivedho ijjhati, na aññathāti kāraṇamukhena nibbedhikapaññaṁ dassetuṁ, ‘‘sabbasaṅkhāresuubbegabahulo hotī’’tiādi vuttaṁ. Tattha ubbegabahuloti vuttanayena sabbasaṅkhāresu abhiṇhaṁ pavattasaṁvego. Uttāsabahuloti ñāṇutrāsavasena sabbasaṅkhāresu bahuso utrastamānaso. Tena ādīnavānupassanamāha. Ukkaṇṭhanabahuloti pana iminā nibbidānupassanaṁ āha – aratibahulotiādinā tassā eva aparāparuppattiṁ. Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho, tathā vā pavattitavimokkhamukho. Nibbijjhanaṁ nibbedho, so etissā atthi, nibbijjhatīti vā nibbedhā, sāva paññā nibbedhikā. Yaṁ panettha atthato avibhattaṁ, taṁ heṭṭhā vuttanayattā suviññeyyameva.",
  "tika-s0203t1:12": "Pajjati etena vipassanādikoti padaṁ, samāpatti, tasmā anupadanti anusamāpattiyoti attho. Padaṁ vā sammasanupagā dhammā vipassanāya pavattiṭṭhānabhāvato. Tenāha ‘‘samāpattivasena vā’’ti . Jhānaṅgavasena vāti jhānaṅgavasenāti ca attho. Aṭṭhakathāyaṁ pana kamattho idha padasaddo, tasmā anupadaṁ anukkamenāti ayamettha atthoti āha ‘‘anupaṭipāṭiyā’’ti. Dhammavipassananti taṁtaṁsamāpatticittuppādapariyāpannānaṁ dhammānaṁ vipassanaṁ. Vipassatīti samāpattiyo jhānamukhena te te dhamme yāthāvato pariggahetvā, ‘‘itipi dukkhā’’tiādinā sammasati. Addhamāsena arahattaṁ patto ukkaṁsagatassa sāvakānaṁ sammasanacārassa nippadesena pavattiyamānattā, sāvakapāramīñāṇassa ca tathā paṭipādetabbattā. Evaṁ santepīti yadipi mahāmoggallānatthero na cirasseva arahattaṁ patto; dhammasenāpati pana tato cirena, evaṁ santepi yasmā moggallānattheropi mahāpaññova, tasmā sāriputtattherova mahāpaññataroti. Idāni tamatthaṁ pākaṭataraṁ kātuṁ, ‘‘mahāmoggallānatthero hī’’tiādi vuttaṁ. Sammasanaṁ carati etthāti sammasanacāro, vipassanābhūmi, taṁ sammasanacāraṁ. Ekadesamevāti sakaattabhāve saṅkhāre anavasesato pariggahetuñca sammasituñca asakkontaṁ attano abhinīhārasamudāgatañāṇabalānurūpaṁ ekadesameva pariggahetvā sammasanto. Nanu ca ‘‘sabbaṁ, bhikkhave, anabhijānaṁ aparijānaṁ avirājayaṁ appajahaṁ abhabbo dukkhakkhayāyā’’ti (saṁ. ni. 4.26) vacanato vaṭṭadukkhato muccitukāmena sabbaṁ pariññeyyaṁ parijānitabbameva? Saccametaṁ, tañca kho sammasanupagadhammavasena vuttaṁ. Tasmā sasantānagate sabbadhamme , parasantānagate ca tesaṁ santānavibhāgaṁ akatvā bahiddhābhāvasāmaññato sammasanaṁ, ayaṁ sāvakānaṁ sammasanacāro. Thero pana bahiddhādhammepi santānavibhāgena keci keci uddharitvā sammasi, tañca kho ñāṇena phuṭṭhamattaṁ katvā. Tena vuttaṁ – ‘‘yaṭṭhikoṭiyā uppīḷento viya ekadesameva sammasanto’’ti. Tattha ñāṇena nāma yāvatā neyyaṁ pavattitabbaṁ, tathā apavattanato ‘‘yaṭṭhikoṭiyā uppīḷento viyā’’tiādi vuttaṁ. Anupadadhammavipassanāya abhāvato ‘‘ekadesameva sammasanto’’ti vuttaṁ.",
  "tika-s0203t1:13": "Buddhānaṁ sammasanacāro dasasahassilokadhātuyaṁ sattasantānagatā, anindriyabaddhā ca saṅkhārāti vadanti, koṭisatasahassacakkavāḷesūti apare. Tathā hi addhattayavasena paṭiccasamuppādanayaṁ osaritvā chattiṁsakoṭisatasahassamukhena buddhānaṁ mahāvajirañāṇaṁ pavattaṁ. Paccekabuddhānaṁ sasantānagatehi saddhiṁ majjhimadesavāsisattasantānagatā anindriyabaddhā ca sammasanacāroti vadanti, jambudīpavāsisattasantānagatāti keci. Dhammasenāpatinopi yathāvuttasāvakānaṁ vipassanābhūmiyeva sammasanacāro. Tattha pana thero sātisayaṁ niravasesaṁ anupadadhammaṁ vipassi. Tena vuttaṁ – ‘‘sāvakānaṁ sammasanacāraṁ nippadesaṁ sammasī’’ti.",
  "tika-s0203t1:14": "Tattha ‘‘sāvakānaṁ vipassanābhūmī’’ti ettha sukkhavipassakā lokiyābhiññappattā pakatisāvakā aggasāvakā paccekabuddhā sammāsambuddhāti chasu janesu sukkhavipassakānaṁ jhānābhiññāhi anadhigatapaññānepuññattā andhānaṁ viya icchitapadesokkamanaṁ vipassanākāle icchikicchitadhammavipassanā natthi. Te yathāpariggahitadhammamatteyeva ṭhatvā vipassanaṁ vaḍḍhenti. Lokiyābhiññappattā pana pakatisāvakā yena mukhena vipassanaṁ ārabhanti; tato aññena vipassanaṁ vitthārikaṁ kātuṁ sakkonti vipulañāṇattā. Mahāsāvakā abhinīhārasampannattā tato sātisayaṁ vipassanaṁ vitthārikaṁ kātuṁ sakkonti. Aggasāvakesu dutiyo abhinīhārasampattiyā samādhānassa sātisayattā vipassanaṁ tatopi vitthārikaṁ karoti. Paṭhamo pana tato mahāpaññatāya sāvakehi asādhāraṇaṁ vitthārikaṁ karoti. Paccekabuddho tehipi mahābhinīhāratāya attano abhinīhārānurūpaṁ tatopi vitthārikavipassanaṁ karonti. Buddhānaṁ, sammadeva, paripūritapaññāpāramipabhāvita-sabbaññutaññāṇādhigamanassa anurūpāyāti. Yathā nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkhaṇeyeva patati; na sajjati na virajjhati, evaṁ antarā asajjamānā avirajjhamānā vipassanā sammasanīyadhammesu yāthāvato nānānayehi pavattati. Yaṁ mahāñāṇanti vuccati, tassa pavattiākārabhedo gaṇato vuttoyeva.",
  "tika-s0203t1:15": "Etesu ca sukkhavipassakānaṁ vipassanācāro khajjotapabhāsadiso, abhiññappattapakatisāvakānaṁ dīpapabhāsadiso, mahāsāvakānaṁ okkāpabhāsadiso, aggasāvakānaṁ osadhitārakāpabhāsadiso, paccekabuddhānaṁ candapabhāsadiso, sammāsambuddhānaṁ rasmisahassapaṭimaṇḍitasaradasūriyamaṇḍalasadiso upaṭṭhāsi. Tathā sukkhavipassakānaṁ vipassanācāro andhānaṁ yaṭṭhikoṭiyā gamanasadiso, lokiyābhiññappattapakatisāvakānaṁ daṇḍakasetugamanasadiso, mahāsāvakānaṁ jaṅghasetugamanasadiso, aggasāvakānaṁ sakaṭasetugamanasadiso, paccekabuddhānaṁ mahājaṅghamaggagamanasadiso, sammāsambuddhānaṁ mahāsakamaggagamanasadisoti veditabbo.",
  "tika-s0203t1:16": "Arahattañca kira patvāti ettha kira-saddo anussavaladdhoyamatthoti dīpetuṁ vutto. Patvā aññāsi attano vipassanācārassa mahāvisayattā tikkhavisadasūrabhāvassa ca sallakkhaṇena. Kathaṁ panāyaṁ mahāthero dandhaṁ arahattaṁ pāpuṇanto sīghaṁ arahattaṁ pattato paññāya attānaṁ sātisayaṁ katvā aññāsīti āha – ‘‘yathā hī’’tiādi. Mahājaṭanti mahājālasākhaṁ ativiya sibbitajālaṁ. Yaṭṭhiṁ pana sāraṁ vā ujuṁ vā na labhati veṇuggahaṇe anuccinitvā veṇussa gahitattā. Evaṁsampadanti yathā tesu purisesu eko veḷuggahaṇe anuccinitvā veḷuyaṭṭhiṁ gaṇhāti, eko uccinitvā, evaṁ nipphattikaṁ. Padhānanti bhāvanānuyuñjanaṁ.",
  "tika-s0203t1:17": "Sattasaṭṭhiñāṇānīti paṭisambhidāmagge (paṭi. ma. 1.73 mātikā) āgatesu tesattatiyā ñāṇesu ṭhapetvā cha asādhāraṇañāṇāni sutamayañāṇādīni paṭibhānapaṭisambhidāñāṇapariyosānāni sattasaṭṭhi ñāṇāni. Tāni hi sāvakehi pavicitabbāni, na itarāni. Soḷasavidhaṁ paññanti (saṁ. ni. aṭṭha. 3.5.379; saṁ. ni. ṭī. 3.5.379) mahāpaññādikā, navānupubbavihārasamāpattipaññāti idaṁ soḷasavidhaṁ paññaṁ.",
  "tika-s0203t1:18": "Tatrāti tassa. Idaṁ hotīti idaṁ dāni vuccamānaṁ anupubbasammasanaṁ hoti. Vipassanākoṭṭhāsanti vitakkādisammasitabbadhammavibhāgena vibhattavipassanābhāgaṁ.",
  "tika-s0203t1:19": "94.Paṭhame jhāneti upasilese bhummaṁ, tasmā ye paṭhame jhāne dhammāti ye paṭhamajjhānasaṁsaṭṭhā dhammāti attho. Antosamāpattiyanti ca samāpattisahagate cittuppāde samāpattisamaññaṁ āropetvā vuttaṁ. Vavatthitāti katavavatthanā nicchitā. Paricchinnāti ñāṇena paricchinnā salakkhaṇato paricchijja ñātā. Olokentoti ñāṇacakkhunā paccakkhato passanto. Abhiniropanaṁ ārammaṇe cittassa āropanaṁ. Anumajjanaṁ ārammaṇe cittassa anuvicāraṇaṁ. Pharaṇaṁ paṇītarūpehi kāyassa byāpanaṁ, vipphārikabhāvo vā. Sātanti sātamadhuratā. Adhikkhepo vikkhepassa paṭipakkhabhūtaṁ samādhānaṁ. Phusanaṁ indriyavisayaviññāṇassa tato uppajjitvā ārammaṇe phusanākārena viya pavatti. Vedayitaṁ ārammaṇānubhavanaṁ. Sañjānanaṁ nīlādivasena ārammaṇassa sallakkhaṇaṁ. Cetayitaṁ cetaso byāpāro. Vijānanaṁ ārammaṇūpaladdhi. Kattukamyatā cittassa ārammaṇena atthikatā. Tasmiṁ ārammaṇe adhimuccanaṁ, sanniṭṭhānaṁ vā adhimokkho. Kosajjapakkhe patituṁ adatvā cittassa paggaṇhanaṁ paggāho, adhiggahoti attho. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ. Samappavattesu assesu sārathi viya sakiccapasutesu sampayuttesu ajjhupekkhanaṁ majjhattatā. Sampayuttadhammānaṁ ārammaṇe anunayanaṁ saṁcaraṇaṁ anunayo. Sabhāvatoti yathābhūtasabhāvato. Soḷasannaṁ eva cettha dhammānaṁ gahaṇaṁ tesaṁyeva therena vavatthāpitabhāvato, te evassa tadā upaṭṭhahiṁsu, na itareti vadanti. Vīriyasatiggahaṇena cettha indriyabhāvasāmaññato saddhāpaññā; satiggahaṇeneva ekantānavajjabhāvasāmaññato passaddhiādayo cha yugaḷā; alobhādosā ca saṅgahitā jhānacittuppādapariyāpannattā tesaṁ dhammānaṁ. Therena ca dhammā vavatthānasāmaññato āraddhā. Te na upaṭṭhahiṁsūti na sakkā vattunti apare.",
  "tika-s0203t1:20": "Viditā uppajjantīti uppādepi nesaṁ vedanānaṁ pajānanaṁ hotiyevāti attho. Sesapadadvayepi eseva nayo. Taṁ jānātīti taṁñāṇo, tassa bhāvo taṁñāṇatā, ñāṇassa attasaṁvedananti attho. Taṁsamānayogakkhamāhi sampayuttadhammā. Ñāṇabahutāti ñāṇassa bahubhāvo, ekacittuppāde anekañāṇatāti attho. Idāni tamevatthaṁ vivarituṁ, ‘‘yathā hī’’tiādi vuttaṁ. Na sakkā jānituṁ ārammaṇakaraṇassa abhāvato. Asammohāvabodho ca īdisassa ñāṇassa natthi. Ekekameva ñāṇaṁ uppajjati tasmiṁ khaṇe ekasseva āvajjanassa uppajjanato, na ca āvajjanena vinā cittuppatti atthi. Vuttañhetaṁ –",
  "tika-s0203t1:21": "‘‘Cullāsītisahassāni, kappā tiṭṭhanti ye marū;",
  "tika-s0203t1:22": "Na tveva tepi jīvanti, dvīhi cittehi saṁyutā’’ti. (mahāni. 10, 39) ca,",
  "tika-s0203t1:23": "‘‘Natthi citte yugā gahī’’ti ca –",
  "tika-s0203t1:24": "Vatthārammaṇānaṁ pariggahitatāyāti yasmiñca ārammaṇe ye jhānadhammā pavattanti, tesaṁ vatthārammaṇānaṁ pageva ñāṇena paricchijja gahitattā. Yathā nāma migasūkarādīnaṁ āsayepariggahite tatra ṭhitā migā vā sūkarā vā tato uṭṭhānatopi āgamanatopi nesādassa sukhaggahaṇā honti, evaṁsampadamidaṁ. Tenāha ‘‘therena hī’’tiādi. Tenāti vatthārammaṇānaṁ pariggahitabhāvena. Assāti therassa. Tesaṁ dhammānanti jhānacittuppādapariyāpannānaṁ dhammānaṁ. Uppādaṁ āvajjantassātiādinā uppādādīsu yaṁ yadeva ārabbha ñāṇaṁ uppajjati; tasmiṁ tasmiṁ khaṇe tassa tasseva cassa pākaṭabhāvo dīpito. Na hi āvajjanena vinā ñāṇaṁ uppajjati. Ahutvā sambhontīti pubbe avijjamānā hutvā sambhavanti, anuppannā uppajjantīti attho. Udayaṁ passati tesaṁ dhammānaṁ, ‘‘ahutvā sambhontī’’ti uppādakkhaṇasamaṅgibhāvadassanato. Pubbe abhāvabodhako hi attalābho dhammānaṁ udayo. Hutvāti uppajjitvā. Paṭiventīti paṭi khaṇe khaṇe vinassanti. Vayaṁ passati, ‘‘hutvā paṭiventī’’ti tesaṁ dhammānaṁ bhaṅgakkhaṇasamaṅgibhāvadassanato. Viddhaṁsabhāvabodhako hi dhammānaṁ vijjamānato vayo.",
  "tika-s0203t1:25": "Tesu dhammesu natthi etassa upayo rāgavasena upagamananti anupayo, ananurodho. Hutvā viharatīti yojanā. Tathā natthi etassa apāyo paṭighavasena apagamananti anapāyo, avirodho. ‘‘Etaṁ mama, eso me atthā’’ti tassa taṇhādiṭṭhiabhinivesābhāvato taṇhādiṭṭhinissayehi anissito. Appaṭibaddhoti anupayānissitabhāvato vipassanāya paribandhavasena chandarāgena na paṭibaddho na vibandhito. Vippamuttoti tato eva vikkhambhanavimuttivasena kāmarāgato vimutto. Visaṁyutto vikkhambhanavaseneva paṭipakkhadhammehi visaṁyutto.",
  "tika-s0203t1:26": "Kilesamariyādā tena katā bhaveyyāti antosamāpattiyaṁ pavatte soḷasa dhamme ārabbha pavattamānaṁ vipassanāvīthiṁ bhinditvā sace rāgādayo uppajjeyyuṁ; tassa vipassanāvīthiyā kilesamariyādā tena cittena, cittasamaṅginā vā katā bhaveyya. Tesūti tesu dhammesu. Assāti therassa. Ekopīti rāgādīsu ekopīti ca vadanti. Vuttākārena ekaccānaṁ anāpāthagamane sati vipassanā na tesu dhammesu nirantarappavattāti ārammaṇamariyādā bhaveyya. Vikkhambhitapaccanīkattāti vipassanāya paṭipakkhadhammānaṁ pageva vikkhambhitattā idānipi vikkhambhetabbā kilesā natthīti vuttaṁ.",
  "tika-s0203t1:27": "Itoti paṭhamajjhānato. Anantaroti uparimo jhānādiviseso. Tassa pajānanassāti, ‘‘atthi uttari nissaraṇa’’nti evaṁ pavattajānanassa. Bahulīkaraṇenāti punappunaṁ uppādanena.",
  "tika-s0203t1:28": "Sampasādanaṭṭhenāti kilesakālusiyāpagamanena, tassa vicārakkhobhavigamena vā cetaso sammadeva pāsādikabhāvena.",
  "tika-s0203t1:29": "Vīriyaṁ sati upekkhāti āgataṭṭhāne pārisuddhiupekkhā, adukkhamasukhāvedanāti ettha jhānupekkhāti, ‘‘sukhaṭṭhāne vedanupekkhāvā’’ti vuttaṁ. Sukhaṭṭhāneti ca paṭhamajjhānādīsu sukhassa vuttaṭṭhāne. Passaddhattāti samadhuracetayitabhāvena ārammaṇe visaṭavitthatabhāvato yo so cetaso ābhogo vutto. Sāmaññaphalādīsu satiyā pārisuddhi, sā thana atthato sativinimuttā natthīti āha ‘‘parisuddhāsatiyevā’’ti. Pārisuddhiupekkhā, na jhānupekkhādayo.",
  "tika-s0203t1:30": "95. Īdisesu ṭhānesu satiyā na kadācipi ñāṇaviraho atthīti āha – ‘‘ñāṇena sampajāno hutvā’’ti. Tathā hi tatiyajjhāne, ‘‘satimā sukhavihārī’’ti ettha sampajānoti ayamattho vutto eva hoti . Na sāvakānaṁ anupadadhammavipassanā hoti saṅkhārāvasesasukhumappavattiyā duviññeyyattā vinibbhujitvā gahetuṁ asakkuṇeyyabhāvato. Tenāha – ‘‘kalāpavipassanaṁ dassento evamāhā’’ti.",
  "tika-s0203t1:31": "96.Paññāyacassadisvā āsavā parikkhīṇā hontīti dassanasamakālaṁ khīyamānā āsavā, ‘‘disvā parikkhīṇā hontī’’ti vuttā. Samānakālepi hi ediso saddappayogo dissati –",
  "tika-s0203t1:32": "‘‘Cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṁ. ni. 2.43-45; 2.4.60; kathā. 465, 467).",
  "tika-s0203t1:33": "‘‘Nihantvā timiraṁ sabbaṁ, uggatejo samuggato;",
  "tika-s0203t1:34": "Verocano rasmimālī, lokacakkhupabhaṅkaro’’ti. (paṭṭhā. anuṭī. 1.25-34; visuddhi. mahāṭī. 2.580) ca –",
  "tika-s0203t1:35": "Evamādīsu. Hetuattho vā ayaṁ disvāsaddo asamānakattuko yathā – ‘‘ghataṁ pivitvā balaṁ hoti, sīhaṁ disvā bhayaṁ hotī’’ti (visuddhi. mahāṭī. 2.802). Dassanahetuko hi āsavānaṁ parikkhayo pariññāsacchikiriyābhāvanābhisamaye sati pahānābhisamayassa labbhanato. Yuganaddhaṁ āharitvāti paṭhamajjhānaṁ samāpajjitvā vuṭṭhāya tattha jhānadhamme sammasanto samathavipassanaṁ yuganaddhaṁ bhāveti. Evaṁ yāva nevasaññānāsaññāyatanaṁ samāpajjitvā vuṭṭhāya tattha sammasanto samathavipassanaṁ yuganaddhaṁ katvā yathā thero arahattaṁ pāpuṇi. Taṁ sandhāya vuttaṁ – ‘‘arahattaṁ pattavāro idha gahito’’ti. Idhāti imasmiṁ sutte. Dīghanakhasuttadesanāya (ma. ni. 2.205-206) hi thero arahattaṁ patto. Tadā ca anāgāmī hutvā nirodhaṁ samāpajjatīti vacanaavasaro natthi, tasmā vuttaṁ – ‘‘arahattaṁ pattavāro idha gahito’’ti. Yadi evaṁ – ‘‘sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharatī’’ti idaṁ kasmā vuttanti? There vijjamāne paṇḍitaguṇe anavasesato dassetvā arahattanikūṭena desanaṁ niṭṭhāpetuṁ. Nirodhasamāpajjanaṁ pana therassa āciṇṇasamāciṇṇaṁ. Tenāha ‘‘nirodhaṁ pana…pe… vadantī’’ti. Tena phalasamāpattimpi antarā samāpajjatiyevāti dasseti.",
  "tika-s0203t1:36": "Vomissaṁ vivarituṁ ‘‘tatthassā’’tiādi vuttaṁ. Tattha ‘‘nirodhaṁ samāpajjissāmī’’ti ābhogena samathavipassanaṁ yuganaddhaṁ āharitvā ṭhitassa nirodhasamāpatti sīsaṁ nāma hoti, tassa ābhogavasena nirodhassa vāro āgacchati. Phalasamāpatti gūḷho hoti, ‘‘phalasamāpattiṁ samāpajjissāmī’’ti ābhogassa abhāvato. Phalasamāpatti sīsaṁ hotīti etthāpi vuttanayena attho veditabbo. Etena ābhogapaṭibaddhametesaṁ āgamananti dīpitanti veditabbaṁ. Jambudīpavāsino therā panātiādi aṭṭhakathāruḷhameva taṁ vacanaṁ. Antosamāpattiyanti nirodhaṁ samāpannakāle. Tisamuṭṭhānikarūpadhammeti utukammāhāravasena tisamuṭṭhānikarūpadhamme.",
  "tika-s0203t1:37": "97.Ciṇṇavasitanti paṭipakkhadūribhāvena subhāvitavasībhāvaṁ. Nipphattiṁ pattoti ukkaṁsaparinipphattiṁ patto. Ure vāyāmajanitāya oraso. Pabhāvitanti uppāditaṁ. Dhammenāti ariyamaggadhammena. Tassa hi adhigamena ariyāya jātiyā jāto nibbattoti katvā, ‘‘dhammajo dhammanimmito’’ti vuccati. Dhammadāyassāti navavidhassa lokuttaradhammadāyassa. Ādiyanatoti gaṇhanato, sasantāne uppādanatoti attho. Sesaṁ suviññeyyameva.",
  "tika-s0203t1:38": "Anupadasuttavaṇṇanāya līnatthappakāsanā samattā.",
  "tika-s0203t1:39": "2. Chabbisodhanasuttavaṇṇanā",
  "tika-s0203t1:40": "98.Khīṇājātīti attano jātikkhayaṁ paṭijānantena arahattaṁ byākataṁ hoti arahato tadabhāvato. Tathā vusitaṁ brahmacariyanti maggabrahmacariyavāso me pariyositoti paṭijānantenapi. Kataṁ karaṇīyanti catūhi maggehi catūsu saccesu pariññādivasena soḷasavidhassapi kiccassa attanā niṭṭhāpitabhāvaṁ paṭijānantenapi. Nāparaṁ itthattāyāti āyatiṁ punabbhavābhāvaṁ, āyatiṁ vā pariññādikaraṇīyābhāvaṁ paṭijānantenapīti āha – ‘‘ekenapi padena aññā byākatāva hotī’’ti. Dvikkhattuṁ baddhaṁ pana subaddhaṁ viyāti vuttaṁ. Idha pana aññābyākaraṇaṁ catūhi padehi āgataṁ, tasmā vattabbameva cettha natthīti adhippāyo. Cetanāya diṭṭhavāditā nāma ariyavohāro. Sabhāvoti pakatiattho hi ayaṁ dhammasaddo, ‘‘jātidhammā jarādhammā’’tiādīsu (ma. ni. 1.274-275) viya tasmā, anudhammoti ariyabhāvaṁ anugatā pakatīti attho. Paramappicchatāya ariyā attano guṇe anāvikarontāpi sāsanassa niyyānikabhāvapavedanatthañceva sabrahmacārīnaṁ sammāpaṭipattiyaṁ ussāhajananatthañca tādisānaṁ parinibbānasamayeyeva āvikarontīti adhippāyenāha – ‘‘parinibbutassa…pe… kātabbo’’ti.",
  "tika-s0203t1:41": "99.Dubbalanti pheggu viya subhejjanīyaṁ balavirahitaṁ, asāranti attho. Virāgutanti palujjanasabhāvaṁ. Vigacchanasabhāvanti vināsagamanasabhāvaṁ. Aniccadukkhavipariṇāmattā assāsalesassapi abhāvato assāsavirahitaṁ. Ārammaṇakaraṇavasena samannāgamanavasena ca yathārahaṁ upenti upagacchantīti upayā, ‘‘etaṁ mama, eso me attā’’ti upādiyanti daḷhaggāhaṁ gaṇhantīti upādānā. Adhitiṭṭhati cetaso abhinandanabhūtāti cetaso adhiṭṭhānaṁ. Tāhīti taṇhādiṭṭhīhi. Tanti cittaṁ. Abhinivisatīti abhirativasena nivisati, ayañhettha attho – sakkāyadhammesu cittaṁ abhinivisati ‘‘etaṁ mamaṁ, eso me attā’’ti ajjhosāya tiṭṭhati etāhi abhinivesāhi, tathā sakkāyadhammesu cittaṁ anuseti etāhīti anusayā, taṇhādiṭṭhiyo. Yadaggena hi tebhūmakadhammesu rāgādayo anusenti, tadaggena taṁsahagatadhammā tattha anusentīti pariyāyena, ‘‘taṁ anusetī’’ti vuttaṁ. Khayā virāgāti hetumhi nissakkavacananti ‘‘khayena virāgenā’’ti hetumhi karaṇavasena attho vutto. Virāgenāti ca itisaddo ādi attho . Tena ‘‘nirodhenā’’ti evamādikaṁ gahitaṁ hoti. Aññamaññavevacanāneva upayādīnaṁ samucchedasseva bodhanato.",
  "tika-s0203t1:42": "100. Patiṭṭhāti ettha sesabhūtattayaṁ upādārūpañcāti patiṭṭhānā, nijjīvaṭṭhena dhātucāti patiṭṭhānadhātu. Nhānīyacuṇṇaṁ bāhiraudakaṁ viya sesabhūtattayaṁ ābandhatīti ābandhanaṁ. Pacanīyabhattaṁ bāhiratejo viya sesabhūtattayaṁ paripācetīti paripācanaṁ. Bāhiravāto viya sesabhūtattayaṁ vitthambhetīti vitthambhanaṁ. Dhātusaddattho vuttoyeva. Asamphuṭṭhadhātūti asamphusitabhāvo tesaṁ viparimaṭṭhatābhāvato. Vijānanaṁ ārammaṇūpaladdhi. Ahaṁ attāti ahaṁ, ‘‘rūpadhammo me attā’’ti attakoṭṭhāsena attabhāvena na upagamiṁ na gaṇhiṁ. Nissitanissitāpi nissitā eva nāmāti āha ‘‘pathavīdhātunissitāvā’’ti. Attanā vā pana tannissitāti ‘‘ekena pariyāyenā’’ti. Upādārupampi kāmaṁ nissitampi hoti. Tathāpi taṁ nissitaṁ hotiyevāti taṁ na uddhaṭaṁ. Paricchedakarattā paricchedākāsassa ‘‘avinibbhogavasenā’’ti vuttaṁ. Tena ca tathā paricchinnattā sabbampi bhūtupādārūpaṁ ākāsadhātunissitaṁ nāma. Taṁ nissāya pavattiyā upādārūpaṁ viya bhūtarūpāni, arūpakkhandhā viya ca vatthurūpāni, ‘‘taṁnissitarūpavatthukā arūpakkhandhā’’ti vuttanayena ākāsadhātunissitacakkhādirūpadhammavatthukā vedanādayo arūpakkhandhā ākāsadhātunissitā nāmāti imamatthaṁ tathā-saddena upasaṁharati. Idhāpīti ākāsadhātunissitapadepi, na pathavīdhātunissitapadādīsu eva. Rūpārūpanti sabbampi rūpārūpaṁ gahitameva hoti, aggahitaṁ natthi. Sahajātā…pe… nissitanti idaṁ nippariyāyasiddhaṁ nissayattaṁ gahetvā vuttaṁ. Heṭṭhā vuttanayena pariyāyasiddhe nissayatte gayhamāne – ‘‘pacchājātapaccayoti pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā. 1.1.11) vacanato sabbaṁ catusamuṭṭhānikarūpaṁ, ‘‘viññāṇadhātunissita’’nti vattabbaṁ. Tathā anantaraviññāṇadhātupaccayā pavattanato, ‘‘viññāṇadhātunissita’’nti vattabbaṁ.",
  "tika-s0203t1:43": "101. Ruppati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpanti ayamattho cakkhudvāre āpāthagate rūpāyatane nippariyāyato labbhati, na āpāthamanāgate. Cakkhuviññāṇaviññātabbabhāvo pana āpāthamanāgatepi tasmiṁ labbhateva taṁsabhāvānativatthanato. Rūpāyatanaṁ dvidhā vibhajitvā. Thero pana āpāthaṁ anāgatassāpi rūpāyatanassa rūpabhāvaṁ na sakkā paṭikkhipitunti dvidhākaraṇaṁ nānujānanto channovādaṁ nidasseti, ‘‘upari channovāde kinti karissathā’’ti. Tattha hi ‘‘cakkhuṁ, āvuso channa, cakkhuviññāṇaṁ cakkhuviññāṇaviññātabbe dhamme’’ti (ma. ni. 3.391) āgataṁ, na cettha cakkhudvāre āpāthaṁ āgatameva rūpāyatanaṁ cakkhuviññāṇaviññātabbapadena gahitaṁ, na āpāthaṁ anāgatanti sakkā viññātuṁ aviseseneva rūpāyatanena taṇhāmānadiṭṭhigāhābhāvassa jotitattā. Tenāha ‘‘na yidaṁ labbhatī’’ti. Rūpamevāti rūpāyatanameva. Yadi evaṁ ‘‘cakkhuviññāṇaviññātabbesu dhammesū’’ti padaṁ kathaṁ netabbanti āha – ‘‘cakkhuviññāṇasampayuttā panā’’tiādi. Cakkhuviññāṇena saddhiṁ viññātabbesūti yena manoviññāṇena cakkhuviññāṇaṁ aniccantiādinā cakkhuviññāṇena saddhiṁ tena viññātabbesu taṁsampayuttadhammesūti attho. Taṇhāchandoti tassanasabhāvo chando, na kattukamyatā chandoyevāti taṇhāchando. Rajjanavasenāti vatthaṁ viya raṅgajātaṁ cittassa anurañjanavasena. Abhinandanavasenāti ārammaṇe abhiramitvā nandanavasena. Sappītikataṇhā hi nandīti vuccati. Taṇhāyanavasena taṇhā.",
  "tika-s0203t1:44": "102.Ahaṅkāroti ‘‘seyyohamasmī’’tiādinā (dha. sa. 1121, 1239; vibha. 832, 866; saṁ. ni. 4.108; mahāni. 21, 178) ahaṁkaraṇaṁ. Yena hi mamaṁ karoti, etaṁ mamaṅkāro. Svevāti ‘‘ahaṅkāro’’ti vuttamāno. Evaṁ catutthajjhāne niddiṭṭhe sabbāsu lokiyābhiññāsu vuccamānāsu heṭṭhā vijjādvayaṁ vattabbanti adhippāyena, ‘‘pubbenivāsaṁ dibbacakkhuñca avatvā kasmā vutta’’nti āha? Itaro idha sabbavāresupi lokuttaradhammapucchā adhikatā tasmā ‘‘so evaṁ samāhite’’tiādinā tatiyā vijjā kathitāti dassento, ‘‘bhikkhū lokiyadhammaṁ na pucchantī’’tiādimāha. Ekavissajjitasuttaṁ nāmetaṁ tatiyavijjāya eva āgatattā. Ariyadhammavasenapissa samaññā atthevāti dassento, ‘‘chabbisodhanantipissa nāma’’nti vatvā tesu dhammesu bhedaṁ dassetuṁ, ‘‘ettha hī’’tiādi vuttaṁ. Visuddhāti tassā codanāya sodhanavasena visodhitā. Ekameva katvāti ekavāravaseneva pāḷiyaṁ ekajjhaṁ āgatattā ekameva koṭṭhāsaṁ katvā. Yadi evaṁ kathaṁ vā chabbisodhanatāti āha – ‘‘catūhi āhārehi saddhi’’nti kathaṁ panettha cattāro āhārā gahetabbāti? Keci tāva āhu – ‘‘sādhūti bhāsitaṁ abhinanditvā anumoditvā uttari pañho pucchitabbo’’ti heṭṭhā āgatena nayena āhāravāro āharitvā vattabboti. ‘‘Bahiddhā sabbanimittesū’’ti ettha āhārānampi saṅgahitattā āhārā atthato āgatā evāti aññe. Apare pana rūpakkhandhaggahaṇena kabaḷīkāro āhāro , saṅkhārakkhandhaggahaṇena phassāhāro, manosañcetanāhāraggahaṇena viññāṇāhāro sarūpatopi gahitoti vadanti.",
  "tika-s0203t1:45": "‘‘Chabbisodhana’’nti imassa suttassa samaññāya anvatthataṁ dassetvā āyatimpi tādisena byākaraṇena bhikkhūnaṁ paṭipattimpi dassanatthaṁ, ‘‘ime panā’’tiādi āraddhaṁ. Vinayaniddesapariyāyenāti vinayaniddese āgatena kāraṇena. Vinaye vā āgataniddesānukkamena.",
  "tika-s0203t1:46": "Adhigantabbato adhigamo, jhānādiadhigamapucchā. Tenāha – ‘‘jhānavimokkhādīsū’’tiādi. Upāyapucchāti adhigamopāyapucchā. Kintīti kena pakārena vidhināti attho.",
  "tika-s0203t1:47": "Katamesaṁ tvaṁ dhammānaṁ lābhīti idaṁ pana pubbe ‘‘kiṁ te adhigata’’nti aniddhāritabhedā jhānādivisesā pucchitāti idāni tesaṁ niddhāretvā pucchanākāradassanaṁ. Tasmāti yasmā yathāvuttehi ākārehi adhigamabyākaraṇaṁ sodhetabbaṁ, tasmā. Ettāvatāvāti ettakena byākaraṇamatteneva na sakkāro kātabbo. Byākaraṇañhi ekaccassa ayāthāvatopi hoti, yathā nāma jātarūpapatirūpaṁ jātarūpaṁ viya khāyatīti jātarūpaṁ nighaṁsanatāpanachedanehi sodhetabbaṁ evamevaṁ imesu idāneva vuttesu chasu ṭhānesu pakkhipitvā sodhanatthaṁ vattabbo vimokkhādīsūti ādi-saddena samādhi-samāpatti-ñāṇadassana-maggabhāvanā-phalasacchikiriyā saṅgaṇhāti.",
  "tika-s0203t1:48": "Pākaṭo hoti adhigatavisesassa satisammosābhāvato. Sesapucchāsupi ‘‘pākaṭo hotī’’ti pade eseva nayo. Uggahaparipucchākusalāti sajjhāyamaggasaṁvaṇṇanāsu nipuṇā. Yāya paṭipadāya yassa ariyamaggo āgacchati, sā pubbabhāgapaṭipatti āgamanapaṭipadā. Sodhetabbāti suddhā udāhu asuddhāti vicāraṇavasena sodhetabbā. Na sujjhatīti tattha tattha pamādapaṭipattibhāvato. Apanetabbo attano paṭiññāya. ‘‘Sujjhatī’’ti vatvā sujjhanākāraṁ dassetuṁ, ‘‘dīgharatta’’ntiādi vuttaṁ. Paññāyatīti ettha ‘‘yadī’’ti padaṁ ānetvā yadi so bhikkhu tāya paṭipadāya yadi paññāyatīti sambandho. Khīṇāsavapaṭipattisadisā paṭipadā hoti dīgharattaṁ vikkhambhitakilesattā.",
  "tika-s0203t1:49": "Nadiyā samuddaṁ pakkhandanaṭṭhānaṁ nadīmukhadvāraṁ. Maddamānoti badarasāḷavaṁ sarasaṁ patte pakkhitto hutvā maddamāno. Sesaṁ suviññeyyameva.",
  "tika-s0203t1:50": "Chabbisodhanasuttavaṇṇanāya līnatthappakāsanā samattā.",
  "tika-s0203t1:51": "3. Sappurisadhammasuttavaṇṇanā",
  "tika-s0203t1:52": "105.Sappurisadhammanti sappurisabhāvakaraṁ dhammaṁ. So pana yasmā sappurisānaṁ paveṇiko dhammo hoti. Tasmā āha – ‘‘sappurisānaṁ dhamma’’nti, esa nayo asappurisadhammanti etthāpi. Evaṁ padhānaṁ anuṭṭhātabbañca sappurisadhammaṁ ādiṁ katvā mātikaṁ ṭhapetvā ayathānupubbiyā niddisanto ‘‘katamo ca, bhikkhave, asappurisadhammo’’tiādimāha. Tathā pana niddisanto udāharaṇapubbakaṁ hetuṁ dassetuṁ, ‘‘yathā nāmā’’tiādi vuttaṁ. Tena icchitabbapariccāgapubbakaṁ gahetabbaggahaṇaṁ nāma ñāyapaṭipatti, tasmā sappurisadhammā sampādetabbāti dīpento satthā ayathānupubbiyā niddhārīyatīti imamatthaṁ dasseti. Tathā aññatthāpi ‘‘asevanā ca bālānaṁ, paṇḍitānañca sevanā’’ti. Etadeva hi kuladvayaṁ ‘‘uccakula’’nti vuccati nippariyāyato. Tathāhi antimabhavikā bodhisattā tattheva paṭisandhiṁ gaṇhanti. Soti sāmīcippaṭipanno bhikkhu. Antaraṁ karitvāti taṁ kāraṇaṁ katvā. Paṭipadā hi viññūnaṁ pūjāya kāraṇaṁ, na uccakulīnatā. Mahākulāti vipulakulā upāditoditakulasampavattikāti attho.",
  "tika-s0203t1:53": "106.Yasasaddo parivāravācako. Yasassīti ca sātisayaparivāravantatā vuccatīti āha ‘‘parivārasampanno’’ti. Ādhipateyyābhāvato paresaṁ uparinatti etesaṁ īso īsanaṁ issariyanti akkhātabbāti appesakkhā. Tenāha ‘‘appaparivārā’’ti. Abhāvattho hi idha appa-saddo.",
  "tika-s0203t1:54": "107.Naveva dhutaṅgāni āgatānīti ettha yathā ukkaṭṭhapaṁsukūlikassa tecīvarikatā sukarā. Evaṁ ukkaṭṭhapiṇḍapātikassa sapadānacārikatā sukarā. Ekāsanikassa ca pattapiṇḍikakhalupacchābhattikatā sukarā evāti – ‘‘paṁsukūliko hotī’’tiādivacaneneva pāḷiyā anāgatānampi āgatabhāvo veditabbo pariharaṇasukaratāya tesampi samādānasambhavato. Tenāha ‘‘terasa hontī’’ti.",
  "tika-s0203t1:55": "108. Kāmataṇhādikāya tāya taṇhāya nibbattāti tammayā, puthujjanā, pakatibhāvūpagamanena tesaṁ bhāvo tammayatā, tappaṭikkhepato atammayatā, nittaṇhatā. Taṁyeva kāraṇaṁ katvāti paṭhamajjhānepi taṇhāpahānaṁyeva kāraṇaṁ katvā. Citte uppādetvāti atammayatāpariyāyena vutte taṇhāya paṭipakkhadhamme sampādetvā. Na maññatīti maññanānaṁ ariyamaggena sabbaso samucchinnattā kismiñci okāse kāmabhavādike kenaci vatthunā hatthiassakhettavatthādinā pattacīvaravihārapariveṇādinā ca puggalaṁ na maññati. Sesaṁ suviññeyyameva.",
  "tika-s0203t1:56": "Sappurisadhammasuttavaṇṇanāya līnatthappakāsanā samattā.",
  "tika-s0203t1:57": "4. Sevitabbāsevitabbasuttavaṇṇanā",
  "tika-s0203t1:58": "109.Aññamaññanti aññaṁ aññaṁ. Tenāha ‘‘aññaṁ sevitabba’’ntiādi. Sattahi padehīti sattahi vākyehi. Pajjati etena yathādhippeto atthoti padaṁ, vākyaṁ. Sāriputtattherassa okāsakaraṇaṁ dhammadāyāde (ma. ni. 1.31) vuttanayena veditabbaṁ.",
  "tika-s0203t1:59": "113. Diṭṭhiyeva paccayavasena paṭiladdhatāya diṭṭhipaṭilābho. Saññāpaṭilābhepi eseva nayo. Micchādiṭṭhisammādiṭṭhiyo…pe… na gahitā kammapathappattānaṁ tesaṁ manosamācārabhāvena gahitattā. Yadi evaṁ kasmā diṭṭhi cittuppādavāre na gahitāti? Kāmaṁ micchādiṭṭhiyā avayavibhāvo labbhati, tathāpi cittuppādakkhaṇe lokiyalokuttaracittuppādesu kammapathakoṭṭhāso na uddhaṭo.",
  "tika-s0203t1:60": "115.Kāmasaññādīnanti ettha ādi-saddena yathā byāpādavihiṁsāsaññā saṅgahitā, evaṁ anabhijjhāabyāpādaavihiṁsāsaññā saṅgahitā paṭhamena ādisaddena ‘‘anabhijjhāsahagatāya saññāyā’’tiādipāṭhassa saṅgahitattā.",
  "tika-s0203t1:61": "117. Ti kāmabhavādīnaṁ apariyosānāya pariyosānaṁ icchatopi tādisassa bhavānaṁ apariyosānameva hoti . Cattāro honti puggalavasena. Tenāha ‘‘puthujjanopi hī’’tiādi. Akusalā dhammā vaḍḍhantīti tesaṁ pahānāya appaṭipajjamānassāti adhippāyo, tato eva kusalā dhammā parihāyanti. Tenassa kilesadukkhena vipākadukkhena ca sadukkhameva attabhāvaṁ abhinibbatteti. Orambhāgiyasaṁyojanāni pahāya suddhāvāsesu nibbattanāraho anāgāmī kathaṁ…pe… abhivaḍḍhantīti āha ‘‘anāgāmīpī’’tiādi. Sadukkhameva attabhāvaṁ abhinibbatteti, yāya labbhamānaakusalābhivuddhiṁ kusalaparihāniñca gahetvā anāgāminopi sabyābajjhaattabhāvābhinibbattanaṁ vuttaṁ. Evaṁ yathālabbhamānaṁ akusalaparihāniṁ kusalābhivuddhiñca gahetvā puthujjanassapi antimabhavikassa abyābajjhaattabhāvābhinibbattanaṁ vuttanti daṭṭhabbaṁ. Tenāha ‘‘puthujjanopī’’tiādi. Akusalameva hāyati,na kusalaṁ tassa buddhipakkhe ṭhitattā. Tatthāpi vipassanameva gabbhaṁ gaṇhāpeti, na vaṭṭagabbhaṁ antimabhavikatāya vivaṭṭūpanissitattā ajjhāsayassa, ñāṇassa ca pākagamanato.",
  "tika-s0203t1:62": "119.Ekaccassāti sāmivacanaṁ ‘‘abhinandatī’’tiādīsu paccattavasena pariṇāmetabbaṁ, tathā ‘‘nibbindatī’’tiādīsupi. Uggaṇhitvāpīti pi-saddo luttaniddiṭṭho. Bhagavato bhāsitassa atthaṁ ajānantā tāva dīgharattaṁ hitasukhato paribāhirā hontu jānantānampi sabbesaṁ dīgharattaṁ hitāya sukhāya hotīti anekaṁsikataṁ codento ‘‘evaṁ santepī’’tiādimāha. Itaro sabbesampi dīgharattaṁ hitāya sukhāya hotiyevāti, ‘‘appaṭisandhikā’’tiādinā anekaṁsikataṁ pariharati. Sesaṁ suviññeyyameva.",
  "tika-s0203t1:63": "Sevitabbāsevitabbasuttavaṇṇanāya līnatthappakāsanā samattā.",
  "tika-s0203t1:64": "5. Bahudhātukasuttavaṇṇanā",
  "tika-s0203t1:65": "124.Bhayanti (a. ni. ṭī. 2.3.1) cittasaṁsappatāti āha ‘‘cittutrāso’’ti. Upaddavoti antarāyo. Tassa pana vikkhepakāraṇattā vuttaṁ ‘‘anekaggatākāro’’ti. Upasaggoti upasajjanaṁ. Tato appatīkāravighātāpatti yasmā patīkārābhāvena vihaññamānassa kiñci kātuṁ asamatthassa osīdanakāraṇaṁ, tasmā vuttaṁ – ‘‘tattha tattha lagganākāro’’ti. Vañcetvā āgantuṁ yathāvutte divase anāgacchantesu. Bahi anikkhamanatthāya dvāre aggiṁ datvā.",
  "tika-s0203t1:66": "Naḷehīti naḷacchannasaṅkhepena upari chādetvā tehiyeva dārukacchadananiyāmena paritopi chāditā. Eseva nayoti iminā tiṇehi channataṁ, sesasambhārānaṁ rukkhamayatañca atidisati. Vidhavāputteti adantabhāvopalakkhaṇaṁ. Te hi nippitikā avinītā asaṁyatā akiccakārino honti.",
  "tika-s0203t1:67": "Matthakaṁ apāpetvāva niṭṭhāpitāti kasmā bhagavā evamakāsīti? Ānandattherassa pucchākosalladīpanatthameva, tattha nisinnānaṁ sannipatitabhikkhūnaṁ desanāya jānanatthañca. Te kira saṅkhepato vuttamatthaṁ ajānantā andhakāraṁ paviṭṭhā viya ṭhitā. Pucchānusandhivasena pariggayha jānissantīti.",
  "tika-s0203t1:68": "125.Rūpapariggahova kathito, na aññaṁ kiñcīti attho. Idāni tato saccāni niddhāretvā catusaccakammaṭṭhānaṁ dassetuṁ, ‘‘sabbāpī’’tiādi vuttaṁ. Pañcakkhandhā hontīti addhekādasa dhātuyo rūpakkhandho, addhaṭṭhamā dhātuyo yathārahaṁ vedanādayo cattāro arūpino khandhāti evaṁ aṭṭhārasa dhātuyo pañcakkhandhā honti. Pañcapi khandhā taṇhāvajjā dukkhasaccaṁ. Appavattīti appavattinimittaṁ. Nirodhapajānanāti paññāsīsena maggakiccamāha. Sammādiṭṭhipamukho hi ariyamaggo. Matthakaṁ pāpetvā kathitaṁ hoti sammasanassa bhūmiyā nipphattiyā ca kathitattā. Jānāti passatīti iminā ñāṇadassanaṁ kathitaṁ taṁ pana lokiyaṁ lokuttaranti duvidhanti tadubhayampi dassento āha – ‘‘saha vipassanāya maggo vutto’’ti.",
  "tika-s0203t1:69": "Ettāvatāpi khoti pi-saddaggahaṇena aññena pariyāyena satthā dhātukosallaṁ desetukāmoti thero , ‘‘siyā pana, bhante’’ti pucchatīti bhagavā pathavīdhātuādivasenapi dhātukosallaṁ vibhāveti. Tattha pathavīdhātuādisaddena desanākāraṇaṁ vibhāvento, ‘‘pathavīdhātu…pe… vuttā’’ti āha. Tāpi hi ādito cha dhātuyo. ‘‘Viññāṇadhātutonīharitvā pūretabbā’’ti vatvā kathaṁ rūpadhātuyo nīharīyantīti codanaṁ sandhāya taṁ nayaṁ dassetuṁ, ‘‘viññāṇadhātū’’tiādi vuttaṁ. Kāmañcettha kāyaviññāṇadhātuyā ārammaṇaṁ phoṭṭhabbadhātupathavīdhātu ādivasena desanāruḷameva, kāyadhātu pana nīharitabbāti ekaṁsameva nīharaṇavidhiṁ dassento, ‘‘esa nayo sabbatthā’’ti āha. Purimapacchimavasena manodhātūti pacchimabhāgavasena kiriyāmanodhātu gahetabbā tassānurūpabhāvato. Nanu cettha manodhātu nāmāyaṁ manoviññāṇadhātuyā asaṁsaṭṭhā, visuṁyeva cesā dhātūti? Saccametaṁ aṭṭhārasadhātudesanāya, cittavibhattiniddese chaviññāṇakāyadesanāyaṁ pana sā manoviññāṇakāyasaṅgahitāvāti daṭṭhabbaṁ. Yaṁ panettha vattabbaṁ taṁ visuddhimaggasaṁvaṇṇanāyaṁ (visuddhi. mahāṭī. 2.517) vuttanayena veditabbaṁ. Atha vā purimapacchimavasenāti purecarānucaravasena. Manodhātūti vipākamanodhātu gahetabbā purecaraṇato, parato uppajjanakiriyāmanoviññāṇadhātuyā anantaraṁ manodhātuyā, kiriyāmanodhātuyā anantaraṁ manoviññāṇadhātuyā anuppajjanato ca.",
  "tika-s0203t1:70": "Dhammānaṁ yāvadeva nissattanijjīvavibhāvanatthāya satthu dhātudesanāti aññesu sabhāvadhāraṇādiatthesu labbhamānesupi ayamettha attho padhānoti āha – ‘‘esanayo sabbatthā’’ti. Sappaṭipakkhavasenāti sappaṭibhāgavasena sukhaṁ dukkhena sappaṭibhāgaṁ, dukkhaṁ sukhena, evaṁ somanassadomanassāti. Yathā sukhādīnaṁyeva samudācāro vibhūto, na upekkhāya, evaṁ rāgādīnaṁyeva samudācāro vibhūto, na mohassa, tena vuttaṁ ‘‘avibhūtabhāvenā’’ti. Kāyaviññāṇadhātu pariggahitāva hoti tadavinābhāvato. Sesāsu somanassadhātuādīsu, pariggahitāva hoti avinābhāvato eva. Na hi somanassādayo manodhātuyā vinā vattanti. Upekkhādhātuto nīharitvāti ettha cakkhuviññāṇadhātuādayo catasso viññāṇadhātuyo tāsaṁ vatthārammaṇabhūtā cakkhudhātuādayo cāti aṭṭha rūpadhātuyo, manodhātu, upekkhāsahagatā manoviññāṇadhātu, upekkhāsahagatā eva dhammadhātūti evaṁ pannarasa dhātuyo upekkhādhātuto nīharitabbā. Somanassadhātuādayo pana catasso dhātuyo dhammadhātuantogadhā , evaṁ sukhadhātuto kāyaviññāṇadhātuyā tassā vatthārammaṇabhūtānaṁ kāyadhātuphoṭṭhabbadhātūnañca nīharaṇā heṭṭhā dassitanayāti, ‘‘upekkhādhātuto nīharitvā pūretabbā’’icceva vuttaṁ.",
  "tika-s0203t1:71": "Kāmavitakkādayo idha kāmadhātuādipariyāyena vuttāti ‘‘kāmadhātuādīnaṁ dvedhāvitakke kāmavitakkādīsu vuttanayena attho veditabbo’’ti āha. Tattha hi ‘‘kāmavitakkoti kāmapaṭisaṁyutto vitakko, byāpādavitakkoti byāpādapaṭisaṁyutto vitakko, vihiṁsāvitakkoti vihiṁsāpaṭisaṁyutto vitakko, nekkhammapaṭisaṁyutto vitakko nekkhammavitakko, so yāva paṭhamajjhānā vaṭṭati. Abyāpādapaṭisaṁyutto vitakko abyāpādavitakko, so mettāpubbabhāgato paṭṭhāya yāva paṭhamajjhānā vaṭṭati. Avihiṁsāpaṭisaṁyutto vitakko avihiṁsāvitakko, so karuṇāya pubbabhāgato paṭṭhāya yāva paṭhamajjhānā vaṭṭatī’’ti vuttaṁ. Ayaṁ panattho abhidhamme vitthārato āgato evāti dassetuṁ, ‘‘abhidhamme’’tiādi vuttaṁ. Kāmadhātuto nīharitvāti ettha kāmaggahaṇena gahitā rūpadhātuādayo cha, taṁvisayā sattaviññāṇadhātuyo, tattha pañcannaṁ viññāṇadhātūnaṁ cakkhudhātuādayo pañcāti aṭṭhārasa. Nekkhammadhātuādayo pana dhammadhātuantogadhā eva.",
  "tika-s0203t1:72": "Kāmataṇhāya visayabhūtā dhammā kāmadhātūti āha – ‘‘pañca kāmāvacarakkhandhā kāmadhātū’’ti. Tathā rūpataṇhāya visayabhūtā dhammā rūpadhātu, arūpataṇhāya visayabhūtā dhammā arūpadhātūti āha – ‘‘cattāro arūpāvacarakkhandhā’’tiādi. Kāmataṇhā kāmo uttarapadalopena, evaṁ rūpārūpataṇhā rūpārūpaṁ. Ārammaṇakaraṇavasena tā yattha avacaranti, te kāmāvacarādayoti evaṁ kāmāvacarakkhandhādīnaṁ kāmataṇhādibhāvo veditabbo. Ādinā nayenāti etena ‘‘uparito paranimmitavasavattideve antokaritvā etthāvacarā’’tiādipāḷiṁ (vibha. 1020) saṅgaṇhāti. Etthāvacarāti avīciparanimmitaparicchinnokāsāya kāmataṇhāya visayabhāvaṁ sandhāya vuttaṁ, tadokāsatā ca taṇhāya tanninnattā veditabbā. Sesapadadvayepi eseva nayo. Paripuṇṇaaṭṭhārasadhātukattā kāmāvacaradhammānaṁ ‘‘kāmadhātuto nīharitvā pūretabbā’’ti vuttaṁ. Manoviññāṇadhātudhammadhātu ekadesamattameva hi rūpārūpāvacaradhammāti.",
  "tika-s0203t1:73": "Samāgantvāti sahitā hutvā. Yattakañhi paccayadhammā attano phalassa kāraṇaṁ, tattha tannibbattane samāgatā viya hoti vekalle tadanibbattanato. Saṅkhatadhātuto nīharitvā pūretabbā asaṅkhatāya dhātuyā dhammadhātuekadesabhāvato.",
  "tika-s0203t1:74": "126. Evaṁ pavattamānā mayaṁ attāti gahaṇaṁ gamissāmāti iminā viya adhippāyena attānaṁ adhikicca uddissa pavattā ajjhattā, tesu bhavā tappariyāpannattāti ajjhattikāni. Tato bahibhūtāni bāhirāni. Āyatanakathā paṭiccasamuppādakathā ca visuddhimagge (visuddhi. 2.510, 570, 571) vuttanayeneva veditabbāti na vitthāritā.",
  "tika-s0203t1:75": "127. Avijjamānaṁ ṭhānaṁ aṭṭhānaṁ (a. ni. ṭī. 1.1.268; vibha. mūlaṭī. 809), natthi ṭhānanti vā aṭṭhānaṁ. Anavakāsoti ettha eseva nayo. Tadatthanigamanameva hi ‘‘netaṁ ṭhānaṁ vijjatī’’ti vacananti. Tenāha ‘‘ubhayenapī’’tiādi. Yanti kāraṇe paccattavacanaṁ, hetuattho ca kāraṇatthoti āha – ‘‘yanti yena kāraṇenā’’ti. Ukkaṭṭhaniddesena ettha diṭṭhisampatti veditabbāti vuttaṁ ‘‘maggadiṭṭhiyā sampanno’’ti. Kuto panāyamattho labbhatīti? Liṅgato. Liṅgañhetaṁ, yadidaṁ niccato upagamanapaṭikkhepo. Catubhūmakesūti idaṁ catutthabhūmakasaṅkhārānaṁ ariyasāvakassa visayabhāvūpagamanato vuttaṁ; na pana te ārabbha niccato upagamanasabbhāvato. Vakkhati ca ‘‘catutthabhūmakasaṅkhārā panā’’tiādinā. Abhisaṅkhatasaṅkhāraabhisaṅkharaṇakasaṅkhārānaṁ sappadesattā nippadesasaṅkhāraggahaṇatthaṁ ‘‘saṅkhatasaṅkhāresū’’ti vuttaṁ. Lokuttarasaṅkhārānaṁ pana nivattane kāraṇaṁ sayameva vakkhati. Etaṁ kāraṇaṁ natthi setughātattā. Tejussadattāti saṁkilesavidhamanatejassa adhikabhāvato. Tathā hi te gambhīrabhāvena duddasā. Akusalānaṁ ārammaṇaṁ na hontīti idaṁ pakaraṇavasena vuttaṁ. Appahīnavipallāsānaṁ sattānaṁ kusaladhammānampi te ārammaṇaṁ na honti.",
  "tika-s0203t1:76": "Asukhe ‘‘sukha’’nti vipallāso ca idha sukhato upagamanassa ṭhānanti adhippetanti dassento, ‘‘ekanta…pe… vutta’’nti. Attadiṭṭhivasenāti padhānadiṭṭhimāha . Diṭṭhiyā nibbānassa avisayabhāvo heṭṭhā vutto evāti ‘‘kasiṇādipaṇṇattisaṅgahattha’’nti vuttaṁ. Paricchedoti saṅkhārānaṁ paricchedo saṅkhārānaṁ paricchijjagahaṇaṁ. Svāyaṁ yesaṁ niccādito upagamanaṁ bhavati tesaṁyeva vasena kātabboti dassento ‘‘sabbavāresū’’tiādimāha. Sabbavāresūti niccādisabbavāresu. Puthujjano hīti hi-saddo hetuattho. Yasmā yaṁ yaṁ saṅkhāraṁ niccādivasena puthujjanakāle upagacchati, taṁ taṁ ariyamaggādhigamena aniccādivasena gaṇhanto yāthāvato jānanto taṁ gāhaṁ taṁ diṭṭhiṁ viniveṭheti vissajjeti. Tasmā yattha gāho tattha vissajjanāti catutthabhūmakasaṅkhārā idha saṅkhāraggahaṇena na gayhatīti attho.",
  "tika-s0203t1:77": "128. Puttasambandhena mātāpitusamaññā, dattakittimādivasenapi puttavohāro loke dissati, so ca kho pariyāyato nippariyāyasiddhaṁ taṁ dassetuṁ, ‘‘janikā va mātā janako pitā’’ti vuttaṁ. Tathā ānantariyakammassa adhippetattā ‘‘manussabhūtova khīṇāsavo arahāti adhippeto’’ti vuttaṁ. ‘‘Aṭṭhānameta’’ntiādinā mātuādīnaṁyeva jīvitā voropane ariyasāvakassa abhabbabhāvadassanato tadaññaṁ ariyasāvako jīvitā voropetīti idaṁ atthato āpannamevāti maññamāno vadati – ‘‘kiṁ pana ariyasāvako aññaṁ jīvitā voropeyyā’’ti ? ‘‘Aṭṭhānametaṁ, bhikkhave, anavakāso, yaṁ diṭṭhisampanno puggalo sañcicca pāṇaṁ jīvitā voropeyya, netaṁ ṭhānaṁ vijjatī’’ti vacanato, ‘‘etampi aṭṭhāna’’nti vuttaṁ. Tenāha ‘‘sacepi hī’’tiādi. Baladīpanatthanti saddhādibalasamannāgamadīpanatthaṁ. Ariyamaggenāgatasaddhādibalavasena hi ariyasāvako tādisaṁ sāvajjaṁ na karoti.",
  "tika-s0203t1:78": "Pañcahi kāraṇehīti idaṁ atthanipphādakāni tesaṁ pubbabhāgiyāni ca kāraṇāni kāraṇabhāvasāmaññena ekajjhaṁ gahetvā vuttaṁ, na pana sabbesaṁ pañcannaṁ sahayogakkhamato. Ākārehīti kāraṇehi. Anussāvanenāti anurūpaṁ sāvanena. Bhedassa anurūpaṁ yathā bhedo hoti, evaṁ bhinditabbānaṁ bhikkhūnaṁ attano vacanassa sāvanena viññāpanena. Tenāha ‘‘nanu tumhe’’tiādi. Kaṇṇamūle vacībhedaṁ katvāti etena ‘‘pākaṭaṁ katvā bhedakaravatthudīpanaṁ vohāro, tattha attano nicchitamatthaṁ rahassavasena viññāpanaṁ anussāvana’’nti dasseti.",
  "tika-s0203t1:79": "Kammameva uddeso vā pamāṇanti tehi saṅghabhedasiddhito vuttaṁ, itare pana tesaṁ pubbabhāgabhūtā. Tenāha ‘‘vohārā’’tiādi. Tatthāti vohāre. Cutianantaraṁ phalaṁ anantaraṁ nāma, tasmiṁ anantare niyuttāni tannibbattanena anantarakaraṇasīlāni, anantarappayojanāni cāti ānantariyāni, tāni eva ‘‘ānantariyakammānī’’ti vuttāni.",
  "tika-s0203t1:80": "Kammatoti ‘‘evaṁ ānantariyakammaṁ hoti, evaṁ anantariyakammasadisa’’nti evaṁ kammavibhāgato. Dvāratoti kāyādidvārato. Kappaṭṭhitiyatoti ‘‘idaṁ kappaṭṭhitikavipākaṁ, idaṁ na kappaṭṭhitikavipāka’’nti evaṁ kappaṭṭhitiyavibhāgato. Pākāti ‘‘idamettha vipaccati, idaṁ na vipaccatī’’ti vipaccanavibhāgato. Sādhāraṇādīhīti gahaṭṭhapabbajitānaṁ sādhāraṇāsādhāraṇato, ādi-saddena vedanādivibhāgato ca.",
  "tika-s0203t1:81": "Yasmā manussattabhāve ṭhitasseva ca kusaladhammānaṁ tikkhavisadasūrabhāvāpatti, yathā taṁ tiṇṇampi bodhisattānaṁ bodhittayanibbattiyaṁ, evaṁ manussabhāve ṭhitasseva akusaladhammānampi tikkhavisadasūrabhāvāpattīti āha ‘‘manussabhūtassevā’’ti. Pākatikamanussānampi ca kusaladhammānaṁ visesappatti vimānavatthuaṭṭhakathāyaṁ (vi. va. aṭṭha. 3) vuttanayena veditabbā. Yathā vutto ca attho samānajātiyassa vikopane kammaṁ garutaraṁ, na tathā vijātiyassāti vuttaṁ – ‘‘manussabhūtaṁ mātaraṁ vā pitaraṁ vā’’ti. Liṅge parivatte ca so eva ekakammanibbatto bhavaṅgappabandho, jīvitindriyappabandho ca, na aññoti āha ‘‘api parivattaliṅga’’nti. Arahantepi eseva nayo. Tassa vipākantiādi kammassa ānantariyabhāvasamatthanaṁ, catukoṭikañcettha sambhavati. Tattha paṭhamā koṭi dassitā, itarāsu visaṅketaṁ dassetuṁ, ‘‘yo panā’’tiādi vuttaṁ. Yadipi tattha visaṅketo, kammaṁ pana garutaraṁ ānantariyasadisaṁ bhāyitabbanti āha – ‘‘ānantariyaṁ āhacceva tiṭṭhatī’’ti. Ayaṁ pañhoti ñāpanicchānibbattā kathā.",
  "tika-s0203t1:82": "Ānantariyaṁ phusati maraṇādhippāyeneva ānantariyavatthuno vikopitattā. Ānantariyaṁ na phusati ānantariyavatthuabhāvato. Sabbattha hi purimaṁ abhisandhicittaṁ appamāṇaṁ, vadhakacittaṁ pana tadārammaṇaṁ jīvitindriyañca ānantariyanānantariyabhāve pamāṇanti daṭṭhabbaṁ. Saṅgāmacatukkaṁ sampattavasena yojetabbaṁ.",
  "tika-s0203t1:83": "Tenevāti teneva payogena. Arahantaghāto hotiyeva arahato māritattā. Puthujjanasseva dinnaṁ hotīti yasmā yathā vadhakacittaṁ paccuppannārammaṇampi pabandhavicchedavasena ca jīvitindriyaṁ ārammaṇaṁ katvā pavattati, na evaṁ cāgacetanā, sā hi cajitabbavatthuṁ ārammaṇaṁ katvā cajanamattameva hoti, aññasantakabhāvakaraṇañca tassa cajanaṁ, tasmā yassa taṁ santakaṁ kataṁ. Tasseva dinnaṁ hotīti.",
  "tika-s0203t1:84": "Lohitaṁ samo saratīti abhighātena pakuppamānaṁ sañcitaṁ hoti. Mahantataranti garutaraṁ. Sarīrapaṭijaggane viyāti satthurūpakāyapaṭijaggane viya.",
  "tika-s0203t1:85": "Asannipatiteti idaṁ sāmaggiyadīpanaṁ. Bhedo ca hotīti saṅghassa bhedo hoti. Vaṭṭatīti saññāyāti īdisakaraṇaṁ saṅghassa bhedāya na hotīti saññāya. Navato ūnaparisāyaṁ karontassa tathāti yojetabbaṁ, tathāti iminā ‘‘na ānantariyakammanti’’ imaṁ ākaḍḍhati, na pana ‘‘bhedo hotī’’ti idaṁ. Heṭṭhimantena hi navannameva vasena saṅghabhedo. Dhammavādino anavajjā yathādhammaṁ avaṭṭhānato. Saṅghabhedassa pubbabhāgo saṅgharāji.",
  "tika-s0203t1:86": "Kāyadvārameva pūrenti kāyakammabhāveneva lakkhitabbato.",
  "tika-s0203t1:87": "‘‘Saṇṭhahante hi…pe… muccatī’’ti idaṁ kappaṭṭhakathāya na sameti. Tathā hi kappaṭṭhakathāyaṁ (kathā. aṭṭha. 654-657) vuttaṁ – ‘‘āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya, taṁ āyukappaṁ sandhāya vutta’’nti. Kappavināseyevāti pana āyukappavināseyevāti atthe sati natthi virodho. Ettha ca saṇṭhahanteti idampi ‘‘svevavinassissatī’’ti viya abhūtaparikappavasena vuttaṁ. Ekadivasameva niraye paccati tato paraṁ kappābhāve āyukappassapi abhāvatoti avirodhato atthayojanā daṭṭhabbā. Sesānīti saṅghabhedato aññāni ānantariyakammāni.",
  "tika-s0203t1:88": "Ahosikammaṁ…pe… saṅkhyaṁ gacchanti, evaṁ sati kathaṁ nesaṁ ānantariyatā cutianantaraṁ vipākadānābhāvato. Atha sati phaladāne cutianantaro eva etesaṁ phalakālo, na aññoti phalakālaniyamena niyatatā nicchitā, na phaladānaniyamena, evampi niyataphalakālānaṁ aññesampi upapajjavedanīyānaṁ diṭṭhadhammavedanīyānañca niyatatā āpajjeyya. Tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatatā ānantariyatā ca veditabbā. Avassañca ānantariyasabhāvā tato eva niyatasabhāvā ca tesaṁ pavattīti sampaṭicchitabbametaṁ aññassa balavato ānantariyassa abhāve cutianantaraṁ ekantena phaladānato.",
  "tika-s0203t1:89": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantaramekantena phaladānato niyatasabhāvā anantariyasabhāvā ca pavatti āpajjatīti? Nāpajjati. Asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā. Na pana ānantariyakānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyānaṁ avīciphalattā. Na ca heṭṭhūpapattiṁ icchato sīlavato cetopaṇidhi viya uparūpapattijanakakammaphalaṁ ānantariyaphalaṁ nivattetuṁ samattho cetopaṇidhi atthi anicchantasseva avīcipātanato, na ca ānantariyopaghātakaṁ kiñci kammaṁ atthi, tasmā tesaṁyeva anantare ekantavipākajanakasabhāvā pavattīti. Anekāni ca ānantariyāni katāni ekanteneva vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva. Tesu pana samānasabhāvesu ekena vipāke dinne itarāni attanā kātabbakiccassa teneva katattā na dutiyaṁ tatiyaṁ vā paṭisandhiṁ karonti. Na samatthatāvighātattāti natthi tesaṁ ānantariyakatā nivatti; garutarabhāvo pana tesu labbhatevāti saṅghabhedassa siyā garutarabhāvoti, ‘‘yena…pe… vipaccatī’’ti āha. Ekassa pana aññāni upatthambhakāni hontīti daṭṭhabbāni. Paṭisandhivasena vipaccatīti vacanena itaresaṁ pavattivipākadāyitā anuññātā viya dissati. No vā tathā sīlavatīti yathā pitā sīlavā, tathā sīlavatī no vā hotīti yojanā. Sace mātā sīlavatī, mātughāto paṭisandhivasena vipaccatīti yojanā.",
  "tika-s0203t1:90": "Pakatattoti anukkhitto. Samānasaṁvāsakoti apārājiko. Samānasīmāyanti ekasīmāyaṁ.",
  "tika-s0203t1:91": "Satthukiccaṁ kātuṁ asamatthoti yaṁ satthārā kātabbakiccaṁ anusāsanādi, taṁ kātuṁ asamatthoti bhagavantaṁ paccakkhāya. Aññaṁ titthakaranti aññaṁ satthāraṁ.",
  "tika-s0203t1:92": "129. Abhijātiādisu (a. ni. ṭī. 1.1.277) pakappanena devatūpasaṅkamanādinā jātacakkavāḷena samānayogakkhemaṁ dasasahassaparimāṇaṁ ṭhānaṁ jātikhettaṁ, saraseneva āṇāpavattiṭṭhānaṁ āṇākhettaṁ, visayabhūtaṁ ṭhānaṁ visayakhettaṁ. Dasasahassī lokadhātūti imāya lokadhātuyā saddhiṁ imaṁ lokadhātuṁ parivāretvā ṭhitā dasasahassī lokadhātu. Tattakānaṁyeva jātikhettabhāvo dhammatāvasena veditabbo. ‘‘Pariggahavasenā’’ti keci. ‘‘Sabbesampi buddhānaṁ tattakaṁ eva jātikhettaṁ tannivāsīnaṁyeva ca devatānaṁ dhammābhisamayo’’ti ca vadanti. Mātukucchiokkamanakālādīnaṁ channaṁ eva gahaṇaṁ nidassanamattaṁ mahābhinīhārādikālepi tassa pakampanassa labbhamānato. Āṇākhettaṁ nāma yaṁ ekajjhaṁ saṁvaṭṭati ca vivaṭṭati ca. Āṇā vattati āṇāya tannivāsīnaṁ devatānaṁ sirasā sampaṭicchanena, tañca kho kevalaṁ buddhānaṁ ānubhāveneva, na adhippāyavasena, adhippāyavasena pana ‘‘yāvatā vā pana ākaṅkheyyā’’ti (a. ni. 3.81) vacanato tato parampi āṇā pavatteyya.",
  "tika-s0203t1:93": "Na uppajjantīti pana atthīti, ‘‘na me ācariyo atthi, sadiso me na vijjatī’’tiādiṁ (ma. ni. 1.285; 2.341; mahāva. 11; kathā. 405; mi. pa. 4.5.11) imissaṁ lokadhātuyaṁ ṭhatvā vadantena bhagavatā, ‘‘kiṁ panāvuso sāriputta, atthetarahi aññe samaṇā vā brāhmaṇā vā bhagavatā samasamā sambodhiyanti, evaṁ puṭṭho ahaṁ, bhante, noti vadeyya’’nti (dī. ni. 3.161), vatvā tassa kāraṇaṁ dassetuṁ, ‘‘aṭṭhānametaṁ anavakāso, yaṁ ekissā lokadhātuyā dve arahanto sammāsambuddhā’’ti imaṁ suttaṁ (dī. ni. 3.161; mi. pa. 5.1.1) dassentena dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0203t1:94": "Ekatoti saha, ekasmiṁ kāleti attho. So pana kālo kathaṁ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento ‘‘tatthā’’tiādimāha. Nisinnakālato paṭṭhāyāti paṭilomakkamena vadati. Parinibbānato paṭṭhāyāti anupādisesāya nibbānadhātuyā parinibbānato paṭṭhāya. Etthantareti carimabhave bodhisattassa paṭisandhiggahaṇaṁ dhātuparinibbānanti etesaṁ antare.",
  "tika-s0203t1:95": "Aññassa buddhassa uppatti na nivāritā, tattha kāraṇaṁ dassetuṁ ‘‘tīṇi hī’’tiādi vuttaṁ. Paṭipattiantaradhānena hi sāsanassa osakkitattā aparassa buddhassa uppatti laddhāvasarā hoti. Paṭipadāti paṭivedhāvahā pubbabhāgapaṭipadā. ‘‘Pariyatti pamāṇa’’nti vatvā tamatthaṁ bodhisattaṁ nidassanaṁ katvā dassetuṁ, ‘‘yathā’’tiādi vuttaṁ tayidaṁ hīnaṁ katanti daṭṭhabbaṁ. Niyyānikadhammassa ṭhitiñhi dassento aniyyānikadhammaṁ nidasseti.",
  "tika-s0203t1:96": "Mātikāya antarahitāyāti, ‘‘yo pana bhikkhū’’tiādinayappattā sikkhāpadapāḷi mātikā, tāya antarahitāya nidānuddesasaṅkhāte pātimokkhuddese pabbajjāyupasampadākammesu ca sāsanaṁ tiṭṭhatīti attho. Atha vā pātimokkhe dharanteyeva pabbajjā upasampadā ca, evaṁ sati tadubhayaṁ pātimokkhe antogadhaṁ tadubhayābhāve pātimokkhābhāvato, tasmā tayidaṁ tayaṁ sāsanassa ṭhitihetūti āha – ‘‘pātimokkhapabbajjāupasampadāsu ṭhitāsu sāsanaṁ tiṭṭhatī’’ti. Yasmā vā upasampadādhīnaṁ pātimokkhaṁ, upasampadā ca pabbajjādhīnā, tasmā pātimokkhe siddhe, siddhāsu pabbajjāupasampadāsu ca sāsanaṁ tiṭṭhati. Pacchimapaṭivedhato hi paraṁ paṭivedhasāsanaṁ, pacchimasīlato ca paraṁ paṭipattisāsanaṁ vinaṭṭhaṁ nāma hoti. Osakkitaṁ nāmāti pacchimakapaṭivedhasīlabhedadvayaṁ ekato katvā tato paraṁ vinaṭṭhaṁ nāma hotīti attho.",
  "tika-s0203t1:97": "Tena kāmaṁ ‘‘sāsanaṭṭhitiyā pariyatti pamāṇa’’nti vuttaṁ, pariyatti pana paṭipattihetukāti paṭipattiyā asati appatiṭṭhā hoti, tasmā paṭipattiantaradhānaṁ sāsanosakkanassa visesakāraṇanti dassetvā tayidaṁ sāsanosakkanaṁ dhātuparinibbānosānanti dassetuṁ, ‘‘tīṇi parinibbānānī’’ti vuttaṁ.",
  "tika-s0203t1:98": "Kāruññanti paridevanakāruññaṁ. Jambudīpe dīpantaresu devanāgabrahmalokesu ca vippakiritvā ṭhitānaṁ dhātūnaṁ mahābodhipallaṅke ekajjhaṁ sannipatanaṁ, rasmivissajjanaṁ, tattha tejodhātuyā uṭṭhānaṁ, ekajālībhāvo cāti sabbametaṁ satthu adhiṭṭhānavaseneva veditabbaṁ.",
  "tika-s0203t1:99": "Anacchariyattāti dvīsupi uppajjamānesu acchariyattābhāvadosatoti attho. Buddhā nāma majjhe bhinnaṁ suvaṇṇaṁ viya ekasadisāti tesaṁ desanāpi ekarasā evāti āha – ‘‘desanāya ca visesābhāvato’’ti. Etenapi anacchariyattameva sādheti. Vivādabhāvatoti etena vivādābhāvatthaṁ dve ekato na uppajjantīti dasseti.",
  "tika-s0203t1:100": "Tatthāti milindapañhe. Ekaṁ buddhaṁ dhāretīti ekabuddhadhāraṇī. Etena evaṁ sabhāvā ete buddhaguṇā, yena dutiyabuddhaguṇe dhāretuṁ asamatthā ayaṁ lokadhātūti dasseti. Paccayavisesanipphannānañhi guṇadhammānaṁ bhāriyo viseso na sakkā dhāretunti, ‘‘na dhāreyyā’’ti vatvā tameva adhāraṇaṁ pariyāyantarenapi pakāsento ‘‘caleyyā’’tiādimāha. Tattha caleyyāti paripphandeyya. Kampeyyāti pavedheyya. Nameyyāti ekapassena nameyya. Onameyyāti osīdeyya. Vinameyyāti vividhaṁ itocito ca nameyya. Vikireyyāti vātena thusamuṭṭhi viya vippakireyya. Vidhameyyāti vinasseyya. Viddhaṁseyyāti sabbaso viddhastā bhaveyya. Tathābhūtā ca katthaci na tiṭṭheyyāti āha ‘‘na ṭhānamupagaccheyyā’’ti.",
  "tika-s0203t1:101": "Idāni tattha nidassanaṁ dassento, ‘‘yathā, mahārājā’’tiādimāha. Tattha samupādikāti samaṁ uddhaṁ pajjati pavattatīti samupādikā, udakassa upari samaṁ gāminīti attho. Vaṇṇenāti saṇṭhānena. Pamāṇenāti ārohena . Kisathūlenāti kisathūlabhāvena, pariṇāhenāti attho.",
  "tika-s0203t1:102": "Chādentanti rocentaṁ ruciṁ uppādentaṁ. Tandīkatoti tena bhojanena tandībhūto. Anonamitadaṇḍajātoti yāvadatthaṁ bhojanena onamituṁ asakkuṇeyyatāya anonamitadaṇḍo viya jāto. Sakiṁ bhutto vameyyāti ekampi ālopaṁ ajjhoharitvā vameyyāti attho.",
  "tika-s0203t1:103": "Atidhammabhārena pathavī calatīti dhammena nāma pathavī tiṭṭheyya. Sā kiṁ teneva calati vinassatīti adhippāyena pucchati. Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ. Evaṁdhammo ca hitasukhavisesehi taṁsamaṅginaṁ dhārento abhimato ca viññūnaṁ gambhīrappameyyabhāvena garusabhāvattā atibhārabhūto pathavīcalanassa kāraṇaṁ hotī’’ti dassento, ‘‘idha, mahārāja, dve sakaṭā’’tiādimāha. Eteneva tathāgatassa mātukucchiokkamanādikāle pathavīkampanakāraṇaṁ saṁvaṇṇitanti daṭṭhabbaṁ. Ekasakaṭato ratananti ekasmā, ekassa vā sakaṭassa ratanaṁ, tasmā sakaṭato gahetvāti attho.",
  "tika-s0203t1:104": "Osāritanti uccāritaṁ, vuttanti attho. Aggoti sabbasattehi aggo.",
  "tika-s0203t1:105": "Sabhāvapakatīti sabhāvabhūtā akittimā pakati. Kāraṇamahantatāyāti mahantehi buddhakārakadhammehi pāramitāsaṅkhātehi kāraṇehi buddhaguṇānaṁ nibbattitoti vuttaṁ hoti. Pathaviādīni mahantāni vatthūni, mahantā ca sakkabhāvādayo attano attano visaye ekekā eva, sammāsambuddhopi mahanto attano visaye ekova, ko ca tassa visayo? Buddhabhūmi, yāvatakaṁ vā ñeyyaṁ. Evaṁ ‘‘ākāso viya anantavisayo bhagavā ekova hotī’’ti vadanto paracakkavāḷesu dutiyassa buddhassa abhāvaṁ dasseti.",
  "tika-s0203t1:106": "Imināvapadenāti ‘‘ekissā lokadhātuyā’’ti iminā eva padena. Dasacakkavāḷasahassāni gahitāni jātikhettattā. Ekacakkavāḷenevāti iminā ekacakkavāḷeneva. Yathā – ‘‘imasmiṁyeva cakkavāḷe uppajjantī’’ti vutte imasmimpi cakkavāḷe jambudīpeyeva, tatthapi majjhimapadese evāti paricchindituṁ vaṭṭati; evaṁ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṁ vaṭṭati.",
  "tika-s0203t1:107": "Vivādūpacchedatoti vivādūpacchedakāraṇā. Dvīsu uppannesu yo vivādo bhaveyya, tassa anuppādoyevettha vivādupacchedo. Ekasmiṁ dīpetiādinā dīpantarepi ekajjhaṁ na uppajjanti, pageva ekadīpeti dasseti. So parihāyethāti cakkavāḷassa padese eva vattitabbattā parihāyeyya.",
  "tika-s0203t1:108": "130.Manussattanti manussabhāvo tasseva pabbajjādiguṇasampattiādīnaṁ yoggabhāvato. Liṅgasampattīti purisabhāvo. Hetūti manovacīpaṇidhānapubbikā hetusampadā. Satthāradassananti satthusammukhībhāvo. Pabbajjāti kammakiriyavādīsu tāpasesu, bhikkhūsu vā pabbajjā. Guṇasampattīti abhiññādiguṇasampadā. Adhikāroti buddhaṁ uddissa adhiko sakkāro. Chandatāti sammāsambodhiṁ uddissa sātisayo kattukamyatākusalacchando. Aṭṭhadhammasamodhānāti etesaṁ aṭṭhannaṁ dhammānaṁ samāyogena. Abhinīhāroti kāyapaṇidhānaṁ. Samijjhatīti nipphajjatīti ayamettha saṅkhepo, vitthāro pana paramatthadīpaniyā cariyāpiṭakavaṇṇanāya (cariyā. aṭṭha. pakiṇṇakakathā) vuttanayeneva veditabbo.",
  "tika-s0203t1:109": "Sabbākāraparipūramevāti paripuṇṇalakkhaṇatāya sattussadādīhi sabbākārehi sampannameva. Na hi itthiyā kosohitavatthaguyhatā sambhavati, dutiyapakati ca nāma paṭhamapakatito nihīnā eva. Tenevāha anantaravāre ‘‘yasmā’’tiādi.",
  "tika-s0203t1:110": "Idha purisassa tattha nibbattanatoti imasmiṁ manussaloke purisabhūtassa tattha brahmaloke brahmattabhāvena nibbattanato. Tena asatipi purisaliṅge purisākārā brahmāno hontīti dasseti. Taṁyeva hi purisākāraṁ sandhāya vuttaṁ – ‘‘yaṁ puriso brahmattaṁ kareyyā’’ti. Tenevāha ‘‘samānepī’’tiādi. Yadi evaṁ itthiyo brahmaloke na uppajjantīti āha ‘‘brahmatta’’ntiādi.",
  "tika-s0203t1:111": "131.Kāyaduccaritassātiādipāḷiyā kammaniyāmo nāma kathito. Samañjanaṁ samaṅgo, so etassa atthīti samaṅgī, samannāgato. Samañjanasīlo vā samaṅgī. Pubbabhāge āyūhanasamaṅgitā, sanniṭṭhāpakacetanāvasena cetanāsamaṅgitā. Cetanāsantativasena vā āyūhanasamaṅgitā, taṁtaṁcetanākhaṇavasena cetanāsamaṅgitā. Katūpacitassa avipakkavipākassa kammassa vasena kammasamaṅgitā, kamme pana vipaccituṁ āraddhe vipākappavattivasena vipākasamaṅgitā. Kammādīnaṁ upaṭṭhānakālavasena upaṭṭhānasamaṅgitā. Kusalākusalakammāyūhanakkhaṇeti kusalakammassa ca akusalakammassa ca samīhanakkhaṇe. Tathāti iminā kusalākusalakammapadaṁ ākaḍḍhati. Yathā kataṁ kammaṁ phaladānasamatthaṁ hoti, tathā kataṁ upacitaṁ. Vipākārahanti dutiyabhavādīsu vipaccanārahaṁ. Uppajjamānānaṁ upapattinimittaṁ upaṭṭhātīti yojanā. Calatīti parivattati. Ekena hi kammunā tajje nimitte upaṭṭhāpite paccayavisesavasena tato aññena kammunā aññassa nimittassa upaṭṭhānaṁ parivattanaṁ.",
  "tika-s0203t1:112": "Sunakhajīvikoti sunakhehi jīvanasīlo. Talasantharaṇapūjanti bhūmitalassa pupphehi santaraṇapūjaṁ. Āyūhanacetanākammasamaṅgitāvasenāti kāyaduccaritassa aparāparaṁ āyūhanena sanniṭṭhāpakacetanāya tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.",
  "tika-s0203t1:113": "132.Evaṁ sassirikanti vuttappakārena anekadhātuvibhajanādinā nānānayavicittatāya paramanipuṇagambhīratāya ca atthato byañjanato ca sasobhaṁ katvā.",
  "tika-s0203t1:114": "Naṁ dhārehīti ettha nanti nipātamattaṁ. Dhātuādivasena parivaṭṭīyanti atthā etehīti parivaṭṭā, desanābhedā. Cattāro parivaṭṭā etassa, etasmiṁ vāti catuparivaṭṭo, dhammapariyāyo. Dhammo ca so pariyattibhāvato yathāvuttenatthena ādāsoti dhammādāso. Upaṭṭhānaṭṭhena yathādhammānaṁ ādāsotipi dhammādāso. Yathā hi ādāsena sattānaṁ mukhe maladosaharaṇaṁ, evaṁ imināpi suttena yogīnaṁ mukhe maladosaharaṇaṁ. Tasmāti yasmā iminā suttena kilese madditvā samathādhigamena yogino jayappattā; tasmā amatapurappavesane ugghosanamahābheritāya ca amatadundubhi. Idha vuttanti imasmiṁ sutte vuttaṁ. Anuttaro saṅgāmavijayoti anuttarabhāvato kilesasaṅgāmavijayo, ‘‘vijeti etenā’’ti katvā. Sesaṁ suviññeyyameva.",
  "tika-s0203t1:115": "Bahudhātukasuttavaṇṇanāya līnatthappakāsanā samattā.",
  "tika-s0203t1:116": "6. Isigilisuttavaṇṇanā",
  "tika-s0203t1:117": "133. Samaññāyati etāyāti samaññā, nāmanti attho. Ayamayaṁ nāmāti paññāpenti etāya, tathāpaññāpanamattanti vā paññatti, nāmameva. Tenāha ‘‘purimapadasseva vevacana’’nti. Sesesupīti ‘‘paṇḍavassa pabbatassā’’tiādīsu tīsu vāresupi.",
  "tika-s0203t1:118": "Samuṭṭhānaṁ tāva suttassa kathetvā atthasaṁvaṇṇanaṁ kātuṁ ‘‘tadā kirā’’tiādi vuttaṁ. Na pabbatehi atthoti na bhagavato pabbatehi kathitehi attho atthi. Isigilibhāvoti isigilināmatā. Itīti iminā kāraṇena, imaṁ aṭṭhuppattiṁ avekkhantoti attho.",
  "tika-s0203t1:119": "Cetiyagabbheti cetiyaghare cetiyassa abbhantare. Yamakamahādvāranti yamakakavāṭayuttaṁ mahantaṁ dvāraṁ. Dvedhā katvāti pabbatassa abbhantare maṇḍapasaṅkhepena leṇaṁ nimminitvā dvedhā katvā tadā te tattha vasiṁsu.",
  "tika-s0203t1:120": "Vasitakālañca kathento tesaṁ mātuyā yāva tatiyabhavato paṭṭhāya samudāgamaṁ dassetuṁ, ‘‘atīte kirā’’tiādi vuttaṁ. Patthesīti tassā kira khettakuṭiyā vīhayo bhajjantiyā tattha mahākarañjapupphappamāṇā mahantā manoharā pañcasatamattā lājā jāyiṁsu. Sā tā gahetvā mahante paduminipatte ṭhapesi. Tasmiñca samaye eko paccekabuddho tassā anuggahatthaṁ avidūre khettapāḷiyā gacchati. Sā taṁ disvā pasannamānasā supupphitaṁ mahantaṁ ekaṁ padumaṁ gahetvā tattha lāje pakkhipitvā paccekabuddhaṁ upasaṅkamitvā pañcapatiṭṭhitena vanditvā, ‘‘imassa, bhante, puññassa ānubhāvena ānubhāvasampanne pañcasataputte labheyya’’nti pañca puttasatāni patthesi. Tasmiṁyeva khaṇeti yadā sā yathāvuttaṁ patthanaṁ paṭṭhapesi; tasmiṁyeva khaṇe pañcasatā migaluddakā sambhatasambhārā paripakkapaccekabodhiñāṇā tasseva paccekabuddhassa madhuramaṁsaṁ datvā, ‘‘etissā puttā bhaveyyāmā’’ti patthayiṁsu. Atītāsu anekajātīsu tassā puttabhāvena āgatattā tathā tesaṁ ahosīti vadanti. Pāduddhāreti pāduddhāre pāduddhāre. Pāduddhārasīsena cettha nikkhipanaṁ āha.",
  "tika-s0203t1:121": "Gabbhamalaṁ nissāyāti bahi nikkhantaṁ gabbhamalaṁ nissayaṁ katvā saṁsedajabhāvena nibbattā . Opapātikabhāvenāti keci. Khayavayaṁ paṭṭhapetvāti vipassanaṁ ārabhitvā. Vipassanāti aniccānupassanāpubbikā sappaccayanāmarūpadassanapubbikā ca, saṅkhāre sammasantassa aniccalakkhaṇe diṭṭhe, ‘‘yadaniccaṁ taṁ dukkhaṁ, yaṁ dukkhaṁ tadanattā’’ti sesalakkhaṇāni suviññeyyāneva honti. Paccekabodhiñāṇaṁ nibbattayiṁsūti dve asaṅkhyeyyāni kappānaṁ satasahassañca paccekabodhipāramitāya parinipphannattā ñāṇassa paripākattā vuttanayena sayameva vipassanaṁ pavattetvā matthakaṁ pāpetvā paccekabodhiñāṇaṁ adhigacchiṁsu. Sabbepi te taṁyeva gāthaṁ abhāsiṁsūti āha – ‘‘ayaṁ tesaṁ byākaraṇagāthā ahosī’’ti.",
  "tika-s0203t1:122": "Saroruhanti sarasi jātaṁ. Padumapalāsapattajanti khuddakamahantehi kamaladalehi sahajātaṁ. Khuddakamahantakamaladalasaṅkhātāni vā padumapalāsapattāni ettha santīti padumapalāsapattaṁ, padumagacchaṁ. Tattha jātanti padumapalāsapattajaṁ. Supupphitanti suṭṭhu pupphitaṁ sammā vikasitaṁ. Bhamaragaṇānuciṇṇanti bhamaragaṇehi anukulañceva anuparibbhamitañca. Aniccatāyupagatanti khaṇe khaṇe vaṇṇabhedādivasena aniccatāya upagataṁ. Viditvāti vipassanāpaññāsahitāya maggapaññāya jānitvā. Eko careti tasmā aññopi mādiso hotukāmo evaṁ paṭipajjitvā eko care khaggavisāṇakappoti.",
  "tika-s0203t1:123": "135. Satisārasīlasārādisamannāgamanena sattesu sārabhūtā. Sabbaso vaṭṭadukkhassa vigatattā niddukkhā. Samucchinnataṇhatāya nittaṇhā. Mānacchidoti thutivacanaṁ.",
  "tika-s0203t1:124": "Etesaṁ ekanāmakāyevāti etesaṁ āgatānaṁ paccekabuddhānaṁ pāḷiyaṁ anāgatā aññe paccekabuddhā samānanāmakā eva. Vuttamevatthaṁ pākaṭīkaraṇatthaṁ ‘‘imesu hī’’tiādi vuttaṁ. Visuṁ visuṁ avatvāti paccekaṁ sarūpato avatvā. Aññe cāti asādhāraṇattā āha. Sesaṁ suviññeyyameva.",
  "tika-s0203t1:125": "Isigilisuttavaṇṇanāya līnatthappakāsanā samattā.",
  "tika-s0203t1:126": "7. Mahācattārīsakasuttavaṇṇanā",
  "tika-s0203t1:127": "136. Dosehi ārakāti ariyaṁ. Tenāha ‘‘niddosa’’nti. Sā pana niddosatā lokuttarabhāvena savisesāti āha ‘‘lokuttara’’nti. Sammā sundaro pasattho niyyāniko samādhi sammāsamādhīti āha – ‘‘sammāsamādhinti maggasamādhi’’nti. Upanisīdati ettha phalaṁ tappaṭibaddhavuttitāyāti upanisaṁ, kāraṇanti āha – ‘‘saupanisanti sappaccaya’’nti. Parikaroti parivāretīti parikkhāroti āha – ‘‘saparikkhāranti saparivāra’’nti.",
  "tika-s0203t1:128": "Parivāritāti sahajātādipaccayabhāvena parivārantehi viya upagatā. Purecārikāti vuṭṭhānagāminibhāvanā sahajātādipaccayavasena paccayattā purassarā. Tenāha – ‘‘vipassanāsammādiṭṭhi cā’’ti. Idāni tāni kiccato dassetuṁ, ‘‘vipassanāsammādiṭṭhī’’tiādi vuttaṁ. Tattha parivīmaṁsaggahaṇaṁ tattha tattha cittuppāde vīmaṁsādhipateyyena pavattiyā sammādiṭṭhiyā pubbaṅgamabhāvadassanatthaṁ. Tenassa maggasamādhissa nānākhaṇikaṁ pubbaṅgamabhāvaṁ dasseti. Vīmaṁsanapariyosāneti tathāpavattaanulomañāṇassa osāne. Bhūmiladdhaṁ vaṭṭaṁ samugghāṭayamānāti attano santāne dīgharattaṁ anusayitaṁ kilesavaṭṭaṁ samucchindanti. Vūpasamayamānāti tasseva vevacanaṁ. Vūpasamayamānāti vā tato eva avasiṭṭhampi vaṭṭaṁ appavattikaraṇavasena vūpasamenti. Tenevāha – ‘‘maggasammādiṭṭhi…pe… uppajjatī’’ti. Sāti sammādiṭṭhi. Duvidhāpīti yathāvuttā duvidhāpi. Idha adhippetā vipassanāpaññāsahitāya maggapaññāya kiccassa dassitattā.",
  "tika-s0203t1:129": "Lakkhaṇe paṭivijjhamāne lakkhaṇiko dhammo paṭividdho hotīti āha – ‘‘micchādiṭṭhiṁ…pe… ārammaṇato pajānātī’’ti. Vipassanāsammādiṭṭhiyampi eseva nayo. Kiccatoti bhāvanākiccato. Sammādiṭṭhiyaṁ tadadhigataasammohatāya asammohato pajānāti. Kiccatoti paṭivedhakiccato. Taṁ pana sabbathā asammuyhanamevāti āha ‘‘asammohato’’ti. Evaṁ pajānanāti micchādiṭṭhi micchādiṭṭhīti yāthāvato avabodho. Assāti taṁsamaṅgino puggalassa.",
  "tika-s0203t1:130": "Dvāyanti -kāro dīghaṁ katvā vutto. Tenāha ‘‘dvayaṁ vadāmī’’ti. Dve avayavā etassāti dvayaṁ. Tenāha ‘‘duvidhakoṭṭhāsaṁ vadāmī’’ti. Puññassa eko bhāgo so eva puññabhāgiko , ka-kārassa ya-kāraṁ katvā itthiliṅgavasena ‘‘puññabhāgiyā’’ti vuttaṁ. Upadhisaṅkhātassāti khandhapabandhasaṅkhātassa.",
  "tika-s0203t1:131": "Amatadvāranti ariyamaggaṁ. Paññapetīti niyyānādipakārato paññapeti. Tenāha ‘‘vibhajitvā dassetī’’ti. Tattha sammohassa viddhaṁsanena asammohato dasseti. Tasmiṁ attheti amatadvārapaññāpane atthe. Bojjhaṅgappattāti bojjhaṅgabhāvappattā. Maggabhāvena niyyānabhāvena pavattiyā maggapaññāya aṭṭhannampi sādhāraṇattā samudāyassa ca avayavo aṅganti katvā sesadhamme aṅgikabhāvena dassento ‘‘ariyamaggassa aṅga’’nti āha. So bhikkhūti micchādiṭṭhiṁ ‘‘micchādiṭṭhī’’ti sammādiṭṭhiṁ ‘‘sammādiṭṭhī’’ti jānanto bhikkhu. Pajahanatthāyāti samucchedavasena pajahanāya. Paṭilābhatthāyāti maggasammādiṭṭhiyā adhigamāya. Kusalavāyāmoti vipassanāsampayuttova kosallasambhūto vāyāmo. Saratīti sato, taṁ panassa saraṇaṁ satisamaṅgitāyāti āha ‘‘satiyā samannāgato’’ti. Kāmañcettha vipassanāsammādiṭṭhiṁ yathābhūtā sammāvāyāmasatiyo sahajātā ca purejātā ca hutvā parivārenti, ‘‘itiyime tayo dhammā sammādiṭṭhiṁ anuparidhāvanti anuparivattantī’’ti pana vacanato, ‘‘ettha hī’’tiādinā maggasammādiṭṭhiyā eva sesadhammānaṁ yathārahaṁ sahacaraṇabhāvena parivāraṇaṁ yojitaṁ. Sammāsaṅkappādīnanti ādi-saddena sammāvācākammantājīvānaṁ gahaṇaṁ itaresaṁ parivārabhāvena gahitattā . Na hi sakkā te eva parivāre parivāravante ca katvā vattuṁ saṅkarato sammohajananato ca. Tayoti sammādiṭṭhivāyāmasatiyo sahajātaparivārāva honti maggakkhaṇikānaṁ tesaṁ adhippetattā vipassanākhaṇaviratīnaṁ asambhavato.",
  "tika-s0203t1:132": "137.Takkanavasena lokasiddhenāti adhippāyo. ‘‘Evañcevañca bhavitabba’’nti vividhaṁ takkanaṁ kūpe viya udakassa ārammaṇassa ākaḍḍhanaṁ vitakkanaṁ vitakko. Saṅkappanavasenāti taṁ taṁ ārammaṇaṁ gahetvā kappanavasena. Takkanaṁ kappananti ca ataṁsahajātānamevāti daṭṭhabbaṁ. Ekaggoti iminā samādhinā laddhupakārasseva vitakkassa appanāpariyāyo hotīti dasseti. Visesena vā appanā vitakkassa vasena cittaṁ ārammaṇaṁ abhiropeti, vitakke asati kathanti āha ‘‘vitakke panā’’tiādi. Attanoyeva dhammatāya cittaṁ ārammaṇaṁ abhiruhatīti, etena ārammaṇadhammānaṁ gahaṇaṁ nāma sabhāvasiddhaṁ, na dhammantaramapekkhati, vitakko pana pavattamāno ārammaṇābhiniropanavaseneva pavattatīti dasseti. Evaṁ santepi sabhāvāvitakkacittuppādato savitakkacittuppādassa ārammaṇaggahaṇaviseso vitakkena jātoti katvā vitakko cittassa ārammaṇaggahaṇe visesapaccayoti pākaṭoyamattho. Apare pana bhaṇanti – yathā koci rājavallabhaṁ, taṁsambandhīnaṁ mittaṁ vā nissāya rājagehaṁ ārohati anupavisati, evaṁ vitakkaṁ nissāya cittaṁ ārammaṇaṁ ārohati vitakkassa ārammaṇābhiniropanasabhāvattā, aññesaṁ dhammānañca avitakkasabhāvato. Tenāha bhagavā – ‘‘cetaso abhiniropanā’’ti (dha. sa. 7).",
  "tika-s0203t1:133": "Yadi evaṁ kathaṁ avitakkacittaṁ ārammaṇaṁ ārohatīti? Vitakkabaleneva. Yathā hi so puriso paricayena tena vināpi nirāsaṅko rājagehaṁ pavisati, evaṁ paricayena vitakkena vināpi avitakkaṁ cittaṁ ārammaṇaṁ ārohati. Paricayenāti ca santāne pavattavitakkabhāvanāsaṅkhātena paricayena. Vitakkassa hi santāne abhiṇhaṁ pavattassa vasena cittassa ārammaṇābhiruhanaṁ ciraparicitaṁ; tena taṁ kadāci vitakkena vināpi tattha pavattateva; yathā ñāṇasahagataṁ cittaṁ sammasanavasena ciraparicitaṁ kadāci ñāṇarahitampi sammasanavasena pavattati; yathā vā kilesasahitaṁ hutvā pavattaṁ sabbaso kilesarahitampi paricayena kilesavāsanāvasena pavattati, evaṁ sampadamidaṁ daṭṭhabbaṁ.",
  "tika-s0203t1:134": "Vācaṁ saṅkharotīti vācaṁ uppādeti, vacīghosuppattiyā visesapaccayo hotīti attho. Lokiyavitakko dvattiṁsacittasahagato vācaṁ saṅkharoti vacīviññattijananato. Vacīsaṅkhārotveva panassa nāmaṁ hoti ruḷhito, taṁsamatthatānirodhato vā sambhavato pana saṅkhāroti. ‘‘Lokuttarasammāsaṅkappaṁ parivārentī’’ti vatvā tividhe sammāsaṅkappe kadāci katamaṁ parivārentīti? Codanaṁ sandhāyāha ‘‘etthā’’tiādi. Nānācittesu labbhanti nānāsamannāhārahetukattā, pubbabhāgeyeva ca te uppajjantīti. Tīṇi nāmāni labhati tividhassapi paṭipakkhassa samucchindanena sātisayaṁ tiṇṇampi kiccakaraṇato. Esa nayo sammāvācādīsupi.",
  "tika-s0203t1:135": "138. Viramati etāyāti veramaṇī virati vuccati. Sā musāvādato viramaṇassa kāraṇabhāvato cetanāpi verassa maṇanato vināsanato viratipīti āha – ‘‘viratipi cetanāpi vaṭṭatī’’ti. Ārakā ramatīti samucchinnehi dūrato samussāreti. Vinā tehi ramatīti accantameva tehi vinā bhavati. Tato tatoti diṭṭhe adiṭṭhavādādito musāvādā. Visesato anuppattidhammattā paṭinivattā hutvā.",
  "tika-s0203t1:136": "140.Tividhena kuhanavatthunāti paccayapaṭisevana-sāmantajappana-iriyāpathapavattanasaṅkhātena pāpicchatā nibbattena tividhena kuhanavatthunā. Etāya kuhanāya karaṇabhūtāya paccayuppādanatthaṁ nimittaṁ sīlaṁ etesanti yojanā. Attavisayalābhahetu akkosanakhuṁsanavambhanādivasena pisanaṁ ghaṭṭanaṁ viheṭhanaṁ nippeso. Ito laddhaṁ aññassa, tato laddhaṁ parassa datvā evaṁ lābhena lābhaṁ nijigīṁsatīti lābhena lābhaṁ nijigīṁsanā. Pāḷiyaṁ āgato kuhanādivasena micchāājīvo. Ko pana soti āha ‘‘ājīvahetū’’tiādi. Tāsaṁyevāti avadhāraṇaṁ, ‘‘ājīvo kuppamāno kāyavacīdvāresu eva kuppatī’’ti katvā vuttaṁ.",
  "tika-s0203t1:137": "141. Sammā pasatthā sobhanā niyyānikā diṭṭhi etassāti sammādiṭṭhi, puggalo. Tassa pana yasmā sammādiṭṭhi saccābhisamayassa nibbānasacchikiriyāya avassayo, tasmā vuttaṁ – ‘‘maggasammādiṭṭhiyaṁ ṭhitassā’’ti. Pahoti bhavati tāya saheva uppajjati pavattati. Paccavekkhaṇañāṇaṁ yāthāvato jānanaṭṭhena sammāñāṇanti idhādhippetaṁ, tañca kho maggasamādhimhi ṭhite eva hotīti imamatthaṁ dassetuṁ āha – ‘‘maggasammāsamādhimhi…pe… sammāñāṇaṁ pahotī’’tiādi. Iminā kiṁ dassetīti? Yathā maggasammādiṭṭhiyaṁ ṭhito puggalo, ‘‘sammādiṭṭhī’’ti vutto, evaṁ maggaphalapaccavekkhaṇañāṇe ṭhito, ‘‘sammāñāṇo’’ti vutto, tassa ca maggaphalasammāsamādhipavattiyā pahoti sammāñāṇassa sammāvimuttiyā pahotīti imamatthaṁ dasseti. Phalasamādhi tāva pavattatu, maggasamādhi pana kathanti? Tampi akuppabhāvatāya accantasamādhibhāvato kiccanipphattiyā pavattatevāti vattabbataṁ labhati. Ṭhapetvā aṭṭhaphalaṅgānīti phalabhūtāni sammādiṭṭhiādīni aṭṭhaṅgāni, ‘‘sammādiṭṭhissa sammāsaṅkappo pahotī’’tiādinā visuṁ gahitattā ṭhapetvā. Sammāñāṇaṁ paccavekkhaṇaṁ katvāti paccavekkhaṇañāṇaṁ sammāñāṇaṁ katvā. Phalaṁ kātunti phaladhammasahacaritatāya vipākasabhāvatāya ca ‘‘phala’’nti laddhanāme phalasampayuttadhamme sammāvimuttiṁ kātuṁ vaṭṭatīti vuttaṁ. Tathā ca vuttaṁ sallekhasuttavaṇṇanāyaṁ (ma. ni. aṭṭha. 1.83) ‘‘phalasampayuttāni pana sammādiṭṭhiādīni aṭṭhaṅgāni ṭhapetvā sesadhammā sammāvimuttīti veditabbā’’ti.",
  "tika-s0203t1:138": "142.Nijjiṇṇāti nijjīritā, viddhastā vināsitāti attho. Phalaṁ kathitanti ‘‘sammādiṭṭhissa, bhikkhave, micchādiṭṭhi nijjiṇṇā hotī’’ti iminā vārena sāmaññaphalaṁ kathitanti vadanti, nijjīraṇaṁ paṭippassambhananti adhippāyo. Nijjīraṇaṁ pana samucchindananti katvā, majjhimabhāṇakā…pe… maggo kathitoti vadanti. Dassanaṭṭhenāti pariññābhisamayādivasena catunnaṁ saccānaṁ paccakkhato dassanaṭṭhena. Viditakaraṇaṭṭhenāti paccakkhena yathādiṭṭhānaṁ maggaphalānaṁ pākaṭakaraṇaṭṭhena. Tadadhimuttaṭṭhenāti tasmiṁ yathāsacchikate nibbāne adhimuccanabhāvena.",
  "tika-s0203t1:139": "Kusalapakkhāti anavajjakoṭṭhāsā. Mahāvipākadānenāti mahato vipulassa lokuttarassa sukhavipākassa ceva kāyikādidukkhavipākassa ca dānena.",
  "tika-s0203t1:140": "Yathā mahāvipākassa dānena mahācattārīsakaṁ, tathā bahutāyapi mahācattārīsakoti dassetuṁ, ‘‘imasmiñca pana sutte pañca sammādiṭṭhiyo kathitā’’tiādi vuttaṁ. Bahuatthopi hi mahā-saddo hoti ‘‘mahājano’’tiādīsu (ma. ni. 2.65). Ettha ca ‘‘natthi dinna’’ntiādinā vatthubhedena dasa micchādiṭṭhidhammā kathitā, vatthubhedeneva, ‘‘atthi dinna’’ntiādinā dasa sammādiṭṭhidhammāti vīsati hoti. Yathā ‘‘sammādiṭṭhissa, bhikkhave, sammāsaṅkappo pahotī’’tiādinā maggavasena dasa sammattadhammā, tappaṭipakkhabhūtā ‘‘micchādiṭṭhissa micchāsaṅkappo pahotī’’tiādinā atthato dasa micchattadhammāti vīsati, tathā phalavasena tesu evaṁ vīsati. Kathaṁ vārepi sammādiṭṭhiādayo dasāti vīsati? Evamete dve cattārīsakāni purimena saddhiṁ tayo cattārīsakā vibhāvitāti veditabbā.",
  "tika-s0203t1:141": "143. Pasaṁsiyassa ujuvipaccanīkaṁ nindiyaṁ pasaṁsantopi atthato pasaṁsiyaṁ nindanto nāma hoti. Pasaṁsiyassa guṇaparidhaṁsanamukheneva hi nindiyassa pasaṁsāya pavattanatoti āha – ‘‘micchādiṭṭhināmāyaṁ sobhanāti vadantopi sammādiṭṭhiṁ garahati nāmā’’tiādi. Evamādīti ādisaddena ‘‘natthi hetu natthi paccayo sattānaṁ saṁkilesāyā’’ti (dī. ni. 1.168; ma. ni. 2.227) evamādiṁ saṅgaṇhāti; tasmā evaṁvādinoti evaṁ hetu paṭikkhepavādinoti attho. Okkantaniyāmāti ogāḷhamicchattaniyāmā. Evarūpaṁ laddhiṁ gahetvātiādīsu yaṁ vattabbaṁ, taṁ cūḷapuṇṇamasuttavaṇṇanāyaṁ vuttanayameva tasmā tattha vuttanayeneva veditabbaṁ. Ediso hi ‘‘buddhānampi atekiccho’’tiādi vuttasadiso.",
  "tika-s0203t1:142": "Attano nindābhayenāti ‘‘sammādiṭṭhiñca nāmete garahantī’’ādinā upari parehi vattabbanindābhayena. Ghaṭṭanabhayenāti tathā paresaṁ āsādanābhayena. Sahadhammena parena attano upari kātabbaniggaho upārambho, garahato parittāso upārambhabhayaṁ, taṁ pana atthato upavādabhayaṁ hotīti āha ‘‘upavādabhayenā’’ti. Sesaṁ suviññeyyameva.",
  "tika-s0203t1:143": "Mahācattārīsakasuttavaṇṇanāya līnatthappakāsanā samattā.",
  "tika-s0203t1:144": "8. Ānāpānassatisuttavaṇṇanā",
  "tika-s0203t1:145": "144.Pubbenāti nissakke karaṇavacanaṁ. ‘‘Aparaṁ visesa’’nti vuttattā visesavisayo ca pubbasaddoti āha – ‘‘sīlaparipūraṇādito pubbavisesato’’ti.",
  "tika-s0203t1:146": "145.Āraddho yathānusiṭṭhaṁ paṭipattiyā ārādhito. Yadatthāya sāsane pabbajjā, visesāpatti ca, tadevettha appattanti adhippetaṁ, taṁ jhānavipassanānimittanti āha – ‘‘appattassa arahattassā’’ti. Komudīti kumudavatī. Tadā kira kumudāni supupphitāni honti. Tenāha – ‘‘kumudānaṁ atthitāya komudī’’ti. Kumudānaṁ samūho, kumudāni eva vā komudā, te ettha atthīti komudīti. Pavāraṇasaṅgahanti mahāpavāraṇaṁ akatvā āgamanīyasaṅgahaṇaṁ.",
  "tika-s0203t1:147": "Āraddhavipassakassāti ārabhitavipassanassa, vipassanaṁ vaḍḍhetvā ussukkāpetvā vipassissa. Bhikkhū idha osarissanti vutthavassā pavāritapavāraṇā ‘‘bhagavantaṁ vandissāma, kammaṭṭhānaṁ sodhessāma, yathāladdhaṁ visesañca pavedissāmā’’ti ajjhāsayena. Ime bhikkhūti ime taruṇasamathavipassanā bhikkhū. Visesaṁ nibbattetuṁ na sakkhissanti senāsanasappāyādialābhena. Apalibuddhanti aññehi anupaddutaṁ. Senāsanaṁ gahetuṁ na labhanti antovassabhāvato. Ekassa dinnopi sabbesaṁ dinnoyeva hoti, tasmā sutasutaṭṭhāneyeva ekamāsaṁ vasitvā osariṁsu.",
  "tika-s0203t1:148": "146.Alanti yuttaṁ, opāyikanti attho, ‘‘alameva nibbinditu’’ntiādīsu (dī. ni. 2.272; saṁ. ni. 2.124, 128, 134, 143) viya. Puṭabaddhaṁ pariharitvā asitaṁ puṭosaṁ a-kārassa o-kāraṁ katvā. Tenāha ‘‘pātheyya’’nti.",
  "tika-s0203t1:149": "147.Vipassanā kathitāti aniccasaññāmukheneva vipassanābhāvanā kathitā. Na hi kevalāya aniccānupassanāya vipassanākiccaṁ samijjhati. Bahū bhikkhū te ca vitthārarucikāti adhippāyo. Tenāha ‘‘tasmā’’tiādi.",
  "tika-s0203t1:150": "149.Sabbatthāti sabbavāresu. ‘‘Tasmā tiha, bhikkhave, vedanānupassī’’tiādīsupi pītipaṭisaṁveditādivaseneva vedanānupassanāya vuttattā, ‘‘sukhavedanaṁ sandhāyetaṁ vutta’’nti āha. Satipaṭṭhānabhāvanāmanasikāratāya vuttaṁ – ‘‘sādhukaṁ manasikāra’’nti. Saññānāmena paññā vuttā tesaṁ payogattā. Manasikāranāmena vedanā vuttā, bhāvanāya paricitattā ārammaṇassa manasikāranti katvā. Vitakkavicāre ṭhapetvāti vuttaṁ vacīsaṅkhārattā tesaṁ.",
  "tika-s0203t1:151": "Evaṁ santepīti yadipi manasikārapariyāpannatāya ‘‘manasikāro’’ti vuttaṁ, evaṁ sante vedanānupassanābhāvo na yujjati, assāsapassāsā hissa ārammaṇaṁ. Vatthunti sukhādīnaṁ vedanānaṁ pavattiṭṭhānabhūtaṁ vatthuṁ ārammaṇaṁ katvā vedanāva vediyati, vedanāya ekantabhāvadassanena tassa vedanānupassanābhāvo yujjati evāti imamatthaṁ dasseti. Etassa anuyogassa.",
  "tika-s0203t1:152": "Dvīhākārehīti ye sandhāya vuttaṁ, te dassento ‘‘ārammaṇato asammohato cā’’ti āha. Sappītike dve jhāneti pītisahagatāni paṭhamadutiyajjhānāni paṭipāṭiyā samāpajjati. Samāpattikkhaṇeti samāpajjanakkhaṇe. Jhānapaṭilābhenāti jhānena samaṅgībhāvena. Ārammaṇato ārammaṇamukhena tadārammaṇajhānapariyāpannā pīti paṭisaṁviditā hoti ārammaṇassa paṭisaṁviditattā. Yathā nāma sappapariyesanaṁ carantena tassa āsaye paṭisaṁvidite sopi paṭisaṁviditova hoti mantāgadabalena tassa gahaṇassa sukarattā; evaṁ pītiyā āsayabhūte ārammaṇe paṭisaṁvidite sā pīti paṭisaṁviditā eva hoti salakkhaṇato sāmaññalakkhaṇato ca tassā gahaṇassa sukarattā. Vipassanākkhaṇeti vipassanāpaññāpubbaṅgamāya maggapaññāya visesato dassanakkhaṇe. Lakkhaṇapaṭivedhāti pītiyā salakkhaṇassa sāmaññalakkhaṇassa ca paṭivijjhanena. Yañhi pītiyā visesato sāmaññato ca lakkhaṇaṁ, tasmiṁ vidite sā yāthāvato viditā hoti. Tenāha – ‘‘asammohato pīti paṭisaṁviditā hotī’’ti.",
  "tika-s0203t1:153": "Idāni tamatthaṁ pāḷiyā vibhāvetuṁ, ‘‘vuttampi ceta’’ntiādi vuttaṁ. Tattha dīghaṁ assāsavasenāti dīghassa assāsassa ārammaṇabhūtassa vasena. Cittassa ekaggataṁ avikkhepaṁ pajānatoti jhānapariyāpannaṁ avikkhepoti laddhanāmaṁ cittassekaggataṁ taṁsampayuttāya paññāya pajānato. Yatheva hi ārammaṇamukhena pīti paṭisaṁviditā hoti, evaṁ taṁsampayuttadhammāpi ārammaṇamukhena paṭisaṁviditā eva honti. Sati upaṭṭhitā hotīti dīghaṁ assāsavasena jhānasampayuttā sati tasmiṁ ārammaṇe upaṭṭhite ārammaṇamukhena jhānepi upaṭṭhitā eva nāma hoti. Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṁviditā hoti. Avasesapadānipīti ‘‘dīghaṁ passāsavasenā’’tiādipadānipi.",
  "tika-s0203t1:154": "Evaṁ paṭisambhidāmagge vuttamatthaṁ imasmiṁ sutte yojetvā dassetuṁ, ‘‘itī’’tiādi vuttaṁ. Imināpi yoginā manasikārena paṭilabhitabbato paṭilābhoti vuttaṁ – ‘‘jhānasampayutte vedanāsaṅkhātamanasikārapaṭilābhenā’’ti.",
  "tika-s0203t1:155": "Assāsapassāsanimittanti assāsapassāse nissāya paṭiladdhapaṭibhāganimittaṁ ārammaṇaṁ kiñcāpi karoti; satiñca sampajaññañca upaṭṭhapetvā pavattanato ārammaṇamukhena tadārammaṇassa paṭisaṁviditattā citte cittānupassīyeva nāmesa hoti. Evaṁ cittānupassanāpi satisampajaññabaleneva hotīti āha ‘‘na hī’’tiādi. Pajahati etena, sayaṁ vā pajahatīti pahānaṁ, ñāṇaṁ. Domanassavasena byāpādanīvaraṇaṁ dassitaṁ tadekaṭṭhabhāvato. Tassāti nīvaraṇapabbassa. Pahānakarañāṇanti pajahanañāṇaṁ. Vipassanāparamparanti paṭipāṭiyā vipassanamāha. Samathapaṭipannanti majjhimasamathanimittaṁ paṭipannacittaṁ ajjhupekkhati. Ekato upaṭṭhānanti paṭipakkhavigamena ekabhāvena upaṭṭhānaṁ. Sahajātānaṁ ajjhupekkhanā hotīti paggahaniggahasampahaṁsanesu byāpārassa anāpajjitattā ārammaṇānaṁ ajjhupekkhanā, ‘‘yadatthi yaṁ bhūtaṁ taṁ pajahati upekkhaṁ paṭilabhatī’’ti, evaṁ vuttaajjhupekkhanā pavattāti paṭipannā. Kevalaṁ nīvaraṇādidhammeti nīvaraṇādidhamme eva pahīne disvā, atha kho tesaṁ pajahanañāṇampi yāthāvato paññāya disvā ajjhupekkhitā hoti. Vuttañhetaṁ bhagavatā ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240).",
  "tika-s0203t1:156": "150.Aniccādivasenapavicinatīti aniccādippakārehi vicinati passati. Nirāmisāti kilesāmisarahitā. Kāyikacetasikadarathapaṭippassaddhiyāti kāyacittānaṁ sādhubhāvūpagamanena vikkhambhitattā. Sahajātadhammānaṁ ekasabhāvena pavattiyā sahajātaajjhupekkhanāya ajjhupekkhitā hoti.",
  "tika-s0203t1:157": "Tasmiṁ kāye pavattā kāyārammaṇā sati, pubbabhāgiyo satisambojjhaṅgo. Esa nayo sesesupi. Somanassasahagatacittuppādavasena cetaṁ okkamanaṁ oliyanaṁ kosajjaṁ, tato ativattanaṁ atidhāvanaṁ uddhaccaṁ, tadubhayavidhurā bojjhaṅgupekkhābhūtā anosakkanaanativattanasaṅkhātā majjhattākāratā. Idāni yatheva hītiādinā tameva majjhattākāraṁ upamāya vibhāveti. Tudanaṁ vā patodena. Ākaḍḍhanaṁ vā rasminā. Natthi na kātabbaṁ atthi. Ekacittakkhaṇikāti ekekasmiṁ citte vipassanāvasena saha uppajjanakā. Nānārasalakkhaṇāti nānākiccā ceva nānāsabhāvā ca.",
  "tika-s0203t1:158": "152.Vuttatthāneva sabbāsavasuttavaṇṇanāyaṁ (ma. ni. aṭṭha. 27) ānāpānārammaṇā aparāparaṁ pavattasatiyo ārammaṇasīsena tadārammaṇā dhammā gahitā, tā panekasantāne lokiyacittasampayuttāti lokiyā, tā vaḍḍhamānā lokiyaṁ catubbidhampi satipaṭṭhānaṁ paripūrenti. Vijjāvimuttiphalanibbānanti vimuttīnaṁ phalabhūtaṁ tehiyeva veditabbaṁ kilesanibbānaṁ, amatamahānibbānameva vijjāvimuttīnaṁ adhigamena adhigantabbatāya tathā vuttaṁ. Paripūraṇañcassa ārammaṇaṁ katvā amatassānubhavanameva. Idha sutte lokiyāpi bojjhaṅgā kathitā lokuttarāpīti ettakaṁ gahetvā, ‘‘iti lokiyassa āgataṭṭhāne lokiyaṁ kathita’’nti ca atthavaṇṇanāvasena aṭṭhakathāyaṁ kathitaṁ. Theroti mahādhammarakkhitatthero. Aññattha evaṁ hotīti aññasmiṁ lokiyalokuttaradhammānaṁ tattha tattha vomissakanayena āgatasutte evaṁ lokiyaṁ āgataṁ, idha lokuttaraṁ āgatanti kathetabbaṁ hoti. Lokuttaraṁ upari āgatanti vijjāvimuttiṁ paripūrentīti evaṁ lokuttaraṁ upari desanāyaṁ āgataṁ; tasmā lokiyā eva bojjhaṅgā vijjāvimutti paripūrikā kathetabbā lokuttarānaṁ bojjhaṅgānaṁ vijjāgahaṇena gahitattā, tasmā therena vuttoyevettha attho gahetabbo. Sesaṁ vuttanayattā suviññeyyameva.",
  "tika-s0203t1:159": "Ānāpānassatisuttavaṇṇanāya līnatthappakāsanā samattā.",
  "tika-s0203t1:160": "9. Kāyagatāsatisuttavaṇṇanā",
  "tika-s0203t1:161": "153-4. Tappaṭisaraṇānaṁ kāmāvacarasattānaṁ paṭisaraṇaṭṭhena gehā kāmaguṇā, gehe sitā ārabbha pavattiyā allīnāti gehassitā. Sarantīti vegasā pavattanti. Vegena hi pavatti dhāvatīti vuccati. Saṅkappāti ye keci micchāsaṅkappā, byāpādavihiṁsāsaṅkappādayopi kāmaguṇasitā evāti. Gocarajjhattasmiṁyevāti pariggahite kammaṭṭhāne eva vattanti. Tañhi dhammavasena upaṭṭhitāya bhāvanāya gocarabhāvato ‘‘gocarajjhatta’’nti vuttaṁ. Assāsapassāsakāye gatā pavattāti kāyagatā, taṁ kāyagatāsatiṁ. Satisīsena taṁsahagate bhāvanādhamme vadati assāsapassāsakāyādike taṁtaṁkoṭṭhāse samathavatthubhāvena pariggahetvā satiyā pariggahitattā; tathāpariggahite vā te ārabbha aniccādimanasikāravasena pavattā kāyārammaṇā satī satibhāvena vatvā ekajjhaṁ dassento ‘‘kāyapariggāhika’’ntiādimāha.",
  "tika-s0203t1:162": "Satipaṭṭhāneti mahāsatipaṭṭhānasutte (dī. ni. 2.378; ma. ni. 1.111), cuddasavidhena kāyānupassanā kathitā, cuṇṇakajātāni aṭṭhikāni pariyosānaṁ katvā kāyānupassanā niddiṭṭhā, idha pana kesādīsu vaṇṇakasiṇavasena nibbattitānaṁ catunnaṁ jhānānaṁ vasena uparidesanāya vaḍḍhitattā aṭṭhārasavidhena kāyagatāsatibhāvanā.",
  "tika-s0203t1:163": "156.Tassa bhikkhunoti yo kāyagatāsatibhāvanāya vasībhūto, tassa bhikkhuno. Sampayogavasena vijjaṁ bhajantīti sahajāta-aññamañña-nissaya-sampayutta-atthi-avigatapaccayavasena vijjaṁ bhajanti, tāya saha ekībhāvamiva gacchantīti attho. Vijjābhāge vijjākoṭṭhāsevattantīti vijjāsabhāgatāya tadekadese vijjākoṭṭhāse vattanti. Tāhi sampayuttadhammā phassādayo. Nanu cettha vijjānaṁ vijjābhāgiyatā na sambhavatīti? No na sambhavati. Yāya hi vijjāya vijjāsampayuttānaṁ vijjābhāgiyatā, sā taṁnimittāya vijjāya upacarīyatīti. Ekā vijjā vijjā, sesā vijjābhāgiyāti aṭṭhasu vijjāsu ekaṁ ‘‘vijjā’’ti gahetvā itarā tassā bhāgatāya ‘‘vijjābhāgiyā’’ti veditabbā. Saddhiṁ pavattanasabhāvāsu ayameva vijjāti vattabbāti niyamassa abhāvato vijjābhāgo viya vijjābhāgiyāpi pavattati evāti vattabbaṁ. Āpopharaṇanti paṭibhāganimittabhūtena āpokasiṇena sabbaso mahāsamuddapharaṇaṁ āpopharaṇaṁ nāma. Dibbacakkhuñāṇassa kiccaṁ pharaṇanti katvā, dibbacakkhuatthaṁ vā ālokapharaṇaṁ dibbacakkhupharaṇanti daṭṭhabbaṁ. Ubhayasmimpi pakkhe samuddaṅgamānaṁ kunnadīnaṁ samuddantogadhattā tesaṁ cetasā phuṭatā veditabbā. Kunnadiggahaṇañcettha kañcimeva kālaṁ sanditvā tāsaṁ udakassa samuddapariyāpannabhāvūpagamanattā, na bahi mahānadiyo viya parittakālaṭṭhitikāti.",
  "tika-s0203t1:164": "Otāranti kilesuppattiyā avasaraṁ, taṁ pana vivaraṁ chiddanti ca vuttaṁ. Ārammaṇanti kilesuppattiyā olambanaṁ. Yāva pariyosānāti mattikāpuñjassa yāva pariyosānā.",
  "tika-s0203t1:165": "158.Abhiññāyāti iddhividhādiabhiññāya. Sacchikātabbassāti paccakkhato kātabbassa adhiṭṭhānavikubbanādidhammassa. Abhiññāva kāraṇanti āha – ‘‘sacchikiriyāpekkhāya, abhiññākāraṇassa pana siddhiyā pākaṭā’’ti. Mariyādabaddhāti udakamātikāmukhe katā.",
  "tika-s0203t1:166": "Yuttayānaṁ viya katāya icchiticchite kāle sukhena paccavekkhitabbattā. Patiṭṭhākatāyāti sampattīnaṁ patiṭṭhābhāvaṁ pāpitāya. Anuppavattitāyāti bhāvanābahulīkārehi anuppavattitāya. Paricayakatāyāti āsevanadaḷhatāya suciraṁ paricayāya. Susampaggahitāyāti sabbaso ukkaṁsaṁ pāpitāya. Susamāraddhāyāti ativiya sammadeva nibbattikatāya. Sesaṁ suviññeyyameva.",
  "tika-s0203t1:167": "Kāyagatāsatisuttavaṇṇanāya līnatthappakāsanā samattā.",
  "tika-s0203t1:168": "10. Saṅkhārupapattisuttavaṇṇanā",
  "tika-s0203t1:169": "160.Saṅkhārupapattinti vipākakkhandhasaññitānaṁ saṅkhārānaṁ uppattiṁ, nibbattinti attho. Yasmā avadhāraṇaṁ etasmiṁ pade icchitabbanti, ‘‘saṅkhārānaṁyeva upapatti’’nti vatvā tena nivattitaṁ dassento, ‘‘na sattassā’’ti āha. Tena satto jīvo uppajjatīti micchāvādaṁ paṭikkhipati. Evaṁ uppajjanakadhammavasena uppattiṁ dassetvā idāni uppattijanakadhammavasenapi taṁ dassetuṁ, ‘‘puññābhisaṅkhārena vā’’tiādi vuttaṁ. Tattha kāmesu puññābhisaṅkhārenapi upapatti hoti, sā pana imasmiṁ sutte gahitāti. Puññābhisaṅkhārena vāti vā-saddo avuttatthāpekkhaṇavikappattho, avuttatthāpekkhāya pana na āgato ‘‘āneñjābhisaṅkhārenā’’ti. Atha vā upapatti āgatā, evaṁ kiccaṁ āgataṁ, āneñjābhisaṅkhāro panettha sarūpena anāgatopi puññābhisaṅkhāraggahaṇeneva gahitoti daṭṭhabbaṁ. Keci pana ‘‘puññāneñjābhisaṅkhārenā’’ti paṭhanti. Bhavūpagakkhandhānanti sugatibhavūpagānaṁ upādānakkhandhānaṁ.",
  "tika-s0203t1:170": "161.Lokikā vaṭṭanti kammavaṭṭassa gahaṇato. Bhavūpapattihetubhūtā okappanīyasaddhā catupārisuddhisīlaṁ tādisaṁ buddhavacanabāhusaccaṁ āmisapariccāgo kammassakatāñāṇaṁ kammaphaladiṭṭhi ca ime saddhādayo veditabbā. Ṭhapetīti paṇidahanavasena ṭhapeti. Paṇidahatīti hi ayamettha attho. Patiṭṭhāpetīti tattha suppatiṭṭhitaṁ katvā ṭhapeti. Sahapatthanāyāti, ‘‘aho vatāhaṁ…pe… upapajjeyya’’nti evaṁ pavattapatthanāya saha. Saddhādayovāti yathāvuttā saddhādayo eva pañca dhammā upapattiyā saṅkharaṇaṭṭhena saṅkhārā, tasmā eva aññehi visiṭṭhabhavūpaharaṇaṭṭhena vihārā nāmāti. Tasmiṁ ṭhāneti tasmiṁ upapattiṭṭhāne.",
  "tika-s0203t1:171": "Pañcadhammāva taṁsamaṅgīpuggalo upapattiṁ maggati gavesati etenāti maggo. Paṭipajjati etāyāti paṭipadā. Cetanā panettha suddhasaṅkhāratāya saddhādiggahaṇeneva gahitā, tasmā avadhāraṇaṁ kataṁ. Upapattipakappanavaseneva pavattiyā patthanāgahaṇeneva tassā gahaṇanti keci. Cittakarayuttagatinibbattanadhammavasena avadhāraṇassa katattā. Cetanā hi nāma kammaṁ, tassā upapattinibbattane vattabbameva natthi, tassā pana kiccakaraṇā saddhādayo patthanā cāti ime dhammā sahakārino bhavūpapattiyā niyāmakā hontīti tatrūpapattiyā pavattantīti tesaṁ maggādibhāvo vutto. Tenāha ‘‘yassa hī’’tiādi. Tena saddhā patthanā cāti ubhaye dhammā sahitā hutvā kammaṁ visesentā gatiṁ niyamentīti dasseti, paṭisandhiggahaṇaṁ aniyataṁ kevalassa kammassa vasenāti adhippāyo. Kāmañcettha ‘‘kammaṁ katvā’’ti vuttaṁ, kammāyūhanato pana pageva patthanaṁ ṭhapetumpi vaṭṭatiyeva. Kammaṁ katvāti cettha ‘‘tāpetvā bhuñjati, bhutvā sayatī’’tiādīsu viya na kālaniyamo, kammaṁ katvā yadā kadāci patthanaṁ kātuṁ vaṭṭatīti ca idaṁ cārittadassanaṁ viya vuttaṁ. Yathā hi bhavapatthanā yāva maggena na samucchijjati, tāva anuppannābhinavakatūpacitassa kammassa paccayo hotiyeva. Puna tathā visesapaccayo, yathā niyametvā uppāditā. Tena vuttaṁ – ‘‘yassa pañca dhammā atthi, na patthanā tassa gati anibaddhā’’ti.",
  "tika-s0203t1:172": "165.Sabbasovāti ‘‘idaṁ kāḷakaṁ sāmaṁ setaṁ haritaṁ maṇḍalaṁ aparimaṇḍalaṁ caturaṁsaṁ paripuṇṇaṁ khuddakaṁ mahanta’’ntiādinā sabbasova pākaṭaṁ hoti.",
  "tika-s0203t1:173": "167.Sundaroti kāḷakādidosarahitatāya sobhano. Ākarasampanno sampannaākaruppattiyā. Dhovanādīhīti dhovanatāpanamajjanādīhi.",
  "tika-s0203t1:174": "168. Lokadhātūnaṁ satasahassaṁ attano vase vattanato satasahasso. Tassa pana tattha obhāsakaraṇaṁ pākaṭanti āha ‘‘ālokapharaṇabrahmā’’ti. Ayameva nayo heṭṭhā ‘‘sahasso brahmā’’tiādīsupi. Nikkhena katanti nikkhaparimāṇena jambonadena kataṁ. Nikkhaṁ pana vīsatisuvaṇṇanti keci. Pañcavīsatisuvaṇṇanti apare. Suvaṇṇaṁ nāma catudharaṇanti vadanti. Ghaṭṭanamajjanakkhamaṁ na hoti parittabhāvato. Atirekenāti pañcasuvaṇṇaatirekena nikkhappamāṇaṁ asampattena. Vaṇṇavantaṁ pana na hoti avipulatāya uḷāraṁ hutvā anupaṭṭhānato. Avaṇṇavantatāya eva pharusadhātukaṁ khāyati. Tāsūti tāsu bhūmīsu, yattha sākhā vaḍḍhitvā ṭhitā. Teti suvaṇṇaṅkurā. Pacitvāti tāpetvā. Sampahaṭṭhanti samujjalīkatanti āha – ‘‘dhotaghaṭṭitapamajjita’’nti, tambamattikalepaṁ katvā dhotañceva pāsāṇādinā ghaṭṭitañca eḷakalomādinā pamajjitañcāti attho.",
  "tika-s0203t1:175": "Etadevāti ālokaṁ vaḍḍhetvā ettha ālokapharaṇameva. Atha vā yaṁ dibbacakkhupharaṇaṁ, ālokapharaṇampi etadeva. Yattakañhi ṭhānaṁ yogī kasiṇālokena pharati; tattakaṁ ṭhānaṁ dibbacakkhuñāṇaṁ phusatīti dibbacakkhupharaṇe dassite ālokapharaṇaṁ dassitamevāti attho. Sabbatthāti sabbasmiṁ ‘‘pharitvā’’ti āgataṭṭhāne. Avināsentenāti asambhinnena.",
  "tika-s0203t1:176": "Kasiṇapharaṇaṁviyāti kasiṇobhāsena pharaṇaṁ viya dissati upaṭṭhāti, maṇipabhāpharaṇassa viya brahmaloke dhātupharaṇassa dassitattāti adhippāyo. Sarīrapabhā pana nikkhapabhāsadisāti, ‘‘nikkhopamme sarīrapharaṇaṁ viya dissatī’’ti vuttaṁ. Aṭṭhakathā nāma natthīti pāḷipadassa atthavaṇṇanāya nāma nicchitāya bhavitabbaṁ, avinicchitāya pana natthi viyāti akathanaṁ nāma aṭṭhakathāya anāciṇṇanti tassa vādaṁ paṭikkhipitvā. Yathā hi vattabbaṁ, tathā avatvā ‘‘viyā’’ti vacanaṁ kimatthiyanti adhippāyo. Buddhānaṁ byāmappabhā byāmappadese sabbakālaṁ adhiṭṭhāti viya tassa brahmuno sarīrapharaṇaṁ sarīrābhāya pattharaṇaṁ sabbakālikaṁ. Cattārimāni itarāni pharaṇāni avināsetvā aññamaññamabhinditvā kathetabbaṁ. Pharaṇapadasseva vevacanaṁ ‘‘adhimuccaneneva pharaṇa’’nti. Pattharatīti yathāvuttaṁ pharaṇavasena pattharati. Jānātīti adhimuccanavasena jānāti.",
  "tika-s0203t1:177": "169.Ādayoti ādi-saddena subhe saṅgaṇhāti. Ābhāti dutiyajjhānabhūmike deve ekajjhaṁ gahetvā sādhāraṇato vuttaṁ. Tato subhāti tatiyajjhānabhūmike. Tenāha – ‘‘pāṭiyekkā devā natthī’’tiādi. Sādhāraṇato katāyapi patthanāya jhānaṅgaṁ parittaṁ bhāvitañce, parittābhesu upapatti hoti, majjhimañce, appamāṇābhesu, paṇītañce, ābhassaresu upapatti hotīti daṭṭhabbaṁ. Subhāti etthāpi eseva nayo. Heṭṭhā vuttanayeneva suviññeyyoti āha – ‘‘vehapphalādivārā pākaṭāyevā’’ti.",
  "tika-s0203t1:178": "Kāmāvacaresu nibbattatūtiādinā saddhādīnaṁ ajjhānavipassanānaṁ kathaṁ tadadhiṭṭhānaṁ hotīti āsaṅkati. Itaro saddhādīnaṁ ajjhānasabhāvattepi jhānavipassanānaṁ adhiṭṭhānaṁ nissayapaccayādivasena sappaccayattā brahmalokūpapattiṁ nibbānañca āvahantīti dassento, ‘‘ime pañca dhammā’’tiādimāha . Tattha sīlanti sambhārasīlaṁ. Anāgāmī samucchinnaorambhāgiyasaṁyojano samāno sace sabbaso upapattiyo atikkamituṁ na sakkoti, ariyabhūmīsu eva nibbattati yathūpacitajhānakammunāti āha – ‘‘anāgāmi…pe… nibbattatī’’ti. Uparimagganti aggamaggaṁ bhāvetvā. Āsavakkhayanti sabbaso āsavānaṁ khayaṁ pahānaṁ pāpuṇāti. Sesaṁ suviññeyyameva.",
  "tika-s0203t1:179": "Saṅkhārupapattisuttavaṇṇanāya līnatthappakāsanā samattā.",
  "tika-s0203t1:180": "Niṭṭhitā ca anupadavaggavaṇṇanā."
}