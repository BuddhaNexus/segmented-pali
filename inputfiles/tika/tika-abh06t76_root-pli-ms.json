{
  "tika-abh06t76:0": "4. Catuttho paricchedo",
  "tika-abh06t76:1": "Viññāṇakkhandhapakiṇṇakanayasaṅkhepo",
  "tika-abh06t76:2": "192.",
  "tika-abh06t76:3": " Ekadhādinayodāni , paṭuvaḍḍhāya yoginaṃ;",
  "tika-abh06t76:4": "Vuccate visayaggāhā, sabbamekavidhaṃ manaṃ.",
  "tika-abh06t76:5": "193.",
  "tika-abh06t76:6": " Ekāsīti tibhūmaṭṭhaṃ, lokiyaṃ suttarañca taṃ;",
  "tika-abh06t76:7": "Sesaṃ lokuttaraṃ aṭṭha, anuttarañcitī dvidhā.",
  "tika-abh06t76:8": "194.",
  "tika-abh06t76:9": " Lokapākakriyāhetū , cekahetūti sattahi;",
  "tika-abh06t76:10": "Tiṃsa nādhipati sādhi-pati sesātipī dvidhā.",
  "tika-abh06t76:11": "195.",
  "tika-abh06t76:12": " Chandacittīhavīmaṃsā-svekena matimā yutaṃ;",
  "tika-abh06t76:13": "Vinā vīmaṃsamekena, ñāṇahīnamanaṃ yutaṃ.",
  "tika-abh06t76:14": "196.",
  "tika-abh06t76:15": " Parittānappamāṇāni, mahaggatamanāniti;",
  "tika-abh06t76:16": "Tidhā chanava caṭṭha ca, tinavā ca yathākkamaṃ.",
  "tika-abh06t76:17": "197.",
  "tika-abh06t76:18": " Dvipañca cittaṃ viññāṇaṃ, tisso hi manodhātuyo;",
  "tika-abh06t76:19": "Chasattati manoñāṇa-dhātūti tividhā puna.",
  "tika-abh06t76:20": "198.",
  "tika-abh06t76:21": " Ekārammaṇacittāni, anabhiññaṃ mahaggataṃ;",
  "tika-abh06t76:22": "Amalaṃ pañcaviññāṇaṃ, navapañca bhavantime.",
  "tika-abh06t76:23": "199.",
  "tika-abh06t76:24": " Pañcālambaṃ manodhātu, sābhiññaṃ kāmadhātujaṃ;",
  "tika-abh06t76:25": "Sesaṃ chārammaṇaṃ taṃ hi, tecattālīsa saṅkhyato.",
  "tika-abh06t76:26": "200.",
  "tika-abh06t76:27": " Kāmapākadusā cādi-maggo cādikriyā duve;",
  "tika-abh06t76:28": "Rūpā sabbetirūpe na, tecattālīsa hontime.",
  "tika-abh06t76:29": "201.",
  "tika-abh06t76:30": " Vināva rūpenāruppa-vipākā caturo siyuṃ;",
  "tika-abh06t76:31": "Dvecattālīsa sesāni, vattantubhayathāpi ca.",
  "tika-abh06t76:32": "202.",
  "tika-abh06t76:33": "Catudhāpi ahetvekadvihetukatihetuto;",
  "tika-abh06t76:34": "Aṭṭhārasa dve bāvīsa, sattacattālisaṃ bhave.",
  "tika-abh06t76:35": "203.",
  "tika-abh06t76:36": " Kāme javā savoṭṭhabbā, abhiññādvayameva ca;",
  "tika-abh06t76:37": "Rūpiriyāpathaviññattikarāme caturaṭṭhakā.",
  "tika-abh06t76:38": "204.",
  "tika-abh06t76:39": " Chabbīsati javā sesā, karā rūpiriyāpathe;",
  "tika-abh06t76:40": "Dvipañcamanavajjāni, kāmarūpaphalāni ca.",
  "tika-abh06t76:41": "205.",
  "tika-abh06t76:42": " Ādikriyāti cekūna-vīsa rūpakarā ime;",
  "tika-abh06t76:43": "Sesā cuddasa bhinnāvacuti sandhi na tīṇipi.",
  "tika-abh06t76:44": "206.",
  "tika-abh06t76:45": " Ekakiccādito pañca-vidhā tatthekakiccakā;",
  "tika-abh06t76:46": "Dvipañcacittaṃ javanaṃ, manodhātuṭṭhasaṭṭhime.",
  "tika-abh06t76:47": "207.",
  "tika-abh06t76:48": " Dvikiccādīni voṭṭhabbaṃ, sukhatīraṃ mahaggate;",
  "tika-abh06t76:49": "Pākā kāmamahāpākā, sesā tīrā yathākkamaṃ.",
  "tika-abh06t76:50": "208.",
  "tika-abh06t76:51": " Dassanaṃ savanaṃ diṭṭhaṃ, sutaṃ ghāyanakādikaṃ;",
  "tika-abh06t76:52": "Tayaṃ mutaṃ manodhātuttayaṃ diṭṭhaṃ sutaṃ mutaṃ.",
  "tika-abh06t76:53": "209.",
  "tika-abh06t76:54": " Diṭṭhaṃ sutaṃ mutaṃ ñātaṃ, sābhiññaṃ sesakāmikaṃ;",
  "tika-abh06t76:55": "Viññātārammaṇaṃ sesamevaṃ chabbidhamīraye.",
  "tika-abh06t76:56": "210.",
  "tika-abh06t76:57": "Sattadhā sattaviññāṇadhātūnaṃ tu vasā bhave;",
  "tika-abh06t76:58": "Vuccatedāni tasseva, anantaranayakkamo.",
  "tika-abh06t76:59": "211.",
  "tika-abh06t76:60": " Puññesvādidvayā kāme, rūpapuññamanantakaṃ;",
  "tika-abh06t76:61": "Tappādakuttarānantaṃ, bhavaṅgañcāditīraṇaṃ.",
  "tika-abh06t76:62": "212.",
  "tika-abh06t76:63": " Dutiyantadvayā tīraṃ, bhavaṅgaṃ tatiyadvayā;",
  "tika-abh06t76:64": "Te anantāmalaṃ puññaṃ, majjhattañca mahaggataṃ.",
  "tika-abh06t76:65": "213.",
  "tika-abh06t76:66": " Sabbavāre sayañceti, tepaññāsa tisatta ca;",
  "tika-abh06t76:67": "Tettiṃsa ca bhavantete, rūpesu pana puññato.",
  "tika-abh06t76:68": "214.",
  "tika-abh06t76:69": " Tappākā ca matiyutta-kāmapākā sayaṃ dasa;",
  "tika-abh06t76:70": "Āruppapuññato te ca, sako pāko sayaṃ puna.",
  "tika-abh06t76:71": "215.",
  "tika-abh06t76:72": " Adhopākā ca antamhā, tatiyañca phalantime;",
  "tika-abh06t76:73": "Dasekadvitipañcāhi, maggā cekaṃ sakaṃ phalaṃ.",
  "tika-abh06t76:74": "216.",
  "tika-abh06t76:75": " Lobhamūlekahetūhi , antakāmasubhā viya;",
  "tika-abh06t76:76": "Satta dosadvayā kāma-bhavaṅgapekkhavā sayaṃ.",
  "tika-abh06t76:77": "217.",
  "tika-abh06t76:78": " Mahāpākatihetūhi, sāvajjā sabbasandhiyo;",
  "tika-abh06t76:79": "Kāmaccutīhi sesāhi, sāvajjā kāmasandhiyo.",
  "tika-abh06t76:80": "218.",
  "tika-abh06t76:81": " Kāmaccuti ca voṭṭhabbaṃ, sayañca sukhatīrato;",
  "tika-abh06t76:82": "Paṭicchā tīraṇāni dve, itarā sakatīraṇaṃ.",
  "tika-abh06t76:83": "219.",
  "tika-abh06t76:84": " Sakaṃ sakaṃ paṭicchaṃ tu, viññāṇehi dvipañcahi;",
  "tika-abh06t76:85": "Rūpapākehi sāvajjā, sandhiyohetuvajjitā.",
  "tika-abh06t76:86": "220.",
  "tika-abh06t76:87": " Arūpapākesvādimhā, kāmapākā tihetukā;",
  "tika-abh06t76:88": "Antāvajjampi cāruppa-pākā ca nava hontime.",
  "tika-abh06t76:89": "221.",
  "tika-abh06t76:90": " Dutiyādīhi teyeva, adhopākaṃ vinā vinā;",
  "tika-abh06t76:91": "Phalā tihetukā pākā, sayañceti catuddasa.",
  "tika-abh06t76:92": "222.",
  "tika-abh06t76:93": " Dvipañcādikriyā hāsā, sayañcāruppavajjitā;",
  "tika-abh06t76:94": "Ñāṇayuttabhavaṅgāti, dasa voṭṭhabbato pana.",
  "tika-abh06t76:95": "223.",
  "tika-abh06t76:96": " Kāme javā bhavaṅgā ca, kāmarūpe sayampi vā;",
  "tika-abh06t76:97": "Navapañca sahetādi-kiriyadvayato pana.",
  "tika-abh06t76:98": "224.",
  "tika-abh06t76:99": " Sayaṃ bhavaṅgamatimā, rūpe sātakriyāpi ca;",
  "tika-abh06t76:100": "Tappādakantimañceti, bāvīsa tatiyā pana.",
  "tika-abh06t76:101": "225.",
  "tika-abh06t76:102": " Te ca pākā sayañcante, phalaṃ majjhā mahaggatā;",
  "tika-abh06t76:103": "Kriyāti vīsati honti, sesadvīhi dukehi tu.",
  "tika-abh06t76:104": "226.",
  "tika-abh06t76:105": " Vuttapākā sayañceti, cuddasevaṃ kriyājavā;",
  "tika-abh06t76:106": "Tadārammaṇaṃ muñcitvā, paṭṭhānanayato naye.",
  "tika-abh06t76:107": "227.",
  "tika-abh06t76:108": " Atha sātakriyā sātaṃ, sesaṃ sesakriyāpi ca;",
  "tika-abh06t76:109": "Tadālambaṃ yathāyogaṃ, vade aṭṭhakathānayā.",
  "tika-abh06t76:110": "228.",
  "tika-abh06t76:111": " Mahaggatā kriyā sabbā, sakapuññasamā tahiṃ;",
  "tika-abh06t76:112": "Antā phalantimaṃ hoti, ayameva visesatā.",
  "tika-abh06t76:113": "229.",
  "tika-abh06t76:114": " Imassānantarā dhammā, ettakāti pakāsitā;",
  "tika-abh06t76:115": "Imaṃ panettakehīti, vuccateyaṃ nayodhunā.",
  "tika-abh06t76:116": "230.",
  "tika-abh06t76:117": " Dvīhi kāmajavā tīhi, rūpārūpā catūhi tu;",
  "tika-abh06t76:118": "Maggā chahi phalādi dve, sesā dve pana sattahi.",
  "tika-abh06t76:119": "231.",
  "tika-abh06t76:120": " Ekamhā dasa pañcahi, paṭicchā sukhatīraṇaṃ;",
  "tika-abh06t76:121": "Kāme dosakriyāhīna-javehi gahato sakā.",
  "tika-abh06t76:122": "232.",
  "tika-abh06t76:123": " Kāme javā kriyāhīnā, tadālambā savoṭṭhabbā;",
  "tika-abh06t76:124": "Sagahañceti tettiṃsacittehi paratīraṇā.",
  "tika-abh06t76:125": "233.",
  "tika-abh06t76:126": " Kāmapuññasukhītīrakaṇhavoṭṭhabbato dvayaṃ;",
  "tika-abh06t76:127": "Mahāpākantimaṃ hoti, anāruppacutīhi ca.",
  "tika-abh06t76:128": "234.",
  "tika-abh06t76:129": " Sattatiṃsa panetāni, ettha hitvā dusadvayaṃ;",
  "tika-abh06t76:130": "Etehi pañcatiṃsehi, jāyate dutiyadvayaṃ.",
  "tika-abh06t76:131": "235.",
  "tika-abh06t76:132": " Sukhatīrādi sattete, kriyato cāpi sambhavā;",
  "tika-abh06t76:133": "Ñeyyā sesāni cattāri, bhavaṅgena ca labbhare.",
  "tika-abh06t76:134": "236.",
  "tika-abh06t76:135": " Maggavajjā savoṭṭhabbasukhitīrajavākhilā;",
  "tika-abh06t76:136": "Cutīti navakaṭṭhāhi, tatiyadvayamādise.",
  "tika-abh06t76:137": "237.",
  "tika-abh06t76:138": " Etehi dosavajjehi, sattatīhitaradvayaṃ;",
  "tika-abh06t76:139": "Rūpapākā vināruppapākāhetuduhetuke.",
  "tika-abh06t76:140": "238.",
  "tika-abh06t76:141": " Tehevekūnasaṭṭhīhi, hontiruppādikaṃ vinā;",
  "tika-abh06t76:142": "Hāsāvajje jave rūpe, aṭṭhachakkehi tehi tu.",
  "tika-abh06t76:143": "239.",
  "tika-abh06t76:144": " Sādhopākehi teheva, dutiyādīni attanā;",
  "tika-abh06t76:145": "Adhodhojavahīnehi, ekekūnehi jāyare.",
  "tika-abh06t76:146": "240.",
  "tika-abh06t76:147": " Sukhatīrabhavaṅgāni, sayañcāti tisattahi;",
  "tika-abh06t76:148": "Antāvajjaṃ anāruppabhavaṅgehi panetaraṃ.",
  "tika-abh06t76:149": "241.",
  "tika-abh06t76:150": " Vuttānantarasaṅkhāto, nayo dāni anekadhā;",
  "tika-abh06t76:151": "Puggalādippabhedāpi, pavatti tassa vuccate.",
  "tika-abh06t76:152": "242.",
  "tika-abh06t76:153": " Puthujjanassa jāyante, diṭṭhikaṅkhāyutāni ve;",
  "tika-abh06t76:154": "Sekkhassevāmalā satta, anantānitarassa tu.",
  "tika-abh06t76:155": "243.",
  "tika-abh06t76:156": " Antāmalaṃ anāvajjakriyā cekūnavīsati;",
  "tika-abh06t76:157": "Kusalākusalā sesā, honti sekkhaputhujjane.",
  "tika-abh06t76:158": "244.",
  "tika-abh06t76:159": " Itarāni panāvajjadvayaṃ pākā ca sāsavā;",
  "tika-abh06t76:160": "Tiṇṇannampi siyuṃ evaṃ, pañcadhā sattabhedato.",
  "tika-abh06t76:161": "245.",
  "tika-abh06t76:162": " Kāme soḷasa ghānādittayaṃ dosamahāphalā;",
  "tika-abh06t76:163": "Rūpārūpe sapākoti, pañcavīsati ekajā.",
  "tika-abh06t76:164": "246.",
  "tika-abh06t76:165": " Kāmapākā ca sesādimaggo ādikriyā duve;",
  "tika-abh06t76:166": "Rūpe javāti bāvīsa, dvijā sesā tidhātujā.",
  "tika-abh06t76:167": "247.",
  "tika-abh06t76:168": " Vitthāropi ca bhūmīsu, ñeyyo kāmasubhāsubhaṃ;",
  "tika-abh06t76:169": "Hāsavajjamahetuñca, apāye sattatiṃsime.",
  "tika-abh06t76:170": "248.",
  "tika-abh06t76:171": " Hitvā mahaggate pāke, asīti sesakāmisu;",
  "tika-abh06t76:172": "Cakkhusotamanodhātu, tīraṇaṃ voṭṭhabbampi ca.",
  "tika-abh06t76:173": "249.",
  "tika-abh06t76:174": " Dosahīnajavā so so, pāko rūpe anāriye;",
  "tika-abh06t76:175": "Pañcasaṭṭhi chasaṭṭhī tu, parittābhādīsu tīsu.",
  "tika-abh06t76:176": "250.",
  "tika-abh06t76:177": " Ādipañcāmalā kaṅkhādiṭṭhiyutte vinā tahiṃ;",
  "tika-abh06t76:178": "Teyeva pañcapaññāsa, jāyare suddhabhūmisu.",
  "tika-abh06t76:179": "251.",
  "tika-abh06t76:180": " Ādimaggadusāhāsarūpahīnajavā sako;",
  "tika-abh06t76:181": "Pāko voṭṭhabbanañcāti, titālīsaṃ siyuṃ nabhe.",
  "tika-abh06t76:182": "252.",
  "tika-abh06t76:183": " Adhodhomanavajjā te,",
  "tika-abh06t76:184": "Pāko ceva sako sako;",
  "tika-abh06t76:185": "Dutiyādīsu jāyante,",
  "tika-abh06t76:186": "Dve dve ūnā tato tato.",
  "tika-abh06t76:187": "253.",
  "tika-abh06t76:188": " Arūpesvekamekasmiṃ , rūpesvādittikepi ca;",
  "tika-abh06t76:189": "Tike ca tatiye ekaṃ, dve honti dutiyattike.",
  "tika-abh06t76:190": "254.",
  "tika-abh06t76:191": " Antimaṃ rūpapākaṃ tu, chasu vehapphalādisu;",
  "tika-abh06t76:192": "Kāmasugatiyaṃyeva, mahāpākā pavattare.",
  "tika-abh06t76:193": "255.",
  "tika-abh06t76:194": " Ghāyanādittayaṃ kāme, paṭighadvayameva ca;",
  "tika-abh06t76:195": "Sattarasesu paṭhamaṃ, amalaṃ mānavādisu.",
  "tika-abh06t76:196": "256.",
  "tika-abh06t76:197": " Ariyāpāyavajjesu, caturodipphalādikā;",
  "tika-abh06t76:198": "Apāyāruppavajjesu, hāsarūpasubhakriyaṃ.",
  "tika-abh06t76:199": "257.",
  "tika-abh06t76:200": " Apāyuddhattayaṃ hitvā, hotākāsasubhakriyaṃ;",
  "tika-abh06t76:201": "Tathāpāyuddhadve hitvā, viññāṇakusalakriyaṃ.",
  "tika-abh06t76:202": "258.",
  "tika-abh06t76:203": " Bhavaggāpāyavajjesu, ākiñcaññasubhakriyaṃ;",
  "tika-abh06t76:204": "Diṭṭhikaṅkhāyutā suddhe, vinā sabbāsu bhūmisu.",
  "tika-abh06t76:205": "259.",
  "tika-abh06t76:206": " Amalāni ca tīṇante,",
  "tika-abh06t76:207": "Bhavagge ca subhakriyā;",
  "tika-abh06t76:208": "Mahākriyā ca hontete,",
  "tika-abh06t76:209": "Terasevānapāyisu.",
  "tika-abh06t76:210": "260.",
  "tika-abh06t76:211": " Anāruppe manodhātu, dassanaṃ savatīraṇaṃ;",
  "tika-abh06t76:212": "Kāme aniṭṭhasaṃyoge, brahmānaṃ pāpajaṃ phalaṃ.",
  "tika-abh06t76:213": "261.",
  "tika-abh06t76:214": " Voṭṭhabbaṃ kāmapuññañca, diṭṭhihīnaṃ sauddhavaṃ;",
  "tika-abh06t76:215": "Cuddasetāni cittāni, jāyare tiṃsabhūmisu.",
  "tika-abh06t76:216": "262.",
  "tika-abh06t76:217": " Indriyāni duve antadvayavajjesvahetusu;",
  "tika-abh06t76:218": "Tīṇi kaṅkhetarāhetupāpe cattāri terasa.",
  "tika-abh06t76:219": "263.",
  "tika-abh06t76:220": " Cha ñāṇahīne tabbantasāsave satta nimmale;",
  "tika-abh06t76:221": "Cattālīse panaṭṭhevaṃ, ñeyyamindriyabhedato.",
  "tika-abh06t76:222": "264.",
  "tika-abh06t76:223": " Dve balāni ahetvantadvaye tīṇi tu saṃsaye;",
  "tika-abh06t76:224": "Cattāritarapāpe cha, honti sesaduhetuke.",
  "tika-abh06t76:225": "265.",
  "tika-abh06t76:226": " Ekūnāsīticittesu, matiyuttesu satta tu;",
  "tika-abh06t76:227": "Abalāni hi sesāni, vīriyantaṃ balaṃ bhave.",
  "tika-abh06t76:228": "266.",
  "tika-abh06t76:229": " Ajhānaṅgāni dvepañca, takkantā hi tadaṅgatā;",
  "tika-abh06t76:230": "Jhāne pītiviratte ta-ppādake amale duve.",
  "tika-abh06t76:231": "267.",
  "tika-abh06t76:232": " Tatiye sāmale tīṇi, cattāri dutiye tathā;",
  "tika-abh06t76:233": "Kāme nippītike cāpi, pañcaṅgāni hi sesake.",
  "tika-abh06t76:234": "268.",
  "tika-abh06t76:235": " Maggā dve saṃsaye diṭṭhihīnasesāsubhe tayo;",
  "tika-abh06t76:236": "Duhetuketare suddhajjhāne ca dutiyādike.",
  "tika-abh06t76:237": "269.",
  "tika-abh06t76:238": " Cattāro pañca paṭhamajhānakāmatihetuke;",
  "tika-abh06t76:239": "Sattāmale dutiyādi-jhānike aṭṭha sesake.",
  "tika-abh06t76:240": "270.",
  "tika-abh06t76:241": " Hetvantato hi maggassa, amaggaṅgamahetukaṃ;",
  "tika-abh06t76:242": "Chamaggaṅgayutaṃ natthi, balehipi ca pañcahi.",
  "tika-abh06t76:243": "271.",
  "tika-abh06t76:244": " Sukhitīratadālambaṃ, iṭṭhe puññajupekkhavā;",
  "tika-abh06t76:245": "Iṭṭhamajjhetaraṃ hoti, tabbipakkhe tu gocare.",
  "tika-abh06t76:246": "272.",
  "tika-abh06t76:247": " Dosadvayā tadālambaṃ, na sukhikriyato pana;",
  "tika-abh06t76:248": "Sabbaṃ subhāsubhe naṭṭhe, tadālambaṇavācato.",
  "tika-abh06t76:249": "273.",
  "tika-abh06t76:250": " Kriyato vā tadālambaṃ, sopekkhāya sukhī na hi;",
  "tika-abh06t76:251": "Itarā itarañceti, idaṃ suṭṭhupalakkhaye.",
  "tika-abh06t76:252": "274.",
  "tika-abh06t76:253": " Sandhidāyakakammena, tadālambapavattiyaṃ;",
  "tika-abh06t76:254": "Niyāmanaṃ javassāha, kammassevaññakammato.",
  "tika-abh06t76:255": "275.",
  "tika-abh06t76:256": " Citte cetasikā yasmiṃ,",
  "tika-abh06t76:257": "Ye vuttā te samāsato;",
  "tika-abh06t76:258": "Vuccare dāni dvepañce,",
  "tika-abh06t76:259": "Sabbagā satta jāyare.",
  "tika-abh06t76:260": "276.",
  "tika-abh06t76:261": " Takkacārādhimokkhehi, teyeva jāyare dasa;",
  "tika-abh06t76:262": "Pañcaṭṭhānamanodhātu-pañcake sukhatīraṇe.",
  "tika-abh06t76:263": "277.",
  "tika-abh06t76:264": " Ete pītādhikā hāse, vāyāmena ca dvādhikā;",
  "tika-abh06t76:265": "Voṭṭhabbanepi eteva, dasekā pītivajjitā.",
  "tika-abh06t76:266": "278.",
  "tika-abh06t76:267": " Pāpasādhāraṇā te ca, tipañcuddhaccasaññute;",
  "tika-abh06t76:268": "Kaṅkhāyuttepi eteva, sakaṅkhā hīnanicchayā.",
  "tika-abh06t76:269": "279.",
  "tika-abh06t76:270": " Kaṅkhāvajjā paneteva, sadosacchandanicchayā;",
  "tika-abh06t76:271": "Sattarasa duse honti, salobhantadvaye pana.",
  "tika-abh06t76:272": "280.",
  "tika-abh06t76:273": " Dosavajjā salobhā te,",
  "tika-abh06t76:274": "Tatiyādidukesu te;",
  "tika-abh06t76:275": "Diṭṭhipītidvayādhikā,",
  "tika-abh06t76:276": "Dvinavekūnavīsati.",
  "tika-abh06t76:277": "281.",
  "tika-abh06t76:278": " Pīticārappanāvajjā, ādito yāva tiṃsime;",
  "tika-abh06t76:279": "Uppajjanti catutthādi-rūpārūpamanesu ve.",
  "tika-abh06t76:280": "282.",
  "tika-abh06t76:281": " Pīticāravitakkesu,",
  "tika-abh06t76:282": "Ekena dvititikkamā;",
  "tika-abh06t76:283": "Tatiyādīsu teyeva,",
  "tika-abh06t76:284": "Tiṃsekadvetayodhikā.",
  "tika-abh06t76:285": "283.",
  "tika-abh06t76:286": " Etevādidvaye kāme, dutiyādidukesu hi;",
  "tika-abh06t76:287": "Matiṃ pītiṃ matippītiṃ, hitvā te kamato siyuṃ.",
  "tika-abh06t76:288": "284.",
  "tika-abh06t76:289": " Jhāne vuttāva tajjhānikāmale viratādhikā;",
  "tika-abh06t76:290": "Tatthetā niyatā vittiṃ, vade sabbattha sambhavā.",
  "tika-abh06t76:291": "285.",
  "tika-abh06t76:292": " Kāmapuññesu paccekaṃ,",
  "tika-abh06t76:293": "Jayantāniyatesu hi;",
  "tika-abh06t76:294": "Viratīyo dayāmodā,",
  "tika-abh06t76:295": "Kāme sātasubhakriye.",
  "tika-abh06t76:296": "286.",
  "tika-abh06t76:297": " Majjhattepi vadanteke, sahetukasubhakriye;",
  "tika-abh06t76:298": "Sukhajjhānepi paccekaṃ, hontiyeva dayāmudā.",
  "tika-abh06t76:299": "287.",
  "tika-abh06t76:300": " Thinamiddhaṃ sasaṅkhāre, diṭṭhihīnadvaye tahiṃ;",
  "tika-abh06t76:301": "Mānena vā tayo sesadiṭṭhihīne vidhekako.",
  "tika-abh06t76:302": "288.",
  "tika-abh06t76:303": " Issāmaccherakukkuccā , visuṃ dosayutadvaye;",
  "tika-abh06t76:304": "Tatthantake siyuṃ thinamiddhakena tayopi vā.",
  "tika-abh06t76:305": "289.",
  "tika-abh06t76:306": " Ye vuttā ettakā ettha, iti cetasikākhilā;",
  "tika-abh06t76:307": "Tatthettakesvidantevaṃ, vuccateyaṃ nayodhunā.",
  "tika-abh06t76:308": "290.",
  "tika-abh06t76:309": " Tesaṭṭhiyā sukhaṃ dukkhaṃ, tīsupekkhāpi vedanā;",
  "tika-abh06t76:310": "Pañcapaññāsacittesu, bhave indriyato pana.",
  "tika-abh06t76:311": "291.",
  "tika-abh06t76:312": " Ekatthekattha ceva dvesaṭṭhiyā dvīsu pañcahi;",
  "tika-abh06t76:313": "Paññāsāyāti viññeyyaṃ, sukhādindriyapañcakaṃ.",
  "tika-abh06t76:314": "292.",
  "tika-abh06t76:315": " Dasuttarasate hoti, nicchayo vīriyaṃ tato;",
  "tika-abh06t76:316": "Pañcahīne tatokūne, samādhindriyamādise.",
  "tika-abh06t76:317": "293.",
  "tika-abh06t76:318": " Chando ekasatekūnavīsa saddhādayo pana;",
  "tika-abh06t76:319": "Ñāṇavajjā navahīnasate honti matī pana.",
  "tika-abh06t76:320": "294.",
  "tika-abh06t76:321": " Ekūnāsītiyā cāro, chasaṭṭhīsu panappanā;",
  "tika-abh06t76:322": "Pañcapaññāsake pīti, ekapaññāsake siyā.",
  "tika-abh06t76:323": "295.",
  "tika-abh06t76:324": " Viratī chaṭṭhake vīse, karuṇāmuditātha vā;",
  "tika-abh06t76:325": "Aṭṭhasopekkhacittena, aṭṭhavīsatiyā siyuṃ.",
  "tika-abh06t76:326": "296.",
  "tika-abh06t76:327": " Ahīrikamanottappamohuddhaccā dvādaseva;",
  "tika-abh06t76:328": "Lobho aṭṭhasu cittesu, thinamiddhaṃ tu pañcasu.",
  "tika-abh06t76:329": "297.",
  "tika-abh06t76:330": " Māno catūsu diṭṭhi ca, tathā dvīsu manesu hi;",
  "tika-abh06t76:331": "Doso issā ca maccheraṃ, kukkuccañca bhavantime.",
  "tika-abh06t76:332": "298.",
  "tika-abh06t76:333": " Ekasmiṃ vimatī hoti, evaṃ vuttānusārato;",
  "tika-abh06t76:334": "Appavattinayo cāpi, sakkā ñātuṃ vijānatā.",
  "tika-abh06t76:335": "299.",
  "tika-abh06t76:336": " Asmiṃ khandheva viññeyyo, vedanādīsvayaṃ nayo;",
  "tika-abh06t76:337": "Ekadhādividho yutti-vasātenāviyogato.",
  "tika-abh06t76:338": "300.",
  "tika-abh06t76:339": " Upamā pheṇupiṇḍo ca, bubbuḷo migataṇhikā;",
  "tika-abh06t76:340": "Kadalī māyā viññeyyā, khandhānaṃ tu yathākkamaṃ.",
  "tika-abh06t76:341": "301.",
  "tika-abh06t76:342": " Tesaṃ vimaddāsahanakhaṇasobhappalobhana-",
  "tika-abh06t76:343": "Nisāravañcakattehi, samānattaṃ samāhaṭaṃ.",
  "tika-abh06t76:344": "302.",
  "tika-abh06t76:345": " Te sāsavā upādānakkhandhā khandhāvanāsavā;",
  "tika-abh06t76:346": "Tatthādī dukkhavatthuttā, dukkhā bhārā ca khādakā.",
  "tika-abh06t76:347": "303.",
  "tika-abh06t76:348": " Khandhāniccādidhammā te, vadhakā sabhayā itī;",
  "tika-abh06t76:349": "Asukhaddhammato cikkhā, ukkhittāsikarī yathā.",
  "tika-abh06t76:350": "Iti saccasaṅkhepe viññāṇakkhandhapakiṇṇakanayasaṅkhepo nāma",
  "tika-abh06t76:351": "Catuttho paricchedo."
}