{
  "tika-abh06t46:0": "Pañcamo paricchedo",
  "tika-abh06t46:1": "5. Bhūmipuggalakathā",
  "tika-abh06t46:2": "180.",
  "tika-abh06t46:3": " Ito paraṃ pavakkhāmi, bhūmipuggalabhedato;",
  "tika-abh06t46:4": "Cittānaṃ pana sabbesaṃ, kamato saṅgahaṃ kathaṃ.",
  "tika-abh06t46:5": "181.",
  "tika-abh06t46:6": " Nirayañca tiracchānayoni petāsurā tathā;",
  "tika-abh06t46:7": "Caturāpāyabhūmīti, kāme duggatiyo matā.",
  "tika-abh06t46:8": "182.",
  "tika-abh06t46:9": " Cātumahārājikā ca, tāvatiṃsā ca yāmakā;",
  "tika-abh06t46:10": "Tusitā ceva nimmānaratino vasavattino.",
  "tika-abh06t46:11": "183.",
  "tika-abh06t46:12": " Chaḷete devalokā ca, mānavāti ca sattadhā;",
  "tika-abh06t46:13": "Kāmasugatiyo cekādasadhā kāmabhūmiyo.",
  "tika-abh06t46:14": "184.",
  "tika-abh06t46:15": " Brahmānaṃ pārisajjā ca, tathā brahmapurohitā;",
  "tika-abh06t46:16": "Mahābrahmā ca tividhā, paṭhamajjhānabhūmiyo.",
  "tika-abh06t46:17": "185.",
  "tika-abh06t46:18": " Parittābhāppamāṇābhā, tathevābhassarāti ca;",
  "tika-abh06t46:19": "Dutiyajjhānabhūmi ca, tividhāva pakāsitā.",
  "tika-abh06t46:20": "186.",
  "tika-abh06t46:21": " Parittasubhāppamāṇāsubhā ca subhakiṇhakā;",
  "tika-abh06t46:22": "Tividhāpi pavuccanti, tatiyajjhānabhūmiyo.",
  "tika-abh06t46:23": "187.",
  "tika-abh06t46:24": " Vehapphalā asaññī ca, suddhāvāsā ca pañcadhā;",
  "tika-abh06t46:25": "Iccetā pana sattāpi, catutthajjhānabhūmiyo.",
  "tika-abh06t46:26": "188.",
  "tika-abh06t46:27": " Avihā ca atappā ca, sudassā ca sudassino;",
  "tika-abh06t46:28": "Akaniṭṭhāti pañcete, suddhāvāsā pakāsitā.",
  "tika-abh06t46:29": "189.",
  "tika-abh06t46:30": " Iti soḷasadhā bhinnā, brahmalokā pavuccare;",
  "tika-abh06t46:31": "Rūpibrahmānamāvāsā, rūpāvacarabhūmiyo.",
  "tika-abh06t46:32": "190.",
  "tika-abh06t46:33": " Ākāsānañcāyatananāmādīhi pakāsitā;",
  "tika-abh06t46:34": "Arūpibrahmalokā ca, catudhārūpabhūmiyo.",
  "tika-abh06t46:35": "191.",
  "tika-abh06t46:36": " Sotāpannādibhedena, catudhānuttarā matā;",
  "tika-abh06t46:37": "Pañcatiṃsa paniccevaṃ, sabbathāpi ca bhūmiyo.",
  "tika-abh06t46:38": "192.",
  "tika-abh06t46:39": " Jāyanti caturāpāye, pāpapākāya sandhiyā;",
  "tika-abh06t46:40": "Kāmāvacaradevesu, mahāpākehi jāyare.",
  "tika-abh06t46:41": "193.",
  "tika-abh06t46:42": " Ahetukā puññapākāhetukena tu jāyare;",
  "tika-abh06t46:43": "Bhummadevamanussesu, mahāpākehi cetare.",
  "tika-abh06t46:44": "194.",
  "tika-abh06t46:45": " Vipākaṃ paṭhamajjhānaṃ, paṭhamajjhānabhūmiyaṃ;",
  "tika-abh06t46:46": "Dutiyaṃ tatiyañceva, dutiyajjhānabhūmiyaṃ.",
  "tika-abh06t46:47": "195.",
  "tika-abh06t46:48": " Tatiyamhi catutthaṃ tu, catutthamhi ca pañcamaṃ;",
  "tika-abh06t46:49": "Āruppā ca kameneva, āruppe honti sandhiyo.",
  "tika-abh06t46:50": "196.",
  "tika-abh06t46:51": " Kāyavācāmanodvāre, kammaṃ pāṇavadhādikaṃ;",
  "tika-abh06t46:52": "Katvā pāpakacittehi, jāyantāpāyabhūmiyaṃ.",
  "tika-abh06t46:53": "197.",
  "tika-abh06t46:54": " Kāyavācāmanodvāre, dānaṃ sīlañca bhāvanaṃ;",
  "tika-abh06t46:55": "Kāmapuññehi katvāna, kāmasugatiyaṃ siyuṃ.",
  "tika-abh06t46:56": "198.",
  "tika-abh06t46:57": " Parittaṃ majjhimaṃ jhānaṃ, paṇītañca yathākkamaṃ;",
  "tika-abh06t46:58": "Bhāvetvā tividhā honti, tīsu bhūmīsu yogino.",
  "tika-abh06t46:59": "199.",
  "tika-abh06t46:60": " Vehapphalesu jāyanti, bhāvetvā pañcamaṃ tathā;",
  "tika-abh06t46:61": "Saññāvirāgatañceva, bhāvetvāsaññibhūmiyaṃ.",
  "tika-abh06t46:62": "200.",
  "tika-abh06t46:63": " Suddhāvāsesu jāyanti, anāgāmikapuggalā;",
  "tika-abh06t46:64": "Āruppāni ca bhāvetvā, arūpesu yathākkamaṃ.",
  "tika-abh06t46:65": "201.",
  "tika-abh06t46:66": " Lokuttaraṃ tu bhāvetvā, yathāsakamanantaraṃ;",
  "tika-abh06t46:67": "Samāpattikkhaṇe ceva, appeti phalamānasaṃ.",
  "tika-abh06t46:68": "202.",
  "tika-abh06t46:69": " Apāyamhā cutā sattā, kāmadhātumhi jāyare;",
  "tika-abh06t46:70": "Sabbaṭṭhānesu jāyanti, kāmasugatito cutā.",
  "tika-abh06t46:71": "203.",
  "tika-abh06t46:72": " Cutā jāyanti rūpamhā, sabbatthāpāyavajjite;",
  "tika-abh06t46:73": "Kāmasugatiyaṃ honti, arūpāsaññato cutā.",
  "tika-abh06t46:74": "204.",
  "tika-abh06t46:75": " Tathārūpacutā honti, tatthevoparimeva ca;",
  "tika-abh06t46:76": "Vaṭṭamūlasamucchedā, nibbāyanti anāsavā.",
  "tika-abh06t46:77": "205.",
  "tika-abh06t46:78": " Suddhāvāsesvanāgāmi-puggalāvopapajjare;",
  "tika-abh06t46:79": "Kāmadhātumhi jāyanti, anāgāmivivajjitā.",
  "tika-abh06t46:80": "206.",
  "tika-abh06t46:81": " Heṭṭhupapattibrahmānaṃ, ariyānaṃ na katthaci;",
  "tika-abh06t46:82": "Asaññasattāpāyesu, natthevāriyapuggalā.",
  "tika-abh06t46:83": "207.",
  "tika-abh06t46:84": " Vehapphale akaniṭṭhe, bhavagge ca patiṭṭhitā;",
  "tika-abh06t46:85": "Na punāññattha jāyanti, sabbe ariyapuggalā.",
  "tika-abh06t46:86": "208.",
  "tika-abh06t46:87": " Chasu devesvanāgāmī, vītarāgā na tiṭṭhare;",
  "tika-abh06t46:88": "Na ciraṭṭhāyino tattha, lokiyāpi ca yogino.",
  "tika-abh06t46:89": "209.",
  "tika-abh06t46:90": " Gihiliṅge na tiṭṭhanti, manussesu anāsavā;",
  "tika-abh06t46:91": "Pabbajjāyañca bhumme ca, brahmattepi ca tiṭṭhare.",
  "tika-abh06t46:92": "210.",
  "tika-abh06t46:93": " Yāni paññāsa vassāni,",
  "tika-abh06t46:94": "Manussānaṃ sa piṇḍito;",
  "tika-abh06t46:95": "Eko rattidivo tena,",
  "tika-abh06t46:96": "Māseko tiṃsa rattiyo.",
  "tika-abh06t46:97": "211.",
  "tika-abh06t46:98": " Dvādasamāsiyo vasso, tena pañcasataṃ bhave;",
  "tika-abh06t46:99": "Cātumahārājikānaṃ, pamāṇamidamāyuno.",
  "tika-abh06t46:100": "212.",
  "tika-abh06t46:101": " Taṃ navutivassasata-sahassaṃ pana piṇḍitaṃ;",
  "tika-abh06t46:102": "Gaṇanāya manussānaṃ, catubhāgūparūpari.",
  "tika-abh06t46:103": "213.",
  "tika-abh06t46:104": " Yaṃ manussavassasataṃ, tadeko divaso kato;",
  "tika-abh06t46:105": "Tena vassasahassāyu, tāvatiṃsesu desito.",
  "tika-abh06t46:106": "214.",
  "tika-abh06t46:107": " Koṭittayaṃ saṭṭhisatasahassañcādhikaṃ bhave;",
  "tika-abh06t46:108": "Gaṇanāya manussānaṃ, tāvatiṃsesu piṇḍitaṃ.",
  "tika-abh06t46:109": "215.",
  "tika-abh06t46:110": " Āyuppamāṇamiccevaṃ, devānamuparūpari;",
  "tika-abh06t46:111": "Dvikkhattuṃ dviguṇaṃ katvā, catubhāgamudāhaṭaṃ.",
  "tika-abh06t46:112": "216.",
  "tika-abh06t46:113": " Gaṇanāya manussānaṃ, tattha cuddasa koṭiyo;",
  "tika-abh06t46:114": "Cattālīsasatasahassādhikā yāmabhūmiyaṃ.",
  "tika-abh06t46:115": "217.",
  "tika-abh06t46:116": "Tusitānaṃ pakāsenti, sattapaññāsa koṭiyo;",
  "tika-abh06t46:117": "Saṭṭhisatasahassāni, vassāni adhikāni ca.",
  "tika-abh06t46:118": "218.",
  "tika-abh06t46:119": "Nimmānaratidevānaṃ, dvisataṃ tiṃsa koṭiyo;",
  "tika-abh06t46:120": "Cattālīsavassasatasahassāni ca sabbathā.",
  "tika-abh06t46:121": "219.",
  "tika-abh06t46:122": " Navakoṭisatañcekavīsativassakoṭiyo;",
  "tika-abh06t46:123": "Saṭṭhivassasatasahassādhikā vasavattisu.",
  "tika-abh06t46:124": "220.",
  "tika-abh06t46:125": " Kappassa tatiyo bhāgo, upaḍḍhañca yathākkamaṃ;",
  "tika-abh06t46:126": "Kappeko dve ca cattāro, aṭṭha kappā ca soḷasa.",
  "tika-abh06t46:127": "221.",
  "tika-abh06t46:128": " Dvattiṃsa catusaṭṭhī ca, navasu brahmabhūmisu;",
  "tika-abh06t46:129": "Vehapphalā asaññī ca, pañcakappasatāyukā.",
  "tika-abh06t46:130": "222.",
  "tika-abh06t46:131": " Kappasahassaṃ dve cattāri, aṭṭha soḷasa cakkamā;",
  "tika-abh06t46:132": "Sahassāni ca kappānaṃ, suddhāvāsānamuddise.",
  "tika-abh06t46:133": "223.",
  "tika-abh06t46:134": " Vīsakappasahassāni, cattālīsañca saṭṭhi ca;",
  "tika-abh06t46:135": "Caturāsītisahassā, kappā cāruppake kamā.",
  "tika-abh06t46:136": "224.",
  "tika-abh06t46:137": " Āyuppamāṇaniyamo, natthi bhumme ca mānave;",
  "tika-abh06t46:138": "Vassānaṃ gaṇanā natthi, caturāpāyabhūmiyaṃ.",
  "tika-abh06t46:139": "225.",
  "tika-abh06t46:140": " Puthujjanāriyā ceti, duvidhā honti puggalā;",
  "tika-abh06t46:141": "Tihetukādibhedena, tividhā ca puthujjanā.",
  "tika-abh06t46:142": "226.",
  "tika-abh06t46:143": " Maggaṭṭhā ca phalaṭṭhā ca,",
  "tika-abh06t46:144": "Aṭṭhevāriyapuggalā;",
  "tika-abh06t46:145": "Ādito satta sekkhā ca,",
  "tika-abh06t46:146": "Asekkho cārahāparo.",
  "tika-abh06t46:147": "227.",
  "tika-abh06t46:148": " Ahetukāva labbhanti, sattā duggatiyaṃ pana;",
  "tika-abh06t46:149": "Tihetukāva labbhanti, rūpārūpe sacittakā.",
  "tika-abh06t46:150": "228.",
  "tika-abh06t46:151": " Kāmāvacaradevesu, ahetukavivajjitā;",
  "tika-abh06t46:152": "Vinipātāsure ceva, mānave ca tayopi ca.",
  "tika-abh06t46:153": "229.",
  "tika-abh06t46:154": " Ariyā nāma labbhanti, asaññāpāyavajjite;",
  "tika-abh06t46:155": "Puthujjanā tu labbhanti, suddhāvāsavivajjite.",
  "tika-abh06t46:156": "230.",
  "tika-abh06t46:157": " Suddhāvāsamapāyañca, hitvāsaññibhavaṃ tidhā;",
  "tika-abh06t46:158": "Sotāpannādayo dvepi, sesaṭṭhānesu labbhare.",
  "tika-abh06t46:159": "231.",
  "tika-abh06t46:160": " Iti sabbappabhedena, bhūmipuggalasaṅgahaṃ;",
  "tika-abh06t46:161": "Ñatvā viññū vibhāveyya, tattha cittāni sambhavāti.",
  "tika-abh06t46:162": "Iti cittavibhāge bhūmipuggalakathā niṭṭhitā.",
  "tika-abh06t46:163": "Pañcamo paricchedo."
}