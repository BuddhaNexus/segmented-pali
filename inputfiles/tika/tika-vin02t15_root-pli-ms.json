{
  "tika-vin02t15:0": "7. Kathinakkhandhakaṁ",
  "tika-vin02t15:1": "Kathinānujānanakathāvaṇṇanā",
  "tika-vin02t15:2": "306. Kathinakkhandhake sīsavasenāti padhānaṅgavasena. ‘‘Kathinanti pañcānisaṁse antokaraṇasamatthatāya thiranti attho’’ti gaṇṭhipadesu vuttaṁ. ‘‘So nesaṁ bhavissatī’’ti yujjatīti ‘‘so tumhāka’’nti avatvā ‘‘nesa’’nti vacanaṁ yujjati. Ye atthatakathināti na kevalaṁ tumhākameva, ye aññepi atthatakathinā, tesampi bhavissatīti attho. Anāmantetvā caraṇanti cārittasikkhāpade vuttanayena anāpucchitvā kulesu caraṇaṁ. Matakacīvaranti matassa santakaṁ cīvaraṁ. Tatruppādena ābhatanti vihārasantakena khettavatthuādinā ānītaṁ.",
  "tika-vin02t15:3": "Paṭhamapavāraṇāya pavāritāti idaṁ vassacchedaṁ akatvā vassaṁvutthabhāvasandassanatthaṁ vuttaṁ antarāyena appavāritānampi vutthavassānaṁ kathinatthārasambhavato. Teneva ‘‘appavāritā vā’’ti avatvā ‘‘chinnavassā vā pacchimikāya upagatā vā na labhantī’’ti ettakameva vuttaṁ. Aññasmiṁ vihāre vutthavassāpi na labhantīti nānāsīmāya aññasmiṁ vihāre vutthavassā imasmiṁ vihāre kathinatthāraṁ na labhantīti attho. Khalimakkhitasāṭakoti ahatavatthaṁ sandhāya vuttaṁ. Dānakammavācāti kathinadussadānakammavācā. Akātuṁ na labbhatīti iminā anādariyena akarontassa dukkaṭanti dīpeti. Kammavācā pana ekāyeva vaṭṭatīti kathinatthārasāṭakassa dānakāle vuttā ekāyeva kammavācā vaṭṭati. Puna tassa aññasmiṁ vatthe diyyamāne kammavācāya dātabbakiccaṁ natthi, apalokanameva alanti adhippāyo.",
  "tika-vin02t15:4": "308.Mahābhūmikanti mahāvisayaṁ, catuvīsatiākāravantatāya mahāvitthārikanti vuttaṁ hoti. Pañcakanti pañcakhaṇḍaṁ. Esa nayo sesesupi. Paṭhamacimilikāti kathinavatthato aññā attano pakaticimilikā. ‘‘Kucchicimilikaṁ katvā sibbitamattenāti thirajiṇṇānaṁ cimilikānaṁ ekato katvā sibbanassetaṁ adhivacana’’nti gaṇṭhipadesu vuttaṁ. Mahāpaccariyaṁ kurundiyañca ‘‘vuttavacananidassanaṁ byañjane eva bhedo, atthe natthīti dassanatthaṁ kata’’nti vadanti. Piṭṭhianuvātāropanamattenāti dīghato anuvātassa āropanamattena. Kucchianuvātāropanamattenāti puthulato anuvātassa āropanamattena. Sāruppaṁ hotīti samaṇasāruppaṁ hoti. Rattinissaggiyenāti rattiatikkantena.",
  "tika-vin02t15:5": "Kathinānujānanakathāvaṇṇanā niṭṭhitā.",
  "tika-vin02t15:6": "Ādāyasattakādikathāvaṇṇanā",
  "tika-vin02t15:7": "311.Ayanti āsāvacchediko kathinuddhāro. Idha na vuttoti pāḷiyaṁ mātikāpadabhājane savanantikānantaraṁ na vutto. Tatthāti tasmiṁ sīmātikkantike kathinuddhāre. ‘‘Sīmātikkantiko nāma cīvarakālasīmātikkantiko’’ti kenaci vuttaṁ. ‘‘Bahisīmāyaṁ cīvarakālasamayassa atikkantattā sīmātikkantiko’’ti ayaṁ amhākaṁ khanti. Sahubbhāre ‘‘so katacīvaro’’ti pāṭho dissati, evañca sati cīvarapalibodho paṭhamaṁ chijjatīti viññāyati, idha pana parivārapāḷiyañca ‘‘dve palibodhā apubbaṁ acarimaṁ chijjantī’’ti (pari. 415) vacanato taṁ na sameti, tasmā vīmaṁsitabbamettha kāraṇaṁ.",
  "tika-vin02t15:8": "312. ‘‘Samādāyavāro ādāyavārasadiso, upasaggamattamettha viseso’’ti gaṇṭhipadesu vuttaṁ. Keci pana ‘‘sabbaṁ attano parikkhāraṁ anavasesetvā pakkamanto ‘samādāya pakkamatī’ti vuccatī’’ti vadanti. Puna samādāyavārepi teyeva dassitāti sambandho. Vippakatacīvare pakkamanantikassa kathinuddhārassa asambhavato ‘‘yathāsambhava’’nti vuttaṁ. Pakkamanantiko hi kathinuddhāro niṭṭhitacīvarasseva vasena vutto ‘‘bhikkhu atthatakathino katacīvaraṁ ādāya pakkamatī’’ti vuttattā, tasmā so vippakatacīvaro na sambhavatīti chaḷeva ubbhārā tattha dassitā.",
  "tika-vin02t15:9": "Tatrāyaṁ ādito paṭṭhāya vāravibhāvanā – ādāyavārā satta, tathā samādāyavārāti dve sattakavārā, tato pakkamanantikaṁ vajjetvā vippakatacīvarassa ādāyasamādāyavāravasena dve chakkavārā, tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni. Tattha paṭhamattikaṁ antosīmāyaṁ ‘‘paccessaṁ na paccessa’’nti imaṁ vidhiṁ anāmasitvā bahisīmāyameva ‘‘na paccessa’’nti pavattaṁ, tasmā pakkamanantikasīmātikkantikasaubbhārā tattha na yujjanti. Dutiyattikaṁ antosīmāyaṁ ‘‘na paccessa’’nti pavattaṁ. Tatiyattikaṁ anadhiṭṭhita-padena visesetvā pavattaṁ, atthato paṭhamattikena sameti. Anadhiṭṭhitenāti ca ‘‘paccessaṁ na paccessa’’nti evaṁ anadhiṭṭhitena, aniyamitenāti attho. Tatiyattikānantaraṁ catutthattikaṁ sambhavantaṁ antosīmāyaṁ ‘‘paccessa’’nti vacanavisesena sambhavati. Tathā ca yojiyamānaṁ itarehi savanantikādīhi aviruddhaṁ hotīti catutthattikaṁ ahutvā chakkaṁ jātanti veditabbaṁ. Evaṁ tīṇi tikāni ekaṁ chakkañcāti paṭhamaṁ pannarasakaṁ veditabbaṁ.",
  "tika-vin02t15:10": "316-320. Tato idameva pannarasakaṁ upasaggavisesena dutiyaṁ samādāyapannarasakaṁ nāma kataṁ. Puna ‘‘vippakatacīvaraṁ ādāyā’’ti tatiyaṁ pannarasakaṁ, ‘‘samādāyā’’ti catutthaṁ pannarasakaṁ dassitanti evaṁ cattāri pannarasakāni veditabbāni. Tattha paṭhamadutiyesu pannarasakesu sabbena sabbaṁ akatacīvaraṁ adhippetaṁ, itaresu dvīsu vippakatanti veditabbaṁ. Tato paraṁ ‘‘cīvarāsāya pakkamatī’’tiādinā nayena niṭṭhānasanniṭṭhānanāsanaāsāvacchedikavasena eko vāroti idamekaṁ catukkaṁ jātaṁ, tasmā pubbe vuttāni tikāni āsāvacchedikāni tīṇi ca tikānīti etaṁ anāsāyadvādasakanti veditabbaṁ. Tadanantare āsāyadvādasake kiñcāpi paṭhamaṁ dvādasakaṁ labbhati, tathāpi taṁ nibbisesanti tamekaṁ dvādasakaṁ avuttasiddhaṁ katvā visesato dassetuṁ ādito paṭṭhāya ‘‘antosīmāyaṁ paccessa’’nti vuttaṁ. Taṁ dutiyacatukke ‘‘so bahisīmagato suṇātī’’tiādivacanassa tatiyacatukke savanantikādīnañca okāsakaraṇatthanti veditabbaṁ. Idaṁ pana dvādasakaṁ anāsāyavasenapi labbhamānaṁ iminā avuttasiddhaṁ katvā na dassitanti veditabbaṁ. Evamettha dve dvādasakāni uddharitabbāni. Karaṇīyadvādasakepi yathādassitaṁ anāsāyadvādasakaṁ avuttasiddhaṁ āsāyadvādasakañcāti dve dvādasakāni uddharitabbāni.",
  "tika-vin02t15:11": "321-322. Yasmā disaṁgamikanavake ‘‘disaṁgamiko pakkamatī’’ti vacaneneva ‘‘na paccessa’’nti idaṁ avuttasiddhameva, tasmā taṁ na vuttaṁ. Ettāvatā ca āvāsapalibodhābhāvo dassito. Cīvarapaṭivīsaṁ apavilāyamānoti iminā cīvarapalibodhasamaṅgitamassa dasseti. Tattha cīvarapaṭivīsanti attano pattabbacīvarabhāgaṁ. Apavilāyamānoti ākaṅkhamāno. Tassa cīvaralābhe sati vassaṁvutthāvāse niṭṭhānasanniṭṭhānanāsanantikānaṁ vasena ekaṁ tikaṁ, tesaṁyeva vasena antarāmagge ekaṁ, gataṭṭhāne ekanti tiṇṇaṁ tikānaṁ vasena ekaṁ navakaṁ veditabbaṁ.",
  "tika-vin02t15:12": "324. Tato paraṁ niṭṭhānasanniṭṭhānanāsanantikasīmātikkantikasaubbhārānaṁ vasena phāsuvihārapañcakaṁ vuttaṁ. Sesamettha pāḷito aṭṭhakathāto ca suviññeyyameva.",
  "tika-vin02t15:13": "Ādāyasattakādikathāvaṇṇanā niṭṭhitā.",
  "tika-vin02t15:14": "Kathinakkhandhakavaṇṇanā niṭṭhitā."
}