{
  "tika-vin09t21:0.1": "Bhikkhunīpātimokkhavaṇṇanā",
  "tika-vin09t21:0.2": "Pārājikakaṇḍaṁ",
  "tika-vin09t21:1": "Nātho bhikkhunīnaṁ hitatthāya yaṁ pātimokkhaṁ pakāsayīti sambandho. Tattha pakāsayīti desayi, paññāpayīti attho.",
  "tika-vin09t21:2": "Sādhāraṇapārājikaṁ",
  "tika-vin09t21:3": "1. Methunadhammasikkhāpadavaṇṇanā",
  "tika-vin09t21:4": "Abhilāpamattanti vacanamattaṁ, na atthoti adhippāyo. Liṅgabhedamattanti purisaliṅgaṁ itthiliṅganti visesamattaṁ. Visesoti nānāttaṁ. Chandena cevāti pemena ceva, sinehena cevāti attho . Ruciyā cāti icchāya ca. Padhaṁsitāyāti dūsitāya. Paripuṇṇā upasampadā yassā sā paripuṇṇūpasampadā, ubhatosaṅghena upasampannāti attho.",
  "tika-vin09t21:5": "Methunadhammasikkhāpadavaṇṇanā niṭṭhitā.",
  "tika-vin09t21:6": "Asādhāraṇapārājikaṁ",
  "tika-vin09t21:7": "5. Ubbhajāṇumaṇḍalasikkhāpadavaṇṇanā",
  "tika-vin09t21:8": "Ubbhakapparanti dutiyamahāsandhito uddhaṁ. Ito cito ca sañcaraṇanti hatthassa vā kāyassa vā tiriyaṁ ito cito ca sañcaraṇaṁ.",
  "tika-vin09t21:9": "Ekatoavassuteti (pāci. aṭṭha. 662) bhikkhuniyā avassave, bhikkhuniyā kāyasaṁsaggarāgena avassutabhāve satīti attho. Bhikkhuniyā vaseneva ca ekatoavassutabhāvo gahetabbo. Vuttañhetaṁ samantapāsādikāyaṁ (pāci. aṭṭha. 662) –",
  "tika-vin09t21:10": "‘‘Ekatoavassuteti ettha kiñcāpi ‘ekato’ti avisesena vuttaṁ, tathāpi bhikkhuniyā eva avassute sati ayaṁ āpattibhedo vuttoti veditabbo’’ti.",
  "tika-vin09t21:11": "Purisassa kāyanti purisassa yaṁ kañci kāyaṁ. Ubhatoavassutepīti bhikkhuniyā ceva purisassa ca kāyasaṁsaggarāgena avassutabhāve satipi. Kāyenāti yathāparicchinnena attano kāyena. Kāyappaṭibaddhanti purisassa kāyappaṭibaddhaṁ. Avasesakāyena vāti yathāparicchinnakāyato avasesena kāyena, ubbhakkhakaadhojāṇumaṇḍalaadhokapparasaṅkhātena kāyenāti vuttaṁ hoti. Tassa kāyanti avassutassa tassa purisassa yaṁ kañci kāyaṁ. Yathā cettha sayaṁ āmasantiyā thullaccayaṁ, evaṁ tassa āmasanaṁ sādiyantiyāpīti daṭṭhabbaṁ. Purisassa kāyasaṁsaggarāgo natthīti purisassa methunarāgo, gehasitapemaṁ, suddhacittaṁ vā. Avaseseti pārājikakhettato avasese. Kāyappaṭibaddhena kāyappaṭibaddhādibhedeti ‘‘kāyappaṭibaddhena kāyappaṭibaddhaṁ āmasati, āpatti dukkaṭassā’’tiādike (pāci. 659, 662) sabbavāre. ‘‘Asañciccā’’tiādīsu virajjhitvā vā āmasantiyā, aññavihitāya vā, ‘‘ayaṁ puriso’’ti vā ‘‘itthī’’ti vā ajānantiyā vā, tena phuṭṭhāyapi taṁ phassaṁ assādayantiyā vā āmasanepi sati anāpatti.",
  "tika-vin09t21:12": "Ubbhajāṇumaṇḍalasikkhāpadavaṇṇanā niṭṭhitā.",
  "tika-vin09t21:13": "6. Vajjappaṭicchādikāsikkhāpadavaṇṇanā",
  "tika-vin09t21:14": "Pārājikaṁ dhammaṁ ajjhāpannanti bhikkhūhi sādhāraṇānaṁ catunnaṁ, asādhāraṇānaṁ catunnañcāti aṭṭhannamaññataraṁ ajjhāpannaṁ. Idañca pārājikaṁ (pāci. aṭṭha. 666) pacchā paññattaṁ, saṅgītikārakācariyehi pana purimena saddhiṁ yugaḷaṁ katvā imasmiṁ okāse ṭhapitanti veditabbaṁ. ‘‘Aṭṭhannaṁ pārājikānaṁ aññatara’’nti (pāci. 666) vacanato pana vajjappaṭicchādikaṁ yā paṭicchādeti, sāpi vajjappaṭicchādikā evāti daṭṭhabbaṁ. Kiñcāpi vajjappaṭicchādanaṁ pemavasena hoti, tathāpi sikkhāpadavītikkamacittaṁ domanassameva hotīti katvā dukkhavedanaṁ hotīti ‘‘tatra hi pācittiyaṁ…pe… sesaṁ tādisamevā’’ti vuttaṁ.",
  "tika-vin09t21:15": "Vajjappaṭicchādikāsikkhāpadavaṇṇanā niṭṭhitā.",
  "tika-vin09t21:16": "7. Ukkhittānuvattikāsikkhāpadavaṇṇanā",
  "tika-vin09t21:17": "Satthusāsanenāti ñattisampadāya ceva anussāvanasampadāya ca. Idha pana codanāsāraṇāpubbakameva ñattianussāvanaṁ satthusāsananti āha ‘‘idhāpī’’tiādi. Karaṇanti ñattiṭṭhapanañceva anussāvanāvacanañca. Anādaranti puggale ceva dhamme ca ādaravirahitaṁ. Tenāha ‘‘yenā’’tiādi. Tattha pariyāpannagaṇe vāti tasmiṁ saṅghe pariyāpanne sambahulapuggalasaṅkhāte gaṇe vā. ‘‘Sammāvattanāya avattamānanti attho’’ti iminā adhippāyattho vutto. Ekakammādiketi ekakammaekuddesasamasikkhātāya. Saha ayanabhāvenāti saha vattanabhāvena. Samāno saṁvāso etesanti samānasaṁvāsakā.",
  "tika-vin09t21:18": "Idāni yena saṁvāsena te ‘‘samānasaṁvāsakā’’ti (pāci. aṭṭha. 669) vuttā, so saṁvāso tassa ukkhittakassa tehi saddhiṁ natthi, yehi ca saddhiṁ tassa so saṁvāso natthi, na tena te bhikkhū attano sahāyā katā honti, tasmā so akatasahāyo nāmāti imamatthaṁ dassetuṁ ‘‘yassa panā’’tiādi vuttaṁ. Evaṁ padavaṇṇanaṁ katvā idāni atthamattaṁ dassetuṁ ‘‘samānasaṁvāsakabhāvaṁ anupagatanti attho’’ti vuttaṁ. Kiṁ taṁ anuvattananti kassaci āsaṅkā siyāti taṁ sarūpato dassento ‘‘yaṁdiṭṭhiko so hotī’’tiādimāha. Tattha soti yo ukkhittako, so.",
  "tika-vin09t21:19": "Ukkhittānuvattikāsikkhāpadavaṇṇanā niṭṭhitā.",
  "tika-vin09t21:20": "8. Aṭṭhavatthukāsikkhāpadavaṇṇanā",
  "tika-vin09t21:21": "Lokassādamittasanthavavasenāti (sārattha. ṭī. pācittiya 3.675) lokassādasaṅkhātassa mittasanthavassa vasena. Kiṁ tanti āha ‘‘kāyasaṁsaggarāgenā’’ti. Kāyasaṁsaggarāgeneva tintā idha avassutā nāma, na methunarāgenāti. Kathametaṁ viññāyatīti āha ‘‘ayameva hī’’tiādi. Kiṁ panettha kāraṇanti āha ‘‘samantapāsādikāyaṁ panassa vicāraṇā katā’’ti. Tatthāyaṁ vicāraṇā – ettha ca asaddhammoti kāyasaṁsaggova veditabbo, na methunadhammo. Na hi methunassa sāmantā thullaccayaṁ hoti. ‘‘Viññū paṭibalo kāyasaṁsaggaṁ samāpajjitu’’nti (pāci. 676) vacanampi cettha sādhakanti. Yaṁ yena kataṁ, taṁ tasseva hotīti. Purisapuggalassāti sāmivacananti dassetuṁ ‘‘yaṁ purisapuggalenā’’tiādi vuttaṁ. Tattha hatthoti attano hattho. Na kevalañcettha hatthaggahaṇanti ‘‘hattho nāma kapparaṁ upādāya yāva agganakhā’’ti (pāci. 676) vuttassa hatthasseva gahaṇaṁ, atha kho tassa ca aññassapi apārājikakhettassa gahaṇaṁ ekajjhaṁ katvā ‘‘hatthaggahaṇa’’nti vuttaṁ. Tathā saṅghāṭikaṇṇaggahaṇanti na kevalaṁ saṅghāṭikaṇṇasseva gahaṇaṁ, atha kho tassa ca aññassapi yassa kassaci cīvarappadesassa gahaṇaṁ vuttanti dassetuṁ ‘‘ettha ca yassa kassacī’’tiādi vuttaṁ. Itthannāmaṁ ṭhānanti evaṁnāmakaṁ ṭhānaṁ. ‘‘Paṭipāṭiyā vā uppaṭipāṭiyā vā pūretvā’’ti idaṁ nidassanamattaṁ. Tasmā paṭipāṭiyā vā uppaṭipāṭiyā vā ekantarikāya vā yena tena nayena pūretvāti attho.",
  "tika-vin09t21:22": "Tā āpattiyoti tā āpannā āpattiyo. Yathā cekekasmiṁ vatthusmiṁ evaṁ visuṁ visuṁ sattasu vatthūsu satakkhattumpi vītikkantesu tā āpattiyo desetvā muccati. Gaṇanūpikāti desitagaṇanaṁ upagacchati. Dhuranikkhepaṁ katvāti ‘‘aññaṁ vatthuṁ āpajjissāmī’’ti ussāhaṁ ṭhapetvā.",
  "tika-vin09t21:23": "Aṭṭhavatthukāsikkhāpadavaṇṇanā niṭṭhitā.",
  "tika-vin09t21:24": "Iti kaṅkhāvitaraṇiyā pātimokkhavaṇṇanāya",
  "tika-vin09t21:25": "Vinayatthamañjūsāyaṁ līnatthappakāsaniyaṁ",
  "tika-vin09t21:26": "Bhikkhunipātimokkhe pārājikavaṇṇanā niṭṭhitā."
}