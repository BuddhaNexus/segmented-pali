{
  "tika-abh05t4:0": "Yamakapakaraṇa-anuṭīkā",
  "tika-abh05t4:1": "Ganthārambhavaṇṇanā",
  "tika-abh05t4:2": "Saṅkhepenevāti uddeseneva. Yaṁ ‘‘mātikāṭhapana’’nti vuttaṁ. Dhammesūti khandhādidhammesu kusalādidhammesu ca. Aviparītato gahitesu dhammesu mūlayamakādivasena pavattiyamānā desanā veneyyānaṁ nānappakārakosallāvahā pariññākiccasādhanī ca hoti, na viparītatoti āha ‘‘viparītaggahaṇaṁ…pe… āraddha’’nti. Etena kathāvatthupakaraṇadesanānantaraṁ yamakapakaraṇadesanāya kāraṇamāha. Tattha viparītaggahaṇanti puggalapariggahaṇādimicchāgāhaṁ. Dhammapuggalokāsādinissayānanti ‘‘ye keci kusalā dhammā, sabbe te kusalamūlā’’tiādinā (yama. 1.mūlayamaka.1) dhamme, ‘‘yassa rūpakkhandho uppajjati, tassa vedanākkhandho uppajjatī’’tiādinā (yama. 1.khandhayamaka.50) puggalaṁ ‘‘yattha rūpakkhandho uppajjati, tattha vedanākkhandho uppajjatī’’tiādinā (yama. 1.khandhayamaka.51) okāsaṁ nissāya ārabbha pavattānaṁ. Ādi-saddena puggalokāsauppādanirodhatadubhayapariññādīnaṁ saṅgaho daṭṭhabbo. Sanniṭṭhānasaṁsayānanti pāḷigatipaṭivacanasarūpadassanapaṭikkhipanapaṭisedhananayehi yathāpucchitassa atthassa nicchayakaraṇaṁ sanniṭṭhānaṁ, tadabhāvato saṁsayanaṁ saṁsayo. Tesaṁ sanniṭṭhānasaṁsayānaṁ.",
  "tika-abh05t4:3": "Kāmañcettha dhammapaṭiggāhakānaṁ saṁsayapubbakaṁ sanniṭṭhānanti paṭhamaṁ saṁsayo vattabbo, desentassa pana bhagavato sanniṭṭhānapubbako saṁsayoti dassanatthaṁ ayaṁ padānukkamo kato. Sabbañhi pariññeyyaṁ hatthāmalakaṁ viya paccakkhaṁ katvā ṭhitassa dhammasāmino na katthaci saṁsayo, vissajjetukāmatāya pana vineyyajjhāsayagataṁ saṁsayaṁ dassento saṁsayitavasena pucchaṁ karotīti evaṁ vissajjanapucchanavasena na sanniṭṭhānasaṁsayā labbhantīti ayamattho dassito, nicchitasaṁsayadhammavaseneva panettha sanniṭṭhānasaṁsayā veditabbā. Tenāha aṭṭhakathāyaṁ ‘‘kusalesu kusalā nu kho, na nu kho kusalāti sandehābhāvato’’tiādi. Teneva ca ‘‘sanniṭṭhānasaṁsayāna’’nti, ‘‘sanniṭṭhānasaṁsayavasenā’’ti ca paṭhamaṁ sanniṭṭhānaggahaṇaṁ kataṁ.",
  "tika-abh05t4:4": "Tanti yamakapakaraṇaṁ. Tassa ye samayādayo vattabbā, te kathāvatthupakaraṇadesanānantaro desanāsamayo, tāvatiṁsabhavanameva desanādeso, kusalākusalamūlādiyamakākārena desanāti vibhāgato ‘‘saṅkhepenevā’’tiādigāthāhi vibhāvitā nimittena saddhiṁ saṁvaṇṇanapaṭiññā cāti imamatthaṁ dassento ‘‘samayadesadesanāvasenā’’tiādimāha. Nimittañhetaṁ idha saṁvaṇṇanāya, yadidaṁ kamānuppatti āgatabhāravāhitā ca paṇḍitānaṁ paṇḍitakiccabhāvato. Tattha anuppattaṁ dassetvāti sambandho.",
  "tika-abh05t4:5": "Tatthāti tasmiṁ samayādidassane. Yamanaṁ uparamananti yamo maraṇanti āha ‘‘jātiyā sati maraṇaṁ hotīti…pe… visayo’’ti. Tattha yathā ‘‘jātiyā sati maraṇaṁ hotī’’ti jāti yamassa visayo, evaṁ ‘‘upādānakkhandhesu santesu maraṇaṁ hotī’’ti upādānakkhandhā yamassa visayoti yojetabbaṁ. Te hi maraṇadhamminoti. Anuppattamaraṇaṁyeva kibbisakārinaṁ puggalaṁ yamapurisā vividhā kammakāraṇā karonti, na appattamaraṇanti maraṇaṁ yamassa visayo vutto. Āṇāpavattiṭṭhānanti idaṁ visaya-saddassa atthavacanaṁ. Desaṁ vāti kāmādidhātuttayadesaṁ sandhāyāha. Dhātuttayissaro hi maccurājā. Pañcānantariyāni aññasatthāruddeso ca, tena vā saddhiṁ pañca verāni cha abhabbaṭṭhānāni. Āvattāti padakkhiṇāvattā. Tanuruhāti lomā.",
  "tika-abh05t4:6": "Ganthārambhavaṇṇanā niṭṭhitā.",
  "tika-abh05t4:7": "1. Mūlayamakaṁ",
  "tika-abh05t4:8": "Uddesavāravaṇṇanā",
  "tika-abh05t4:9": "1.Yamakasamūhassāti mūlayamakādikassa yamakasamūhassa. Mūlayamakādayo hi pakaraṇāpekkhāya avayavabhūtāpi niccāvayavāpekkhāya yamakasamūhoti vutto. Tenāha ‘‘taṁsamūhassa ca sakalassa pakaraṇassā’’ti.",
  "tika-abh05t4:10": "Kusalākusalamūlavisesānanti dutiyapucchāya vuttānaṁ saṁsayapadasaṅgahitānaṁ kusalasaṅkhātānaṁ, tathā paṭhamapucchāya vuttānaṁ kusalamūlasaṅkhātānaṁ visesānaṁ atthayamakabhāvassa vuttattāti yojanā. Yathā hi paṭhamapucchāya visesavantabhāvena vuttāyeva kusaladhammā dutiyapucchāyaṁ visesabhāvena vuttā, evaṁ paṭhamapucchāyaṁ visesabhāvena vuttāyeva kusalamūladhammā dutiyapucchāyaṁ visesavantabhāvena vuttā. Vattuvacanicchāvasena hi dhammānaṁ visesavisesavantatāvibhāgā hontīti. Kusalamūlakusalavisesehi saṁsayitapadasaṅgahitehi kusalakusalamūlānaṁ visesavantānanti adhippāyo. Ettha ca visesavantāpekkhavisesavasena paṭhamo atthavikappo vutto, dutiyo pana visesāpekkhavisesavantavasenāti ayametesaṁ viseso. Tenāha ‘‘ñātuṁ icchitānaṁ hī’’tiādi.",
  "tika-abh05t4:11": "Tattha ñātuṁ icchitānanti pucchāya visayabhūtānanti attho. Visesānanti kusalakusalamūlavisesānaṁ. Visesavantāpekkhānanti kusalamūlakusalasaṅkhātehi visesavantehi sāpekkhānaṁ. Visesavatanti kusalamūlakusalānaṁ. Visesāpekkhānanti kusalakusalamūlavisesehi sāpekkhānaṁ. Etthāti etasmiṁ mūlayamake. Padhānabhāvoti paṭhamavikappe tāva saṁsayitappadhānattā pucchāya visesānaṁ padhānabhāvo veditabbo. Te hi saṁsayitānaṁ visesavantoti. Dutiyavikappe pana visesā nāma visesavantādhīnāti visesavantānaṁ tattha padhānabhāvo daṭṭhabbo. Dvinnaṁ pana ekajjhaṁ padhānabhāvo na yujjati. Sati hi appadhāne padhānaṁ nāma siyā. Tenāha ‘‘ekekāya pucchāya ekeko eva attho saṅgahito hotī’’ti. Evañcetaṁ sampaṭicchitabbaṁ, aññathā vinicchitavisesitabbabhāvehi idha padhānabhāvo na yujjatevāti. Na dhammavācakoti na sabhāvadhammavācako. Sabhāvadhammopi hi atthoti vuccati ‘‘gambhīrapaññaṁ nipuṇatthadassi’’ntiādīsu (su. ni. 178). ‘‘Hetuphale ñāṇaṁ atthapaṭisambhidā’’tiādīsu (vibha. 720) attha-saddassa hetuphalavācakatā daṭṭhabbā. Ādi-saddenassa ‘‘atthābhisamayā’’tiādīsu (saṁ. ni. 1.129) āgatā hitādivācakatā saṅgayhati. Tenevāti pāḷiatthavācakattā eva.",
  "tika-abh05t4:12": "Tīṇipi padānīti ettha pi-saddo samuccayattho, samuccayo ca tulyayoge siyā. Kiṁ nāma-padena anavasesato kusalādīnaṁ saṅgahoti āsaṅkāya tadāsaṅkānivattanatthamāha ‘‘tīṇipi…pe… saṅgāhakatta’’nti. Tattha saṅgāhakattamattanti matta-saddo visesanivattiatthoti. Tena nivattitaṁ visesaṁ dassetuṁ ‘‘na niravasesasaṅgāhakatta’’nti vuttaṁ. Na hi rūpaṁ nāma-padena saṅgayhati. Kusalādiyeva nāmanti niyamo daṭṭhabbo, na nāmaṁyeva kusalādīti imameva ca niyamaṁ sandhāyāha ‘‘kusalādīnaṁ saṅgāhakattamattameva sandhāya vutta’’nti. Yadipi nāma-padaṁ na niravasesakusalādisaṅgāhakaṁ, kusalādisaṅgāhakaṁ pana hoti, tadatthameva ca taṁ gahitanti nāmassa kusalattikapariyāpannatā vuttāti dassento āha ‘‘kusalādi…pe… vutta’’nti.",
  "tika-abh05t4:13": "Uddesavāravaṇṇanā niṭṭhitā.",
  "tika-abh05t4:14": "Niddesavāravaṇṇanā",
  "tika-abh05t4:15": "52.Dutiyayamaketi ekamūlayamake. Evamidhāpīti yathā ekamūlayamake ‘‘ye keci kusalā’’icceva pucchā āraddhā, evaṁ idhāpi aññamaññamūlayamakepi ‘‘ye keci kusalā’’icceva pucchā ārabhitabbā siyā. Kasmā? Purimayamaka…pe… appavattattāti. Idañca dutiyayamakassa tathā appavattattā vuttaṁ, tatiyayamakaṁ pana tatheva pavattaṁ. Kecīti padakārā. Te hi yathā paṭhamadutiyayamakesu purimapucchā eva parivattanavasena pacchimapucchā katāti pacchimapucchāya purimapucchā samānā ṭhapetvā paṭilomabhāvaṁ, na tathā aññamaññayamake. Tattha hi dvepi pucchā aññamaññavisadisā. Yadi tatthāpi dvīhipi pucchāhi sadisāhi bhavitabbaṁ , ‘‘ye keci kusalā’’ti paṭhamapucchā ārabhitabbā, pacchimapucchā vā ‘‘sabbe te dhammā kusalamūlena ekamūlā’’ti vattabbā siyā. Evaṁ pana avatvā paṭhamadutiyayamakesu viya purimapacchimapucchā sadisā akatvā tatiyayamake tāsaṁ visadisatā ‘‘ye keci kusalā’’ti anāraddhattā, tasmā paṭilomapucchānurūpāya anulomapucchāya bhavitabbanti imamatthaṁ sandhāya ‘‘ye keci kusalāti apucchitvā’’ti vuttanti vadanti.",
  "tika-abh05t4:16": "Atthavasenāti sambhavantānaṁ nicchitasaṁsayitānaṁ atthānaṁ vasena. Tadanurūpāyāti tassā purimapucchāya atthato byañjanato ca anucchavikāya. Purimañhi apekkhitvā pacchimāya bhavitabbaṁ. Tenāti tasmā. Yasmā anulome saṁsayacchede jātepi paṭilome saṁsayo uppajjati, yadi na uppajjeyya, paṭilomapucchāya payojanameva na siyā, tasmā na pacchimapucchānurūpā purimapucchā, atha kho vuttanayena purimapucchānurūpā pacchimapucchā, tāya ca anurūpatāya atthādivasena dvinnaṁ padānaṁ sambandhattā atthādiyamakatā vuttā. Desanākkamato cettha anulomapaṭilomatā veditabbā ‘‘kusalā kusalamūlā’’ti vatvā ‘‘kusalamūlā kusalā’’ti ca vuttattā. Sesayamakesupi eseva nayo. Visesavantavisesa, visesavisesavantaggahaṇato vā idha anulomapaṭilomatā veditabbā. Paṭhamapucchāyañhi ye dhammā visesavanto, te nicchayādhiṭṭhāne katvā dassento ‘‘ye keci kusalā dhammā’’ti vatvā tesu yasmiṁ viseso saṁsayādhiṭṭhāno, taṁdassanatthaṁ ‘‘sabbe te kusalamūlā’’ti pucchā katā. Dutiyapucchāyaṁ pana tappaṭilomato yena visesena te visesavanto, taṁ visesaṁ sanniṭṭhānaṁ katvā dassento ‘‘ye vā pana kusalamūlā’’ti vatvā te visesavante saṁsayādhiṭṭhānabhūte dassetuṁ ‘‘sabbe te dhammā kusalā’’ti pucchā katā. Aniyatavatthukā hi sanniṭṭhānasaṁsayā anekajjhāsayattā sattānaṁ.",
  "tika-abh05t4:17": "Imināpi byañjanenāti ‘‘ye keci kusalamūlena ekamūlā’’ti imināpi vākyena. Evaṁ na sakkā vattunti yenādhippāyena vuttaṁ, tamevādhippāyaṁ vivarati ‘‘na hī’’tiādinā. Tattha tenevāti kusalabyañjanatthassa kusalamūlena ekamūlabyañjanatthassa bhinnattā eva. Vissajjananti vibhajanaṁ . Itarathāti kusalamūlena ekamūlabyañjanena pucchāya katāya. Tāni vacanānīti kusalavacanaṁ kusalamūlena ekamūlavacanañca. Kusalacittasamuṭṭhānarūpavasena cassa abyākatadīpanatā daṭṭhabbā. Etthāti ‘‘imināpi byañjanena tassevatthassa sambhavato’’ti etasmiṁ vacane. Ye keci kusalā…pe… sambhavatoti etena kusalānaṁ kusalamūlena ekamūlatāya byabhicārābhāvaṁ dasseti. Tenevāha ‘‘na hi…pe… santī’’ti. Vuttabyañjanatthassevasambhavatoti hi iminā avuttabyañjanatthassa sambhavābhāvavacanena svāyamadhippāyamattho vibhāvito. Yathā hi kusalamūlena ekamūlabyañjanattho kusalabyañjanatthaṁ byabhicarati, na evaṁ taṁ kusalabyañjanattho. Kathaṁ katvā codanā, kathañca katvā parihāro? Kusalamūlena ekamūlā kusalā evāti codanā katā, kusalamūlena ekamūlā eva kusalāti pana parihāro pavattoti veditabbaṁ. Dutiyayamake viya apucchitvāti ‘‘ye keci kusalā’’ti apucchitvā. Kusalamūlehīti kusalehi mūlehi. Teti kusalamūlena ekamūlā.",
  "tika-abh05t4:18": "Ekato uppajjantīti ettha iti-saddo ādiattho pakārattho vā. Tena ‘‘kusalamūlāni ekamūlāni ceva aññamaññamūlāni cā’’tiādipāḷisesaṁ dasseti. Yaṁ sandhāya ‘‘heṭṭhā vuttanayeneva vissajjanaṁ kātabbaṁ bhaveyyā’’ti vuttaṁ. Tattha heṭṭhāti anulomapucchāvissajjane. Vuttanayenāti ‘‘mūlāni yāni ekato uppajjantī’’tiādinā vuttanayena. Tampīti ‘‘kusalamūlenā’’tiādi aṭṭhakathāvacanampi. Tathāti tena pakārena, anulomapucchāyaṁ viya vissajjanaṁ kātabbaṁ bhaveyyāti iminā pakārenāti attho. Yena kāraṇena ‘‘na sakkā vattu’’nti vuttaṁ, taṁ kāraṇaṁ dassetuṁ ‘‘ye vā panā’’tiādimāha. Tattha ‘‘āmantā’’icceva vissajjanena bhavitabbanti ‘‘sabbe te dhammā kusalā’’ti pucchāyaṁ viya ‘‘sabbe te dhammā kusalamūlena ekamūlā’’ti pucchitepi paṭivacanavissajjanameva labbhati, na anulomapucchāyaṁ viya sarūpadassanavissajjanaṁ vibhajitvā dassetabbassa abhāvato. Ye hi dhammā kusalamūlena ekamūlā, na te dhammā kusalamūlena aññamaññamūlāva. Ye pana kusalamūlena aññamaññamūlā, te kusalamūlena ekamūlāva. Tenāha ‘‘na hi…pe… vibhāgo kātabbo bhaveyyā’’ti.",
  "tika-abh05t4:19": "Tattha yenāti yena aññamaññamūlesu ekamūlassa abhāvena. Yatthāti yasmiṁ ñāṇasampayuttacittuppāde. Aññamaññamūlakattā ekamūlakattā cāti adhippāyo. Dvinnaṁ dvinnañhi ekekena aññamaññamūlakatte vutte tesaṁ ekekena ekamūlakattampi vuttameva hoti samānattho ekasaddoti katvā. Tenevāha ‘‘yattha pana…pe… na ekamūlānī’’ti. Tayidaṁ micchā, dvīsupi ekekena itarassa ekamūlakattaṁ sambhavati evāti. Tenāha ‘‘etassa gahaṇassa nivāraṇattha’’ntiādi. ‘‘Ye dhammā kusalamūlena aññamaññamūlā, te kusalamūlena ekamūlā’’ti imamatthaṁ vibhāventena idha ‘‘āmantā’’ti padena yattha dve mūlāni uppajjanti, tattha ekekena itarassa ekamūlakattaṁ pakāsitamevāti āha ‘‘āmantāti imināva vissajjanena taṁgahaṇanivāraṇato’’ti . Nicchitattāti ettha ekato uppajjamānānaṁ tiṇṇannaṁ tāva mūlānaṁ nicchitaṁ hotu aññamaññekamūlakattaṁ, dvinnaṁ pana kathanti āha ‘‘aññamaññamūlānaṁ hī’’tiādi. Samānamūlatā evāti avadhāraṇena nivattitatthaṁ dassetuṁ ‘‘na aññamaññasamānamūlatā’’ti vuttaṁ. Tena aññamaññamūlānaṁ samānamūlatāmattavacanicchāya ekamūlaggahaṇaṁ, na tesaṁ aññamaññapaccayatāvisiṭṭhasamānamūlatādassanatthanti imamatthaṁ dasseti. Dvinnaṁ mūlānanti dvinnaṁ ekamūlānaṁ ekato uppajjamānānaṁ. Yathā tesaṁ samānamūlatā, taṁ dassetuṁ ‘‘tesu hī’’tiādi vuttaṁ. Taṁmūlehi aññehīti itaramūlehi mūladvayato aññehi sahajātadhammehi.",
  "tika-abh05t4:20": "Idāni yena adhippāyena paṭilome ‘‘kusalā’’icceva pucchā katā, na ‘‘kusalamūlena ekamūlā’’ti, taṁ dassetuṁ ‘‘aññamaññamūlatte pana…pe… katāti daṭṭhabba’’nti āha. Na hi kusalamūlena aññamaññamūlesu kiñci ekamūlaṁ na hotīti vuttovāyamattho. Mūlayuttatameva vadati, na mūlehi ayuttanti adhippāyo. Aññathā pubbenāparaṁ virujjheyya. Tenevāti mūlayuttatāya eva vuccamānattā. Ubhayatthāpīti aññamaññamūlā ekamūlāti dvīsupi padesu. ‘‘Kusalamūlenā’’ti vuttaṁ, kusalamūlena sampayuttenāti hi attho. Yadi ubhayampi vacanaṁ mūlayuttatameva vadati, atha kasmā anulomapucchāyameva ekamūlaggahaṇaṁ kataṁ, na paṭilomapucchāyanti ubhayatthāpi taṁ gahetabbaṁ na vā gahetabbaṁ. Evañhi mūlekamūlayamakadesanāhi ayaṁ aññamaññayamakadesanā samānarasā siyāti codanaṁ manasi katvā āha ‘‘tatthā’’tiādi.",
  "tika-abh05t4:21": "Tattha tatthāti tasmiṁ aññamaññayamake. Yadipi ekamūlā aññamaññamūlāti idaṁ padadvayaṁ vuttanayena mūlayuttatameva vadati, tathāpi sāmaññavisesalakkhaṇe attheva bhedoti dassetuṁ ‘‘mūlayogasāmaññe’’tiādi vuttaṁ. Samūlakānaṁ samānamūlatā ekamūlattanti ekamūlavacanaṁ tesu avisesato mūlasabbhāvamattaṁ vadati, na aññamaññamūlasaddo viya mūlesu labbhamānaṁ visesaṁ, na ca sāmaññe nicchayo visese saṁsayaṁ vidhamatīti imamatthamāha ‘‘mūlayogasāmaññe…pe… pavattā’’ti iminā. Visese pana nicchayo sāmaññe saṁsayaṁ vidhamanto eva pavattatīti āha ‘‘mūlayogavisese pana…pe… nicchitameva hotī’’ti. Tasmāti vuttasseva tassa hetubhāvena parāmasanaṁ, visesanicchayeneva avinābhāvato, sāmaññassa nicchitattā tattha vā saṁsayābhāvatoti attho. Tenāha ‘‘ekamūlāti pucchaṁ akatvā’’ti. Kusalabhāvadīpakaṁ na hotīti kusalabhāvasseva dīpakaṁ na hoti tadaññajātikassapi dīpanato. Tenāha ‘‘kusalabhāve saṁsayasabbhāvā’’ti. Aññamaññamūlavacananti kevalaṁ aññamaññamūlavacananti adhippāyo. Kusalādhikārassa anuvattamānattāti iminā ‘‘sabbe te dhammā kusalā’’ti kusalaggahaṇe kāraṇamāha. Ekamūlaggahaṇe hi payojanābhāvo dassito, kusalassa vasena cāyaṁ desanāti.",
  "tika-abh05t4:22": "53-61.Mūlanaye vutte eva attheti mūlanaye vutte eva kusalādidhamme. Kusalādayo hi sabhāvadhammā idha pāḷiatthatāya atthoti vutto. Kusalamūlabhāvena, mūlassa visesanena, mūlayogadīpanena ca pakāsetuṁ. Kusalamūlabhūtā mūlā kusalamūlamūlāti samāsayojanā. Mūlavacanañhi nivattetabbagahetabbasādhāraṇaṁ. Akusalābyākatāpi mūladhammā atthīti kusalamūlabhāvena mūladhammā visesitā. Mūlaggahaṇena ca mūlavantānaṁ mūlayogo dīpito hoti. Samānena mūlena, mūlassa visesanena, mūlayogadīpanena ca pakāsetuṁ ‘‘ekamūlamūlā’’ti, aññamaññassa mūlena mūlabhāvena, mūlassa visesanena, mūlayogadīpanena ca pakāsetuṁ ‘‘aññamaññamūlamūlā’’ti mūlamūlanayo vuttoti yojanā. Tīsupi yamakesu yathāvuttavisesanamevettha pariyāyantaraṁ daṭṭhabbaṁ.",
  "tika-abh05t4:23": "Mūlayogaṁdīpetunti mūlayogameva padhānaṁ sātisayañca katvā dīpetunti adhippāyo. Yathā hi kusalāni mūlāni etesanti kusalamūlakānīti bāhiratthasamāse mūlayogo padhānabhāvena vutto hoti, na evaṁ ‘‘kusalasaṅkhātā mūlā kusalamūlā’’ti kevalaṁ, ‘‘kusalamūlamūlā’’ti savisesanaṁ vā vutte uttarapadatthappadhānasamāse. Tenāha ‘‘aññapadattha…pe… dīpetu’’nti. Vuttappakārovāti ‘‘kusalamūlabhāvena mūlassa visesanenā’’tiādinā mūlamūlanaye ca, ‘‘aññapadatthasamāsantena ka-kārenā’’tiādinā mūlakanaye ca vuttappakāro eva. Vacanapariyāyo mūlamūlakanaye ekajjhaṁ katvā yojetabbo.",
  "tika-abh05t4:24": "74-85.Na ekamūlabhāvaṁ labhamānehīti abyākatamūlena na ekamūlakaṁ tathāvattabbataṁ labhamānehi aṭṭhārasaahetukacittuppādāhetukasamuṭṭhānarūpanibbānehi ekato alabbhamānattā. Yathā hi yathāvuttacittuppādādayo hetupaccayavirahitā ahetukavohāraṁ labhanti, na evaṁ sahetukasamuṭṭhānaṁ rūpaṁ. Tenāha ‘‘ahetukavohārarahitaṁ katvā’’ti. Ettha ca ‘‘sabbaṁ rūpaṁ na hetukameva, ahetukamevā’’ti vuttattā kiñcāpi sahetukasamuṭṭhānampi rūpaṁ ahetukaṁ, ‘‘abyākato dhammo abyākatassa dhammassa hetupaccayena paccayo, vipākābyākatā kiriyābyākatā hetū sampayuttakānaṁ khandhānaṁ cittasamuṭṭhānānañca rūpānaṁ hetupaccayena paccayo’’ti (paṭṭhā. 1.1.403) pana vacanato hetupaccayayogena sahetukasamuṭṭhānassa rūpassa ahetukavohārābhāvo vutto. Keci pana ‘‘abbohārikaṁ katvāti sahetukavohārena abbohārikaṁ katvāti atthaṁ vatvā aññathā ‘ahetukaṁ abyākataṁ abyākatamūlena ekamūla’nti na sakkā vattu’’nti vadanti. Tattha yaṁ vattabbaṁ, taṁ vuttameva ahetukavohārābhāvena sahetukatāpariyāyassa atthasiddhattā. Apica hetupaccayasabbhāvato tassa sahetukatāpariyāyo labbhateva. Tenāha ‘‘na vā sahetukaduke viya…pe… abbohārikaṁ kata’’nti. Ettha etthāti etasmiṁ ekamūlakaduke. Hetupaccayayogāyogavasenāti hetupaccayena yogāyogavasena, hetupaccayassa sabbhāvāsabbhāvavasenāti attho. Sahetukavohārameva labhati paccayabhūtahetusabbhāvato.",
  "tika-abh05t4:25": "Apare pana bhaṇanti ‘‘sahetukacittasamuṭṭhānaṁ rūpaṁ ahetukaṁ abyākatanti iminā vacanena saṅgahaṁ gacchantampi samūlakattā ‘abyākatamūlena na ekamūla’nti na sakkā vattuṁ, satipi samūlakatte nippariyāyena sahetukaṁ na hotīti ‘abyākatamūlena ekamūla’nti ca na sakkā vattuṁ, tasmā ‘ahetukaṁ abyākataṁ abyākatamūlena na ekamūlaṁ, sahetukaṁ abyākataṁ abyākatamūlena ekamūla’nti dvīsupi padesu anavarodhato abbohārikaṁ katvāti vutta’’nti, taṁ tesaṁ matimattaṁ ‘‘sahetukaabyākatasamuṭṭhānaṁ rūpaṁ abyākatamūlena ekamūlaṁ hotī’’ti aṭṭhakathāyaṁ tassa ekamūlabhāvassa nicchitattā, tasmā vuttanayeneva cettha attho veditabbo.",
  "tika-abh05t4:26": "86-97. Kusalākusalābyākatarāsito namananāmanasaṅkhātena visesena arūpadhammānaṁ gahaṇaṁ niddhāraṇaṁ nāma hotīti āha ‘‘nāmānaṁ niddhāritattā’’ti. Tena tesaṁ adhikabhāvamāha viññāyamānameva pakaraṇena aparicchinnattā. Yadi evaṁ ‘‘ahetukaṁ nāmaṁ sahetukaṁ nāma’’nti pāṭhantare kasmā nāmaggahaṇaṁ katanti āha ‘‘supākaṭabhāvattha’’nti, paribyattaṁ katvā vutte kiṁ vattabbanti adhippāyo.",
  "tika-abh05t4:27": "Niddesavāravaṇṇanā niṭṭhitā.",
  "tika-abh05t4:28": "Mūlayamakavaṇṇanā niṭṭhitā.",
  "tika-abh05t4:29": "2. Khandhayamakaṁ",
  "tika-abh05t4:30": "1. Paṇṇattivāro",
  "tika-abh05t4:31": "Uddesavāravaṇṇanā",
  "tika-abh05t4:32": "2-3.Khandhayamake…pe… pariññā ca vattabbāti idaṁ padhānabhāvena vattabbadassanaṁ. Abhiññeyyakathā hi abhidhammo, sā ca yāvadeva pariññattāti pariññāsu ca na vinā tīraṇapariññāya pahānapariññā, tīraṇañca sampuṇṇaparānuggahassa adhippetattā kālapuggalokāsavibhāgamukhena khandhānaṁ visuṁ saha ca uppādanirodhalakkhaṇapariggahavasena sātisayaṁ sambhavati, nāññathāti imamatthaṁ dassento ‘‘chasu kālabhedesu…pe… pariññā ca vattabbā’’ti padhānaṁ vattabbaṁ uddharati. Tattha pana yathā na tīraṇapariññāya vinā pahānapariññā, evaṁ tīraṇapariññā vinā ñātapariññāya. Sā ca sutamayañāṇamūlikāti desanākusalo satthā anvayato byatirekato ca samudāyāvayavapadatthādivibhāgadassanamukhena khandhesu pariññāppabhedaṁ pakāsetukāmo ‘‘pañcakkhandhā’’tiādinā desanaṁ ārabhīti dassento ‘‘te pana khandhā’’tiādimāha. Pañcahi padehīti pañcahi samudāyapadehi.",
  "tika-abh05t4:33": "Tatthāti tesu samudāyāvayavapadesu. Dhammoti ruppanādiko ñeyyadhammo. Samudāyapadassāti rūpakkhandhādisamudāyapadassa. Yadipi avayavavinimutto paramatthato samudāyo nāma natthi, yathā pana avayavo samudāyo na hoti, evaṁ na samudāyopi avayavoti satipi samudāyāvayavānaṁ bhede dvinnaṁ padānaṁ samānādhikaraṇabhāvato atthevābhedoti padadvayassa samānatthatāya siyā āsaṅkāti āha ‘‘etasmiṁ saṁsayaṭṭhāne’’ti. ‘‘Cakkhāyatanaṁ rūpakkhandhagaṇanaṁ gacchati, viññāṇakkhandho tajjā manoviññāṇadhātū’’tiādīsu ekadeso samudāyapadattho vutto, ‘‘yaṁ kiñci rūpaṁ…pe… ayaṁ vuccati rūpakkhandho’’tiādīsu (vibha. 2) pana sakaloti āha ‘‘rūpādi…pe… attho’’ti. Avayavapadānañcettha visesanavisesitabbavisayānaṁ samānādhikaraṇatāya samudāyapadatthatā vuttā, tato eva samudāyapadānampi avayavapadatthatā. Na hi visesanavisesitabbānaṁ atthānaṁ accantaṁ bhedo abhedo vā icchito, atha kho bhedābhedo, tasmā abhedadassanavasena paṭhamanayo vutto, bhedadassanavasena dutiyanayo. Yo hi ruppanādisaṅkhāto rāsaṭṭho avayavapadehi rūpādisaddehi ca khandhasaddena ca visesanavisesitabbabhāvena bhinditvā vutto, svāyaṁ atthato rāsibhāvena apekkhito ruppanādiattho evāti.",
  "tika-abh05t4:34": "Yathā avayavapadehi vuccamānopi samudāyapadassa attho hoti, evaṁ samudāyapadehi vuccamānopi avayavapadassa atthoti ‘‘rūpakkhandho rūpañceva rūpakkhandho ca, rūpakkhandho rūpanti? Āmantā’’tiādinā padasodhanā katāti dassento āha ‘‘rūpādiavayavapadehi…pe… padasodhanavāro vutto’’ti. Tattha ekaccassa avayavapadassa aññattha vuttiyā avayavapadatthassa samudāyapadatthatāya siyā anekantikatā, samudāyapadassa pana taṁ natthīti samudāyapadatthassa avayavapadatthatāya byabhicārābhāvo ‘‘rūpakkhandho rūpanti? Āmantā’’ti pāḷiyā pakāsitoti vuttaṁ ‘‘rūpādi…pe… dassetu’’nti.",
  "tika-abh05t4:35": "‘‘Rūpakkhandho’’tiādīsu khandhatthassa visesitabbattā vuttaṁ ‘‘padhānabhūtassa khandhapadassā’’ti. Vedanādiupapadatthassa ca sambhavato ‘‘vedanākkhandho’’tiādīsu. Rūpāvayavapadena vuttassāti rūpasaṅkhātena avayavapadena visesanabhāvena vuttassa khandhatthassa rūpakkhandhabhāvo hoti. Tena vuttaṁ ‘‘rūpakkhandho rūpanti? Āmantā’’ti. Tatthāti tasmiṁ rūpakkhandhapade. Padhānabhūtena visesitabbattā khandhāvayavapadena vuttassa ruppanaṭṭhassa kiṁ vedanākkhandhādibhāvo hotīti yojanā. Samāne avayavapadābhidheyyabhāve appadhānena padena yo attho viññāyati, so kasmā padhānena na viññāyatīti adhippāyo. Khandhāvayavapadena vutto dhammoti rāsaṭṭhamāha. Tattha kocīti ruppanaṭṭho. Kenaci samudāyapadenāti rūpakkhandhapadena, na vedanākkhandhādipadena. Tenāha ‘‘na sabbo sabbenā’’ti. Esa nayo vedanākkhandhādīsu. Rūparūpakkhandhādiavayavasamudāyapadasodhanamukhena tattha ca catukkhandhavasena pavattā pāḷigati padasodhanamūlacakkavāro. Evañca dassentenāti iminā yvāyaṁ rūpādiavayavapadehi rūpakkhandhādisamudāyapadehi ca dassitākāro atthaviseso, taṁ paccāmasati. Visesanabhāvo bhedakatāya sāmaññato avacchedakattā, visesitabbabhāvo abhedayogena bhedantarato avicchinditabbattā, samānādhikaraṇabhāvo tesaṁ bhedābhedānaṁ ekavatthusannissayattā.",
  "tika-abh05t4:36": "Tenāti yathāvuttena visesanavisesitabbabhāvena. Etthāti etasmiṁ samānādhikaraṇe. Tenāti vā samānādhikaraṇabhāvena. Etthāti rūpakkhandhapade. Yathā nīluppalapade uppalavisesanabhūtaṁ nīlaṁ visiṭṭhameva hoti, na yaṁ kiñci, evamidhāpi khandhavisesanabhūtaṁ rūpampi visiṭṭhameva siyāti dassento ‘‘kiṁ khandhato…pe… hotī’’ti āha. Tathā ‘‘rūpañca taṁ khandho cā’’ti samānādhikaraṇabhāveneva yaṁ rūpaṁ, so khandho. Yo khandho, taṁ rūpanti ayampi āpanno evāti āha ‘‘sabbeva…pe… visesitabbā’’ti. Visesanena ca nāma niddhāritarūpena bhavitabbaṁ avacchedakattā, na aniddhāritarūpenāti āha ‘‘kiṁ pana ta’’ntiādi, tasseva gahitattā na piyarūpasātarūpassāti adhippāyo. Na hi taṁ khandhavisesanabhāvena gahitaṁ, vissajjanaṁ kataṁ tassevāti yojanā. Na khandhato aññaṁ rūpaṁ atthīti idaṁ ruppanaṭṭho rūpanti katvā vuttaṁ, na hi so khandhavinimutto atthi. Tenevāti yathāvuttarūpassa khandhavinimuttassa abhāveneva. ‘‘Piyarūpaṁ sātarūpaṁ, dassentenappaka’’nti ca ādīsu atadatthassa rūpasaddassa labbhamānattā ‘‘tena rūpasaddenā’’ti visesetvā vuttaṁ. Vuccamānaṁ bhūtupādāyampi bhedaṁ dhammajātaṁ. Suddhenāti kevalena, rūpasaddena vināpīti attho. Tayidaṁ pakaraṇādiavacchinnataṁ sandhāya vuttaṁ, samānādhikaraṇataṁ vā. Yo hi rūpasaddena samānādhikaraṇo khandhasaddo, tena yathāvuttarūpasaddena viya tadattho vuccateva. Tenāha ‘‘khandhā rūpakkhandho’’ti. Yadipi yathāvuttaṁ rūpaṁ khandho eva ca, khandho pana na rūpamevāti āha ‘‘na ca sabbe…pe… visesitabbā’’ti. Tenevāti arūpasabhāvassa khandhassa atthibhāveneva. Teti khandhā. Vibhajitabbāti ‘‘khandhā rūpakkhandho’’ti padaṁ uddharitvā ‘‘rūpakkhandho khandho ceva rūpakkhandho ca, avasesā khandhā na rūpakkhandho’’tiādinā vibhāgena dassetabbā.",
  "tika-abh05t4:37": "Khandhānaṁ rūpavisesana…pe… saṁsayo hotīti ettha kiṁ khandhato aññāpi vedanā atthi, yato vinivattā vedanā khandhavisesanaṁ hoti, sabbe ca khandhā kiṁ khandhavisesanabhūtāya vedanāya visesitabbāti evaṁ yojanā veditabbā. Kecīti anubhavanādippakārā. Kenaci visesanenāti vedanādinā visesanena.",
  "tika-abh05t4:38": "Ettha ca rūpādipaṇṇatti khandhapaṇṇatti ca ‘‘rūpaṁ khandho, khandhā rūpakkhandho’’tiādinā visuṁ saha ca ruppanādike atthe pavattamānā kadāci avayavabhūte pavattati, kadāci samudāyabhūte, tassā pana tathā pavattanākāre niddhārite yasmā rūpādikkhandhā padato atthato ca visodhitā nāma honti tabbisayakaṅkhāpanodanato, tasmā ‘‘rūpakkhandho rūpañceva rūpakkhandho ca, rūpakkhandho rūpanti? Āmantā’’tiādinayappavattena paṭhamavārena rūpādiavayavapadehi avayavattho viya samudāyatthopi vuccati, tathā samudāyapadehipīti ayamattho dassito. ‘‘Rūpaṁ rūpakkhandho, khandhā vedanākkhandho’’tiādinayappavattena pana dutiyavārena visesavācī viya rūpādiavayavapadehi sāmaññabhūtenapi taṁtaṁvisiṭṭhena khandhāvayavapadena so so eva samudāyattho vuccati, na sabboti ayamattho dassito. Khandhavinimuttassa yathādhippetassa abhāvā yadipi khandhoyeva rūpaṁ, so pana na sabbo rūpaṁ, atha kho tadekadeso, tathā vedanādayopīti ayamattho ‘‘rūpaṁ khandho, khandhā rūpa’’ntiādinayappavattena tatiyavārena dassito. ‘‘Rūpaṁ khandho, khandhā vedanākkhandho’’tiādinayappavattena pana catutthavārena ‘‘rūpaṁ khandho’’ti rūpassa khandhabhāve nicchite khandho nāmāyaṁ na kevalaṁ rūpameva, atha kho vedanādi cāti vedanādīnampi khandhabhāvappakāsane na sabbe khandhā vedanādivisesavanto, kecideva pana tena tena visesena tathā vuccantīti ayamattho dassito. Evaṁ dassentī cesā pāḷi khandhānaṁ yathāvuttapaṇṇattisodhanamukhena sarūpāvadhāraṇāya saṁvattati, tañca tesaṁ yāvadeva uppādādinicchayatthanti dassento ‘‘evaṁ yesaṁ…pe… veditabbo’’ti āha.",
  "tika-abh05t4:39": "Ekadesepi samudāyavohāro dissati yathā paṭo daḍḍho, samuddo diṭṭhoti āha ‘‘cakkāvayavabhāvato cakkānīti yamakāni vuttānī’’ti. Bandhitvāti yamakabhāvena bandhitvā, yamakamūlabhāveneva vā. Mūlabhāvena gahaṇaṁ sambandhabhāvo, taṁsambandhatā ca mūlapadādīnaṁ nābhiādisadisatā daṭṭhabbā. Apubbassa vattabbassa abhāvato nayidha desanā maṇḍalabhāveneva sambajjhatīti āha ‘‘na maṇḍalabhāvena sambajjhanato’’ti. Yadipi rūpakkhandhamūlake apubbaṁ natthi, vedanākkhandhādimūlakesu pana saññādimukhena desanappavattiyaṁ apubbavaseneva gato siyā maṇḍalabhāvena sambandho, na tathā pāṭho pavattoti āha ‘‘vedanākkhandha…pe… sambandhenā’’ti. Pacchimassa purimena asambajjhanameva hi heṭṭhimasodhanaṁ. Suddhakkhandhalābhamattameva gahetvāti ‘‘khandhā rūpa’’nti ettha khandhāti khandhasaddena labbhamānaṁ rūpādīhi asammissaṁ khandhaṭṭhamattameva uddesavasena gahetvā. Yadipi uddese khandhavisesanaṁ rūpādi ‘‘khandhā rūpa’’nti suddharūpādimattameva gahitaṁ, tathāpi visesarahitassa sāmaññassa abhāvato tattha suddharūpādimattatāya aṭṭhatvā. Khandhavisesanabhāvasaṅkhātanti yathādhigataṁ khandhānaṁ visesanabhāvena kathitaṁ ruppanādikaṁ visesanatthaṁ dassetuṁ. Kevalameva taṁ aggaṇhanto khandhasaddena saha yojetvā…pe… vibhattattā suddhakkhandhavāroti vuttoti yojanā.",
  "tika-abh05t4:40": "Uddesavāravaṇṇanā niṭṭhitā.",
  "tika-abh05t4:41": "1. Paṇṇattivāro",
  "tika-abh05t4:42": "Niddesavāravaṇṇanā",
  "tika-abh05t4:43": "26.Evaṁvuttanti evaṁ dvārālambanehi saddhiṁ dvārappavattadhammavibhāgavasena vuttaṁ. Piyasabhāvaṁ piyajātikaṁ ‘‘kathaṁ rūpena kho, āvuso’’tiādīsu viya piyasabhāvaṭṭhena rūpaṁ, na ruppanaṭṭhenāti vuttaṁ ‘‘piyarūpaṁ…pe… rūpaṁ na rūpakkhandho’’ti. Ruppanaṭṭhena rūpakkhandhapariyāpannampi cakkhādi piyasabhāvamattavacanicchāvasena piyarūpameva anuppavisati, na rūpakkhandhanti āha ‘‘piyasabhāva…pe… na rūpakkhandhoti vutta’’nti. ‘‘Yo pana yattha viseso’’ti vutto visesasaddo nānuvattatīti adhippāyenāha ‘‘vacanaseso’’ti. Na hi adhikārato labbhamānassa ajjhāharaṇakiccaṁ atthi. Diṭṭhisaññāti vā paduddhāroyaṁ veditabbo. Visesatā panassā ‘‘visesaṁ vaṇṇayissāmā’’ti paṭiññāya eva pākaṭā. ‘‘Avasesā saṅkhārā’’ti etthāpi eseva nayo. Saṁyojanavasena jānāti abhinivisatīti saññā diṭṭhīti āha ‘‘diṭṭhi eva saññā’’ti. Diṭṭhi cāti ca-saddena avasiṭṭhaṁ papañcaṁ saṅgaṇhāti. Tathā hi ‘‘papañcasaññāsaṅkhā’’ti ettha papañcasūdaniyaṁ (ma. ni. aṭṭha. 1.201) vuttaṁ ‘‘saññānāmena vā papañcā eva vuttā’’ti.",
  "tika-abh05t4:44": "28. ‘‘Khandhā vedanākkhandho’’ti etasmiṁ anulome yathā sarūpadassanena vissajjanaṁ labbhati, na evaṁ ‘‘na khandhā na vedanākkhandho’’ti paṭilome, idha pana paṭivacanena vissajjananti tadatthaṁ vivaranto ‘‘khandhasaddappavattiyā ca abhāve vedanākkhandhasaddappavattiyā ca abhāvo’’ti āha. Tena sattāpaṭisedhe ayaṁ na-kāroti dasseti. Saddaggahaṇañcettha saddanibandhanattā paññattiyā saddasabhāgataṁ vā sandhāya kataṁ. Paṇṇattisodhanañhetaṁ. Tenāha ‘‘paṇṇattisodhanamattameva karotī’’ti. Tena niddhāretabbassa dhammantarassa abhāvaṁ dasseti. Yato vuttaṁ ‘‘na aññadhammasabbhāvo evettha pamāṇa’’nti. Evañca katvātiādinā yathāvuttamatthaṁ pāṭhantarena samattheti. Kāmaṁ katthaci satipi khandhe natthi vedanākkhandho, akhandhattasabhāvā pana natthi vedanāti ‘‘na khandhā na vedanākkhandhoti? Āmantā’’ti vuttanti evaṁ vā etaṁ daṭṭhabbaṁ. Tenāha aṭṭhakathāyaṁ ‘‘paññattinibbānasaṅkhātā’’tiādi.",
  "tika-abh05t4:45": "39. ‘‘Rūpato aññe’’ti ettha bhūtupādāya dhammo viya piyasabhāvopi rūpasaddābhidheyyatāsāmaññena gahitoti āha ‘‘lokuttarā vedanādayodaṭṭhabbā’’ti. Appavattimattamevāti khandhasaddappavattiyā abhāve rūpasaddappavattiyā ca abhāvoti paṇṇattisodhanamattataṁyeva sandhāya vadati, tathā cāha ‘‘evañca katvā’’tiādi. Tenetaṁ dasseti – yathā cakkhuto aññassa sabbassapi sabhāvadhammassa āyatanaggahaṇena gahitattā tadubhayavinimuttaṁ kiñci natthīti kevalaṁ paññattisodhanatthaṁ tameva abhāvaṁ dassetuṁ ‘‘cakkhuñca āyatane ca ṭhapetvā avasesā na ceva cakkhu na ca āyatana’’nti vuttaṁ, evamidhāpi tadatthameva ubhayavinimuttassa abhāvaṁ dassetuṁ ‘‘rūpañca khandhe ca ṭhapetvā avasesā na ceva rūpaṁ na ca khandhā’’ti vuttanti. Visamopaññāso. ‘‘Cakkhuñca āyatane ca ṭhapetvā’’ti ettha hi avasesaggahaṇena gayhamānaṁ kiñci natthīti sakkā vattuṁ āyatanavinimuttassa sabhāvadhammassa abhāvā. Tenāha ‘‘yadi siyā’’ti. ‘‘Rūpañca khandhe ca ṭhapetvā’’ti ettha pana na tathā sakkā vattuṁ khandhavinimuttassa sabhāvadhammassa atthibhāvato. Yadi pana tādisaṁ khandhagataṁ dhammajātaṁ natthīti evamidaṁ vuttaṁ siyā, evaṁ sati yuttametaṁ siyā. Tathā hi ‘‘aṭṭhakathāyaṁ panā’’tiādinā paññattiggahaṇameva uddharīyati. Taṇhāvatthu ca na siyā avasesaggahaṇena gayhamānanti ānetvā sambandho. Khandho ca siyāti yojanā.",
  "tika-abh05t4:46": "Niddesavāravaṇṇanā niṭṭhitā.",
  "tika-abh05t4:47": "2. Pavattivāravaṇṇanā",
  "tika-abh05t4:48": "50-205. Missakakālabhedesu yamakesu padānaṁ bhinnakālattā siyā atthavisesoti āha ‘‘amissakakālabhedesu vāresu atthavisesābhāvato’’ti. Idāni tamevatthaṁ ‘‘purimassa hī’’tiādinā vivarati. Tenāti atthavisesābhāvena. Etthāti etasmiṁ pavattivārapāṭhe, etissaṁ vā pavattivāravaṇṇanāyaṁ. Cha eva vuttā, na navāti adhippāyo. Tenāha ‘‘atītenā’’tiādi. Ete pana tayoti attanā visuṁ anantaraṁ dassite sandhāyāha. Yathādassitāti aṭṭhakathāyaṁ niddhāretvā dassitabbākārā paccuppannenātītādayo ye pāḷiyaṁ ujukameva āgatā. ‘‘Na visuṁ vijjantī’’ti vuttamevatthaṁ ‘‘tattha tattha hī’’tiādinā pākaṭataraṁ karoti. Tattha paṭilomapucchāhīti ‘‘yassa vā pana vedanākkhandho uppajjittha, tassa rūpakkhandho uppajjatī’’ti evamādikāhi paṭhamapade vuttassa paṭilomavasena pavattāhi. Tenevāti nayato yojetuṁ sakkuṇeyyattā eva. Missakakālabhedesu cāti na kevalaṁ amissakakālabhedesuyeva, atha kho missakakālabhedesu cāti attho. Na yojanāsukaratāya eva purime ayojanā, atha kho sukhaggahaṇatthampīti dassento āha ‘‘amissaka…pe… vuttānī’’ti.",
  "tika-abh05t4:49": "Yena kāraṇenāti yena ekapadadvayasaṅgahitānaṁ khandhānaṁ uppādassa nirodhassa lābhasaṅkhātena kāraṇena. Yathākkamaṁ purepañho pacchāpañhoti ca nāmaṁ vuttaṁ. Ca-saddena purepacchāpañhoti ca nāmaṁ vuttanti niddhāretvā yojetabbaṁ. Tattha pana ‘‘ekapadadvayasaṅgahitāna’’nti idaṁ ekajjhaṁ katvā gahetabbaṁ. Tamevatthampi vivarati ‘‘yassa hī’’tiādinā. Tattha yassāti yassa pañhassa. ‘‘Pañho’’ti cettha pucchanavasena pavattaṁ vacanaṁ veditabbaṁ. Tenevāha ‘‘paripūretvā vissajjetabbatthasaṅgaṇhanato’’ti. Taṁ sarūpadassanena vissajjanaṁ taṁvissajjanaṁ, taṁ vā yathāvuttaṁ vissajjanaṁ etassāti taṁvissajjano, tassa taṁvissajjanassa. Purimakoṭṭhāsenāti purimena uddesapadena. Tena hi vissajjanapadassa samānatthatā idha sadisatthatā. Ekena padenāti ekena padhānāppadhānena yamakapadena, na paṭhamapadenevāti attho. Uppādanirodhalābhasāmaññamattenāti uppādassa vā nirodhassa vā labbhamānatāya samānatāmattena. Sanniṭṭhānapada…pe… yuttanti idaṁ aṭṭhakathāyaṁ ‘‘yattha rūpakkhandho nuppajjatī’’tiādinā purepañhassa dassitattā vuttaṁ. Yadipi tattha ‘‘uppajjatī’’ti vissajjitattā vedanākkhandhassa uppādo labbhatīti vuttaṁ, yo pana sanniṭṭhānapadasaṅgahito rūpakkhandhassa anuppādo pāḷiyaṁ anuññātarūpena ṭhito, tassa vasena purepañho yuttoti adhippāyo. Evañhi purimakoṭṭhāsena sadisatthatā hoti.",
  "tika-abh05t4:50": "‘‘Yassa rūpakkhandho nuppajjittha, tassa vedanākkhandho nuppajjitthā’’ti ettha rūpakkhandhassa anuppannapubbatāpaṭikkhepamukhena itarassa paṭikkhipīyatīti rūpakkhandhasseva yathāvuttapaṭikkhepo padhānabhāvena vutto. Eseva nayo aññesupi edisesu ṭhānesūti āha ‘‘sanniṭṭhānatthasseva paṭikkhipanaṁ paṭikkhepo’’ti . ‘‘Yassa rūpakkhandho uppajjati, tassa vedanākkhandho nirujjhatī’’ti ettha pana rūpakkhandhassa uppādalakkhaṇaṁ katvā vedanākkhandhassa nirodho pucchīyatīti so eva ‘‘no’’ti paṭisedhīyati. Esa nayo aññesupi edisesu ṭhānesūti vuttaṁ ‘‘saṁsayatthanivāraṇaṁ paṭisedho’’ti. ‘‘Na-kāravirahita’’nti etena paṭisedhassa paṭisedhitamāha. Yadi evaṁ pāḷigatipaṭisedhavissajjanānaṁ ko visesoti āha ‘‘tattha uppattī’’tiādi.",
  "tika-abh05t4:51": "Tadekadesapakkhepavasenāti tesaṁ catunnaṁ pañhānaṁ pañcannañca vissajjanānaṁ ekadesassa pakkhipanavasena. Tenāha aṭṭhakathāyaṁ ‘‘paṭhame ṭhāne paripuṇṇapañhassa purimakoṭṭhāse sarūpadassanenā’’tiādi. Yo panettha pañhesu vissajjanesu ca sattavīsatiyā ṭhānesu pakkhepaṁ labhati, taṁ dassetuṁ ‘‘paripuṇṇapañho evā’’tiādi vuttaṁ. Pāḷivavatthānadassanāditoti ettha ādi-saddena pucchāvibhaṅgo vissajjanāṭhānāni ekasmiṁ pañhe yojanānayoti imesaṁ saṅgaho daṭṭhabbo.",
  "tika-abh05t4:52": "Suddhāvāsānantiādi pāḷiyā padaṁ uddharitvā atthadassanatthaṁ āraddhaṁ. ‘‘Yassa yattha rūpakkhandho nuppajjittha, tassa tattha vedanākkhandho nuppajjitthā’’ti imassa vissajjanaṁ hoti ‘‘suddhāvāsānaṁ tesaṁ tatthā’’ti. Tattha ekabhūmiyaṁ dutiyā upapatti natthīti ekissā bhūmiyā ekassa ariyapuggalassa dutiyavāraṁ paṭisandhiggahaṇaṁ natthīti attho. Tatiyavārādīsu vattabbameva natthi. Svāyamattho yathā ñāpito hoti, taṁ dassetuṁ ‘‘paṭisandhito pabhuti hi…pe… pavattā’’ti vuttaṁ. Tena addhāpaccuppannavasenāyaṁ desanā pavattāti dasseti. Ādānanikkhepaparicchinnaṁ kammajasantānaṁ ekattena gahetvā tassa vasena uppādanirodhesu vuccamānesu akammajesu kusalādīsu kathanti codanāyaṁ tepi idha taṁnissitā eva katāti dassento āha ‘‘tasmiñhi…pe… dassitā’’ti. Tenevāti kammajasantāneneva. Tasmāti ekakammanibbattassa vipākasantānassa ekattena gahitattā. Tassāti kammajasantānassa. Pañcasu suddhāvāsesu yathā paccekaṁ ‘‘ekissā bhūmiyā dutiyā upapatti natthī’’ti yathāvuttapāḷiyā viññāyati, evaṁ ‘‘suddhāvāsāna’’nti avisesavacanato sakalepi suddhāvāse sā natthīti tāya kasmā na viññāyatīti codanaṁ samuṭṭhāpetvā sayameva pariharituṁ ‘‘kasmā panā’’tiādimāha. Tattha suddhāvāsesu heṭṭhābhūmikassa asati indriyaparipāke uparibhūmisamuppatti na sakkā paṭisedhetuṁ uddhaṁsotavacanato. Uddhamassa taṇhāsotaṁ vaṭṭasotañcāti hi uddhaṁsoto. Tenāha ‘‘uddhaṁsotapāḷisabbhāvā’’ti. Saṁsandetabbāti yathā na virujjhanti, evaṁ netabbā. Tathā ceva saṁvaṇṇitaṁ.",
  "tika-abh05t4:53": "Etena sanniṭṭhānenāti aṅkitokāsabhāvirūpuppādasannissayena nicchayena. Visesitā tathābhāvirūpabhāvino. Asaññasattāpīti na kevalaṁ pañcavokārā eva, atha kho asaññasattāpi. Te eva asaññasatte eva gahetvā purimakoṭṭhāseti adhippāyo. Tena ye sanniṭṭhānena vajjitāti tena yathāvuttasanniṭṭhānena ye virahitā, te tathā na vattabbāti attho. Idāni ‘‘te tato’’tiādinā dasseti. Tatoti asaññābhavato. Pacchimabhavikānanti ettha pacchimabhavaṁ sarūpato dassetuṁ ‘‘kiṁ pañcavokārādī’’tiādi vuttaṁ. Apacchimabhavikānampi arūpānaṁ arūpabhave yathā rūpakkhandho nuppādi, evaṁ tattha pacchimabhavikānaṁ vedanākkhandhopīti āha ‘‘etena sanniṭṭhānena saṅgahitattā’’ti. Tenāha ‘‘tesaṁ…pe… āhā’’ti. Tattha tesanti pacchimabhavikānaṁ. Tatthāti arūpabhave. Itarānuppattibhāvañcāti itarassa vedanākkhandhassa anuppajjanasabbhāvampi. Sappaṭisandhikānampi suddhāvāsānaṁ khandhabhedassa parinibbānapariyāyo oḷārikadosappahānato kilesūpasamasāmaññena vuttoti veditabbaṁ.",
  "tika-abh05t4:54": "Sabbesañhi tesanti taṁtaṁbhūmiyaṁ ṭhitānaṁ sabbesaṁ suddhāvāsānaṁ. Yathā panātiādinā vuttamevatthaṁ pākaṭataraṁ karoti. Anantā lokadhātuyoti idaṁ okāsassa paricchedābhāvaṁyeva dassetuṁ vuttaṁ. Puggalavasena samānādhāratāya samānakālattena asambhavanto okāsavasena pana sambhavanto saṁkiṇṇā viya hontīti āha ‘‘saṁkiṇṇatā hotī’’ti.",
  "tika-abh05t4:55": "Pavattivāravaṇṇanā niṭṭhitā.",
  "tika-abh05t4:56": "3. Pariññāvāravaṇṇanā",
  "tika-abh05t4:57": "206-208.Tassāpīti puggalokāsavārassapi. Okāse puggalassevāti yathāgahite okāse yo puggalo, tasseva okāsavisiṭṭhapuggalassevāti attho. Yathā pana puggalavāre labbhamāne puggalokāsavāropi labbhati, evaṁ okāsavāropi labbheyyāti codanaṁ sandhāyāha ‘‘okāsavāropi cā’’ti. Tasmāti yasmā vuccamānopi okāso puggalassa visesabhāveneva vucceyya, na visuṁ, tasmā.",
  "tika-abh05t4:58": "Aññathāti pavattivāre viya ādānanikkhepaparicchinnaṁ kammajasantānaṁ ekattena gahetvā tassa uppādanirodhavasena pariññāvacane. ‘‘Yo rūpakkhandhaṁ parijānātī’’ti sanniṭṭhānapadasaṅgahitatthābhāvadassanamukhena itarassapi abhāvaṁ dassetuṁ ‘‘rupakkhandhaparijānanassa abhāvā’’ti vuttaṁ. ‘‘Āmantā’’ti ca kataṁ, tasmā pavatte cittakkhaṇavasenevettha tayo addho labbhantīti attho. ‘‘Aggamaggasamaṅgiñca arahantañcā’’ti dvinnaṁ padānaṁ ‘‘rūpakkhandhañca na parijānanti vedanākkhandhañca na parijānitthā’’ti dvīhi padehi yathākkamaṁ sambandho. ‘‘Ṭhapetvā avasesā puggalā’’ti pana paccekaṁ yojetabbaṁ. Aggamagga…pe… natthīti iminā arahattamaggañāṇasseva pariññāmatthakappattiyā pariññākiccaṁ sātisayaṁ, tadabhāvā na itaresanti dasseti. Yato tasseva vajirūpamatā vuttā, sesānañca vijjūpamatā. Tenāti tena yathāvuttena vacanena. Tadavasesasabbapuggaleti tato aggamaggasamaṅgito avasesasabbapuggale. Imaṁ pana yathāvuttadosaṁ pariharantā ‘‘puthujjanādayo sandhāyā’’ti vadanti.",
  "tika-abh05t4:59": "Pariññāvāravaṇṇanā niṭṭhitā.",
  "tika-abh05t4:60": "Khandhayamakavaṇṇanā niṭṭhitā.",
  "tika-abh05t4:61": "3. Āyatanayamakaṁ",
  "tika-abh05t4:62": "1. Paṇṇattivāro",
  "tika-abh05t4:63": "Uddesavāravaṇṇanā",
  "tika-abh05t4:64": "1-9.Vuttanayenāti ‘‘avayavapadehi vutto ekadeso sakalo vā samudāyapadānaṁ attho, samudāyapadehi pana vutto ekantena avayavapadānaṁ attho’’tiādinā vuttena nayena. Etena yathāvuttaatthavaṇṇanānayadassanatāya sabbapaṇṇattivārādīsu yathārahaṁ attho netabboti dasseti.",
  "tika-abh05t4:65": "Uddesavāravaṇṇanā niṭṭhitā.",
  "tika-abh05t4:66": "Niddesavāravaṇṇanā",
  "tika-abh05t4:67": "10-17.Vāyanaṁ savisayaṁ byāpetvā pavattanaṁ, tayidaṁ yathā gandhāyatane labbhati, evaṁ sīlādīsupīti pāḷiyaṁ ‘‘sīlagandho’’tiādi vuttaṁ ‘‘sīlādiyeva gandho’’ti katvā. Tenāha aṭṭhakathāyaṁ ‘‘sīlagandho…pe… nāmānī’’ti. Yasmā pana savisayabyāpanaṁ tattha pasaṭabhāvo pākaṭabhāvo vā hoti, tasmā ‘‘pasāraṇaṭṭhena pākaṭabhāvaṭṭhena vā’’ti vuttaṁ. Attano vatthussa sūcanaṁ vā vāyanaṁ. ‘‘Devakāyā samāgatā (dī. ni. 2.332; saṁ. ni. 1.37), paṇṇattidhammā’’tiādīsu (dha. sa. dukamātikā 108) samūhapaññattīsupi kāyadhammasaddā āgatāti ‘‘sasabhāva’’nti viseseti. Kāyavacanena…pe… natthīti idaṁ ‘‘na dhammo nāyatana’’nti ettha dhammasaddassa vinivattavisesasabbasabhāvadhammavācakataṁ sandhāya vuttaṁ, na dhammāyatanasaṅkhātadhammavisesavācakatanti daṭṭhabbaṁ.",
  "tika-abh05t4:68": "Niddesavāravaṇṇanā niṭṭhitā.",
  "tika-abh05t4:69": "2. Pavattivāravaṇṇanā",
  "tika-abh05t4:70": "18-21.Etasminti pavattivāre. Pucchāmattalābhenāti moghapucchābhāvamāha. Ekekanti ‘‘yassa cakkhāyatanaṁ uppajjati, tassa saddāyatanaṁ uppajjatī’’tiādikaṁ ekekaṁ. Pañcāti ‘‘yassa saddāyatanaṁ uppajjati, tassa gandhāyatanaṁ uppajjatī’’tiādīni pañca. Pucchāmattalābhena saṅgahaṁ anujānanto ‘‘vissajjanavasena hāpetabbānī’’ti āha. ‘‘Vakkhati hī’’tiādinā yathāvuttamatthaṁ aṭṭhakathāya samattheti.",
  "tika-abh05t4:71": "Sadisavissajjananti sāmaññavacanaṁ visesaniviṭṭhameva hotīti taṁ visesaṁ dassento ‘‘puggalavārameva sandhāya vutta’’nti vatvā tassā pana sadisavissajjanatāya abyāpitattā yattha sadisaṁ, tatthāpi vissajjitanti dassento ‘‘okāsavāre pana…pe… vissajjita’’nti āha. Tattha tanti dutiyaṁ. Puggalavārepīti yattha sadisaṁ vissajjanaṁ, tattha puggalavārepi vissajjitaṁ, pageva okāsavāreti adhippāyo. Virattakāmakammanibbattassāti bhāvanābalena viratto kāmo etenāti virattakāmaṁ, rūpāvacarakammaṁ, tato nibbattassa. Paṭisandhi eva bījaṁ paṭisandhibījaṁ, tassa. ‘‘Evaṁsabhāvattā’’ti etena ekantato kāmataṇhānidānakammahetukāni ghānādīnīti dasseti. Gandhādayo ca na santīti sabbena sabbaṁ tesampi abhāvaṁ sandhāya vadati. Tattha yaṁ vattabbaṁ, taṁ heṭṭhā vuttameva.",
  "tika-abh05t4:72": "‘‘Sacca’’nti yathāvuttavasena gahetabbaṁ codakena vuttamatthaṁ sampaṭicchitvā puna yenādhippāyena tāni yamakāni sadisavissajjanāni, taṁ dassetuṁ ‘‘yathā panā’’tiādi vuttaṁ. Tatrāyaṁ saṅkhepattho – tattha cakkhāyatanamūlakesu ghānāyatanayamakena ‘‘sacakkhukānaṁ aghānakānaṁ upapajjantāna’’ntiādinā nayena jivhākāyāyatanayamakāni yathā sadisavissajjanāni, tathā idha ghānāyatanamūlakesu ghānāyatanayamakena tāni jivhākāyāyatanayamakāni ‘‘yassa ghānāyatanaṁ uppajjati, tassa jivhāyatanaṁ uppajjatīti? Āmantā’’tiādinā nayena sadisavissajjanānīti. Evamettha ubhayesaṁ visuṁ aññamaññaṁ sadisavissajjanatāya idaṁ vuttaṁ, na ekajjhaṁ aññamaññaṁ sadisavissajjanatāya. Tenāha ‘‘tasmā tattha tattheva sadisavissajjanatā pāḷianāruḷhatāya kāraṇa’’nti. Evañca sati cakkhāyatanamūlaggahaṇaṁ kimatthiyanti āha ‘‘nidassanabhāvenā’’tiādi. Tattha nidassanabhāvenāti nidassanabhūtānaṁ aññamaññasadisavissajjanatāsaṅkhātena nidassanabhāveneva, na pana tesaṁ nidassitabbehi sabbathā sadisavissajjanatāyāti adhippāyo. ‘‘Yebhuyyatāyā’’ti vuttaṁ yebhuyyataṁ dassetuṁ ‘‘tesu hī’’tiādi vuttaṁ.",
  "tika-abh05t4:73": "Evanti iminā ‘‘āmantā’’ti paṭivacanavissajjanena yathāvuttavacanasseva vissajjanabhāvānujānanaṁ kattabbanti imamatthaṁ ākaḍḍhati. Sāti dutiyapucchā. Ghānāyatanayamakenāti cakkhāyatanamūlakesu ghānāyatanayamakeneva. Taṁsesānīti tena ghānāyatanamūlakakāyāyatanayamakena saddhiṁ sesāni. Sadisavissajjanattā anāruḷhānīti ettha ‘‘anāruḷhānī’’ti ettakameva tathā-saddena anukaḍḍhīyati, na ‘‘sadisavissajjanattā’’ti dassento ‘‘tathāti…pe… samaññenā’’ti vatvā idāni ‘‘kāraṇasāmaññenā’’ti vuttassa sadisavissajjanattassa tattha abhāvaṁ dassetuṁ ‘‘ghānajivhākāyāyatanānaṁ panā’’tiādi vuttaṁ. Tattha agabbhaseyyakesu pavattamānānanti etthāpi ‘‘sahacāritāyā’’ti padaṁ ānetvā sambandhitabbaṁ, tathā ‘‘gabbhaseyyakesu ca pavattamānāna’’nti. Itarāni ghānāyatanamūlakāni jivhākāyāyatanayamakāni dve na vissajjīyanti, ghānāyatanamūlakesu ca yamakesu vissajjitesu itaradvayamūlakāni jivhākāyāyatanamūlakāni na vissajjīyanti avisesattā appavisesattā cāti yojetabbaṁ. Tattha kāyāyatanayamake dutiyapucchāvasena appaviseso, itaravasena aviseso veditabbo. Rūpāyatanamanāyatanehi saddhinti idaṁ rūpāyatanamūlakamanāyatanavasena vuttanti āha ‘‘rūpāyatana…pe… adhippāyo’’ti. Tenevāha ‘‘rūpāyatanamūlakesu hī’’tiādi. Yamakānanti rūpāyatanamūlakagandharasaphoṭṭhabbāyatanayamakānaṁ. Dutiyapucchānanti yathāvuttayamakānaṁyeva dutiyapucchānaṁ. Vuttanayenāti ‘‘sarūpakānaṁ acittakāna’’ntiādinā vuttena nayena. Ādipucchānanti tesaṁyeva yamakānaṁ paṭhamapucchānaṁ.",
  "tika-abh05t4:74": "Heṭṭhimehīti idaṁ avisesavacanampi yesu sadisavissajjanatā sambhavati, tadapekkhanti āha ‘‘gandharasa…pe… attho’’ti. Uddiṭṭhadhammesu uddesānurūpaṁ labbhamānavisesakathanaṁ vissajjanaṁ, yo tattha na sabbena sabbaṁ uddesānurūpaguṇena upalabbhati, tassa akathanampi atthato vissajjanameva nāma hotīti āha ‘‘avissajjaneneva alabbhamānatādassanena vissajjitāni nāma hontī’’ti.",
  "tika-abh05t4:75": "Cakkhuvikalasotavikalā viya cakkhusotavikalopi labbhatīti so pana aṭṭhakathāyaṁ pi-saddena saṅgahitoti dassento ‘‘jaccandhampi…pe… veditabbo’’ti āha. Paripuṇṇāyatanameva opapātikaṁ sandhāya vuttanti ettha aṭṭhānappayutto eva-saddoti tassa ṭhānaṁ dassento ‘‘vuttamevāti attho’’ti vatvā tena paripuṇṇāyatanassa tattha aniyatattā aparipuṇṇāyatanassapi saṅgaho siddhoti dassento ‘‘tena jaccandhabadhirampi sandhāya vuttatā na nivāritā hotī’’ti āha.",
  "tika-abh05t4:76": "22-254.Tasmiṁ puggalassa anāmaṭṭhattāti kasmā vuttaṁ, yāvatā ‘‘rūpībrahmalokaṁ pucchatī’’ti imināpi okāsoyeva āmaṭṭhoti. ‘‘Āmantā’’ti paṭiññāya kāraṇavibhāvanādhippāyeneva ‘‘kasmā paṭiññāta’’nti codanaṁ samuṭṭhāpetvā taṁ kāraṇaṁ dassetukāmo ‘‘nanū’’tiādimāha . Gabbhaseyyakabhāvaṁ gantvā parinibbāyissatīti pacchimabhavikaṁ sandhāyāha. Tadavatthassāti pacchimabhavāvatthassa. Bhavissantassāti bhāvino. Paṭiññātabbattāti ‘‘uppajjissatī’’ti paṭiññātabbattā.",
  "tika-abh05t4:77": "Atha kasmāti etthāyaṁ saṅkhepattho – yadi ‘‘yassa rūpāyatanaṁ uppajjissati, tassa cakkhāyatanaṁ uppajjissatī’’ti pucchāyaṁ vuttena vidhinā paṭiññātabbaṁ, atha kasmā atha kena kāraṇena paṭilome ‘‘yassa vā pana rūpāyatanaṁ nuppajjissati, tassa cakkhāyatanaṁ nuppajjissatī’’ti pucchāya ‘‘āmantā’’ti paṭiññātaṁ, nanu idaṁ aññamaññaṁ viruddhanti? Nanūtiādināpi codako tameva virodhaṁ vibhāveti. No ca nuppajjissati uppajjissati evāti attho. ‘‘Tasmiṁ bhave’’tiādi tassa parihāro. Tattha tasmiṁ bhaveti yasmiṁ bhave ‘‘rūpāyatanaṁ nuppajjissatī’’ti vuttaṁ pavattamānattā, tasmiṁ bhave. Anāgatabhāvena avacanatoti bhāvībhāvena avattabbato āraddhuppādabhāvena pavattamānattāti adhippāyo. Tenevāha ‘‘bhavantare hī’’tiādi. Na pana vuccatīti sambandho. Evañca katvātiādinā pāṭhantarena yathāvuttamatthaṁ samattheti.",
  "tika-abh05t4:78": "Yasmiṁ attabhāve yehi āyatanehi bhavitabbaṁ, taṁtaṁāyatananibbattakakammena avassaṁbhāvīāyatanassa sattassa, santānassa vā, ‘‘yassa vā pana rūpāyatanaṁ uppajjissati, tassa cakkhāyatanaṁ uppajjissatīti? Āmantā, yassa vā pana rūpāyatanaṁ nuppajjissati, tassa cakkhāyatanaṁ nuppajjissatīti? Āmantā’’ti ca evaṁ pavattaṁ pucchādvayavissajjanaṁ āyatanapaṭilābhassa jātibhāvato suṭṭhu upapannaṁ bhavati. Pacchimabhavikādayoti ettha ādi-saddena arūpe uppajjitvā parinibbāyanakā saṅgayhanti. Idampi vissajjanaṁ. Abhinanditabbattāti ‘‘āmantā’’ti sampaṭicchitabbattā.",
  "tika-abh05t4:79": "Yaṁ pana aghānakānaṁ kāmāvacaraṁ upapajjantānanti vuttanti sambandho. Yassa vipāko ghānāyatanuppattito puretarameva upacchijjissati, taṁ ghānāyatanānibbattakakammanti vuttaṁ. Kathaṁ panīdisaṁ kammaṁ atthīti viññāyatīti āha ‘‘yassa yatthā’’tiādi. Evampi gabbhaseyyako eva idha aghānakoti adhippetoti kathamidaṁ viññāyatīti codanāya ‘‘na hī’’tiādiṁ vatvā tamatthaṁ sādhetuṁ ‘‘dhammahadayavibhaṅge’’tiādi vuttaṁ. Avacanattampi hi yathādhammasāsane abhidhamme paṭikkhepoyevāti . Idhāti imasmiṁ āyatanayamake. Yathādassitāsūti ‘‘yassa vā pana sotāyatanaṁ nuppajjissati, tassa cakkhāyatanaṁ nuppajjati, yassa yattha ghānāyatanaṁ na nirujjhati, tassa tattha rūpāyatanaṁ na nirujjhissatī’’ti ca dassitappakārāsu pucchāsu. Āmantāti vuttanti atha kasmā na viññāyatīti yojanā. Etāsu pucchāsu kasmā paṭivacanena vissajjanaṁ na katanti adhippāyo. Sanniṭṭhānena gahitatthassāti ‘‘yassa vā pana sotāyatanaṁ nuppajjissati, yassa yattha ghānāyatanaṁ na nirujjhissatī’’ti ca evamādikena sanniṭṭhānapadena gahitassa atthassa. Ekadese saṁsayatthassa sambhavenāti ekadese saṁsayitabbassa atthassa sambhavena sanniṭṭhānatthapaṭiyogabhūtasaṁsayatthassa paṭivacanassa akaraṇato ‘‘āmantā’’ti paṭivacanavissajjanassa akattabbato atthassa abhinditvā ekajjhaṁ katvā avattabbato. Tenāha ‘‘bhinditabbehi na paṭivacanavissajjanaṁ hotī’’ti.",
  "tika-abh05t4:80": "Yadi siyāti bhinditvā vattabbepi atthe yadi paṭivacanavissajjanaṁ siyā, paripuṇṇavissajjanameva na siyā anokāsabhāvato bhinditabbato cāti attho. Tathā hi ‘‘pañcavokāre parinibbantānaṁ, arūpe pacchimabhavikānaṁ, ye ca arūpaṁ upapajjitvā parinibbāyissanti, tesaṁ cavantānaṁ tesaṁ sotāyatanañca nuppajjissati, cakkhāyatanañca nuppajjatī’’ti ca, tathā ‘‘rūpāvacare parinibbantānaṁ, arūpānaṁ tesaṁ tattha ghānāyatanañca na nirujjhati, rūpāyatanañca na nirujjhissatī’’ti ca tattha vibhāgavasena pavatto pāṭhaseso. Atha kasmāti yadi abhinditabbe paṭivacanavissajjanaṁ, na bhinditabbe, evaṁ sante ‘‘yassa vā pana somanassindriyaṁ uppajjati, tassa cakkhundriyaṁ uppajjatīti? Āmantā’’ti iminā paṭivacanavissajjanena gabbhaseyyakānaṁ somanassapaṭisandhi natthīti kasmā na viññāyati, bhinditabbe na paṭivacanavissajjanaṁ hotīti sampaṭicchitabbanti? Taṁ na, aññāya pāḷiyā tadatthassa viññāyamānattāti dassento ‘‘kāmadhātuyā’’tiādimāha.",
  "tika-abh05t4:81": "‘‘Yaṁ cittaṁ uppajjati, na nirujjhati, taṁ cittaṁ nirujjhissati, nuppajjissatīti? Āmantā’’ti tasseva cittassa nirodho anāgatabhāvena tassa uppādakkhaṇe yathā vutto, evaṁ tasseva kammajasantānassa nirodho tassa uppāde anāgatabhāvena vattabbo. Tenetaṁ dasseti ‘‘ekacittassa nāma uppādakkhaṇe nirodho anāgatabhāvena vuccati, kimaṅgaṁ pana ekasantānassā’’ti . Sabbattha sabbasmiṁ anāgatavāre. Upapajjantānaṁ eva vasena so nirodho tathā anāgatabhāvena vutto, kasmā panettha nirodho upapannānaṁ vasena na vuttoti āha ‘‘uppannānaṁ panā’’tiādi. Tasseva yathāpavattassa kammajasantānassa eva. Tasmāti yasmā uppādakkhaṇato uddhaṁ nirodho āraddho nāma hoti, tasmā. Bhede satipi kālabhedāmasanassa kāraṇe satipi. Anāgatakālāmasanavaseneva nirodhasseva vasena vissajjanadvayaṁ upapannameva yuttameva hotīti. Aññesaṁ vasena nirodhasseva vattuṁ asakkuṇeyyattā ‘‘arahata’’nti vuttaṁ.",
  "tika-abh05t4:82": "Yadi upapattianantaraṁ nirodho āraddho nāma hoti, atha kasmā cutiyā nirodhavacananti codanaṁ sandhāyāha ‘‘tanniṭṭhānabhāvato pana cutiyā nirodhavacana’’nti. Tanniṭṭhānabhāvatoti tassa santānassa niṭṭhānabhāvato. Pavattetiādi vuttassevatthassa pākaṭakaraṇaṁ. Tattha tassāti santānassa. Vakkhatītiādipi pavatte nirodhaṁ anādiyitvā cutinirodhasseva gahitatāya kāraṇavacanaṁ. Tenāti tena yathāvuttena pāṭhantaravacanena. Etthāti etasmiṁ ‘‘yassa cakkhāyatanaṁ nirujjhissatī’’tiādike āyatanayamake. Yadi pavatte niruddhassapi cutiyā eva nirodho icchito, ‘‘sacakkhukāna’’ntiādi kathanti āha ‘‘sacakkhukānantiādīsu ca paṭiladdhacakkhukānantiādinā attho viññāyatī’’ti. Teti arūpe pacchimabhavikā. Acakkhukavacanañca sāvasesanti yojanā.",
  "tika-abh05t4:83": "Pavattivāravaṇṇanā niṭṭhitā.",
  "tika-abh05t4:84": "Āyatanayamakavaṇṇanā niṭṭhitā.",
  "tika-abh05t4:85": "4. Dhātuyamakaṁ",
  "tika-abh05t4:86": "1-19.Saddadhātusambandhānanti idaṁ yāni cakkhudhātādimūlakesu saddayamakāni, sabbāni ca saddadhātumūlakāni, tāni sandhāya vuttaṁ. Na hi tāni cakkhuviññāṇadhātādisambandhāni viya cutipaṭisandhivasena labbhanti, eteneva āyatanayamakepi pavattivāre saddadhātusambandhānaṁ yamakānaṁ alabbhamānatā ca veditabbā.",
  "tika-abh05t4:87": "Dhātuyamakavaṇṇanā niṭṭhitā.",
  "tika-abh05t4:88": "5. Saccayamakaṁ",
  "tika-abh05t4:89": "1. Paṇṇattivāravaṇṇanā",
  "tika-abh05t4:90": "10-26.Soti dukkhasaddo. Aññatthāti saṅkhāradukkhavipariṇāmadukkhadukkhādhiṭṭhānesu. Aññanirapekkhoti saṅkhārādipadantarānapekkho. Tenāti aññanirapekkhadukkhapadaggahaṇato. Tasmiṁ dukkhadukkhe visayabhūte. Esa dukkhasaddo ‘‘dukkhaṁ dukkhasacca’’nti ettha paṭhamo dukkhasaddo. Tañca dukkhadukkhaṁ. ‘‘Dukkhaṁ dukkhasacca’’nti ettha dukkhameva dukkhasaccanti nayidaṁ avadhāraṇaṁ icchitabbaṁ, dukkhaṁ dukkhasaccamevāti pana icchitabbanti āha ‘‘ekantena dukkhasaccamevā’’ti. Saccavibhaṅge vuttesu samudayesu koci phaladhammesu natthīti saccavibhaṅge pañcadhā vuttesu samudayesu ekopi phalasabhāvesu natthi, phalasabhāvo natthīti attho. ‘‘Phaladhammo natthī’’ti ca pāṭho. Maggasaddo ca phalaṅgesūti sāmaññaphalaṅgesu sammādiṭṭhiādīsu ‘‘maggaṅgaṁ maggapariyāpanna’’ntiādinā (vibha. 492, 495) āgato maggasaddo maggaphalattā pavattati kāraṇūpacārenāti adhippāyo. Tenāha ‘‘na maggakiccasabbhāvā’’tiādi. Tasmāti yasmā saccadesanāya pabhavādisabhāvā eva dhammā samudayādipariyāyena vuttā, na appabhavādisabhāvā, tasmā . Ettha ca tebhūmakadhammānaṁ yathārahaṁ dukkhasamudayasaccantogadhattā asaccasabhāve sabhāvadhamme ca uddharanto phaladhamme eva uddhari. Nanu ca maggasampayuttāpi dhammā asaccasabhāvāti tepi uddharitabbāti? Na, tesaṁ maggagatikattā. ‘‘Phaladhammesū’’ti ettha dhammaggahaṇena vā phalasampayuttadhammānaṁ viya tesampi gahaṇaṁ daṭṭhabbaṁ.",
  "tika-abh05t4:91": "Padasodhanena…pe… idha gahitāti etena asaccasabhāvānaṁ dhammānaṁ pakaraṇena nivattitataṁ āha. Tesanti dukkhādīnaṁ. Tabbisesanayogavisesanti tena dukkhādivisesanayogena visiṭṭhataṁ. Saccavisesanabhāveneva dukkhādīnaṁ pariññeyyatādibhāvo siddhoti āha ‘‘ekantasaccattā’’ti. Yathā cetthāti yathā etasmiṁ saccayamake suddhasaccavāre saccavisesanabhūtā eva dukkhādayo gahitā. Evaṁ khandhayamakādīsupīti na suddhasaccavāre eva ayaṁ nayo dassitoti attho. Padasodhanavāre taṁmūlacakkavāre ca ‘‘rūpaṁ rūpakkhandho’’tiādinā samudāyapadānaṁyeva vuttattā vattabbameva natthīti ‘‘suddhakkhandhādivāresū’’ti vuttaṁ. Tathā cetthāpi suddhavāre eva ayaṁ nayo dassito. Yadi suddhakkhandhādivāresu khandhādivisesanabhūtānameva rūpādīnaṁ gahaṇena bhavitabbaṁ, atha kasmā khandhādivisesanato aññesampi rūpādīnaṁ vasena attho dassitoti codanaṁ sandhāyāha ‘‘aṭṭhakathāyaṁ panā’’tiādi. Purimo eva attho yutto, yuttito pāṭhova balavāti.",
  "tika-abh05t4:92": "Paṇṇattivāravaṇṇanā niṭṭhitā.",
  "tika-abh05t4:93": "2. Pavattivāravaṇṇanā",
  "tika-abh05t4:94": "27-164. Dukkhapariññā yāva dukkhasamatikkamanatthāti sappadesaṁ pavattāpi sā tadatthāvahā bhaveyyāti kassaci āsaṅkā siyāti dassento āha ‘‘ariyattā…pe… katvā vutta’’nti. Keci panettha ‘‘antimabhave ṭhitattā’’ti kāraṇaṁ vadanti, taṁ na yujjati upapattiyā dukkhavicārattā, na ca sabbe suddhāvāsā antimabhavikā uddhaṁsotavacanato. ‘‘Yassa dukkhasaccaṁ uppajjatī’’ti uppādāvatthā. Avisesena dukkhasaccapariyāpannā dhammā sambandhībhāveneva taṁsamaṅgī ca puggalo vuttoti dassento ‘‘sabbe upapajjantā’’tiādiṁ vatvā svāyamattho yasmā nicchayarūpena gahito, nicchitasseva ca atthassa vibhāgadassanena bhavitabbaṁ, tasmā ‘‘tesveva…pe… upapannamevā’’ti āha. Tattha tesveva keci dassīyantīti sambandho. Ekakoṭṭhāsuppattisamaṅginoti dukkhakoṭṭhāsuppattisamaṅgino. Tesūti sanniṭṭhānena gahitesu. Maggaphaluppādasamaṅgīsūti maggaphaluppādasamaṅgīnaṁ, ayameva vā pāṭho.",
  "tika-abh05t4:95": "Ettha cātiādinā ‘‘sabbesa’’ntiādipāḷiyā piṇḍatthaṁ dasseti. Tattha samudayasaccuppādavomissassa dukkhasaccuppādassāti idaṁ anādare sāmivacanaṁ. Katthaci samudayasaccuppādavomissepi dukkhasacce taṁrahitassa samudayasaccuppādarahitassa dukkhasaccuppādassa dassanavasena vuttanti yojanā. Keci pana ‘‘samudayasaccāvomissassā’’ti paṭhanti, tesaṁ ‘‘taṁrahitassā’’ti idaṁ purimapadassa atthavivaraṇaṁ veditabbaṁ. Taṁsahitassāti samudayasaccuppādasahitassa dukkhasaccuppādassa dassanavasena vuttanti yojanā. Tesanti asaññasattānaṁ, pavattiyaṁ dukkhasaccassa uppādo ‘‘pavatte’’tiādinā vuttesu dvīsupi koṭṭhāsesu na gahitoti attho. Paṭisandhiyaṁ pana tesaṁ uppādassa paṭhamakoṭṭhāsena gahitatā dassitā eva. Tathā nirodho cāti yathā asaññasattānaṁ paṭisandhiyaṁ dukkhasaccassa uppādo paṭhamakoṭṭhāsena gahito, pavattiyaṁ pana so dvīhi koṭṭhāsehi na gahito, tathā tesaṁ dukkhasaccassa nirodhopīti attho. Tathā hi ‘‘sabbesaṁ cavantānaṁ pavatte taṇhāvippayuttacittassa bhaṅgakkhaṇe’’tiādinā (yama. 1.saccayamaka.88) nirodhavāre pāḷi pavattā. Eseva nayoti yvāyaṁ ‘‘ettha cā’’tiādinā samudayasaccayamake pāḷiyā atthanayo vutto, maggasaccayamakepi eseva nayo, evameva tatthāpi attho netabboti attho. Tathā hi ‘‘sabbesaṁ upapajjantāna’’ntiādinā tattha pāḷi pavattā.",
  "tika-abh05t4:96": "Evañca satīti evaṁ khaṇavasena okāsaggahaṇe satīti yathāvuttamatthaṁ ananujānanavasena paccāmasati. Etassa vissajjaneti etassa yamakapadassa vissajjane. ‘‘Aggamaggassa uppādakkhaṇe, arahantānaṁ cittassa uppādakkhaṇe, yassa cittassa anantarā aggamaggaṁ paṭilabhissanti, tassa cittassa uppādakkhaṇe, asaññasattaṁ upapajjantānaṁ tesaṁ tattha dukkhasaccaṁ uppajjati, no ca tesaṁ tattha samudayasaccaṁ uppajjissatī’’ti (yama. 1.saccayamaka.71) purimakoṭṭhāsassa āgatattā virodho natthīti ‘‘pacchimakoṭṭhāse’’tiādi vuttaṁ . Tattha tasmāti yasmā na upapatticittuppādakkhaṇo bhāvino samudayapaccuppādassa ādhāro, atha kho kāmāvacarādiokāso, tasmā. Puggalokāsavāro hesāti yasmā puggalokāsavāro esa, tasmā ‘‘tesaṁ tatthā’’ti ettha okāsavasena tattha-saddassa attho veditabbo. Yadi puggalokāsavāre kāmāvacarādiokāsavaseneva attho gahetabbo, na khaṇavasena, atha kasmā ‘‘sabbesaṁ upapajjantāna’’ntiādinā okāsaṁ anāmasitvā tattha vissajjanaṁ pavattanti codanaṁ sandhāyāha ‘‘tattha…pe… so evā’’ti. Tattha tatthāti okāsavāre. Puggalavisesadassanatthanti puggalasaṅkhātavisesadassanatthaṁ. Yattha teti yasmiṁ kāmāvacarādiokāse te puggalā.",
  "tika-abh05t4:97": "Kecīti dhammasirittheraṁ sandhāyāha. So hi ‘‘pavatte cittassa bhaṅgakkhaṇe dukkhasaccaṁ nuppajjatī’’ti ettha cittajarūpameva adhippetaṁ cittapaṭibaddhavuttittāti kāraṇaṁ vadati. Apare ‘‘arūpeti imaṁ purimāpekkhampi hotīti tena pavattaṁ visesetvā arūpabhavavasena ayamattho vutto , tasmā ‘yassa vā pana samudayasaccaṁ nirujjhati, tassa dukkhasaccaṁ uppajjatīti? No’tiādīsupi evamattho veditabbo’’ti vadanti. Puggalo na cittaṁ apekkhitvāva gahitoti idaṁ cittassa anadhikatattā vuttaṁ. Yattha pana samudayasaccassa uppādanicchayo, tattheva tassa anuppādanicchayenapi bhavitabbaṁ cittena ca vinā puggalasseva anupalabbhanatoti ‘‘yassa samudayasaccaṁ nuppajjatī’’ti ettha samudayasaccādhāraṁ cittaṁ atthato gahitamevāti sakkā viññātuṁ. Apica indriyabaddhepi na sabbo rūpuppādo ekantena cittuppādādhīnoti sakkā vattuṁ cittuppattiyā vināpi tattha rūpuppattidassanato, tasmā cittajarūpameva cittassa uppādakkhaṇe uppajjati, na itaraṁ, itaraṁ pana tassa tīsupi khaṇesu uppajjatīti niṭṭhamettha gantabbaṁ. Vibhajitabbā avibhattā nāma natthīti siyāyaṁ pasaṅgo paṭhamavāre, dutiyavāre pana vibhajanā eva sāti nāyaṁ pasaṅgo labbhati, paṭhamavārepi vā nāyaṁ pasaṅgo. Kasmā? Esā hi yamakassa pakati, yadidaṁ yathālābhavasena yojanā.",
  "tika-abh05t4:98": "Dutiye citte vattamāneti ettha ‘‘paṭhamaṁ bhavaṅgaṁ, dutiyaṁ citta’’nti vadanti. Bhavanikantiyā āvajjanampi vipākappavattito visadisattā ‘‘dutiya’’nti vattuṁ sakkā, tato paṭṭhāya pubbe tassa tattha samudayasaccaṁ nuppajjitthāti vattabbāti apare. Bhavanikantiyā pana sahajātaṁ paṭhamaṁ cittaṁ idha dutiyaṁ cittanti adhippetaṁ. Tato pubbe pavattaṁ sabbaṁ abyākatabhāvena samānajātikattā ekanti katvā tato paṭṭhāya heṭṭhā tassa tattha samudayasaccaṁ nuppajjitthevāti . Tenāha ‘‘sabbantimena paricchedenā’’tiādi. Tasminti dutiye citte. Tena samānagatikattāti tena yathāvuttadutiyacittena ca taṁsamaṅgino vā dukkhasaccaṁ uppajjittha, no ca samudayasaccanti vattabbabhāvena samānagatikattā. Evañca katvāti tena samānagatikatāya dassitattā eva. Yathāvuttāti dutiyākusalacittato purimasabbacittasamaṅgino aggahitā honti itarabhāvābhāvato. Vuttamevatthaṁ pāṭhantarena samatthetuṁ ‘‘yathā’’tiādi vuttaṁ. Teti catuvokārā. Vajjetabbāti ‘‘itaresa’’nti visesanena nivattetabbā. Pañcavokārā viya yathāvuttā suddhāvāsāti dutiyacittakkhaṇasamaṅgibhāvena vuttappakārā yathā suddhāvāsasaṅkhātā pañcavokārā pubbe vuttā santi, evaṁ catuvokārā pubbe vuttā na hi santīti yojanā.",
  "tika-abh05t4:99": "‘‘Yassa yatthā’’ti puggalokāsā ādheyyādhārabhāvena apekkhitāti āha ‘‘puggalokāsā aññamaññaparicchinnā gahitā’’ti. Kāmāvacare…pe… upapannāti ettha kāmāvacare abhisametāvino rūpāvacaraṁ upapannā, rūpāvacare abhisametāvino arūpāvacaraṁ upapannā, vā-saddena kāmāvacare abhisametāvino arūpāvacaraṁ upapannāti ca yojetabbaṁ. Tatthāti upapannokāse. Abhisamayoti uparimaggābhisamayo yāva upapanno na bhavissati, tāva te tattha upapannapuggalā ettha etasmiṁ ‘‘abhisametāvīna’’ntiādinā vutte dutiyakoṭṭhāse na gayhanti puggalokāsānaṁ aññamaññaṁ paricchinnattā. Yadi evaṁ kiṁ te imasmiṁ yamake asaṅgahitāti āha ‘‘te panā’’tiādi. Tattha yaṁ vuttaṁ ‘‘samānagatikāti visuṁ na dassitā’’ti, taṁ pākaṭataraṁ kātuṁ ‘‘anabhisametāvīna’’ntiādi vuttaṁ. Tassattho – ‘‘anabhisametāvīna’’nti iminā paṭhamapadena gahitā sabbattha magguppattirahe sampattibhave tattha suddhāvāse ye anabhisametāvino, tesu dvippakāresu suddhāvāsā yasmiṁ kāle tattha anabhisametāvinoti gahetabbā, tattha nesaṁ tathā gahetabbakālassa visesanatthaṁ ‘‘suddhāvāsānaṁ dutiye citte vattamāne’’ti vuttanti.",
  "tika-abh05t4:100": "Etenāti etena vacanena. Vodānacittaṁ nāma maggacittānaṁ anantarapaccayabhūtaṁ cittaṁ, idha pana aggamaggacittassa. Tatoti yathāvuttavodānacittato purimataracittasamaṅgino, anulomañāṇasampayuttacittasamaṅgino, avasiṭṭhavuṭṭhānagāminivipassanācittādisamaṅginopi. Tenāha ‘‘yāva sabbantimataṇhāsampayuttacittasamaṅgī, tāva dassitā’’ti.",
  "tika-abh05t4:101": "Paṭisandhicuticittānaṁ bhaṅguppādakkhaṇā pavatte cittassa bhaṅguppādakkhaṇehi dukkhasaccādīnaṁ nuppādādīsu samānagatikāti katvā vuttaṁ ‘‘pavatte cittassā’’tiādi. Tattha cuticittassapi uppādakkhaṇassa gahaṇaṁ daṭṭhabbanti yojanā. Dvīsupi koṭṭhāsesūti samudayasaccassa bhāvino nirodhassa appaṭikkhepapaṭikkhepavasena pavattesu purimapacchimakoṭṭhāsesu. Na visesitanti yathāvutte appaṭikkhepe ca satipi visesetvā na vuttanti attho. Ekassapi puggalassa tādisassa maggassa ca phalassa ca bhaṅgakkhaṇasamaṅgino purimakoṭṭhāsasseva abhajanato koṭṭhāsadvayasambhavābhāvatoti attho. Idāni tamevatthaṁ vivarituṁ ‘‘yassa dukkhasacca’’ntiādi vuttaṁ. Kesañci puggalānaṁ. Niddhāraṇe cetaṁ sāmivacanaṁ. ‘‘Maggassa ca phalassa cā’’ti vuttamaggaphalāni dassento ‘‘tiṇṇaṁ phalānaṁ dvinnañca maggāna’’nti āha. Tāni pana heṭṭhimāni tīṇi phalāni majjhe ca dve maggā veditabbā. Nirantaraṁ anuppādetvāti paṭipakkhadhammehi avokiṇṇaṁ katvā saha vipassanāya maggaṁ uppādentena yā sātaccakiriyā kātabbā, taṁ akatvāti attho. Tenāha ‘‘antarantarā…pe… uppādetvā’’ti. ‘‘Arūpe maggassa ca phalassa ca bhaṅgakkhaṇe’’ti avisesato vutte kathamayaṁ viseso labbhatīti āha ‘‘sāmaññavacanenapī’’tiādi. Tena apavādavisayapariyāyena upasaggā abhinivisantīti lokasiddhoyaṁ ñāyoti dasseti.",
  "tika-abh05t4:102": "Pavattivāravaṇṇanā niṭṭhitā.",
  "tika-abh05t4:103": "3. Pariññāvāravaṇṇanā",
  "tika-abh05t4:104": "165-170.Etthevāti imasmiṁ saccayamake eva. Apariññeyyatādassanatthanti ettha a-kāro na pariññeyyābhāvavacano, nāpi pariññeyyapaṭipakkhavacano, atha kho tadaññavacanoti yathārahaṁ saccesu labbhamānānaṁ pahātabbatādīnampi dassane āpanneyeva samayavāro dassanaparo, yesañca na dassanaparo, tesu kesuci saccesu labbhamānānampi kesañci visesānaṁ ayaṁ vāro na dassanaparoti dassento ‘‘sacchikaraṇa…pe… dassanatthañcā’’ti āha. Samudaye pahānapariññāva vuttā, na tīraṇapariññāti yuttaṁ tāvetaṁ samudayassapi tīretabbasabhāvattā, ‘‘dukkhe tīraṇapariññāvavuttā, na pahānapariññā’’ti idaṁ pana kasmā vuttaṁ, nanu dukkhaṁ appahātabbamevāti? Samudayasaccavibhaṅge vuttānaṁ kesañci samudayakoṭṭhāsānaṁ dukkhasacce saṅgahaṇato dukkhasamudaye vā asaṅkaratova gahetvā bhūtakathanametaṁ daṭṭhabbaṁ. Ubhayatthāti dukkhe samudaye ca vuttā. Kasmā? Tesaṁ sādhāraṇāti. Evaṁ sādhāraṇāsādhāraṇabhedabhinnaṁ yathāvuttaṁ pariññākiccaṁ pubbabhāge nānakkhaṇe labbhamānampi maggakāle ekakkhaṇe eva labbhati ekañāṇakiccattāti dassetuṁ ‘‘maggañāṇañhī’’tiādi vuttaṁ.",
  "tika-abh05t4:105": "Pariññāvāravaṇṇanā niṭṭhitā.",
  "tika-abh05t4:106": "Saccayamakavaṇṇanā niṭṭhitā.",
  "tika-abh05t4:107": "6. Saṅkhārayamakaṁ",
  "tika-abh05t4:108": "1. Paṇṇattivāravaṇṇanā",
  "tika-abh05t4:109": "1. Satipi kusalamūlādīnampi vibhattabhāve khandhādivibhāgo tato sātisayoti dassento ‘‘khandhādayo viya pubbe avibhattā’’ti āha. Pakārattho vā ettha ādi-saddo ‘‘bhūvādayo’’tiādīsu viyāti kusalamūlādīnampi saṅgaho daṭṭhabbo. Aviññātattā nisāmentehi. Hetuattho vā ettha luttaniddiṭṭho aviññāpitattāti attho. Yadipi kāyasaṅkhārānaṁ vikappadvayepi hetuphalabhāvoyeva icchito, sāmivacanarūpāvibhūto pana attheva atthabhedoti dassento ‘‘kāyassa…pe… kattuatthe’’ti āha. So panāti kattuattho.",
  "tika-abh05t4:110": "2-7.Suddhikaekekapadavasenāti ‘‘kāyo saṅkhāro’’tiādīsu dvīsu dvīsu padesu aññamaññaṁ asammissaekekapadavasena. Atthābhāvatoti yathādhippetatthābhāvato. Aññathā karajakāyādiko attho attheva. Tenevāha ‘‘padasodhana…pe… avacanīyattā’’ti. Idāni tameva atthābhāvaṁ byatirekavasena dassento ‘‘yathā’’tiādimāha. Kasmā pana ubhayattha samāne samāsapadabhāve tattha attho labbhati, idha na labbhatīti? Bhinnalakkhaṇattā. Tattha hi rūpakkhandhādipadāni samānādhikaraṇānīti padadvayādhiṭṭhāno eko attho labbhati, idha pana kāyasaṅkhārādipadāni bhinnādhikaraṇānīti tathārūpo attho na labbhatīti. Tenāha ‘‘yathādhippetatthābhāvato’’ti.",
  "tika-abh05t4:111": "Visuṁ adīpetvāti ‘‘kāyasaṅkhāro’’tiādinā saha vuccamānopi kāyasaṅkhārasaddo visuṁ visuṁ attano atthaṁ ajotetvā ekaṁ atthaṁ yadi dīpetīti parikappavasena vadati. Tena kāyasaṅkhārasaddānaṁ samānādhikaraṇataṁ ulliṅgeti. ‘‘Kāyasaṅkhārasaddo kāyasaṅkhāratthe vattamāno’’ti kasmā vuttaṁ, ‘‘saṅkhārasaddo saṅkhārattheva vattamāno’’ti pana vattabbaṁ siyā. Evañhi sati khandhatthe vattamāno khandhasaddo viya rūpasaddena kāyasaddena visesitabboti idaṁ vacanaṁ yujjeyya, kāyasaṅkhārasaddānaṁ pana samānādhikaraṇatte na kevalaṁ saṅkhārasaddoyeva saṅkhāratthe vattati, atha kho kāyasaddopīti imamatthaṁ dassetuṁ ‘‘kāyasaṅkhārasaddo kāyasaṅkhāratthe vattamāno’’ti vuttaṁ siyā, kāyasaddena samānādhikaraṇenāti adhippāyo. Byadhikaraṇena pana saṅkhārassa visesitabbatā atthevāti.",
  "tika-abh05t4:112": "Imassa vārassāti suddhasaṅkhāravārassa. Padasodhanena dassitānanti ettakeva vuccamāne tattha dassitabhāvasāmaññena suddhakāyādīnampi gahaṇaṁ āpajjeyyāti taṁnivāraṇatthaṁ ‘‘yathādhippetānamevā’’ti āha. Kāyādipadehi aggahitattāti suddhakāyādipadehi aggahitattā. Idha panāti aṭṭhakathāyaṁ. Suddhasaṅkhāravāraṁ sandhāya vuttampi suddhasaṅkhāravāramevettha ananujānanto sakalasaṅkhārayamakavisayanti āha ‘‘idha pana saṅkhārayamake’’ti. Adhippetatthapariccāgoti assāsapassāsādikassa adhippetatthassa aggahaṇaṁ cetanākāyaabhisaṅkharaṇasaṅkhārādi anadhippetatthapariggaho. Yadi ‘‘kāyo saṅkhāro’’tiādinā suddhasaṅkhārataṁmūlacakkavārā atthābhāvato idha na gahetabbā, atha kasmā pavattivārameva anārabhitvā aññathā desanā āraddhāti āha ‘‘padasodhanavārataṁmūlacakkavārehī’’tiādi. Saṁsayo hoti saṅkhārasaddavacanīyatāsāmaññato kāyasaṅkhārādipadānaṁ byadhikaraṇabhāvato ca. Tenevāha ‘‘asamānādhikaraṇehi…pe… dassitāyā’’ti.",
  "tika-abh05t4:113": "Paṇṇattivāravaṇṇanā niṭṭhitā.",
  "tika-abh05t4:114": "2. Pavattivāravaṇṇanā",
  "tika-abh05t4:115": "19.Saṅkhārānaṁpuggalānañca okāsattāti sampayuttānaṁ nissayapaccayatāya, saṅkhārānaṁ samāpajjitabbatāya puggalānaṁ jhānassa okāsatā veditabbā, bhūmi pana yadaggena puggalānaṁ okāso, tadaggena saṅkhārānampi okāso. ‘‘Dutiye jhāne tatiye jhāne’’tiādinā jhānaṁ, ‘‘kāmāvacare rūpāvacare’’tiādinā bhūmi ca visuṁ okāsabhāvena gahitā. Itīti hetuattho, yasmā jhānampi okāsabhāvena gahitaṁ, tasmāti attho. Puggalavāre ca okāsavasena puggalaggahaṇeti puggalavāre ca yadā puggalokāsasaṅkhārādīnaṁ okāsabhāvena gayhati, tadā tesaṁ dvinnaṁ okāsānaṁ vasena gayhanaṁ hotīti yattha so puggalo, yañca tasmiṁ puggale jhānaṁ upalabbhati, tesaṁ dvinnaṁ bhūmijhānasaṅkhātānaṁ okāsānaṁ vasena yathārahaṁ kāyasaṅkhārādīnaṁ gahaṇaṁ kathanaṁ hotīti. Tasmāti yasmā etadeva, tasmā. Dutiyatatiyajjhānokāsavasenāti dutiyatatiyajjhānasaṅkhātaokāsavasena gahitā. Kathaṁ? ‘‘Vinā vitakkavicārehi assāsapassāsānaṁ uppādakkhaṇe’’ti evaṁ gahitā puggalā visesetvā dassitā. Kena? Teneva vitakkavicārarahitaassāsapassāsuppādakkhaṇenāti yojetabbaṁ.",
  "tika-abh05t4:116": "Paṭhamakoṭṭhāse jhānokāsavasena puggaladassanaṁ katanti vuttaṁ ‘‘puna…pe… dassetī’’ti. Bhūmiokāsavasena puggalaṁ dassetīti sambandho. Dvippakārānanti jhānabhūmiokāsabhedena duvidhānaṁ. Tesanti puggalānaṁ. ‘‘Paṭhamaṁ jhānaṁ samāpannānaṁ kāmāvacarāna’’nti ca idaṁ nivattetabbagahetabbasādhāraṇavacanaṁ, tassa ca avacchedakaṁ ‘‘assāsapassāsānaṁ uppādakkhaṇe’’ti idanti vuttaṁ ‘‘visesa…pe… khaṇe’’ti. Tena visesanena. Kāmāvacarānampīti pi-saddo sampiṇḍanattho. Tena na kevalaṁ rūpārūpāvacaresu paṭhamajjhānaṁ samāpannānaṁ, atha kho kāmāvacarānampīti vuttamevatthaṁ sampiṇḍeti. Kīdisānaṁ kāmāvacarānanti āha ‘‘gabbhagatādīna’’nti. Ādi-saddena udakanimuggavisaññibhūtā saṅgahitā, na matacatutthajjhānasamāpannanirodhasamāpannā. Te hi akāmāvacaratāya viya rūpārūpabhavasamaṅgino vitakkavicāruppattiyāva nivattitā. Ekantikattāti assāsapassāsābhāvassa ekantikattā. Nidassitāti rūpārūpāvacarā nidassanabhāvena vuttā, na tabbirahitānaṁ aññesaṁ abhāvatoti adhippāyo. Paṭhamajjhānokāsā assāsapassāsavirahavisiṭṭhāti yojanā. Paṭhamañcettha paṭhamajjhānasamaṅgīnaṁ rūpārūpāvacarānaṁ gahaṇaṁ, dutiyaṁ yathāvuttagabbhagatādīnaṁ. Iminā nayenāti yvāyaṁ ‘‘saṅkhārānaṁ puggalānañcā’’tiādinā jhānokāsabhūmiokāsavasena puggalavibhāganayo vutto, iminā nayena upāyena. Sabbattha sabbapucchāsu.",
  "tika-abh05t4:117": "21.Etasmiṁ pana atthe satīti yvāyaṁ uppattibhūmiyā jhānaṁ visesetvā attho vutto, etasmiṁ atthe gayhamāne aññatthapi uppattibhūmiyā jhānaṁ visesitabbaṁ bhaveyya, tathā ca aniṭṭhaṁ āpajjatīti dassento ‘‘catutthajjhāne’’tiādimāha. Kiṁ pana taṁ aniṭṭhanti āha ‘‘bhūmīnaṁokāsabhāvasseva aggahitatāpattito’’ti. Yattha yattha hi jhānaṁ gayhati, tattha tattha taṁ uppattibhūmiyā visesitabbaṁ hoti. Tathā sati jhānokāsova gahito siyā, na bhūmiokāso guṇabhūtattā. Kiñca ‘‘catutthajjhāne rūpāvacare arūpāvacare’’ti ettha rūpārūpabhūmiyā catutthajjhāne visesiyamāne tadekadesova okāsavasena gahito siyā, na sabbaṁ catutthajjhānaṁ. Tenāha ‘‘sabbacatutthajjhānassa okāsavasena aggahitatāpattito cā’’ti. Jhānabhūmokāsānanti jhānokāsabhūmiokāsānaṁ.",
  "tika-abh05t4:118": "Nanu ca jhānabhūmiokāse asaṅkarato yojiyamāne na sabbasmiṁ paṭhamajjhānokāse kāyasaṅkhāro vacīsaṅkhāro ca atthi, tathā sabbasmiṁ kāmāvacarokāseti codanuppattiṁ sandhāya tassa parihāraṁ vattuṁ ‘‘yadipī’’tiādimāha. Tatthāti paṭhamajjhānokāse kāmāvacarokāse ca. Taṁdvayuppattīti tassa kāyavacīsaṅkhāradvayassa uppatti. Okāsadvayassa asaṅkarato gahaṇe ayañca guṇo laddho hotīti āha ‘‘visuṁ…pe… na vattabbaṁ hotī’’ti. Tattha aṅgamattavasenāti vitakkādijhānaṅgamattavasena. Tattha vattabbaṁ aṭṭhakathāyaṁ vuttameva. Vitakkarahitopi vicāro vacīsaṅkhāroyevāti āha ‘‘avitakka…pe… gacchatī’’ti. Muddhabhūtaṁ dutiyajjhānanti catukkanaye dutiyajjhānamāha. Tañhi sakalakkhobhakaradhammavigamena vitakkekaṅgappahāyikato sātisayattā ‘‘muddhabhūta’’nti vattabbataṁ labhati. Asaññasattā viyāti idaṁ visadisudāharaṇaṁ daṭṭhabbaṁ.",
  "tika-abh05t4:119": "37. Āvajjanato pubbe pavattaṁ sabbaṁ cittaṁ paṭisandhicittena samānagatikattā ekaṁ katvā vuttaṁ ‘‘paṭhamato’’ti. Tenāha ‘‘avitakkaavicārato’’tiādi. Cittasaṅkhārassa ādidassanatthanti suddhāvāse cittasaṅkhārassa ādidassanatthaṁ. Tathā ‘‘vacīsaṅkhārassa ādidassanattha’’nti etthāpi.",
  "tika-abh05t4:120": "Pavattivāravaṇṇanā niṭṭhitā.",
  "tika-abh05t4:121": "Saṅkhārayamakavaṇṇanā niṭṭhitā.",
  "tika-abh05t4:122": "7. Anusayayamakaṁ",
  "tika-abh05t4:123": "Paricchedaparicchinnuddesavāravaṇṇanā",
  "tika-abh05t4:124": "1. ‘‘Avijjāsamudayā rūpasamudayo, taṇhāsamudayā rūpasamudayo, kammasamudayā rūpasamudayo. Lobho nidānaṁ kammānaṁ samudayāyā’’ti ca evamādinā kusalamūlakusalādīnaṁ paccayabhāvo vuttoti āha ‘‘paccayadīpakena mūlayamakenā’’ti. ‘‘So ‘aniccaṁ rūpaṁ, aniccaṁ rūpa’nti yathābhūtaṁ pajānāti. Cakkhu aniccaṁ, rūpā aniccā’’ti ca ādinā bahulakhandhādimukhena aniccānupassanādayo vihitāti vuttaṁ ‘‘khandhādīsu tīraṇabāhullato’’ti. Kilesānaṁ samucchindanato paraṁ pahānakiccaṁ natthīti āha ‘‘anusayapahānantā pahānapariññā’’ti. Yadipi anusayehi sampayogato ārammaṇato vā pahānapariññā nappavattati, anusayābhāve pana tadārambho eva natthīti katvā vuttaṁ ‘‘anusayehi pahānapariññaṁ vibhāvetu’’nti. Anusayabhāvena labbhamānānanti anusayabhāvena vijjamānānaṁ, anusayasabhāvānanti attho. Tīhākārehīti paricchedādīhi tīhi pakārehi. Anusayesu gaṇanasarūpappavattiṭṭhānato abodhitesu puggalokāsādivasena pavattiyamānā tabbisayā desanā na suviññeyyā hotīti dassento āha ‘‘tesu tathā…pe… duravabodhattā’’ti.",
  "tika-abh05t4:125": "Ettha purimesūti paduddhāro anantarassa vidhi paṭisedho vāti katvā sānusayavārādiapekkho, na anusayavārādiapekkho anusayavāre pāḷivavatthānassa pageva katattāti dassento ‘‘etesu sānusayavārādīsu purimesūti attho’’ti āha. Sānusayavārādīsu hi tīsu purimesu okāsavāre yato tatoti desanā pavattā, na anusayavārādīsu. Atthavisesābhāvatoti ‘‘kāmadhātuyā cutassā’’tiādinā (yama. 2.anusayayamaka.302) pāḷiāgatapadassa, ‘‘kāmadhātuṁ vā pana upapajjantassā’’tiādinā yamakabhāvena aṭṭhakathāādigatapadassa ca atthavisesābhāvato. Kathamayaṁ yamakadesanā siyā dutiyassa padassa abhāvatoti attho. Yadi nāyaṁ yamakadesanā, atha kasmā idhāgatāti āha ‘‘purimavāre hī’’tiādi. Tattha anusayaṭṭhānaparicchedadassananti anusayaṭṭhānatāya paricchedadassanaṁ. Evampi kathamidaṁ anusayayamakaṁ yamakadesanāsabbhāvatoti āha ‘‘yamakadesanā…pe… nāmaṁ daṭṭhabba’’nti . Atthavasenāti paṭilomatthavasena. Paṭhamapadena hi vuttassa viparivattanavasenapi yamakadesanā hoti ‘‘rūpaṁ rūpakkhandho, rūpakkhandho rūpa’’ntiādīsu (yama. 1.khandhayamaka.2), tattha pana atthaviseso atthi, idha natthi, tasmā na tathā desanā katāti dassento āha ‘‘atthavisesābhāvato pana na vuttā’’ti. Labbhamānatāvasenāti pucchāya labbhamānatāvasena.",
  "tika-abh05t4:126": "Uppattiarahataṁ dassetīti iminā nippariyāyena anusayā anāgatāti dassitaṁ hoti yato te maggavajjhā, na ca atītapaccuppannā uppattirahāti vuccanti uppannattā. Yaṁsabhāvā pana dhammā anāgatā anusayāti vuccanti, taṁsabhāvā eva te atītapaccuppannā vuttā. Na hi dhammānaṁ addhābhedena sabhāvabhedo atthi, tasmā anusayānaṁ atītapaccuppannabhāvā pariyāyato labbhantīti aṭṭhakathāyaṁ (yama. aṭṭha. anusayayamaka 1) ‘‘atītopi hotī’’tiādi vuttaṁ. Evaṁpakārāti anusayappakārā, kāraṇalābhe sati uppajjanārahāicceva attho. So evaṁpakāro uppajjanavāre uppajjati-saddena gahito uppajjanārahatāya avicchinnabhāvadīpanatthanti adhippāyo. Tenāha ‘‘na khandhayamakādīsu viya uppajjamānatā’’ti, paccuppannatāti attho. Tenevātiādinā yathāvuttamatthaṁ pākaṭataraṁ karoti. Tattha ninnānākaraṇoti nibbiseso. Uppajjanānusayānaṁ ninnānākaraṇattā eva hi ‘‘etthesā taṇhā uppajjamānā uppajjati, ettha nivisamānā nivisatī’’ti vibhaṅge (vibha. 203) āgataṁ. Anusayanañhi ettha nivisananti adhippetaṁ.",
  "tika-abh05t4:127": "Idāni yena pariyāyena atītapaccuppannesu anusayavohāro, taṁ dassetukāmo anāgatampi tehi saddhiṁ ekajjhaṁ katvā dassento ‘‘anurūpaṁ kāraṇaṁ pana…pe… vuccantī’’ti āha. Etena bhūtapubbagatiyā atītapaccuppannesu uppattirahatā veditabbāti dasseti. Uppattiarahatā nāma kilesānaṁ maggena asamucchinnatāya veditabbā. Sā ca atītapaccuppannesupi atthevāti pakārantarenapi tesaṁ pariyāyatova anusayabhāvaṁ pakāseti. Tenevāha ‘‘maggassa panā’’tiādi. Tādisānanti ye maggabhāvanāya asati uppattirahā, tādisānaṁ. Dhammo eva ca uppajjati, na dhammākāroti adhippāyo. Na hi dhammākārā aniccatādayo uppajjantīti vuccanti. Yadi pana te uppādādisamaṅgino siyuṁ, dhammā eva siyuṁ. Tena vuttaṁ ‘‘appahīnākāro ca uppajjatīti vattuṁ na yujjatī’’ti.",
  "tika-abh05t4:128": "Vuttampi thāmagamanaṁ aggahetvā appahīnaṭṭhamattameva gahetvā codako codetīti dassento āha ‘‘sattānusaya…pe… āpajjatīti ce’’ti. Na hi thāmagamane gahite codanāya okāso atthi. Tenāha ‘‘nāpajjatī’’tiādi. Vuttaṁ aṭṭhakathāyaṁ, na kevalamaṭṭhakathāyameva pāṭhagatovāyamattho, tasmā evameva gahetabboti dassento ‘‘thāmagato…pe… yutta’’nti vatvā kiṁ pana taṁ thāmagamananti parāsaṅkaṁ nivattento ‘‘thāmagatanti ca…pe… vuttā’’ti āha. Tattha aññehi asādhāraṇoti kilesavatthuādīnaṁ kilesatādisabhāvo viya kāmarāgādito aññattha alabbhamāno tesaṁyeva āveṇiko sabhāvo, yato te bhavabījaṁ bhavamūlanti ca vuccanti. Yasmā ca thāmagamanaṁ tesaṁ anaññasādhāraṇo sabhāvo, tasmā anusayananti vuttaṁ hotīti dassento ‘‘thāmagatoti anusayasamaṅgīti attho’’ti āha.",
  "tika-abh05t4:129": "‘‘Yassa kāmarāgānusayo anuseti, tassa paṭighānusayo anusetīti? Āmantā’’tiādinā (yama. 2.anusayayamaka.3) anusayavāre vutto eva attho ‘‘yassa kāmarāgānusayo uppajjati, tassa paṭighānusayo uppajjatīti? Āmantā’’tiādinā (yama. 2.anusayayamaka.300) vuttoti anusayanākāro eva uppajjanavāre uppajjati-saddena gahitoti ‘‘uppajjanavāro anusayavārena ninnānākaraṇo vibhatto’’ti yaṁ vuttaṁ, tattha vicāraṁ ārabhati ‘‘anusayauppajjanavārānaṁ samānagatikattā’’tiādinā. ‘‘Uppajjatī’’ti vacanaṁ siyāti uppajjanavāre ‘‘uppajjatī’’ti vacanaṁ appahīnākāradīpakaṁ siyā. Tathā ca sati yathā ‘‘imassa uppādā’’ti ettha imassa anirodhāti ayamatthopi ñāyati, evaṁ ‘‘uppajjatī’’ti vutte atthato ‘‘na uppajjatī’’ti ayamattho vutto hoti appahīnākārassa uppattirahabhāvassa anuppajjamānasabhāvattāti codanaṁ dassento ‘‘uppajjatīti vacanassa avuttatā na sakkā vattunti ce’’ti āha. Vacanatthavisesena taṁdvayassa vuttattāti etena dhammanānattābhāvepi padatthanānatthena vārantaradesanā hoti yathā sahajātasaṁsaṭṭhavāresūti dasseti. Anurūpaṁ kāraṇaṁ labhitvātiādi tameva vacanatthavisesaṁ vibhāvetuṁ āraddhaṁ. Uppattiyogganti uppattiyā yoggaṁ, uppajjanasabhāgatanti attho. Yato anusayā uppattirahāti vuccanti, ekantena cetadeva sampaṭicchitabbaṁ ‘‘yassa kāmarāgānusayo uppajjati, tassa paṭighānusayo uppajjatīti? Āmantā’’tiādivacanato (yama. 2.anusayayamaka.300). ‘‘Anusentīti anusayā’’ti ettake vutte sadā vijjamānā nu kho te aparinipphannānusayanaṭṭhena ‘‘anusayā’’ti vuccantīti ayamattho āpajjatīti taṁnisedhanatthaṁ ‘‘anurūpaṁ kāraṇaṁ labhitvā uppajjantī’’ti vuttaṁ. Uppattiarahabhāvena thāmagatatā anusayaṭṭhoti yaṁ tesaṁ uppattiyogavacanaṁ vuttaṁ, taṁ sammadeva vuttanti imamatthamāha ‘‘anusayasaddassā’’tiādinā. Tena vāradvayadesanuppādikā anusayasaddatthaniddhāraṇāti dasseti. Tampi suvuttameva iminā tantippamāṇenāti idampi ‘‘abhidhamme tāvā’’tiādinā āgataṁ tividhameva tantiṁ sandhāyāhāti dassento āha ‘‘tantittayenapi hi cittasampayuttatā dīpitā hotī’’ti.",
  "tika-abh05t4:130": "Paricchedaparicchinnuddesavāravaṇṇanā niṭṭhitā.",
  "tika-abh05t4:131": "Uppattiṭṭhānavāravaṇṇanā",
  "tika-abh05t4:132": "2.Evaṁ satīti vedanānaṁ visesitabbabhāve kāmadhātuyā ca visesanabhāve sati. Kāmādhātuyā anusayanaṭṭhānatā na vuttā hoti appadhānabhāvato, padhānāppadhānesu padhāne kiccadassanato, visesanabhāvena caritabbatāya cāti adhippāyo. Hotu ko dosoti kadāci vadeyyāti āsaṅkamāno āha ‘‘dvīsu panā’’tiādi. Dvīsūti niddhāraṇe bhummaṁ, tathā ‘‘tīsu dhātūsū’’ti etthāpi. Tasmāti yasmā dhātuādibhedena tividhaṁ anusayaṭṭhānaṁ, tattha ca rūpārūpadhātūnaṁ bhavarāgassa anusayaṭṭhānatā vuttāti kāmadhātuyā kāmarāgassa anusayaṭṭhānatā ekantena vattabbā, tasmā. Tīsu dhātūsu tīsu vedanāsūti ca niddhāraṇe bhummaṁ, kāmadhātuyā dvīsu vedanāsūti ca ādhāre.",
  "tika-abh05t4:133": "Dvīsvevāti dvīsu sukhopekkhāsu eva. Sabbāsu dvīsūti yāsu kāsuci dvīsu. Tenāti ‘‘kāmarāgo dvīsu vedanāsu anusetī’’ti vacanasāmatthiyaladdhena visesanicchayeneva. Bhavarāgānusayaṭṭhānaṁ rūpārūpadhātuyo tadanurūpā ca vedanā. Na hi dvīsu vedanāsu kāmarāgānusayova anusetīti avadhāraṇaṁ icchitaṁ, dvīsu eva pana vedanāsūti icchitaṁ. Tenevāha ‘‘dvīsveva anuseti, na tīsū’’ti. Aṭṭhānañca anusayānaṁ, kiṁ taṁ apariyāpannaṁ sakkāye? Sabbo lokuttaro dhammo. Ca-saddena paṭighānusayaṭṭhānaṁ saṅgaṇhāti. Tena vuttaṁ ‘‘yathā cā’’tiādi. Aññāti kāmarāgānusayaṭṭhānabhūtā dve vedanā.",
  "tika-abh05t4:134": "Aññesu dvīhi vedanāhi vippayuttesu. Piyarūpasātarūpesūti piyāyitabbamadhurasabhāvesu. Visesanañcetaṁ rūpādīnaṁ sabbadvārasabbapurisesu iṭṭhabhāvassa aniyatatāya kataṁ. Sātasantasukhagiddhiyāti sātasukhe santasukhe ca gijjhanākārena abhikaṅkhanākārena. Tattha sātasukhaṁ kāyikaṁ, santasukhaṁ cetasikaṁ. Sātasukhaṁ vā kāyikasukhaṁ, santasukhaṁ upekkhāsukhaṁ. Tathā cāhu ‘‘upekkhā pana santattā, sukhamicceva bhāsitā’’ti (visuddhi. 2.644; mahāni. aṭṭha. 27). Parittaṁ vā oḷārikaṁ sukhaṁ sātasukhaṁ, anoḷārikaṁ santasukhaṁ. Parittaggahaṇañcettha kāmarāgānusayassa adhippetattā. Aññatthāti vedanāhi aññattha. Soti kāmarāgānusayo. Vedanāsu anugato hutvā setīti vedanāpekkho eva hutvā pavattati yathā puttāpekkhāya dhātiyā anuggaṇhanappavatti, sayanasaṅkhātā pavatti ca kāmarāgassa nikāmanameva. Tenāha ‘‘sukhamicceva abhilapatī’’ti. Yathā tassa, evaṁ paṭighānusayādīnampi vuttaniyāmena yathāsakaṁ kiccakaraṇameva dukkhavedanādīsu anusayanaṁ daṭṭhabbaṁ. Tena vuttaṁ ‘‘evaṁ paṭighānusayo cā’’tiādi. Tīsu vedanāsu anusayanavacanenāti tīsu vedanāsu yathārahaṁ anusayanavacanena. Iṭṭhādibhāvena gahitesūti iṭṭhādīsu ārammaṇapakatiyā vasena iṭṭhādibhāvena gahitesu viparītasaññāya vasena aniṭṭhādīsu iṭṭhādibhāvena gahitesūti yojanā. Na hi iṭṭhādibhāvena gahaṇaṁ viparītasaññā.",
  "tika-abh05t4:135": "Tatthāti iṭṭhārammaṇādīsu. Etthāti anusayane. Kāmassādādivatthubhūtānaṁ kāmabhavādīnanti kāmassādabhavassādavatthubhūtānaṁ kāmarūpārūpabhavānaṁ gahaṇaṁ veditabbanti yojanā. Tatthāti vedanāttayadhātuttayesu. Niddhāraṇe cetaṁ bhummaṁ. Dukkhapaṭighāto dukkhe anabhirati. Yattha tatthāti dukkhavedanāya taṁsampayuttesu aniṭṭharūpādīsu vāti yattha tattha. Mahaggatā upādinnakkhandhā rūpārūpabhavā, anupādinnakkhandhā rūpārūpāvacaradhammā. Tatthāti yathāvuttesu mahaggatadhammesu bhavarāgoicceva veditabbo. Tena vuttaṁ ‘‘rūpadhātuyā arūpadhātuyā ettha kāmarāgānusayo nānusetī’’ti. Diṭṭhānusayādīnanti ādi-saddena vicikicchānusayaavijjānusayādīnaṁ saṅgaho daṭṭhabbo.",
  "tika-abh05t4:136": "Dhātuttayavedanāttayavinimuttaṁ diṭṭhānusayādīnaṁ anusayanaṭṭhānaṁ na vuttanti suvuttametaṁ diṭṭhānusayādīnaṁ uppattiṭṭhānapucchāyaṁ ‘‘sabbasakkāyapariyāpannesu dhammesu’’icceva vissajjitattā. Kāmarāgo pana yattha nānuseti, taṁ dukkhavedanārūpārūpadhātuvinimuttaṁ diṭṭhānusayādīnaṁ anusayanaṭṭhānaṁ atthīti dassetuṁ ‘‘nanu cā’’tiādi āraddhaṁ. Tattha tadanusayanaṭṭhānatoti tassa kāmarāgānusayassa anusayanaṭṭhānato. Aññā nekkhammassitasomanassupekkhāsaṅkhātā. Ayamettha saṅkhepattho – nekkhammassitadomanasse viya paṭighānusayo nekkhammassitasomanassupekkhāsu kāmarāgānusayo nānusetīti ‘‘yattha kāmarāgānusayo nānuseti, tattha diṭṭhānusayo nānusetī’’ti sakkā vattunti tasmā taṁ uddharitvā na vuttanti. Hontūti tāsaṁ vedanānaṁ atthitaṁ paṭijānitvā uddharitvā avacanassa kāraṇaṁ dassento āha ‘‘na pana…pe… taṁ na vutta’’nti. Tadanusayanaṭṭhānanti tesaṁ diṭṭhānusayādīnaṁ anusayanaṭṭhānaṁ. Tasmāti yasmā satipi kāmarāgānusayanaṭṭhānato aññasmiṁ diṭṭhānusayādīnaṁ anusayanaṭṭhāne taṁ pana dhātuttayavedanāttayavinimuttaṁ natthi vedanādvayabhāvato, tasmā. Taṁ vedanādvayaṁ na vuttaṁ visuṁ na uddhaṭanti attho. Tasmāti yasmā ‘‘yattha kāmarāgādayo nānusenti, tattha diṭṭhivicikicchā nānusentī’’ti ayamattho ‘‘āmantā’’ti iminā paṭivacanavissajjanena avibhāgato vuttoti ‘‘yattha kāmarāgādayo anusenti, tattha diṭṭhivicikicchā anusentī’’ti ayampi attho avibhāgatova labbhati, tasmā. Avibhāgato ca dukkhaṁ paṭighassa anusayanaṭṭhānanti dīpitaṁ hoti. Tenāha ‘‘avisesena…pe… veditabba’’nti. Tattha avisesenāti gehassitaṁ nekkhammassitanti visesaṁ akatvā. Samudāyavasenagahetvāti yathāvuttaavayavānaṁ samūhavasena dukkhantveva gahetvā. ‘‘Avisesena samudāyavasena gahetvā’’ti imamatthaṁ tathā-saddena anukaḍḍhati ‘‘dvīsu vedanāsū’’ti etthāpi gehassitādivibhāgassa anicchitattā.",
  "tika-abh05t4:137": "Yadi evaṁ ‘‘paṭighaṁ tena pajahati, na tattha paṭighānusayo anusetī’’ti idaṁ suttapadaṁ kathanti codanaṁ sandhāya ‘‘apicā’’tiādi vuttaṁ. Tatthāti tasmiṁ domanasse, taṁsampayutte vā paṭighe. Nekkhammassitaṁ domanassantiādinā neyyatthamidaṁ suttaṁ, na nītatthanti dasseti. Yathā pana suttaṁ udāhaṭaṁ, tathā idha kasmā na vuttanti āha ‘‘paṭighuppattirahaṭṭhānatāyā’’tiādi. Evampi suttābhidhammapāṭhānaṁ kathamavirodhoti āha nippariyāyadesanā hesā, sā pana pariyāyadesanāti. Evañca katvāti pariyāyadesanattā eva. Rāgānusayoti kāmarāgānusayo adhippeto. Yato ‘‘anāgāmimaggena samugghātanaṁ sandhāyā’’ti vuttaṁ, tasmā tassa na mahaggatadhammā anusayanaṭṭhānanti taṁ paṭhamajjhānañca anāmasitvā ‘‘na hi lokiyā…pe… nānusetīti sakkā vattu’’nti vuttaṁ. Avatthubhāvatoti sabhāveneva anuppattiṭṭhānattā. Idhāti imasmiṁ anusayayamake. Vuttanayenāti ‘‘nekkhammassitaṁ domanassaṁ uppādetvā’’tiādinā vuttena nayena . Taṁpaṭipakkhabhāvatoti tesaṁ paṭighādīnaṁ paṭipakkhassa maggassa sabbhāvato. Na kevalaṁ maggasabbhāvato, atha kho balavavipassanāsabbhāvatopīti dassento āha ‘‘taṁsamugghā…pe… bhāvato cā’’ti.",
  "tika-abh05t4:138": "Idāni yadetaṁ tattha tattha ‘‘anusayanaṭṭhāna’’nti vuttaṁ, taṁ gahetabbadhammavasena vā siyā gahaṇavisesena vāti dve vikappā, tesu paṭhamaṁ sandhāyāha ‘‘ārammaṇe anusayanaṭṭhāne satī’’ti. Rūpādiārammaṇe anusayānaṁ anusayanaṭṭhānanti gayhamāne yamatthaṁ sandhāya ‘‘na sakkā vattu’’nti vuttaṁ, taṁ dassetuṁ ‘‘dukkhāya hī’’tiādimāha. Yadi siyāti yadi kāmarāgānusayo siyā. Etassapīti diṭṭhānusayasampayuttalobhassapi ‘‘sabbasakkāyapariyāpannesu dhammesū’’ti kāmarāgassa ṭhānaṁ vattabbaṁ siyā, na ca vuttaṁ. Atha panātiādi dutiyavikappaṁ sandhāya vuttaṁ. Ajjhāsayavasena taṁninnatāyāti asatipi ārammaṇakaraṇe yattha kāmarāgādayo ajjhāsayato ninnā, taṁ tesaṁ anusayanaṭṭhānaṁ. Tena vuttaṁ ‘‘anugato hutvā setī’’ti. Atha pana vuttanti sambandho. Yathātiādi yathāvuttassa atthassa udāharaṇavasena nirūpanaṁ. Dukkhe paṭihaññanavaseneva pavattati, nārammaṇakaraṇavasenāti adhippāyo. Dukkhameva tassa anusayanaṭṭhānaṁ vuttanti ajjhāsayassa tattha ninnattā dukkhameva tassa paṭighassa anusayanaṭṭhānaṁ vuttaṁ, nālambitaṁ rūpādi sukhavedanā cāti adhippāyo. Evanti yathā aññārammaṇassapi paṭighassa ajjhāsayato dukkhaninnatāya dukkhameva anusayanaṭṭhānaṁ vuttaṁ, evaṁ. Dukkhādīsu…pe… vuttanti ‘‘dukkhena sukhaṁ adhigantabbaṁ. Natthi dinna’’nti ca ādinā kāyakilamanadukkhe dānānubhāvādike ca micchābhinivesanavasena uppajjamānena diṭṭhānusayena sampayutto aññārammaṇopi lobho ‘‘evaṁ sukhaṁ bhavissatī’’ti ajjhāsayato sukhābhisaṅgavaseneva pavattatīti sukhupekkhābhedaṁ sātasantasukhadvayameva assa lobhassa anusayanaṭṭhānaṁ vuttaṁ pāḷiyaṁ, na yathāvuttaṁ dukkhādi, tasmā bhavarāga…pe… na virujjhati. Ekasmiṁyeva cātiādi dutiyavikappaṁyeva upabrūhanatthaṁ vuttaṁ. Tattha rāgassa sukhajjhāsayatā taṁsamaṅgino puggalassa vasena veditabbā, tanninnabhāvena vā cakkhussa visamajjhāsayatā viya. Esa nayo sesesupi. Tesaṁ rāgapaṭighānaṁ nānānusayaṭṭhānatā hoti ekasmimpi ārammaṇeti attho.",
  "tika-abh05t4:139": "Evañca katvāti asatipi gahetabbabhede gahaṇavisesena anusayanaṭṭhānassa bhinnattā eva. ‘‘Yattha…pe… no’’ti vuttaṁ, aññathā virujjheyya. Gahetabbabhedena hi rāgapaṭighānaṁ anusayanaṭṭhānabhede gayhamāne vipākamatte ṭhātabbaṁ siyā, na ca taṁ yuttaṁ, napi sabbesaṁ purisadvārānaṁ iṭṭhāniṭṭhaṁ niyatanti. Yadipi yathāvuttalobhassa vuttanayena kāmarāgānusayatā sambhavati, yathā pana sukhupekkhāsu iṭṭhārammaṇe ca uppajjantena domanassena saha pavatto doso dubbalabhāvena paṭighānusayo na hoti, evaṁ yathāvuttalobhopi kāmarāgānusayo na hotīti imamatthaṁ dassetuṁ ‘‘aṭṭhakathāyaṁ panā’’tiādi vuttaṁ. Na paṭighānusayoti ettha na-kāro paṭisedhanattho, na aññattho, itarattha pana sambhavo eva natthīti dassento ‘‘yaṁ paneta’’ntiādimāha. Tattha ‘‘na hi domanassassa paṭighānusayabhāvāsaṅkā atthī’’ti iminā na-kārassa aññatthatābhāvadassanamukhena abhāvatthataṁ samattheti.",
  "tika-abh05t4:140": "Desanāsaṁkiṇṇā viya bhaveyyāti ettha desanāsaṅkaraṁ dassetuṁ ‘‘bhavarāgassapi…pe… bhaveyyā’’ti vuttaṁ. Tassattho – yathā kāmarāgassa kāmadhātuyā dvīsu vedanāsu ārammaṇakaraṇavasena uppatti vuttā ‘‘kāmarāgo kāmadhātuyā dvīsu vedanāsu anusetī’’ti, evaṁ yadi ‘‘bhavarāgo kāmadhātuyā dvīsu vedanāsu anusetī’’ti vucceyya, bhavarāgassapi…pe… bhaveyya. Tato ca kāmarāgena saddhiṁ bhavarāgassa desanā saṁkiṇṇā bhaveyya, kāmarāgato ca bhavarāgassa viseso dassetabbo. So ca sahajātānusayavasena na sakkā dassetunti ārammaṇakaraṇavasena dassetabbo. Tena vuttaṁ ‘‘tasmā ārammaṇa…pe… adhippāyo’’ti. Tattha ārammaṇavisesenāti rūpārūpadhātusaṅkhātaārammaṇavisesena. Visesadassanatthanti kāmarāgato bhavarāgassa visesadassanatthaṁ. Evaṁ desanā katāti ‘‘rūpadhātuyā arūpadhātuyā ettha bhavarāgānusayo anusetī’’ti evaṁ visaye bhummaṁ katvā desanā katā. Tenāha ‘‘sahajātavedanāvisesābhāvato’’ti.",
  "tika-abh05t4:141": "Uppattiṭṭhānavāravaṇṇanā niṭṭhitā.",
  "tika-abh05t4:142": "Mahāvāro",
  "tika-abh05t4:143": "1. Anusayavāravaṇṇanā",
  "tika-abh05t4:144": "3.Pavattāvirāmavasenāti anusayappavattiyā avirāmavasena, avicchedavasenāti attho. Kathaṁ pana kusalābyākatacittakkhaṇe anusayānaṁ pavattīti āha ‘‘maggeneva…pe… pubbe’’ti.",
  "tika-abh05t4:145": "20. Cittacetasikānañca ṭhānaṁ nāma cittuppādoti āha ‘‘ekasmiṁ cittuppāde’’ti. Tesaṁ tesaṁ puggalānanti puthujjanādīnaṁ puggalānaṁ. Pakatiyā sabhāvena. Sabhāvasiddhā hi dukkhāya vedanāya kāmarāgassa ananusayanaṭṭhānatā. Evaṁ sesesupi yathārahaṁ vattabbaṁ. Vakkhati hi ‘‘pakatiyā dukkhādīnaṁ kāmarāgādīnaṁ ananusayanaṭṭhānataṁ sandhāya vutta’’nti. Pahānenāti tassa tassa anusayassa samucchindanena. Tiṇṇaṁ puggalānanti puthujjanasotāpannasakadāgāmīnaṁ. Dvinnaṁ puggalānanti anāgāmiarahantānaṁ. Etthāti etasmiṁ puggalokāsavāre. Purimanayeti ‘‘tiṇṇaṁ puggalāna’’ntiādike purimasmiṁ vissajjananaye. Okāsanti uppattiṭṭhānaṁ, idha pana dukkhavedanā veditabbā. Pacchimanayeti ‘‘dvinnaṁ puggalāna’’ntiādike vissajjananaye. Anokāsatā ananusayanaṭṭhānatā.",
  "tika-abh05t4:146": "Anusayavāravaṇṇanā niṭṭhitā.",
  "tika-abh05t4:147": "2. Sānusayavāravaṇṇanā",
  "tika-abh05t4:148": "66-131.‘‘Sānusayo, pajahati, parijānātī’’ti puggalo vuttoti ‘‘kāmarāgena sānusayo, kāmarāgaṁ pajahati, kāmarāgaṁ parijānātī’’tiādīsu anusayasamaṅgibhāvena pahānapariññākiriyāya kattubhāvena ca puggalo vutto, na dhammo. Bhavavisesena vāti kevalena bhavavisesena vā. Itaresūti paṭighānusayādīsu. Bhavānusayavisesena vāti kāmabhavādibhavavisiṭṭhānusayavisesena vā. Sānusayatāniranusayatādikāti ettha ādi-saddena pahānāpahānapariññāpariññā saṅgayhanti. Nanu ca bhavavisese kesañci anusayānaṁ appahānanti? Na taṁ anusayakataṁ, atha kho paccayavekallato anokāsatāya cāti nāyaṁ virodho. Dvīsu vedanāsūti sukhaupekkhāsu vedanāsu dukkhāya vedanāya kāmarāgānusayena niranusayoti yojetabbaṁ. Idampi natthi puggalavasena vuccamānattā. Tenāha ‘‘na hi puggalassa…pe… anusayāna’’nti. Yadipi puggalassa anusayanokāso anokāso, tassa pana sānusayatādihetu hotīti dassento ‘‘anusayassa panā’’tiādimāha. Niranusayatādīnanti ādi-saddena appahānāpariññā saṅgaṇhāti. Parijānanaṁ samatikkamananti pariññāvārepi ‘‘apādāne nissakkavacana’’nti vuttaṁ.",
  "tika-abh05t4:149": "Anusayanaṭṭhānatoti anusayanaṭṭhānahetu. ‘‘Ananusayanaṭṭhānato’’ti etthāpi eseva nayo. Nimittāpādānabhāvadassanatthanti sānusayavāre nimittabhāvadassanatthaṁ, pajahanapariññāvāresu apādānabhāvadassanatthañcāti yojetabbaṁ. Pajahatīti ettha ‘‘rūpadhātuyā arūpadhātuyā tato mānānusayaṁ pajahatī’’ti pāḷipadaṁ āharitvā yojetabbaṁ, na pajahatīti ettha pana ‘‘dukkhāya vedanāya tato kāmarāgānusayaṁ nappajahatī’’ti. Evamādīsūti ādi-saddena pariññāvārampi saṅgaṇhāti. Bhummaniddeseneva hetuattheneva niddiṭṭhāti attho.",
  "tika-abh05t4:150": "Catutthapañhavissajjanenāti ‘‘yato vā pana mānānusayena sānusayo, tato kāmarāgānusayena sānusayo’’ti etassa pañhassa vissajjanena. Tattha hi ‘‘rūpadhātuyā arūpadhātuyā’’tiādinā sarūpato anusayanaṭṭhānāni dassitāni. Tadattheti taṁ anusayanaṭṭhānadassanaṁ attho etassāti tadattho, tasmiṁ tadatthe. ‘‘Anusayassa uppattiṭṭhānadassanatthaṁ ayaṁ vāro āraddho’’tiādinā ‘‘yato’’ti etena anusayanaṭṭhānaṁ vuttanti imamatthaṁ vibhāvetvā. Pamādalikhitaṁ viya dissati uppanna-saddena vattamānuppanne vuccamāne. Yathā pana uppajjanavāre uppajjati-saddena uppattiyogadīpakattā uppattirahā vuccanti, evamidhāpi uppattiarahe vuccamāne na koci virodho. Yaṁ pana vakkhati ‘‘na hi apariyāpannānaṁ anusayuppattirahaṭṭhānatā’’ti, sopi na doso. Yattha yattha hi anusayā uppattirahā, tadeva ekajjhaṁ gahetvā ‘‘sabbatthā’’ti vuttanti. Tatheva dissatīti taṁ pamādalikhitaṁ viya dissatīti attho.",
  "tika-abh05t4:151": "Yato uppannena bhavitabbanti yato anusayanaṭṭhānato kāmagārānusayena uppannena bhavitabbaṁ, tena kāmarāgānusayena uppattirahaṭṭhāne nissakkavacanaṁ kataṁ ‘‘yato’’ti. Tathāti ettha tathā-saddo yathā ‘‘yato uppannenā’’ti ettha uppattirahaṭṭhānato anusayassa uppattirahatā vuttā, tathā ‘‘uppajjanakenā’’ti etthāpi sā eva vuccatīti dīpetīti āha ‘‘sabbadhammesu…pe… āpannenā’’ti. Tattha ‘‘uppajjanako’’ti vutte anuppajjanako na hotīti ayamattho viññāyati, tathā ca sati tena anuppatti nicchitāti uppannasabhāvatā ca pakāsitā hotīti. Tenāha ‘‘sabbadhammesu…pe… apanetī’’ti. ‘‘Yo yato kāmarāgānusayena niranusayo, so tato mānānusayena niranusayo’’ti pucchāya ‘‘yato tato’’ti āgatattā vissajjane ‘‘sabbatthā’’ti padassa nissakkavaseneva sakkā yojetunti dassento ‘‘sabbatthāti…pe… na na sambhavatī’’ti āha. Bhummato aññatthāpi saddavidū icchanti, yato sabbesaṁ pādakaṁ ‘‘sabbatthapādaka’’nti vuccati, idha pana nissakkavasena veditabbaṁ.",
  "tika-abh05t4:152": "Sānusayavāravaṇṇanā niṭṭhitā.",
  "tika-abh05t4:153": "3. Pajahanavāravaṇṇanā",
  "tika-abh05t4:154": "132-197.Appajahanasabbhāvāti appahānassa, appahīyamānassa vā sabbhāvā. Tasmāti yasmā yo kāmarāgānusayaṁ pajahati, na so mānānusayaṁ niravasesato pajahati, yo ca mānānusayaṁ niravasesato pajahati, na so kāmarāgānusayaṁ pajahati pageva pahīnattā, tasmā ‘‘yo vā pana mānānusayaṁ pajahati, so kāmarāgānusayaṁ pajahatīti? No’’ti vuttanti veditabbaṁ. Yadi evaṁ paṭhamapucchāyaṁ kathanti āha ‘‘yasmā pana…pe… vutta’’nti. Tattha pahānakaraṇamattamevāti pahānakiriyāsambhavamattameva, na niravasesappahānanti adhippāyo. Te ṭhapetvāti diṭṭhivicikicchānusayādīnaṁ niravasesapajahanake aṭṭhamakādike ṭhapetvā. Avasesāti tassa tassa anusayassa niravasesappajahanakehi avasiṭṭhā. Tesu yesaṁ ekacce anusayā pahīnā, tepi appajahanasabbhāveneva nappajahantīti vuttā. Na ca yathāvijjamānenāti maggakiccabhāvena vijjamānappakārena pahānena vajjitā rahitā eva vuttāti yojanā.",
  "tika-abh05t4:155": "Kesañcīti sotāpannasakadāgāmimaggasamaṅgisakadāgāmīnaṁ. Puna kesañcīti anāgāmiaggamaggasamaṅgiarahantānaṁ. Ubhayanti kāmarāgavicikicchānusayadvayaṁ. Sesānanti ‘‘sesā’’ti vuttānaṁ yathāvuttapuggalānaṁ. Tesanti vuttappakārānaṁ dvinnaṁ anusayānaṁ. Ubhayāppajahanassāti kāmarāgavicikicchānusayāppajahanassa. Kāraṇaṁ na hotīti yesaṁ vicikicchānusayo pahīno, tesaṁ tassa pahīnatā, yesaṁ yathāvuttaṁ ubhayappahīnaṁ, tesaṁ tadappajahanassa kāraṇaṁ na hotīti attho. Tenāha ‘‘tesaṁ pahīnattā ‘nappajahantī’ti na sakkā vattu’’nti. Atha pana na tattha kāraṇaṁ vuttaṁ, yena kāraṇavacanena yathāvuttadosāpatti siyā, kevalaṁ pana sanniṭṭhānena tesaṁ puggalānaṁ gahitatādassanatthaṁ vuttaṁ ‘‘kāmarāgānusayañca nappajahantī’’ti, evampi pucchitassa saṁsayatthassa kāraṇaṁ vattabbaṁ. Tathā ca sati ‘‘sesapuggalā tassa anusayassa pahīnattā nappajahantī’’ti kāraṇaṁ vattabbamevāti codanaṁ sandhāyāha ‘‘na vattabba’’ntiādi. Tattha na vattabbanti vuttanayena kāraṇaṁ na vattabbaṁ kāraṇabhāvasseva abhāvato. ‘‘Ubhayāppajahanassa kāraṇaṁ na hotī’’ti vuttaṁ, yathā pana vattabbaṁ, taṁ dassetuṁ ‘‘yo kāmarāgānusayaṁ…pe… vattabbattā’’ti āha. Tena pahīnāppahīnavasena kāraṇaṁ na vattabbaṁ, pahīnānaṁyeva pana vasena vattabbanti dasseti. Saṁsayatthasaṅgahiteti saṁsayatthena padena saṅgahite. Sanniṭṭhānapadasaṅgahitaṁ pana pahīyamānattā ‘‘nappajahatī’’ti na sakkā vattunti.",
  "tika-abh05t4:156": "Pajahanavāravaṇṇanā niṭṭhitā.",
  "tika-abh05t4:157": "5. Pahīnavāravaṇṇanā",
  "tika-abh05t4:158": "264-274.Phalaṭṭhavaseneva desanā āraddhā, na maggaṭṭhavasena, kuto puthujjanavasena. Kasmā? Phalakkhaṇe hi anusayā pahīnāti vuccanti, maggakkhaṇe pana pahīyantīti. Tenevāha ‘‘maggasamaṅgīnaṁ aggahitataṁ dīpetī’’ti. Paṭilome hi puthujjanavasenapi desanā gahitā ‘‘yassa diṭṭhānusayo appahīno, tassa vicikicchānusayo appahīnoti? Āmantā’’tiādinā. Anusayaccantapaṭipakkhekacittakkhaṇikānanti anusayānaṁ accantaṁ paṭipakkhabhūtaekacittakkhaṇikānaṁ. Maggasamaṅgīnanti maggaṭṭhānaṁ. Ettha ca anusayānaṁ accantapaṭipakkhatāggahaṇena uppattirahataṁ paṭikkhipati. Na hi te accantapaṭipakkhasamuppattito parato uppattirahā honti. Maggasamaṅgitāggahaṇena anuppattirahatāpāditataṁ paṭikkhipati. Na hi maggakkhaṇe te anuppattirahataṁ āpāditā nāma honti, atha kho āpādīyantīti. Ekacittakkhaṇikatāggahaṇena santānabyāpāraṁ. Tenāha ‘‘na kocī’’tiādi. Tattha teti maggasamaṅgino. Na kevalaṁ pahīnavāreyeva, atha kho aññesupīti dassento ‘‘anusaya…pe… gahitā’’ti āha.",
  "tika-abh05t4:159": "275-296. Yattha anusayo uppattiraho, tatthevassa anuppattirahatāpādananti ‘‘attano attano okāse eva anuppattidhammataṁ āpādito’’ti āha. Tathā hi vuttaṁ ‘‘cakkhuṁ loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisatī’’ti (vibha. 203) vatvā puna vuttaṁ ‘‘cakkhuṁ loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhatī’’ti (vibha. 204). Tasmāti yasmā tadokāsattameva kāmadhātuādiokāsattameva anusayānaṁ dīpenti pahīnāppahīnavacanāni, tasmā. Anokāse tadubhayāvattabbatā vuttāti yasmā kāmarāgapaṭighānusayānaṁ dvinnaṁ uppattiṭṭhānaṁ, so eva pahānokāsoti svāyaṁ tesaṁ aññamaññaṁ anokāso, tasmiṁ anokāse tadubhayassa pahānāppahānassa navattabbatā vuttā. Kāmarāgānusayokāse hi paṭighānusayassa appahīnattā so ‘‘tattha pahīno’’ti na vattabbo, aṭṭhitattā pana ‘‘tattha appahīno’’ti ca, tasmā anokāse tadubhayāvattabbatā vuttāti. Tena saddhiṁ samānokāseti tena kāmarāgena saddhiṁ samānokāse. ‘‘Sādhāraṇaṭṭhāne’’ti vutte kāmadhātuyaṁ sukhupekkhāsu pahīno nāma hoti, na samānakāle pahīno tatiyacatutthamaggavajjhattā kāmarāgamānānusayānaṁ.",
  "tika-abh05t4:160": "Pahīnavāravaṇṇanā niṭṭhitā.",
  "tika-abh05t4:161": "7. Dhātuvāravaṇṇanā",
  "tika-abh05t4:162": "332-340. Appahīnuppattirahabhāvā idha anugamanasayanānīti dassento ‘‘yasmiṁ…pe… attho’’ti āha. Idhāpi yuttāti pubbe vuttamevatthaṁ parāmasati. Tathā hi vuttaṁ ‘‘kāraṇalābhe uppattiarahataṁ dassetī’’ti (yama. mūlaṭī. anusayayamaka 1). Cha paṭisedhavacanānīti tissannaṁ dhātūnaṁ cutūpapātavisiṭṭhānaṁ paṭisedhanavasena vuttavacanāni, tato eva dhātuvisesaniddhāraṇāni na honti. Paṭisedhoti hi idha sattāpaṭisedho vuttoti adhippāyena vadati. Aññatthe pana na-kāre nāyaṁ doso. Imaṁ nāma dhātuṁ. Taṁmūlikāsūti paṭisedhamūlikāsu. Evañhīti ‘‘na kāmadhātuyā cutassa kāmadhātuṁ upapajjantassā’’tiādinā paṭhamayojanāya sati. Nakāmadhātuādīsu upapattikittaneneva nakāmadhātuādiggahaṇenapi dhātuvisesasseva gahitatāya atthato viññāyamānattā. Tenāha ‘‘na kāmadhātu…pe… viññāyatī’’ti. Bhañjitabbāti vibhajitabbā. Vibhāgo panettha duvidho icchitoti āha ‘‘dvidhā kātabbāti attho’’ti. Pucchā ca vissajjanāni ca pucchāvissajjanāni. Yathā avutte bhaṅgābhāvassa aviññātattā ‘‘anusayā bhaṅgā natthī’’ti vattabbaṁ, tathā tayidaṁ ‘‘kati anusayā bhaṅgā’’ti etadapekkhanti tadapi vattabbaṁ. Pucchāpekkhañhi vissajjananti.",
  "tika-abh05t4:163": "Dhātuvāravaṇṇanā niṭṭhitā.",
  "tika-abh05t4:164": "Anusayayamakavaṇṇanā niṭṭhitā.",
  "tika-abh05t4:165": "8. Cittayamakaṁ",
  "tika-abh05t4:166": "Uddesavāravaṇṇanā",
  "tika-abh05t4:167": "1-62.Sarāgādīti ettha ādi-saddena ‘‘yassa sarāgaṁ cittaṁ uppajjati, na nirujjhatī’’ti ārabhitvā yāva ‘‘yassa avimuttaṁ citta’’nti vāro, tāva saṅgaṇhāti. Kusalādīti pana ādi-saddena ‘‘yassa kusalaṁ cittaṁ uppajjati, na nirujjhatī’’ti ārabhitvā yāva ‘‘yassa saraṇaṁ cittaṁ uppajjati, na nirujjhatī’’ti vāro, tāva saṅgaṇhāti, tasmā sarāgādikusalādīhīti sarāgādīhi avimuttantehi, kusalādīhi araṇantehi padehi missakā vārā. Suddhikāti kevalā yathāvuttasarāgādīhi kusalādīhi ca amissakā. Tayo tayoti puggaladhammavasena tayo tayo mahāvārā. Yadi evaṁ kathaṁ soḷasa puggalavārāti āha ‘‘tattha tattha pana vutte sampiṇḍetvā’’ti. Tattha tattha soḷasavidhe sarāgādimissakacitte vutte puggale eva ekajjhaṁ sampiṇḍetvā saṅgahetvā ‘‘soḷasa puggalavārā’’ti vuttaṁ. ‘‘Dhammapuggaladhammavārā’’ti etthāpi eseva nayo. Na nirantaraṁ vutteti dhamme puggaladhamme ca anāmasitvā soḷasasupi ṭhānesu nirantaraṁ puggale eva vutte sampiṇḍetvā soḷasa puggalavārā na vuttāti attho.",
  "tika-abh05t4:168": "Saṁsaggavasenāti saṁsajjanavasena desanāya vimissanavasena. Aññathā hi uppādanirodhā paccuppannānāgatakālā ca kathaṁ saṁsajjīyanti. Sesānampi vārānanti uppāduppannavārādīnaṁ. Taṁtaṁnāmatāti yathā ‘‘yassa cittaṁ uppajjati, tassa cittaṁ uppanna’’ntiādinā uppādauppannabhāvāmasanato uppādauppannavāroti nāmaṁ pāḷito eva viññāyati, evaṁ sesavārānampīti āha ‘‘taṁtaṁnāmatā pāḷianusārena veditabbā’’ti.",
  "tika-abh05t4:169": "Uddesavāravaṇṇanā niṭṭhitā.",
  "tika-abh05t4:170": "Niddesavāravaṇṇanā",
  "tika-abh05t4:171": "63.Tathārūpassevāti pacchimacittasamaṅgino eva. Tañca cittanti tañca yathāvuttakkhaṇaṁ pacchimacittaṁ. ‘‘Evaṁpakāra’’nti imassa atthaṁ dassetuṁ ‘‘bhaṅgakkhaṇasamaṅgimevā’’ti vuttaṁ nirujjhamānākārassa ‘‘evaṁpakāra’’nti vuttattā.",
  "tika-abh05t4:172": "65-82.Dvayametanti yaṁ ‘‘khaṇapaccuppannameva cittaṁ uppādakkhaṇāpagamena uppajjittha nāma, tadeva uppādakkhaṇe uppādaṁ pattattā uppajjittha, anatītattā uppajjati nāmā’’ti vuttaṁ, etaṁ ubhayampi. Evaṁ na sakkā vattunti iminā vuttappakārena na sakkā vattuṁ, pakārantarena pana sakkā vattunti adhippāyo. Tattha ‘‘na hī’’tiādinā paṭhamapakkhaṁ vibhāveti. Vibhajitabbaṁ siyāti ‘‘bhaṅgakkhaṇe taṁ cittaṁ uppajjittha, no ca uppajjati, uppādakkhaṇe taṁ cittaṁ uppajjittha ceva uppajjati cā’’ti vibhajitabbaṁ siyā, na ca vibhattaṁ . ‘‘Āmantā’’ti vattabbaṁ siyā khaṇapaccuppanne citte vuttanayena ubhayassapi labbhamānattā, na ca vuttaṁ. Idāni yena pakārena sakkā vattuṁ, taṁ dassetuṁ ‘‘cittassa bhaṅgakkhaṇe’’tiādimāha. Puggalo vutto, puggalavāro hesoti adhippāyo. Tassāti puggalassa. Na ca kiñci cittaṁ uppajjati cittassa bhaṅgakkhaṇasamaṅgibhāvato. Taṁ pana cittaṁ uppajjati, yaṁ cittasamaṅgī so puggaloti evamettha attho daṭṭhabbo. Yadi anekacittavasenāyaṁ yamakadesanā pavattāti codanaṁ sandhāyāha ‘‘cittanti hi…pe… tiṭṭhatī’’ti. Sanniṭṭhānavasena niyamo veditabbo, aññathā ‘‘no ca tesaṁ cittaṁ uppajjatī’’tiādinā paṭisedho na yujjeyyāti adhippāyo. Tādisanti tathārūpaṁ, yadavattho uppannauppajjamānatādipariyāyehi vattabbo hoti, tadavatthanti attho.",
  "tika-abh05t4:173": "83-113.Imassa puggalavārattāti ‘‘yassa cittaṁ uppajjamāna’’ntiādinayappavattassa imassa atikkantakālavārassa puggalavārattā. Puggalo pucchitoti ‘‘yassa cittaṁ uppajjamānaṁ…pe… tassa citta’’nti cittasamaṅgipuggalo pucchitoti puggalasseva vissajjanena bhavitabbaṁ, itarathā aññaṁ pucchitaṁ aññaṁ vissajjitaṁ siyā. Na koci puggalo na gahito sabbasattānaṁ anibbattacittatābhāvato. Te ca pana sabbe puggalā. Nirujjhamānakkhaṇātītacittāti nirujjhamānakkhaṇā hutvā atītacittā. Tathā dutiyatatiyāti yathā paṭhamapañho anavasesapuggalavisayattā paṭivacanena vissajjetabbo siyā, tathā tato eva dutiyatatiyapañhā ‘‘āmantā’’icceva vissajjetabbā siyunti attho. Catuttho pana pañho evaṁ vibhajitvā puggalavaseneva vissajjetabboti dassento ‘‘pacchimacittassā’’tiādiṁ vatvā tathā avacane kāraṇaṁ dassento ‘‘cittavasena puggalavavatthānato’’tiādimāha. ‘‘Bhaṅgakkhaṇe cittaṁ uppādakkhaṇaṁ vītikkanta’’nti iminā vattamānassa cittassa vasena puggalo uppādakkhaṇātītacitto, ‘‘atītaṁ cittaṁ uppādakkhaṇañca vītikkantanti bhaṅgakkhaṇañca vītikkanta’’nti iminā pana atītassa cittassa vasena puggalo uppādakkhaṇātītacitto vutto.",
  "tika-abh05t4:174": "Tatthāti tesu dvīsu puggalesu. Purimassāti paṭhamaṁ vuttassa sanniṭṭhānapadasaṅgahitassa cittaṁ na bhaṅgakkhaṇaṁ vītikkantaṁ. ‘‘No ca bhaṅgakkhaṇaṁ vītikkanta’’nti hi vuttaṁ. Pacchimassa vītikkantaṁ cittaṁ bhaṅgakkhaṇanti sambandho. ‘‘Bhaṅgakkhaṇañca vītikkanta’’nti hi vuttaṁ. Evamādiko puggalavibhāgoti dutiyapañhādīsu vuttaṁ sandhāyāha. Tassa cittassa taṁtaṁkhaṇavītikkamāvītikkamadassanavasenāti tassa tassa uppādakkhaṇassa bhaṅgakkhaṇassa ca yathārahaṁ vītikkamassa avītikkamassa ca dassanavasena dassito hoti puggalavibhāgoti yojanā. Idhāti imasmiṁ atikkantakālavāre. Puggalavisiṭṭhaṁ cittaṁ pucchitaṁ ‘‘yassa cittaṁ tassa citta’’nti vuttattā. Yadipi puggalappadhānā pucchā puggalavārattā. Athāpi cittappadhānā puggalaṁ visesanabhāvena gahetvā cittassa visesitattā. Ubhayathāpi dutiyapucchāya ‘‘āmantā’’ti vattabbaṁ siyā anavasesapuggalavisayattā. Tathā pana avatvā ‘‘atītaṁ citta’’nti vuttaṁ, kasmā nirodhakkhaṇa…pe… dassanatthanti daṭṭhabbanti yojanā. Esa nayo ‘‘na nirujjhamāna’’nti etthāpīti nirujjhamānaṁ khaṇaṁ nirodhakkhaṇaṁ khaṇaṁ vītikkantakālaṁ kiṁ tassa cittaṁ na hotīti attho.",
  "tika-abh05t4:175": "114-116.Sarāgapacchimacittassāti sarāgacittesu pacchimassa cittassa, ekassa puggalassa rāgasampayuttacittesu yaṁ sabbapacchimaṁ cittaṁ, tassa. So pana puggalo anāgāmī veditabbo. Na nirujjhati nirodhāsamaṅgitāya. Nirujjhissati idāni nirodhaṁ pāpuṇissati. Appaṭisandhikattā pana tato aññaṁ nuppajjissati. Itaresanti yathāvuttasarāgapacchimacittasamaṅgiṁ vītarāgacittasamaṅgiñca ṭhapetvā avasesānaṁ itarasekkhānañceva puthujjanānañca.",
  "tika-abh05t4:176": "Niddesavāravaṇṇanā niṭṭhitā.",
  "tika-abh05t4:177": "Cittayamakavaṇṇanā niṭṭhitā.",
  "tika-abh05t4:178": "9. Dhammayamakaṁ",
  "tika-abh05t4:179": "1. Paṇṇattivāro",
  "tika-abh05t4:180": "Uddesavāravaṇṇanā",
  "tika-abh05t4:181": "1-16.Yathāmūlayamake kusalādidhammā desitāti kusalākusalābyākatā dhammā kusalakusalamūlādivibhāgato mūlayamake yamakavasena yathā desitā. Aññathāti kusalakusalamūlādivibhāgato aññathā, khandhādivasenāti attho.",
  "tika-abh05t4:182": "Uddesavāravaṇṇanā niṭṭhitā.",
  "tika-abh05t4:183": "2. Pavattivāravaṇṇanā",
  "tika-abh05t4:184": "33-34. Taṁ pana kammasamuṭṭhānādirūpaṁ aggahetvā. Kecīti dhammasirittheraṁ sandhāyāha. So hi ‘‘cittasamuṭṭhānarūpavasena vutta’’nti aṭṭhakathaṁ āharitvā ‘‘imasmiṁ pañhe kammasamuṭṭhānādirūpañca labbhatī’’ti avoca. Tathā ca vatvā paṭilomapāḷiṁ dassetvā ‘‘cittasamuṭṭhānarūpameva idhādhippetaṁ. Kammasamuṭṭhānādirūpe na vidhānaṁ, nāpi paṭisedho’’ti āha. Tathāti yathā vuttappakāre pāṭhe cittasamuṭṭhānarūpameva adhippetaṁ, tathā etthāpīti attho. Noti vuttanti vadantīti sambandho. Taṁ panetanti yathā uddhaṭassa pāṭhassa atthavacanaṁ, evaṁ na sakkā vattuṁ. Kasmāti āha ‘‘cittassa bhaṅgakkhaṇe…pe… paṭisedhasiddhito’’ti. Svāyaṁ paṭisedho heṭṭhā dassitoyevāti adhippāyo.",
  "tika-abh05t4:185": "Ye ca vadantīti ettha ye cāti vajirabuddhittheraṁ sandhāyāha. So hi ‘‘sotāpattimaggakkhaṇe’’tiādinā paṭisambhidāmaggapāḷiṁ āharitvā ‘‘yathā tattha satipi kammajādirūpe ṭhapetvā cittasamuṭṭhānarūpanti cittapaṭibaddhattā cittajarūpameva ṭhapetabbabhāvena uddhaṭaṁ, evamidhāpi cittajarūpameva kathita’’nti vadati. Tañca nesaṁ vacanaṁ tathā na hoti, yathā tehi udāhaṭaṁ, visamoyaṁ upaññāsoti attho. Yathā ca taṁ tathā na hoti, taṁ dassetuṁ ‘‘yesañhī’’tiādi vuttaṁ. Tesanti kammajādīnaṁ. Tassāti maggassa. Teti abyākatā, ye uppādanirodhavanto. Avijjamānesu ca uppādanirodhesu nibbānassa viya.",
  "tika-abh05t4:186": "Sanniṭṭhānenagahitesu puggalesu. Tesu hi keci akusalābyākatacittānaṁ uppādakkhaṇasamaṅgino, keci abyākatacittassa, keci kusalābyākatacittassa, tesu purimā dve paṭhamakoṭṭhāsena saṅgahitā tassa kusaluppattipaṭisedhaparattā, te pana bhavavasena vibhajitvā vattabbāti dassento ‘‘pañcavokāre’’tiādimāha. Evanti yathāvuttanayena. Sabbatthāti sabbapañhesu.",
  "tika-abh05t4:187": "79.Tatoti ekāvajjanavīthito. Purimatarajavanavīthi yāya vuṭṭhānagāminī saṅgahitā, tattha uppannassapi cittassa. Kusalānāgatabhāvapariyosānenāti kusaladhammānaṁ anāgatabhāvassa pariyosānabhūtena aggamaggānantarapaccayattena dīpitaṁ hoti samānalakkhaṇaṁ sabbaṁ. Kena? Tāya eva samānalakkhaṇatāya. Esa nayoti yathā kusalānuppādo kusalānāgatabhāvassa pariyosānabhūtato vuttaparicchedato orampi labbhatīti so yathāvuttaparicchedo lakkhaṇamattanti svāyaṁ nayo dassito. Esa nayo akusalātītabhāvassa ādimhi ‘‘dutiye akusale’’ti vuttaṭṭhāne, abyākatātītabhāvassa ādimhi ‘‘dutiye citte’’ti vuttaṭṭhānepīti yojanā. Idāni ‘‘esa nayo’’ti yathāvuttamatidesaṁ ‘‘yathā hī’’tiādinā pākaṭataraṁ karoti. Bhāvanāpahānāni dassitāni honti ‘‘aggamaggasamaṅgī kusalañca dhammaṁ bhāveti, akusalañca pajahatī’’ti. Idhāti imasmiṁ pavattivāre. Taṁ tanti akusalātītatādi kusalānāgatatādi ca. Tena tenāti ‘‘dutiye akusale aggamaggasamaṅgī’’ti evamādinā antena ca.",
  "tika-abh05t4:188": "100.Paṭisandhicittatoti idaṁ mariyādaggahaṇaṁ, na abhividhiggahaṇaṁ, yato ‘‘soḷasama’’nti āha. Abhividhiggahaṇameva vā soḷasacittakkhaṇāyukameva rūpanti imasmiṁ pakkhe adhippete paṭikkhittovāyaṁ vādoti dassento ‘‘tato parampi vā’’ti āha. Ayañca vicāro heṭṭhā dassito eva. Na tato oranti viññāyati tato oraṁ akusalanirodhasamakālaṁ abyākatanirodhassa asambhavato.",
  "tika-abh05t4:189": "Pavattivāravaṇṇanā niṭṭhitā.",
  "tika-abh05t4:190": "Dhammayamakavaṇṇanā niṭṭhitā.",
  "tika-abh05t4:191": "10. Indriyayamakaṁ",
  "tika-abh05t4:192": "1. Paṇṇattivāro",
  "tika-abh05t4:193": "Uddesavāravaṇṇanā",
  "tika-abh05t4:194": "1.Indriyayamakevibhaṅge viyāti yathā indriyavibhaṅge purisindriyānantaraṁ jīvitindriyaṁ uddiṭṭhaṁ, na manindriyānantaraṁ, evaṁ imasmiṁ indriyayamake. Tañca suttadesanānurodhenāti dassento ‘‘tīṇimāni…pe… sutte desitakkamenā’’ti āha. Soyaṁ yadatthaṁ tassa sutte desitakkamena uddeso, taṁ dassetuṁ ‘‘pavattivārehī’’tiādi vuttaṁ. Tattha yathā ‘‘jīvitindriya’’nti idaṁ rūpajīvitindriyassa arūpajīvitindriyassa ca sāmaññato gahaṇaṁ, evaṁ upādinnassa anupādinnassa cāti āha ‘‘kammajānaṁ akammajānañca anupālaka’’nti. Atha vā sahajadhammānupālakampi jīvitindriyaṁ na kevalaṁ khaṇaṭṭhitiyā eva kāraṇaṁ, atha kho pabandhānupacchedassapi kāraṇameva. Aññathā āyukkhayamaraṇaṁ na sambhaveyya, tasmā ‘‘kammajānañca anupālaka’’nti avisesato vuttaṁ, cutipaṭisandhīsu ca pavattamānānaṁ kammajānaṁ anupālakaṁ. Itīti tasmā. Taṁmūlakānīti jīvitindriyamūlakāni. Cutipaṭisandhipavattivasenāti cutipaṭisandhivasena pavattivasena ca. Tattha yaṁ upādinnaṁ, taṁ cutipaṭisandhivaseneva, itaraṁ itaravasenapi vattabbaṁ. Yasmā cakkhundriyādīsu purisindriyāvasānesu ekantaupādinnesu ataṁsabhāvattā yaṁ manindriyaṁ mūlameva na hoti, tasmā taṁ ṭhapetvā avasesamūlakāni cakkhundriyādimūlakāni. Āyatanayamake viyāti yathā āyatanayamake paṭisandhivasenāyatanānaṁ uppādo, maraṇavasena ca nirodho vutto, evamidhāpi cutiupapattivaseneva vattabbāni, tasmā ataṁsabhāvattā jīvitindriyaṁ tesaṁ cakkhundriyādīnaṁ majjhe anuddisitvā ante purisindriyānantaraṁ uddiṭṭhaṁ. Yaṁ pana cakkhundriyādimūlakesu manindriyaṁ sabbapacchā eva gahitaṁ, tattha kāraṇaṁ aṭṭhakathāyaṁ vuttameva.",
  "tika-abh05t4:195": "Uddesavāravaṇṇanā niṭṭhitā.",
  "tika-abh05t4:196": "Niddesavāravaṇṇanā",
  "tika-abh05t4:197": "94.Kocisabhāvo natthīti koci sabhāvadhammo natthi. Yadi evaṁ ‘‘natthī’’ti paṭikkhepo eva yuttoti āha ‘‘na ca rūpādī’’tiādi. ‘‘Sukhā dukkhā adukkhamasukhā’’tiādīsu sukhadukkhasaddānaṁ sāmaññavacanabhāvepi indriyadesanāyaṁ te visiṭṭhavisayā evāti dassento ‘‘sukhassa…pe… gahitoyevā’’ti āha. Dukkhassa ca bhedaṁ katvā.",
  "tika-abh05t4:198": "140.Paññindriyāni hontīti āmantāti vuttanti pajānanaṭṭhena adhipateyyaṭṭhena ca paññindriyāni honti, dassanaṭṭhena pana cakkhūni cāti cakkhu, indriyanti pucchāya ‘‘āmantā’’ti vuttanti adhippāyo. ‘‘Taṇhāsotamevāhā’’ti vuttaṁ, ‘‘yassa chattiṁsati sotā’’tiādīsu (dha. pa. 339) pana diṭṭhiādīnampi sotabhāvo āgato.",
  "tika-abh05t4:199": "Paṇṇattiniddesavāravaṇṇanā niṭṭhitā.",
  "tika-abh05t4:200": "2. Pavattivāravaṇṇanā",
  "tika-abh05t4:201": "186.Aññadhammanissayenāti ‘‘yo tesaṁ rūpīnaṁ dhammānaṁ āyu ṭhitī’’tiādinā (dha. sa. 634) aññadhammanissayena gahetabbaṁ. Pavattiñca gahetvā gatesu vissajjanesu, cutipaṭisandhiyo gahetvā gatesu yojanā na labbhatīti adhippāyo. Alabbhamānā ca sukhadukkhadomanassindriyeheva na labbhati. Taṁmūlakā ca nayāti sukhindriyādimūlakā ca nayā. Tehīti sukhindriyādīhi. Yojanāti ‘‘pavatte sukhindriyavippayuttacittassa uppādakkhaṇe’’tiādinā uppajjamānehi yojanā. Taṁmūlakā ca tathāyojanāmūlabhūtā ca nayā jīvitindriyādimūlakā ca nayā. Pākaṭāyevāti pāḷigatiyā eva viññāyamānayojanattā suviññeyyā eva.",
  "tika-abh05t4:202": "Taṁ vacanaṁ. Somanassavirahitasacakkhukapaṭisandhinidassanavasenāti somanassavirahitasacakkhukapaṭisandhiyeva nidassananti yojetabbaṁ. Kathaṁ panetaṁ jānitabbaṁ ‘‘nidassanamattametaṁ, na pana gaṇanaparicchindana’’nti āha ‘‘na hi catunnaṁyevāti niyamo kato’’ti. Taṁsamānalakkhaṇāti tāya sacakkhukapaṭisandhitāya samānalakkhaṇāti parittavipākaggahaṇaṁ. Tattha sasomanassapaṭisandhiyo sandhāya upekkhāpaṭisandhiyo nidassanabhāvena vuttāti keci. Parittavipākapaṭisandhi ca kusalavipākāhetukapaṭisandhi veditabbā. Sāpi hi sacakkhukā siyā. Taṁsamānalakkhaṇāti vā tāya upekkhāsahagatāya samānalakkhaṇā yathāvuttaahetukapaṭisandhi ca pañcamajjhānapaṭisandhi ca. Yadi evaṁ ‘‘catunna’’nti kasmā gaṇanaparicchedoti āha ‘‘kāmāvacare…pe… nidassanaṁ kata’’nti. Tenāti upekkhāsahagatamahāvipākanidassanena, yehi samānatāya ime nidassanabhāvena vuttā, te ekaṁsena taṁsabhāvā evāti ayamettha adhippāyo. Tenāha ‘‘yathā sasomanassa…pe… to hotī’’ti.",
  "tika-abh05t4:203": "Nanu ca gabbhaseyyakesu ayamattho ekaṁsato na labbhatīti āsaṅkaṁ sandhāyāha ‘‘gabbhaseyyakānañca…pe… dassitā hotī’’ti. Tenāha ‘‘sacakkhukāna’’ntiādi. Tattha yadi sahetukapaṭisandhikānaṁ kāmāvacarānaṁ niyamato sacakkhukādibhāvadassanaṁ gabbhaseyyakavasena labbheyya, yuttametaṁ siyāti codanaṁ sandhāyāha ‘‘gabbhaseyyakepi hī’’tiādi. Tathā āyatanayamake dassitanti idaṁ āyatanayamakavaṇṇanāyaṁ attanā vuttaṁ ‘‘evañca katvā indriyayamake’’tiādivacanaṁ sandhāya vuttaṁ. Tattha hi somanassindriyuppādakakammassa ekantena cakkhundriyuppādanato gabbhepi yāva cakkhundriyuppatti, tāva uppajjamānatāya ‘‘abhinanditabbattā’’ti vuttaṁ. Sanniṭṭhānena saṅgahitānanti ‘‘yassa vā pana somanassindriyaṁ uppajjatī’’ti etena sanniṭṭhānena saṅgahitānaṁ. Itthīnaṁ aghānakānaṁ upapajjantīnanti ādīsūti ādi-saddena ‘‘itthīnaṁ acakkhukānaṁ upapajjantīna’’ntiādiṁ saṅgaṇhāti. Te evāti gabbhaseyyakā eva.",
  "tika-abh05t4:204": "Taṁsamānalakkhaṇanti sopekkhaacakkhukapaṭisandhibhāvena samānalakkhaṇaṁ. Tatthāti ahetukapaṭisandhicitte. Samādhileso dubbalasamādhi yo cittaṭṭhitimatto. Tasmāti yasmā cittaṭṭhiti viya dubbalaṁ vīriyaṁ natthi, yo ‘‘vīriyaleso’’ti vattabbo, tasmā, lesamattassapi vīriyassa abhāvāti attho. Aññesūti ahetukapaṭisandhicittato aññesu. Kesucīti ekaccesu. Ubhayenapi manodvārāvajjanahasituppādacittaṁ vadati. Idhāti ahetukapaṭisandhicitte. Samādhivīriyāni indriyappattāni ca na hontīti samādhikiccaṁ paṭikkhipati, na samādhimattaṁ, na vīriyalesassa sabbhāvatoti yojetabbaṁ. Tenevāha ‘‘visesanañhi visesitabbe pavattatī’’ti. Yasmiṁ vīriye sati indriyuppatti siyā, tadeva tattha natthīti attho.",
  "tika-abh05t4:205": "Apāyeopapātikavasenāti idaṁ sugatiyaṁ opapātiko vikalindriyo na hotīti katvā vuttaṁ, ‘‘labbhanteva ñāṇavippayuttāna’’nti pana vuttattā ‘‘duhetukapaṭisandhikānaṁ vasenā’’ti aṭṭhakathāyaṁ vuttaṁ. Tesanti itthipurisindriyasantānānaṁ. Itthipurisindriyānaṁ pana uppādanirodhā abhiṇhasova hontīti. Paṭhamakappikādīnanti ettha ādi-saddena gahitānaṁ parivattamānaliṅgānaṁ vasena uppādanirodhaggahaṇaṁ veditabbaṁ. Paṭhamakappikānaṁ pana vasena uppādo eva labbhati. ‘‘Cutiupapattivaseneva dutiyapucchāsupi sanniṭṭhānehi gahaṇaṁ veditabba’’nti idaṁ upādinnaindriyehi niyamitattā vuttaṁ.",
  "tika-abh05t4:206": "190.Santānuppattinirodhadassanatoti santānavasena uppādanirodhānaṁ dissamānattā. Etena rūpajīvitindriyassa cakkhundriyādisamānagatikataṁ yuttito sādheti. Āgamato pana ‘‘vinā somanassenā’’tiādinā parato sādhessati. Chedoti nāmaṁ daṭṭhabbaṁ sarūpadassaneneva saṁsayachedanato.",
  "tika-abh05t4:207": "Tassāti rūpajīvitindriyassa. Te ca asaññasattā. Nanu ca uppādova jīvitindriyassa cutiupapattivasena vattabbo, na anuppādoti āha ‘‘anuppādo…pe… na pavatte’’ti. Ayañca nayo na kevalaṁ purimakoṭṭhāse eva, atha kho itarakoṭṭhāsepi gahito evāti dassento ‘‘pacchimakoṭṭhāsepī’’tiādimāha.",
  "tika-abh05t4:208": "‘‘Upapatticittassa uppādakkhaṇe’’ti kasmā vuttanti yenādhippāyena codanā katā, tamadhippāyaṁ vivarituṁ ‘‘nanu suddhāvāsa’’ntiādi vuttaṁ. Na vattabbanti ‘‘upapajjantāna’’nti na vattabbaṁ, ‘‘upapatticittassa uppādakkhaṇe’’icceva vattabbanti attho. Idāni yathā ‘‘upapajjantāna’’nti na vattabbaṁ, taṁ dassetuṁ ‘‘yathā hī’’tiādi vuttaṁ. Somanassamanindriyānanti somanassindriyamanindriyānaṁ, ayameva vā pāṭho. Tadāti paṭhamassa rūpajīvitindriyassa dharamānakāle. Tasmāti yasmā rūpārūpajīvitindriyānaṁ attheva kālabhedo, ubhayañcettha jīvitindriyabhāvasāmaññena ekajjhaṁ katvā gayhati, tasmā. Ubhayanti somanassindriyajīvitindriyanti idaṁ ubhayaṁ. Uppādakkhaṇena nidassitanti etena ‘‘upapatticittassa uppādakkhaṇe’’ti idaṁ nidassanamattanti dasseti. Idāni tamevatthaṁ udāharaṇena pākaṭataraṁ kātuṁ ‘‘yathā hī’’tiādi vuttaṁ. Tattha yathā tādisānaṁ anekesaṁ cittānaṁ bhaṅgakkhaṇe labbhamānaṁ tadekadesena sabbapaṭhamassa upapatticittassa bhaṅgakkhaṇena nidassitaṁ, evamidhāpi khaṇadvaye labbhamānaṁ tadekadesena uppādakkhaṇena nidassitanti evaṁ nidassanattho veditabbo.",
  "tika-abh05t4:209": "Tesanti jīvitindriyādīnaṁ. Aññatthāti pavatte. Idhāti anāgatakālabhede. Na na sambhavati upapattikkhaṇassa viya tato paraṁ pavattikkhaṇassapi anāgatakālabhāvato. Tasmāti upapattito aññatthāpi yathādhippetauppādasambhavato. Ayañca attho vārantarepi dissatīti dassento āha ‘‘evañca katvā’’tiādi. Na hītiādinā tamevatthaṁ samattheti. Tattha api pacchima…pe… sandhikassāti api-saddena ‘‘ko pana vādo apacchimabhavikassa somanassasahagatapaṭisandhikassā’’ti dasseti. Apacchimabhavikassa cutito pacchā ‘‘somanassindriyaṁ nirujjhissatī’’ti vattabbameva natthīti āha ‘‘cutito pubbevā’’ti. Ettha hi paṭhamapucchāsu sanniṭṭhānatthotiādīsu ayaṁ saṅkhepattho – ettha ‘‘yassa cakkhundriyaṁ uppajjissatī’’ti evamādīsu yamakesu yā paṭhamapucchā, tāsu sanniṭṭhānapadasaṅgahito attho. Pucchitabbatthanissayoti ‘‘tassa somanassindriyaṁ uppajjissatī’’tiādikassa pucchitabbassa atthassa nissayabhūto mādisova mayā sadiso eva attho upapattiuppādindriyavā upapattikkhaṇe uppādāvatthaindriyasahito, ubhayuppādindriyavā paṭisandhipavattīsu uppādāvatthaindriyasahito vā. Paṭinivattitvāpi pucchitabbatthassa nissayoti ‘‘yassa vā panā’’tiādinā paṭinivattitvā pucchitabbassapi saṁsayatthassa nissayoti evaṁ iminā viya ajjhāsayena ‘‘yassa vā pana somanassindriyaṁ uppajjissatī’’tiādīsu dutiyapucchāsu sanniṭṭhānatthameva sanniṭṭhānapadasaṅgahitameva atthaṁ niyameti. Tattheva tāsu eva pubbe vuttapaṭhamapucchāsu eva. Pucchitabbaṁ ‘‘tassa somanassindriyaṁ uppajjissatī’’tiādīsu anāgatabhāvamattena sarūpato gahitaṁ uppādaṁ uppādasaṅkhātaṁ, ‘‘tassa somanassindriyaṁ nirujjhissatī’’tiādīsu anāgatabhāvamattena sarūpato gahitaṁ nirodhaṁ vā nirodhasaṅkhātaṁ vā saṁsayatthaṁ na niyametīti. Evanti vuttappakārena sanniṭṭhānatthassa niyamo hoti, na saṁsayatthassa, tasmā ‘‘yassa vā pana…pe… āmantā’’ti vuttaṁ. Esa nayoti yvāyaṁ uppādavāre vicāro vutto, nirodhavārepi eseva nayo. Tathā hi ‘‘yassa vā pana somanassindriyaṁ nirujjhissati, tassa cakkhundriyaṁ nirujjhissatīti? Āmantā’’ti vuttaṁ.",
  "tika-abh05t4:210": "Evaṁ avuttattāti uppādanirodhānaṁ anāgatānaṁ sarūpena avuttattā. Na hi tattha te sarūpena vuttā, atha kho ‘‘nuppajjissatī’’ti paṭikkhepamukhena vuttā. Tatthāti anulome. Na evaṁ yojetabbā paṭilome. Tameva ayojetabbataṁ ‘‘yathā hī’’tiādinā vivarati. Uppādanirodhe atikkamitvā uppādanirodhā sambhavanti yojetuṁ, tathā uppādanirodhe appatvā uppādanirodhā sambhavanti yojetunti yojanā. Idañca dvayaṁ yathānulome sambhavati, na evaṁ paṭilome. Tenāha ‘‘na evaṁ…pe… sambhavantī’’ti. Tattha kāraṇamāha ‘‘abhūtābhāvassa…pe… sambhavānupapattito’’ti. Abhūtābhāvassāti abhūtassa abhāvassa, abhūtassa uppādassa nirodhassa ca abhāvassāti adhippāyo. Tenāha ‘‘abhūtuppādanirodhābhāvo ca paṭilome pucchito’’ti, tasmā ‘‘āmantā’’ti ca vuttaṁ, na vuttaṁ vissajjananti sambandho. Assa visesarahitassa abhūtābhāvassāti imassa yathāvuttassa yathā rūpābhāvo vedanābhāvoti koci abhāvopi visesasahito, na evamayanti visesarahitassa abhūtābhāvassa.",
  "tika-abh05t4:211": "Kālantarayogābhāvatoti kālavisesayogābhāvato. Yādisānanti yāni bhūtāni na vattamānāni sati paccaye uppajjanārahāni, tesaṁ anāgatānanti attho. Uppādanirodhābhāvena pucchitabbassāti ‘‘nuppajjissati na nirujjhissatī’’ti evaṁ uppādassa nirodhassa ca abhāvena pucchitabbassa atthassa. Sannissayo nissayabhūto sanniṭṭhānena sannicchito sanniṭṭhānapadasaṅgahito. So yathāvutto attho nissayo etesanti tannissayā. Tādisānaṁyeva anāgatānaṁyeva upapatticutiuppādanirodhānaṁ upapatticutisaṅkhātauppādanirodhānaṁ anuppādānirodhānaṁ paṭikkhepavasena. Jīvitādīnampi jīvitamanindriyādīnampi. Anuppādānirodhā saṁsayapadena pucchitā honti ‘‘yassa somanassindriyaṁ nuppajjissati, tassa somanassindriyaṁ na nirujjhissatī’’ti. ‘‘Āmantā’’ti vuttaṁ vibhajitvā vattabbassa abhāvato. Tenāha ‘‘na vuttaṁ…pe… vissajjana’’nti.",
  "tika-abh05t4:212": "Ye sopekkhapaṭisandhikā bhavissanti rūpaloke, te saṅgahitāti yojanā. Taṁsamānalakkhaṇatāyāti tena sopekkhapaṭisandhikabhāvena samānalakkhaṇatāya. Taṁ pamādalikhitaṁ dhammayamake tādisasseva vacanassa abhāvato. Tatthapi yaṁ vattabbaṁ, taṁ cittayamake vuttaṁ ‘‘na hi khaṇapaccuppanne uppajjitthāti atītavohāro atthī’’tiādinā.",
  "tika-abh05t4:213": "Pavattivāravaṇṇanā niṭṭhitā.",
  "tika-abh05t4:214": "3. Pariññāvāravaṇṇanā",
  "tika-abh05t4:215": "435-482.Lokiyaabyākatehīti phaladhammanibbānavinimuttehi abyākatehi. Tāni upādāyāti tāni lokiyaabyākatāni upādāya. Taṁsamānagatikānaṁ manindriyādīnaṁ ‘‘so vedanākkhandhaṁ parijānātīti? Āmantā’’tiādinā (yama. 1.khandhayamaka.206) vedanākkhandhādīnaṁ viya pariññeyyatā vuttā. Yañhi parijānitabbaṁ, tadeva parijānātītiādinā vuttaṁ. Evamaviparīte atthe siddhepi codako ‘‘missakattā’’ti ettha labbhamānaṁ lesaṁ gahetvā codeti ‘‘yadi pariññeyyamissakattā’’tiādinā. Tassattho – yathā idha pariññeyyamissakānaṁ pariññeyyatā vuttā, evamaññatthāpi sā tesaṁ vattabbā, tathā bhāvetabbamissakānaṁ bhāvetabbatāti. Tenāha ‘‘kasmā dhammayamake’’tiādi. Kusalākusalesu bhāvanāpahānābhiniveso hoti, yena vuttaṁ ‘‘so taṁ akusalaṁ pajahati, kusalaṁ bhāvetī’’tiādi. Na abyākatabhāvanti ekena yathā phassadvārato viya viññāṇadvārato kusalādīnaṁ uppattipariyāyo, evaṁ vedanākkhandhādīnaṁ viya na abyākatādīnaṁ pariññeyyatāpariyāyoti dasseti.",
  "tika-abh05t4:216": "Kusalākusalabhāvena aggahitāti samudayasabhāvena aggahitāti attho. Kusalākusalāpīti kusalākusalabhāvāpi samānā. Bhāvetabbapahātabbabhāvehivināpi hoti, yo na maggasamudayasaccapakkhiyo. Yathā ‘‘aniccaṁ rūpa’’nti ettha ‘‘aniccameva rūpaṁ, na nicca’’nti paṭiyogivinivattanameva eva-kārena karīyati, na tassa dukkhānattatādayo nivāritā honti, evaṁ ‘‘pahātabbamevā’’ti ettha eva-saddena paṭiyogibhūtaṁ appahātabbameva nivattīyati, na tato aññavisesāti dassento āha ‘‘etena pahātabbamevā’’tiādi. Bhāvetabbabhāvo eva tassa aññindriyassa gahito ukkaṁsagativijānanato. ‘‘Parato likhitabbaṁ uppaṭipāṭiyā likhita’’nti kasmā vuttaṁ. Dve puggalāti hi ādi anulome āgataṁ uddhaṭaṁ, cakkhundriyaṁ na parijānātītiādi pana paṭilome. Domanassindriyaṁ na pajahanti nāmāti idaṁ ‘‘no ca domanassindriyaṁ pajahantī’’ti pāḷipadassa atthavacanaṁ. Yaṁ pana ‘‘cakkhundriyamūlakaṁ atikkamitvā domanassindriyamūlake idaṁ vutta’’nti vuttaṁ, paṭilome āgataṁ sandhāya vuttattā taṁ na yuttaṁ, na taṁ aṭṭhakathācariyā paṭhamaṁ āgataṁ padaṁ laṅghitvā tādisasseva pacchā āgatapadassa atthavaṇṇanaṁ karonti. Padānukkamato eva hi aṭṭhakathāyaṁ atthavaṇṇanā āraddhā, pariyosāpitā ca, tasmā anupaṭipāṭiyāva likhitaṁ, na uppaṭipāṭiyāti daṭṭhabbaṁ ‘‘dve puggalā’’tiādikassa anulome āgatassa uddhaṭattā.",
  "tika-abh05t4:217": "Etthāti etasmiṁ pariññāvāre. Cha puggalāti puthujjanena saddhiṁ yāva anāgāmimaggaṭṭhā cha puggalā. Abhinditvā gahito tattha bhabbābhabbānaṁ kiccavisesassa aggahitattā. Yattha pana sati puthujjanaggahaṇasāmaññe bhabbānaṁ kiccaṁ gahitaṁ, yattha ca abhabbānaṁ, tattha te eva bhinditvā vuttā hontīti dassento ‘‘ye ca puthujjanā maggaṁ paṭilabhissanti, ye ca puthujjanā maggaṁ na paṭilabhissantī’’ti ca ādimāha. Arahāti ariyo, ayameva vā pāṭho. Paṭhamamaggaphalasamaṅgīti purimamaggaphalasamaṅgī. Itaroti arahā. Evaṁ puggalabhedaṁ ñatvāti idha puthujjano so ca abhabboti gahito, idha bhabbo idha ariyā, ye ca paṭhamamaggaphalasamaṅgino yāva aggamaggaphalasamaṅginoti evaṁ yathāvuttaṁ puggalavibhāgaṁ ñatvā. Tattha tatthāti tesaṁ dve puthujjanā aṭṭha ariyāti imesaṁ yathāvuttapuggalānaṁ bhedato abhedato ca gahaṇavasena āgate tasmiṁ tasmiṁ pāṭhapadese. Sanniṭṭhānenāti sanniṭṭhānapadavasena, nicchayavaseneva vā. Niddhāretvāti nīharitvā. Vissajjanaṁ yojetabbanti vissajjanavasena pavattapāḷiyā yathāvuttaatthadassanena sambandhato vibhāvetabboti.",
  "tika-abh05t4:218": "Pariññāvāravaṇṇanā niṭṭhitā.",
  "tika-abh05t4:219": "Indriyayamakavaṇṇanā niṭṭhitā.",
  "tika-abh05t4:220": "Yamakapakaraṇa-anuṭīkā samattā.",
  "tika-abh05t4:221": " Namo tassa bhagavato arahato sammāsambuddhassa"
}