{
  "tika-s0301t10:0": "10. Yakkhasaṁyuttaṁ",
  "tika-s0301t10:1": "1. Indakasuttavaṇṇanā",
  "tika-s0301t10:2": "235. Attano pariṇāyakattena indo nāma mahesakkho, indoti samaññā assāti katvā ‘‘indako’’tipi vuccati, tassa indakassa. Indakūṭe pabbate nivasatīti indakūṭanivāsī, tassa indakūṭanivāsino. Balikammehi yajitabbato pūjitabbato yakkho, tassa yakkhassa. Indassa nivāsaṭṭhānabhūtaṁ kūṭaṁ indakūṭanti yakkhato kūṭena nāmaṁ laddhaṁ. Indakūṭo indo uttarapadalopena yathā ‘‘kelāsakūṭo kelāso’’ti. Indo yakkhoti kūṭato yakkhena nāmaṁ laddhaṁ. Na cettha itarītaranissayadoso aññamaññūpalakkhaṇabhāvato yathā taṁ ‘‘kāyakammaṭṭhāna’’nti. Rūpanti sakalaṁ rūpakkhandhamāha, na rūpāyatananti. Imaṁ sarīraṁ pecca ayaṁ kinti paṭilabhatīti codeti.",
  "tika-s0301t10:3": "Kuto āgacchatīti parādhārarūpe jīve attani mātukucchimokkante rūpassa sambhavoti kuto nāma ṭhānato āgacchati. Tenāha ‘‘imāni ca aṭṭhīni imā ca maṁsapesiyo’’tiādi. Kathaṁ nvayanti ayaṁ kucchisaṅkhāte gabbhare kathaṁ sajjatīti pucchati. ‘‘Sīhānaṁva nadantānaṁ, dāṭhīnaṁ girigabbhare’’tiādinā (theragā. nidānagāthā) gabbharo ca kucchivācako āgato. Tenāha ‘‘gabbharasminti mātukucchismi’’nti. Puggalavādīti attavādupādāno. Yathā hi macchamaṁsaṁ bhuttaṁ pheṇaṁ viya hutvā vilīyati, na ca paññāyati sattabhāvena appavattanato, evamevaṁ yadi mātukucchismiṁ gabbhabhāvena uppannaṁ rūpaṁ satto na bhaveyya no vaḍḍheyya, vilīyitvā gaccheyya, paññāyati ca taṁ rūpaṁ, tasmā jīvoti imāya laddhiyā. Evamāhāti ‘‘rūpaṁ…pe… gabbharasmi’’nti evamavoca. Paṭhamanti etesaṁ pañcannaṁ paṭhamaṁ. Tenāha ‘‘paṭhamena paṭisandhiviññāṇena saddhi’’nti. ‘‘Jātiuṇṇaṁsūhīti jātieḷakāya uṇṇaṁsūhī’’ti vadanti. ‘‘Gabbhaṁ phāletvā gahitauṇṇā jātiuṇṇā. Tassā aṁsūhi tīhi katasuttagge’’ti saṁyuttabhāṇakānaṁ adhippāyo.",
  "tika-s0301t10:4": "Anāviloti accho, suppasannoti attho. Evaṁvaṇṇappaṭibhāganti vuttappamāṇasaṇṭhānasamparicchinnaṁ. Kalalaṁ sampavuccatīti attabhāvo bhūtupādārūpasaṅkhāto santānavasena pavattamāno kalalaṁ nāmāti kathīyati.",
  "tika-s0301t10:5": "Kalalāti yathāvuttakalalarūpahetu taṁ nissāya paccayaṁ katvā. Maṁsadhovanaudakavaṇṇanti vaṇṇato maṁsadhovanaudakavaṇṇaṁ, saṇṭhānato pana vilīnatipusadisaṁ.",
  "tika-s0301t10:6": "Paripakkanti paripākakalalabhāvato paripākaṁ gataṁ suparipākaṁ gataṁ. Samūhatanti samūhabhūtaṁ saṅgataṁ. Vivaṭṭamānanti pariṇamantaṁ. Tabbhāvanti karaṇe etaṁ upayogavacanaṁ, tabbhāvena pariṇamantanti attho. Nissakke vā upayogavacanaṁ, tabbhāvato kalalabhāvato kalalaṁ vipariṇamantaṁ. Abbudaṁ nāma jāyati, abbudaṁ nāma sampajjatīti attho.",
  "tika-s0301t10:7": "Vilīnatipusadisā saṇṭhānavasena, vaṇṇavasena pana sitā arattāva hotīti vadanti. Maṇḍanti dārikānaṁ tathā pīḷanato nibbattamaricapakkassa sārabhūtaṁ rasaṁ. Sabbabhāgehi muccatīti so maṇḍo kapāle alaggo hutvā tassa sabbabhāgehi mucchitvā piṇḍito hutvā tiṭṭhati. Evarūpā pesi hotīti sā pesi gabbhāsaye katthaci alaggā yathāvuttamaṇḍo viya piṇḍito hutvā tiṭṭhati. Tenāha ‘‘vilīnatipusadisā’’ti.",
  "tika-s0301t10:8": "Pesi nibbattatīti ettha pesīti nissakke paccattavacananti āha ‘‘tato pesito’’ti.",
  "tika-s0301t10:9": "Ghanassa saṇṭhānaṁ. Nibbattaṁ kammapaccayāti taṁsaṇṭhānaṁ rūpadhammanibbattiyā jāyati. ‘‘Jarāmaraṇaṁ aniccaṁ saṅkhataṁ paṭiccasamuppanna’’nti (saṁ. ni. 2.20) hi vuttaṁ.",
  "tika-s0301t10:10": "Pīḷakāti pīḷakasadisā maṁsapiṇḍā jāyanti.",
  "tika-s0301t10:11": "Sattamādīnīti ādi-saddena aṭṭhamasattāhato paṭṭhāya yāva ekacattālīsā catuttiṁsa sattāhāni saṅgaṇhāti. Pariṇatakālanti gabbhassa pariṇatakālaṁ. Navamāsato bahi paripakko nāma hoti kesalomādinibbattito. Tenāha ‘‘dvācattālīse sattāhe etāni jāyantī’’ti.",
  "tika-s0301t10:12": "Tassāti gabbhaseyyakasattassa. Mātuudarapaṭalena ekābaddho hoti yato mātarā paribhuttaāhāro āmāsaye patiṭṭhite gabbhassa nābhināḷānusārena gabbhagatassa sarīraṁ sampatvā āhārakiccaṁ karoti. Āhārasamuṭṭhānarūpaṁ samuṭṭhāpetīti gabbhagatassa kāye ojāya paccayo hoti. Sā ca taṁ paccayaṁ labhitvā ojaṭṭhamakaṁ rūpaṁ samuṭṭhāpeti. Evaṁ mātarā paribhuttaāhārapaccayena gabbhagato dasa māse yāpeti attano nābhināḷānusāragateneva tena yāva āhārasamuṭṭhānasattāho, tato paṭṭhāya āharaṇato. Keci pana ‘‘mātarā paribhuttaāhāro bāhiravaggo viya tassa kāyaṁ abhisanneti parisanneti, tena so yāpetī’’ti vadanti. Kucchigataṁ udarapaṭalena tirohitattā bahi ṭhitanti vattabbataṁ na arahatīti ‘‘kucchiyā abbhantaragato’’ti āha. Mātukucchigato naroti mātu tirokucchigato. Evaṁ khoti iminā yathāvuttākārena ayaṁ satto…pe… nibbattati, tasmā rūpaṁ na jīvo. Na hi diṭṭhigatassa sattāhakkamena vuḍḍhippatto icchito aniccatāpattito.",
  "tika-s0301t10:13": "Indakasuttavaṇṇanā niṭṭhitā.",
  "tika-s0301t10:14": "2. Sakkanāmasuttavaṇṇanā",
  "tika-s0301t10:15": "236.Sakkanāmakoti baliputto viya sakkassa vasena gahitanāmo. ‘‘Eso kirā’’ti pāṭho. ‘‘Eko kirā’’tipi likhanti. Mārassa pakkhe gato mārapakkhiko. Yadaññanti ettha yanti kiriyāparāmasanaṁ, tasmā yaṁ aññassa anusāsanaṁ, taṁ samaṇassa na sādhūti yojanā. Kāraṇenāti kāraṇamattena saṁvāso jāyati. Yena kenaci gahaṭṭhena vā pabbajitena vā. Taṁ kāraṇantaraṁ samāgataṁ purisaṁ sappañño sambuddho anukampituṁ nārahati visesādhigamābhāvā, sati pana tasmiṁ savisesaṁ pasādo hotīti. Manasā ce…pe… na tena hoti saṁyutto sinehavasena anukampā anuddayā tassā asaṁkiliṭṭhasabhāvattā.",
  "tika-s0301t10:16": "Sakkanāmasuttavaṇṇanā niṭṭhitā.",
  "tika-s0301t10:17": "3. Sūcilomasuttavaṇṇanā",
  "tika-s0301t10:18": "237. Gayāya avidūre bhavo gāmo ‘‘gayā’’ti vuttoti āha ‘‘gayāya’’nti, tenāha ‘‘gayāya avidūre niviṭṭhagāmaṁ upanisāyāti attho’’ti. Gocaragāmanidassanaṁ hetaṁ. Idaṁ upari idaṁ heṭṭhāti natthi uppaṭipāṭiyo mañcapādānaṁ dvīsu passesu dīghabhāvena. Balikammatthāya kataṁ devatādhiṭṭhānanti adhippāyena devaṭṭhāne ṭhapenti. Aṭṭhapādamañcasadiso kira so heṭṭhupariparivattetabbato. Kathinasibbanasūci kathinasūci. Apaccattharitvāti kiñci saṅghikasenāsanassa upari paṭicchadanaṁ apaccattharitvā. Gavacchivijjhitaṁ viyāti tehi sūcilomehi gavacchijālaṁ viya gataṁ sabbaso samohataṁ.",
  "tika-s0301t10:19": "Idhāpi ‘‘kharasarīro’’ti vatvā kharasarīraṁ kathinasūcisadisatāya lomassāti tassa tathābhāvassa kāraṇaṁ dassento ‘‘so kirā’’tiādimāha. Attano hatthehīti saṅghikatelasammakkhitehi attano sarīraṁ makkhesi. Itīti vuttākārena.",
  "tika-s0301t10:20": "Samāgamaṭṭhānanti yakkhasannipātaṭṭhānaṁ. Soti sūcilomo yakkho. Manti ca tameva vadati.",
  "tika-s0301t10:21": "Uṭṭhāpetvāti uddhaggā katvā. Apanāmesīti yathā so attano kāyaṁ upanetuṁ na sakkoti, tathā karonto thokaṁ apanāmesi. Amanuññoti pharusatikkhatāya na manuñño. Cittaṁ vā te khipissāmīti mayhaṁ ānubhāvena tava cittavikkhepaṁ vā karissāmi. Yathā pana so cittavikkhepaṁ kareyya, taṁ dassetuṁ ‘‘yesañhī’’tiādi vuttaṁ. Bheravaṁ vāti vuttākārena aññathā vā bhayānakaṁ dassanamatteneva sattānaṁ bhayaṁ chambhitattaṁ lomahaṁsaṁ uppādetuṁ samatthaṁ. ‘‘Kathentānaṁyevā’’ti vā pāṭho. Taṁ dvīsu pādesu gahetvā pāraṁ gaṅgāya khipissāmīti yojanā.",
  "tika-s0301t10:22": "Kutonidānāti kasmā kāraṇā? Aṭṭhakathāyaṁ pana samāsapadametaṁ, vibhattialopena niddesoti dassetuṁ ‘‘kiṁnidānā kiṁpaccayā’’ti? Attho vutto. Cittaṁ ossajantīti kusalacittaṁ pavattituṁ appadānavasena purato khipanti. Kuto samuṭṭhāyāti micchāvitakkānaṁ samuṭṭhānaṁ pucchati?",
  "tika-s0301t10:23": "Kāmarāgādayo subhanimittādīsu ayonisomanasikārahetū. Kāmo pana ayonisomanasikāro ca niyakajjhattapariyāpannoti āha ‘‘ayaṁ attabhāvo nidānaṁ etesanti itonidānā’’tiādi. Evamevāti aṭṭhakathāyaṁ kīḷāpasutakumārakā viya micchāvitakkā daṭṭhabbā, tesaṁ uppattiṭṭhānabhūto loko viya ayaṁ attabhāvaloko. Tehi ossajiyamānaṁ dhaṅkaṁ viya cittaṁ, tassa pāde baddhadīghasuttakaṁ viya taṁ dūrānubandhaṁ saṁyojananti evaṁ upamāya saṁsandanaṁ daṭṭhabbaṁ.",
  "tika-s0301t10:24": "Pāpavitakkānaṁ taṁsampayuttakilesānañca taṇhā visesapaccayo tadabhāvena tesaṁ abhāvatoti āha ‘‘taṇhāsinehato jātā’’ti. Attabhāvapariyāpannattā ‘‘attani sambhūtā’’ti vuttaṁ. Tena nesaṁ anaññahetukataṁ dasseti, nigrodhasseva khandhajātīti iminā pana puthubhāvañca, visattātiādinā dubbinissaṭatañca. Vatthukāmesu rūpārammaṇādīsu puthūsu. Puthū kilesakāmā kāmarūpataṇhādayo. Tehi kilesakāmehi karaṇabhūtehi. Attabhāvaṁ khandhapañcakaṁ. Ye vipassanāya yuttapayuttā yāthāvato jānanti.",
  "tika-s0301t10:25": "Yatoti paccatte nissakkavacananti āha ‘‘yaṁ nidānamassā’’ti. ‘‘Vinodentī’’ti kattuniddesena yena na vinodenti, taṁ kāraṇaṁ bādhitamevāti āha ‘‘maggasaccena vinodentī’’ti. Vinodanañcettha santānato nīharaṇaṁ bahikaraṇaṁ sabbaso pahānaṁ, pahīne ca tasmiṁ kilese oghaṁ tarantīti dassento ‘‘duttara’’ntiādimāha. Etasmiṁ adhigate na puna bhavoti apunabbhavo, nibbānanti āha ‘‘apunabbhavasaṅkhātassā’’tiādi. Yasmā ettha ‘‘ye naṁ pajānanti, yatonidāna’’nti padadvayena dukkhasamudayasaccāni, vinodanaggahaṇena maggasaccaṁ, apunabbhavaggahaṇena nirodhasaccaṁ pakāsitaṁ, tasmā vuttaṁ ‘‘cattāri saccāni pakāsento’’ti.",
  "tika-s0301t10:26": "Tasmiṁyevāti yattha ṭhito ‘‘rāgo ca doso cā’’tiādinā pañhaṁ pucchi, tasmiṁyeva padese ṭhito. Desanānusārenāti satthu sāmukkaṁsikadhammadesanāya anussaraṇena. Ñāṇaṁ pesetvāti vipassanāpaṭipāṭiyā nibbānaṁ pati anubodhañāṇaṁ pesetvā pavattetvā. Sotāpattiphale patiṭṭhitoti sahassanayapaṭimaṇḍitassa paṭhamamaggassa adhigamena paṭhamaphale patiṭṭhito paṭilabhatīti yojanā. Na kiliṭṭhattabhāve tiṭṭhanti mahānubhāvattā ariyadhammassa. Setakaṇḍupīḷakasūciyoti setabhāvaṁ patvā kaṇḍupīḷakā lomasūciyo sabbā anavasesā patitā paribhaṭṭhā apagatā. Bhummadevatāparihāranti bhummadevattabhāvanti.",
  "tika-s0301t10:27": "Sūcilomasuttavaṇṇanā niṭṭhitā.",
  "tika-s0301t10:28": "4. Maṇibhaddasuttavaṇṇanā",
  "tika-s0301t10:29": "238.Sukhaṁ paṭilabhatīti diṭṭhadhammikādibhedaṁ sukhaṁ adhigacchati. Niccameva seyyo satimato āyatiṁ hitacaraṇato. Maṇibhaddo ‘‘satimāpuggalo satokārī sampati veraṁ nappasavatī’’ti adhippāyena ‘‘verā ca parimuccatī’’ti āha. Bhagavā pana satimantatāsiddhiyā veraparimuccanaṁ na accantikaṁ, nāpi ekantikaṁ paṭipakkhena parato ca appahīnattāti taṁ nisedhento ‘‘verā ca na parimuccatī’’ti vatvā, yaṁ accantikaṁ ekantikañca parassa vasena veraparimuccanaṁ, taṁ dassento ‘‘yassā’’ti gāthamāha. Karuṇāyāti appanāppattāya karuṇāya. Karuṇāpubbabhāgeti karuṇābhāvanāya vasena uppāditapaṭhamajjhānūpacāre. Soti karuṇābhāvanaṁ bhāvento puggalo. Mettaṁsoti mettacittaṁ aṁso eko kusalakoṭṭhāso etassāti mettaṁso. Tassa kenacīti tassa arahato karuṇāya mettābhāvanāya ca sātisayattā tadabhāvena kenaci puggalena saddhiṁ verappasaṅgo nāma natthi. Iminā khīṇāsavepi mettākaruṇābhāvanārahite koci attano cittadosena veraṁ kareyya, na pana tasmiṁ mettākaruṇācetovimuttisamannāgate koci veraṁ kareyya. Evaṁ mahiddhikā brahmavihārabhāvanāti dasseti.",
  "tika-s0301t10:30": "Maṇibhaddasuttavaṇṇanā niṭṭhitā.",
  "tika-s0301t10:31": "5. Sānusuttavaṇṇanā",
  "tika-s0301t10:32": "239.Yakkhenagahito hotīti yakkhena anupaviṭṭho hoti. Tassa yakkhagahaṇassa kāraṇaṁ mūlato pabhuti vitthārato dassetuṁ ‘‘so’’tiādimāha. Tassa antimabhavikattā ādito paṭṭhāya adhisīlasikkhāya sakkaccaṁ pūraṇanti dasseti ‘‘so pabbajitakālato’’tiādinā. Paccāhāranti paṭikkhepaṁ. Imasmiṁ sarabhaññeti imasmiṁ mama dhammabhaṇane. Pattinti pattidānaṁ. Piyā honti, tenāha bhagavā ‘‘ākaṅkheyya ce, bhikkhave, bhikkhu ‘sabrahmacārīnaṁ piyo ca assaṁ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65). Tathā cāha ‘‘tasmiṁ sāmaṇere’’tiādi.",
  "tika-s0301t10:33": "Vuḍḍhimanvāyāti yobbanappattiyā aṅgapaccaṅgānaṁ parivuḍḍhimāgamma. Kāmasambhogasamatthatāvasena paripakkindriyo. Anuyojetvāvāti vissajjetvāva, gihibhāve vā anuyojetvāva. ‘‘Pubbe tuyhaṁ putto sīlavā kalyāṇadhammo lajjī kukkuccako sikkhākāmoti sambhāvito, idāni tato aññathā jāto’’ti ghosanāvasena devatānaṁ antare māheva me lajjaṁ uppādeyya.",
  "tika-s0301t10:34": "Pāṭihāriyapakkhañcāti cātuddasīpañcadasīaṭṭhamīnaṁ yathākkamaṁ ādito antato ādiantato ca pavesananikkhamanavasena uposathasīlassa paṭi paṭi abhimukhaṁ paccāvahitabbapakkhañca. Terasiyāpīti paraṁ sattamīnavamīsupīti attho. Pavesabhūtañhi uposathasīlassa sattamīsu samādinnaṁ sīlaṁ paṭipadaṁ, navamīsu nikkhamabhūtanti ācariyā. Porāṇaṭṭhakathāyaṁ pana paccuggamanānugamanapariyāyena vuttanti āha ‘‘manussā’’tiādi. Aḍḍhamāsanti sakalakālapakkhaṁ . Evañhi vassavāsassa anugamanaṁ gataṁ hoti. Suṭṭhu samāgatanti suparisuddhaṁ sampannaṁ katvā attano santānaṁ āgataṁ. Taṁ pana attano cittena samaṁ pakārehi yuttaṁ hotīti āha ‘‘sampayutta’’nti. Arahantānaṁ anukaraṇena seṭṭhacariyaṁ. ‘‘Na te hi yakkhā kīḷantī’’ti attano puttassa kāye adhimuccanaṁ attano kīḷanaṁ viya hotīti katvā āha.",
  "tika-s0301t10:35": "Upāsikā yathāvuttauposathasīlena sīlavatī, sāmaṇero pana attano sāmaṇerasīlena sīlavā. Uppatitvāti ākāse uppatitvā. Mokkho natthi dukkhāvahassa kammassa katūpacitattā.",
  "tika-s0301t10:36": "Duvidhepi kāmeti vatthukāmakilesakāme. Kilesakāmaṁ pariccajanto eva hi vatthukāme pariccajati nāma. Vibbhamanavasena āgacchati bhikkhāya āhiṇḍanādipabbajitakiccato. Uppabbajitvā vigatasīlassa jīvato ānāpānamattena jīvantopi so matakova. Vuttañhetaṁ ‘‘maraṇañhetaṁ, sunakkhatta, ariyassa vinaye, yo sikkhaṁ paccakkhāya hīnāyāvattatī’’ti (ma. ni. 3.45).",
  "tika-s0301t10:37": "Uṇhaṭṭhenāti sapariḷāhaṭṭhena. Abhidhāvathāti abhidhāvatīti imasmiṁ abhidhāvanakicce bhaddaṁ te hotūti vatvā gihibhāvāya abhidhāvatha. Nīharitvāti nikkhāmetvā. Ekādasahi aggīhi ādittattā mahāḍāhasadise. Sallakkhetvāti gihibhāve ādīnavaṁ, pabbajjāya ānisaṁsañca sallakkhetvā. Hirottappaṁ paṭilabhitvā ‘‘mama uppabbajitukāmataṁ sabrahmacārino jānissantī’’ti. Catunnaṁ parisānaṁ cittasaṅkhobhavasena sakalajambudīpaṁ khobhetvā.",
  "tika-s0301t10:38": "Sānusuttavaṇṇanā niṭṭhitā.",
  "tika-s0301t10:39": "6. Piyaṅkarasuttavaṇṇanā",
  "tika-s0301t10:40": "240.Paccanteti pariyante. Pāṭiyekkanti saṅgītikāle visuṁ. Yamakavaggādikā brāhmaṇavaggapariyosānā chabbīsati vaggā etissāti chabbīsativaggā, tantīti pāḷi. Uccārapassāvādi evarūpaṁ dubbhojanaṁ, ‘‘asucijegucchabhāvena duṭṭhu bhojana’’nti katvā, dubbhojanaggahaṇena vā vantagabbhamalādīni atidisati. Chaviādīni chetvāti chaviādīni ativijjha ativiya pavisitvā. Aṭṭhimiñjaṁ āhacca aṭṭhāsi pītisamuṭṭhānauḷāroḷārarūpappavattiyā. Tenāha ‘‘hadayaṅgamanīyo hutvā’’ti.",
  "tika-s0301t10:41": "Dhammatāyasamādiṇṇanti kassaci santike aggahetvā sayameva tasmiṁ khaṇe saṁyatā homāti yathāsaṁyatā. Tatiyapadenāti ‘‘sikkhema susīlya’’nti iminā padena. Sesāti vuttāvasesā. Tisso adinnādānamicchācārasurāpānaviratiyo. Gahitā gobalībaddañāyena. Chātakaṁ dubbhikkhañca etthāti chātakadubbhikkhā, jighacchādubbhikkhābahulāyāti attho. Pisācayakkhayoniyāti pettivisayasadisayakkhayoniyā api nāma muccemāti yojanā.",
  "tika-s0301t10:42": "Piyaṅkarasuttavaṇṇanā niṭṭhitā.",
  "tika-s0301t10:43": "7. Punabbasusuttavaṇṇanā",
  "tika-s0301t10:44": "241. Vasanaṭṭhānaggahaṇena rattiṭṭhānadivāṭṭhānādayo saṅgaṇhāti. Dvādasahatthamattameva gaṇhāti pakatisañcaraṇūpacāramattabyāpanato. Yathāparisanti parisānurūpaṁ, yattha yattha parisā tiṭṭhati, taṁ taṁ ṭhānaṁ gacchati parisapariyantikattā. Satthu mukhavikārābhāvato pavesānuññaṁ sallakkhentī ‘‘nūna ayaṁ katādhikārā bhavissatī’’ti anumānasiddhaṁ upanissayaṁ disvā. Ekībhāvagamanenāti hatthapāsūpagamanena parisāya missībhāvappattiyā. Puttakāti puttaputtiyo. Anukampāyañhi ka-saddo.",
  "tika-s0301t10:45": "Nibbānārammaṇena ariyamaggena muñciyamānā ganthā ‘‘nibbānaṁ āgamma pamuccantī’’ti vuttā. Velātikkantāti pamāṇato paricchindituṁ na sakkāti āha ‘‘pamāṇātikkantā’’ti. Piyāyanāti āsīsanā. Āsīsanaṁ pemavasena pemavatthuno esanā patthanāva hotīti āha ‘‘magganā patthanā’’ti. Tatoti piyaputtādito. Pāṇīnanti sāmiatthe puthuvacanaṁ dukkhasaddāpekkhaṁ. Ke mocetīti mocanakiriyāya kammaṁ pucchati? Ibharo pana atthavasena vibhattivipariṇāmoti ‘‘pāṇineti āharitvā vattabba’’nti āha. Abhisambudhanti abhisambudhanto. Tenāha ‘‘abhisambuddho’’ti. Saddhammassāti upayogatthe sāmivacananti āha ‘‘saddhammameva ajānitvā’’ti.",
  "tika-s0301t10:46": "Puttassa anumodanaṁ karontīti puttassa paṭipattianumodanaṁ karontī. Uggatāti ettha kalale vaṭṭadukkhe nimujjamānā tato sīsaṁ ukkhipituṁ asakkonti ajja buddhānubhāvena paññāsīsaṁ ukkhipitā uggatā. Puna vinipātābhāvato sammadeva uggatattā samuggatā. Tathābhūtā sāsanepi uggatā samuggatā jātā. Catusaccapaṭivedhabhāvanti catusaccapaṭivedhassa atthibhāvaṁ. Kaṇḍukacchuādīti ādi-saddena jegucchaasātādiṁ saṅgaṇhāti. Dibbasampattiṁ paṭilabhati pavattiyaṁ sampattidāyino kammassa katokāsattā. Tuṇhī uttarike hohīti mātu-vacanaṁ sampaṭicchitvā tassa visesādhigamassa avibandhakaraṇasammāpayogena yathāladdhavisesāya mātuyā vasena yasmā dhītā diṭṭhadhammikasampattilābhī, tasmā vuttaṁ ‘‘mātu ānubhāvenevā’’ti.",
  "tika-s0301t10:47": "Punabbasusuttavaṇṇanā niṭṭhitā.",
  "tika-s0301t10:48": "8. Sudattasuttavaṇṇanā",
  "tika-s0301t10:49": "242.Karaṇīyenāti ettha karaṇīyanti vāṇijjakammaṁ adhippetanti taṁ vivaranto ‘‘anāthapiṇḍiko cā’’tiādimāha. Vikkīyatīti vikkayaṁ gacchati. Tatheva karotīti yathā rājagahaseṭṭhinā sāvatthiṁ gantvā kataṁ, tatheva rājagahaṁ gantvā karoti. Svāyanti anāthapiṇḍiko.",
  "tika-s0301t10:50": "Taṁ divasanti yaṁ divasaṁ anāthapiṇḍiko, gahapati, rājagahasamīpaṁ upagato, taṁ divasaṁ. Paṇṇanti sāsanaṁ. Na suṇīti asuṇanto ‘‘paṇṇaṁ na suṇī’’ti vutto. Dhammagāravena hi so seṭṭhi aññaṁ kiccaṁ tiṇāyapi na maññi. Tenāha ‘‘dhammassavanatthāyā’’tiādi. Dārakarūpānanti dārakānaṁ. Anatthantarakaro hi rūpa-saddo yathā ‘‘gorūpāna’’nti. Pañcavaṇṇanti khuddikādibhedaṁ pañcappakāraṁ pītiṁ paṭilabhi. Anukkamena hi tā etassa sambhavanti. ‘‘Sīsena uṭṭhāya…pe… gacchatī’’ti padaṁ pītisamuṭṭhānarūpavasena lakkhetvā vuttaṁ.",
  "tika-s0301t10:51": "Sivathikāya vasatīti sivathikāya samīpe vasati. Susānassāsannaṭṭhāne hi so vihāro. Athassāti athassa anāthapiṇḍikassa ‘‘akālo…pe… upasaṅkamissāmī’’ti etaṁ ahosi. Buddhagatāya satiyāti aññaṁ kiñci acintetvā buddhagatāya eva satiyā sayanavaragato nipajji. Tena vuttaṁ ‘‘taṁ divasa’’ntiādi.",
  "tika-s0301t10:52": "Balavappasādoti buddhārammaṇā balavatī saddhā. Pītiālokoti purimabuddhesu cirakālaṁ paricayaṁ gatassa balavato pasādassa vasena ‘‘buddho’’ti nāmaṁ savanamattena uppannāya uḷārāya pītiyā samuṭṭhāpito vipassanobhāsasadiso sātisayo āloko hoti cittapaccayautusamuṭṭhāno. Tenāha ‘‘sabbatamaṁ vigacchī’’tiādi. ‘‘Devatā hi katā’’tipi vadanti, purimo evettha yutto.",
  "tika-s0301t10:53": "Amanussāti adhigatavisesā devatā. Tā hi seṭṭhissa sampattiṁ paccakkhato passiṁsu. Tenāha ‘‘ayaṁ mahāseṭṭhī’’tiādi. Allasarīranti tāvadeva chaḍḍitaṁ acchinnaṁ vā kaḷevaraṁ. Aparampīti mataṁ kuthitakuṇapaṁ. Parikiriṁsūti samantato osaritā ahesuṁ. Āloko antaradhāyipītivegassa mandabhāvena taṁsamuṭṭhānarūpānaṁ dubbalabhāvato.",
  "tika-s0301t10:54": "Imināvāti adhikārena sahassapadena eva sambandhitabbāni. Padaṁ vītiharati etthāti padavītihāro, padavītihāraṭṭhānaṁ. Samagamaneti dutavilambitaṁ akatvā samagamane. Tatoti tesu soḷasabhāgesu. Eko koṭṭhāsoti yathāvuttaṁ padavītihārapadesaṁ soḷasadhā bhinnassa eko bhāgo. Pavattacetanāti yathāvuttakalāsaṅkhātassa padesassa laṅghanadhāvanapavattacetanā. Padaṁ vā vītiharati etenāti padavītihāro, tathāpavattā kusalacetanā. ‘‘Tassā phalaṁ soḷasadhā katvā’’ti vadanti. Patiṭṭhahantassa vasena gahitanti yojanā. Vivaṭṭanissitāya eva ratanattayapūjāya dhammassavanassa sikkhāpadasamādānassa saraṇagamanassa ca atthāya gacchatopi vasena vaṭṭati. Paṭhamaṁ vuttagamanaṁ lokuttaravisesādhigamassa ekantikaṁ, dutiyaṁ anekantikanti ‘‘vaṭṭatiyevā’’ti sāsaṅkavacanaṁ.",
  "tika-s0301t10:55": "Soti anāthapiṇḍiko seṭṭhi. Anuyuttāti anugāmino sahāyā. Teva sandhāya vadati. ‘‘Sivako amanusso’’ti apare. Na kevalaṁ ‘‘anuyuttāpi me atthi, kasmā bhāyāmī’’ti evaṁ sūro ahosi? Atha kho buddhagatāya tikkhavisadasabhāvena sabbaṁ parissayaṁ madditvāpi agamāsīti dassetuṁ ‘‘apicā’’tiādi vuttaṁ. Pakkhandanalakkhaṇā hi saddhā, tāya yuttako sappurisopi saddhammaguṇavasena sabbaṁ parissayaṁ madditvā pakkhandatīti daṭṭhabbaṁ.",
  "tika-s0301t10:56": "Sabbakāmasamiddhatā pariccāgasīlatā uḷārajjhāsayatā paradukkhāpanayakāmatā paresaṁ hitesitā parasampattipamodanāti evamādīnaṁ mahāguṇānaṁ vasena niccakālaṁ anāthānaṁ piṇḍadāyakattā ‘‘anāthapiṇḍiko’’ti evaṁ uppannaṁ nāmaṁ. Evamāhāti ‘‘ehi sudattā’’ti evaṁ āha.",
  "tika-s0301t10:57": "Kilesaparinibbānenāti sabbaso rāgādikilesavūpasamena. Kilesavūpasamanti sabbaso sabbesaṁ kilesānaṁ vūpasamaṁ aggamaggena patvā. Anupubbikathanti dānādikathaṁ. Sā hi anupubbena kathetabbattā ‘‘anupubbikathā’’ti vuccati. Taṁ sandhāya vuttaṁ – ‘‘atha kho bhagavā anupubbiṁ kathaṁ kathesi. Seyyathidaṁ – dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesī’’ti (cūḷava. 305). Matthaketi anupubbikathāya upari parato. Cattāri saccāni pakāsesīti yathā mahāseṭṭhi sahassanayapaṭimaṇḍite sotāpattiphale patiṭṭhāti, evaṁ pavattinivattiyo saha hetunā vibhajanto cattāri ariyasaccāni pakāsesīti.",
  "tika-s0301t10:58": "Sudattasuttavaṇṇanā niṭṭhitā.",
  "tika-s0301t10:59": "9. Paṭhamasukkāsuttavaṇṇanā",
  "tika-s0301t10:60": "243.Rathikanti racchaṁ. Gahetvāti gantvā. Siṅghāṭakanti aññattha tikoṇā racchā vuccati. Idha pana ‘‘catukka’’nti vuttaṁ. ‘‘Madhupīkā’’ti ettha madhu-saddena madhuviseso vuccatīti āha ‘‘gandhamadhupānaṁ pītā viyā’’ti. Sāmaññajotanā hi visese tiṭṭhatīti gandhamadhūti ca ativiya madhuro madaniyo eko madhuviseso. Tenāha ‘‘asaññī hutvā sayatevā’’ti.",
  "tika-s0301t10:61": "Na paṭivānīyaṁ na apanetabbanti appaṭivānīyaṁ. Tenāha ‘‘bāhirakañhī’’tiādi. Yaṁ kiñci santapaṇītabhāvāvahaṁ na secananti asecanakaṁ. Tato eva anāsittakaṁ. Ojavantanti bahusammataojavantasadisatāya ojavantaṁ. Tenāha ‘‘yathā hī’’tiādi. Dhammatāyāti attano sabhāveneva. Madhuro iṭṭho. Pivantī viyāti sukkāya bhikkhuniyā upanīyamānaṁ saddhammāmatarasaṁ attano sotañjaliṁ pūretvā odahantīva. Valāhakato āgataṁ valāhakaṁ.",
  "tika-s0301t10:62": "Paṭhamasukkāsuttavaṇṇanā niṭṭhitā.",
  "tika-s0301t10:63": "10. Dutiyasukkāsuttavaṇṇanā",
  "tika-s0301t10:64": "244.Bahuṁ vata puññaṁ pasavati sabbaganthavimuttiyā sīlasamannāgatena aggadakkhiṇeyyāya sukkāya theriyā bhojanassa dinnattā.",
  "tika-s0301t10:65": "Dutiyasukkāsuttavaṇṇanā niṭṭhitā.",
  "tika-s0301t10:66": "11. Cīrāsuttavaṇṇanā",
  "tika-s0301t10:67": "245.Ekādasamaṁ uttānameva dasamena sadisattā. Tattha hi bhojanaṁ upāsakassa ābhataṁ, idha cīvaradānanti ayameva viseso.",
  "tika-s0301t10:68": "Cīrāsuttavaṇṇanā niṭṭhitā.",
  "tika-s0301t10:69": "12. Āḷavakasuttavaṇṇanā",
  "tika-s0301t10:70": "246.Āḷaviyanti itthiliṅgavasena taṁ raṭṭhampi nagarampi vuccati. Raṭṭhe adhippetepi na ettha bahuvacanaṁ tathāruḷhiyā abhāvato. Tañca bhavananti tañca āḷavakassa yakkhassa bhavanaṁ. Tatthāti āḷavakassa bhavane. ‘‘Atha kho āḷavako yakkho yena bhagavā tenupasaṅkamī’’ti ettha tasmiṁ pāṭhapadese. Ayamanupubbikathāti ayaṁ idāni vuccamānā anupubbato āgatā kathā. Āḷaviyā issaroti āḷavo, āḷavakoti ca rājā vutto. Kadāci corapaṭibāhanatthaṁ, kadāci ussāhasattivibhāvanavasena paṭirājanisedhanatthaṁ, kadāci lakkhayogyaviniyogavasena byāyāmakaraṇatthañca. Migānaṁ vananato vasanato vānato vā ‘‘migavā’’ti laddhasamaññaṁ migavaṁ. Tassevāti rañño eva. Migoti eko eṇimigo. Tiyojananti accantasaṁyoge upayogavacanaṁ. Udakaṁ viya pavisitvā ṭhitanti yathā parissamappatto udakaṁ pavisitvā ṭhito nirassāso hoti, evaṁ viya ṭhitaṁ. Mūlanti samīpaṁ. Yakkhaṁ disvāva rañño bhayaṁ chambhitattaṁ ūrutthambhaṁ ahosi, tasmā rājā palāyituṁ nāsakkhi. Tena vuttaṁ ‘‘khādituṁ upagato’’ti. Atha rājā dvidhā chinnaṁ migaṁ datvā attānaṁ mocetukāmo ahosi. Yakkho ‘‘nanu mama hatthagatakālato paṭṭhāya migopi mama santako, tattha kinnāma te kerāṭiyamidaṁ datvā attano mocana’’nti rājānaṁ na muñci. Atha rājā tassa tādisaṁ paṭiññātaṁ akāsi. Tena vuttaṁ ‘‘rājā tena saddhi’’ntiādi. Bhavanaṁ anupagatanti idaṁ mama bhavanaṁ anupagataṁ. Ananuññātanti upagatena sāmibhūtena ananuññātañca. Etena upagataṁ taṁ, idāni tādisena anuññātañca khādituṁ labhāmīti dasseti.",
  "tika-s0301t10:71": "Maccupatheti maccugocare. Āsannamaraṇatāya evamāhaṁsu.",
  "tika-s0301t10:72": "Taṁ āḷavakakumāraṁ ādāya pakkamiṁsūti yojanā. Tassa rañño mahesī āḷavakakumārassa mātāti vuttā. Devisahassānaṁ vippalapantīnanti vacanaṁ pariṇāmetabbaṁ.",
  "tika-s0301t10:73": "Desanāpariyosāneti yakkhaṁ dametvā paccāgantvā nagaradvārasamīpe rukkhamūle nisinnena bhagavatā sarājikāya mahatiyā parisāya desitadesanāya pariyosāne. Soti bhagavā. Bhavane evāti vimāne eva. Bhagavāpi passati pakaticakkhunāva nigrodhassa upari nibbattattā.",
  "tika-s0301t10:74": "Tatrāti tasmiṁ ‘‘rosetukāmatāyā’’ti vacane. Tesanti sātāgirihemavatānaṁ. Kāladīpadesakulajanettiāyuppamāṇavisayaṁ pañcamahāvilokitaṁ. ‘‘Sītaṁ byapagataṁ hoti, uṇhañca upasammatī’’tiādinā (bu. vaṁ. 2.83) āgatāni dvattiṁsa pubbanimittāni. Kaṭippadesavatthikosakaṇṇato tidhā. Saddoti āḷavakassa ugghositasaddo.",
  "tika-s0301t10:75": "Iminā pasaṅgena sakalajambudīpaṁ byāpetvā pavatte aparepi tayo sadde yathā ete, evaṁ āḷavakassa ugghositasaddopīti dassetuṁ ‘‘cattāro’’tiādi vuttaṁ. Osakkanteti parihāyamāne.",
  "tika-s0301t10:76": "Cuṇṇentāti cuṇṇetuṁ samatthataṁ sandhāya vuttaṁ, na pana cuṇṇanavasena vuttaṁ. Tenāha ‘‘mā kassacī’’tiādi. Ussāvabindumattampīti ussāvapatanamattampi. Khurappaṁ sallaṁ.",
  "tika-s0301t10:77": "Seṭṭhānīti ajeyyena appaṭihatabhāvena uttamāni. Dussāvudhanti āvudhakiccakaraṁ uttariyaṁ dussaṁ. Imāni kira sakkādīnaṁ puññānubhāvena nibbattāni appaṭihatappabhāvāni paṭipakkhavidhamanayuttāni avajjhāni āvudhāni. Tenāha ‘‘yadi hī’’tiādi.",
  "tika-s0301t10:78": "Asanivicakkaṁ viyāti asanimaṇḍalaṁ viya.",
  "tika-s0301t10:79": "Pittanti alagaddapittaṁ. Bhindeyyāti āsiñceyya. Sukhanti sukaraṁ. Mudubhūtacittavavatthānakaraṇatthanti mudubhūtaṁ attano citte vavatthānassa karaṇatthaṁ.",
  "tika-s0301t10:80": "Evaṁ vutteti ‘‘na khvāha’’nti evaṁ vutte. Bhagavato sāsane ṭhite payirupāsitvā uggahitaṁ bhagavantaṁ payirūpāsitvā uggahitameva nāmāti āha ‘‘kassapaṁ…pe... uggahesu’’nti. Puṭṭhapañhāti sammāsambuddhena puṭṭhapañhā. Yasmā buddhavisaye puṭṭhapañhā, tasmā buddhavisayāva honti.",
  "tika-s0301t10:81": "Paṭisedhetvāti vācāya asakkuṇeyyabhāveneva paṭisedhetvā. ‘‘Yadākaṅkhasī’’ti padasandhivasena niddesoti āha ‘‘yadi ākaṅkhasī’’ti. Tena tuyhaṁ pucchaṁ tāva sutvā vissajjessanti dasseti. Tenāha ‘‘na me’’tiādi. Dutiyavikappe da-kāro padasandhikaroti āha ‘‘yaṁ ākaṅkhasī’’ti. ‘‘Puccha, āvuso, sutvā jānissāmī’’ti avatvā sabbaññubuddhassa aniyametvā vacanaṁ sabbavisayaṁ hotīti āha ‘‘sabbaṁ te’’tiādi.",
  "tika-s0301t10:82": "Kiṁsūti ettha kinti pucchāyaṁ, sūti saṁsaye, kiṁ nūti attho? Idhāti imasmiṁ loke. Tasmā vittanti yasmā vittikaraṇato vittaṁ. Sukatanti suṭṭhu sakkaccaṁ kataṁ. Sukhanti iṭṭhaphalaṁ. Tattha yaṁ padhānaṁ, taṁ dassetuṁ ‘‘kāyikacetasikaṁ sāta’’ntiādi vuttaṁ. Nissandaphalañhi taggahaṇena gahitameva hoti. Appetīti pāpeti. Atisayatthajotano tara-saddoti āha ‘‘atisayena sādū’’ti. Rasasaññitāya iṭṭhānaṁ rāgādidhammānaṁ. Kena pakārenāti kathaṁ-saddassa atthamāha. Kathaṁjīvinti yadi samāsapadametaṁ, ‘‘katha’’nti sānunāsikā katāti āha ‘‘gāthābandhasukhattha’’ntiādi.",
  "tika-s0301t10:83": "Saddhīdha vittanti ekadesena samudāyadassanaṁ samuddapabbatanidassanaṁ viya. Iti-saddo ādiattho daṭṭhabbo. ‘‘Vittikaraṇato vitta’’nti vuttamatthaṁ sandhāya hetūpamāhi yojetvā dassetuṁ ‘‘yathā hī’’tiādi vuttaṁ. Tena sukhāvahanato, dukkhapaṭibāhanato, dāliddiyūpasamanato, ratanapaṭilābhahetuto, lokasantatiāvahanato ca saddhā vittaṁ yathā taṁ hiraññasuvaṇṇādīni. Tenāha ‘‘eva’’ntiādi. Nanu cetanā sammādiṭṭhiādayo ca sātisayaṁ vipākasukhaṁ āvahanti, taṁ kathaṁ saddhā āvahatīti? Saddhādhurabhāvasabhāvato. Tenāha ‘‘saddhādhurena paṭipannāna’’nti. Tassa ca sesapadesupi yojetabbaṁ.",
  "tika-s0301t10:84": "Idāni yaṁ hiraññasuvaṇṇādi saddhāvittassa opammaṁ, taṁ hīnaṁ, saddhāvittameva uttamanti pāḷiyaṁ seṭṭhaggahaṇaṁ katanti dassetuṁ ‘‘yasmā panā’’tiādi vuttaṁ. Paralokaṁ gataṁ anugacchatīti anugāmikaṁ. Aññehi na sādhāraṇanti anaññasādhāraṇaṁ. Sabbasampattihetūti sabbāsaṁ sīlasampadādīnaṁ lokiyalokuttarānaṁ sampattīnaṁ hetu. Anatthāya hoti anupāyapaṭipattito. Tasmā anugāmikattā. Anaññasādhāraṇattā sabbasampattihetubhāvato hiraññādivittanidānattā ca saddhāvittameva seṭṭhaṁ. Ukkaṭṭhaparicchedadesanā yathā ‘‘satthā devamanussāna’’nti.",
  "tika-s0301t10:85": "‘‘Dasakusaladhammo’’ti iminā ekaccānaṁyeva dānādidhammānaṁ saṅgaho, na sabbesanti asaṅgahitasaṅgaṇhanatthaṁ ‘‘dānasīlabhāvanādhammo vā’’ti vuttaṁ. ‘‘Sukha’’nti tividhassapi sukhassa sādhāraṇaggahaṇametanti taṁ savisesaladdhaṁ puggalavasena dassento ‘‘soṇaseṭṭhi…pe… āvahatī’’ti āha. Yo so padumavatiyā deviyā putto mahāpadumo nāma rājā dibbasukhasadisaṁ rajjasukhamanubhavitvā pacchā paccekabuddho hutvā nibbānasukhamanubhavi, taṁ nidassanabhāvena gahetvā āha ‘‘mahāpadumādīnaṁ viya nibbānasukhañca āvahatī’’ti.",
  "tika-s0301t10:86": "Atthuddhāranayena saccasaddaṁ saṁvaṇṇento ‘‘anekesu atthesu dissatī’’ti āha. Vācāsacce dissati saccasaddo ‘‘bhaṇe’’ti vuttattāti adhippāyo. Viratisacce dissati. Veramaṇīsu hi patiṭṭhitā samaṇabrāhmaṇā ‘‘sacce ṭhitā’’ti vuccanti. Attākārampi vatthuṁ idameva saccaṁ moghamaññanti pavattiyākāraṁ upādāya diṭṭhi eva saccanti diṭṭhisaccaṁ, tasmiṁ diṭṭhisacce dissatīti yojanā. Brāhmaṇasaccānīti paramatthabrahmānaṁ saccāni, yāni ‘‘sabbe pāṇā avajjhā, sabbe kāmā aniccā, sabbe bhavā aniccā, nāhaṁ kvacani kassaci kiñcanatasmi’’ntiādinā (a. ni. 4.185) catukkanipāte āgatāni. Paramatthabhūtaṁ saccaṁ nibbānaṁ. Abbhantaraṁ katvāti antogadhameva katvā, tehi saddhinti attho paramatthasaccānampi sādutarattā. Yassānubhāvenāti yassa vācāsaccassa ānubhāvena.",
  "tika-s0301t10:87": "Udakamhi dhāvatīti udakapiṭṭhiyaṁ abhijjamānāyaṁ pathaviyā viya dhāvati gacchati mahākappinarājā viya. Visampi saccena hananti paṇḍitāti kaṇhadīpāyanādayo viya. Saccenāti macchajātake bodhisattassa viya saccena devo thanayaṁ pavassati. Sacce ṭhitāti viratisacce vācāsacce ca ṭhitā tayopi bodhisattā. Nibbutinti nibbānaṁ patthayanti. Sādutaranti sātataraṁ iṭṭhataravipākadānato.",
  "tika-s0301t10:88": "Rasānanti niddhāraṇatthe sāmivacanaṁ. Niddhāraṇañca koci kutoci kenaci imanti kassaci vacanaṁ na sādhetīti dassento ‘‘ye ime’’tiādimāha. Tena hi nibbānaṁ rasasamudāyato sādutaratāvisesena niddhārīyati. Tattha ye ime vuccantīti yojanā. Sāyanīyadhammāti jivhāya sāyitabbā dhammā. Rasāyatanaṁ rasoti āha ‘‘mūlaraso khandharaso’’tiādi. Phalarasanti phalassa rasaṁ, phalaṁ pīḷetvā tāpetvā gahetabbarasanti attho. Arasarūpoti ācārarahitasabhāvo. Rūpassa assādanavasena uppajjanakasukhadhammā rūparasā. Esa nayo saddarasādīsu. Saddarasoti byañjanasambhūto raso. Vimuttirasoti vimuttisampattiko raso. Attharasoti atthassa paṭivijjhanavasena uppajjanakasukhaṁ attharaso, tathā dhammaraso veditabbo. Rūpācārātiādīsu rasaggahaṇena phalarasaṁ vadati. So hi phalassa rūpo ca, rasitabbato āsādetabbato raso cāti ‘‘rūparaso’’ti vuccati. Ācāro pana sāmaggīrasahetutāya ‘‘raso’’ti vutto. Saccaṁ haveti ettha haveti ekaṁsatthe nipāto, ekaṁsattho ca avadhāraṇamevāti āha ‘‘saccameva sādutara’’ntiādi. Sarīramupabrūhenti, na cittaṁ. Nanu ca sukhuppattipayojanattā cittampi upabrūhentīti? Na, sukhassa sarīrabrūhanaṁ paṭicca uppannattā. Viratisaccavācāti saccavisesena sampajjanaṁ vadati. Cittamupabrūheti padālikāya virativācāya saccarase sati samathavipassanādīhi cittaparibrūhanassa sambhavato maggaphalānisaṁsaṁ gaṇhāti. Asaṁkilesikañca sukhamāvahati vivaṭṭasannissitattā. Vimuttirasoti phalasukhaṁ vadati nibbānasukhampi vā. Paramatthasaccaraso nāma nibbānaraso. Tathā hi taṁ ‘‘accutirasaṁ assāsakaraṇarasa’’ntipi vuccati. Tena paribhāvitattāti vimuttirasassa sādutarabhāvadassanatthaṁ. Evaṁ santepi ‘‘vimuttirasaparibhāvitattā’’ti etena kāmaṁ vimuttiraso vā paramatthasaccaraso vā sādutararasāti dasseti. Tadadhigamūpāyabhūtanti tassa paramatthasaccassa adhigamūpāyabhūtaṁ. Atthañca dhammañcāti phalañca kāraṇañca nissāya pavattito attharasā dhammarasā ca sādū, tatopi paramatthasaccameva sādurasanti adhippāyo.",
  "tika-s0301t10:89": "Lokuttaraṁ lokiyañca atthaṁ ajānanto andho, lokiyatthameva jānanto ekacakkhu, ubhayaṁ jānanto dvicakkhu. Parahitaṁ attahitañca ajānanto andho, attahitameva jānanto ekacakkhu, ubhayatthaṁ jānanto dvicakkhu. So dvicakkhupuggalo paññājīvī. Taṁ pana gahaṭṭhapabbajitavasena vibhajitvā dassetuṁ ‘‘gahaṭṭho vā’’tiādi vuttaṁ. Gahaṭṭhapaṭipadaṁ ārādhetvā cāti yojanā. Ārādhetvāti ca sādhetvāti attho.",
  "tika-s0301t10:90": "Purimanayenevāti kassapasammāsambuddhavissajjitanayeneva. Kiñcāpīti anujānanasandassanatthe nipāto. Kiṁ anujānātīti? Gāthāya catūhi padehi vuttesu atthesu ekassa atthassa siddhiyaṁ itaresampi siddhiṁ anujānāti. Tenāha ‘‘yo catubbidhamoghaṁ…pe… parisujjhatī’’ti. Kiṁ sandassetīti? Yesaṁ pāpadhammānaṁ balavabhāvena oghataraṇādi na sijjhati, tesaṁ paṭipakkhānaṁ nissandehavasena sandassanaṁ. Tenāha ‘‘evaṁ santepī’’tiādi. Oghataraṇanti oghataraṇapaṭipattiṁ. Asaddahantoti evaṁ paṭipajjanto imāya paṭipattiyā oghaṁ taratīti na saddahanto. Na pakkhandatīti pakkhandanalakkhaṇāya saddhāya na ugghāṭīyatīti na otarati. Cittavossaggenāti yathākāmācāravasena cittassa vossajjanena. Pamatto pamādaṁ āpanno. Tatthevāti kāmesu eva. Visattattā laggattā. Vokiṇṇoti visevito. Tasmāti vuttassa catubbidhassapi atthassa hetubhāvena paccāmasanaṁ. Tappaṭipakkhanti assaddhiyādīnaṁ paṭipakkhaṁ saddhādīnaṁ okāsattā.",
  "tika-s0301t10:91": "Etāyāti gāthāyaṁ iminā padenāti sambandho. Sappurisasaṁsevo saddhammassavanaṁ yonisomanasikāro dhammānudhammapaṭipattīti imesaṁ sotāpattimaggādhigamassa aṅgānaṁ āsannakāraṇaṁ saddhindriyanti āha ‘‘sotāpattiyaṅgapadaṭṭhānaṁ saddhindriya’’nti. Vuttañhetaṁ – ‘‘saddhājāto upasaṅkamati , upasaṅkamanto payirupāsati, payirupāsanto sotaṁ odahati, ohitasoto dhammaṁ suṇātī’’tiādi (ma. ni. 2.183, 432). Diṭṭhoghaṁ tarati etenāti diṭṭhoghataraṇaṁ, diṭṭhoghassa taraṇaṁ. Kāmañcettha ‘‘tarati ogha’’nti vuttaṁ, vattamānasamīpepi pana vattamānaṁ viya voharaṇaṁ yuttaṁ diṭṭhoghassa tiṇṇabhāvassa ekantikattāti ‘‘sotāpannañca pakāsetī’’ti vuttaṁ. Esa nayo sesesupi. Diṭṭhivicikicchādipaṭipattantarāyakarānaṁ pāpadhammānaṁ samucchinnattā sotāpanno…pe… appamādena samannāgato. ‘‘Sotāpatti…pe… taratī’’ti ettake vutte sakideva imassa lokassa āgamanampi gahitaṁ siyāti tannivattanatthaṁ ‘‘ārādhetvā…pe… avasesa’’nti vuttaṁ. Nanu ‘‘avasesa’’nti vuttattā sotāpattimaggena atiṇṇaṁ anavasesaṁ bhavoghavatthu gahitameva siyāti? Na, upari dvīhi maggehi taritabbānaṁ tesaṁ parato dvinnaṁ pahānavasena vuccamānattā. Apavādavisayampi pariharati – ‘‘evaṁ esā codanā attano visaye na patiṭṭhātī’’ti. Anādikālabhāvattā kāmasaññāya kāmoghataraṇaṁ mahatā eva vīriyena sādhetabbanti āha ‘‘vīriyenā’’ti. Tatiyaṁ maggaṁ ārādhetvā. Kāmoghassa vatthu kāmoghavatthu, kāmaguṇehi saddhiṁ sabbo kāmabhavo. Kāmoghasaññitanti kāmoghasaṅkhātaṁ. Kāmanaṭṭhena kāmo ca so dukkho cāti kāmadukkhaṁ. Assādanaṭṭhena kāmo eva saññāti kāmasaññā, sabbaso samucchinnattā vigatā kāmasaññā etissāti vigatakāmasaññā. Sabbesaṁ rāgādimalānaṁ mūlabhūtattā sattasantānassa visesato malīnasabhāvāpādanato paramaṁ ukkaṁsagataṁ malanti paramamalaṁ, avijjā. Tenāha bhagavā – ‘‘avijjāparamaṁ mala’’nti (dha. pa. 243).",
  "tika-s0301t10:92": "Paññāpadaṁ gahetvāti yathāvuttaṁ paññāpadaṁ hadaye ṭhapetvā. Tappasaṅgena attano paṭibhānena sabbehi viya uggahitaniyāmena. Sabbatthevāti pañcasupi ṭhānesu. Atthayuttipucchāti paññādiatthasamadhigamassa yuttiyā kāraṇassa pucchā. Tenāha ‘‘ayaṁ hī’’tiādi. Paññādiatthaṁ ñatvāti paññādhana-kitti-mitta-abhisamparāyasaṅkhātaṁ atthaṁ sarūpato saccapaṭivedhanipphādanena ñāṇena jānitvā. Nanu esa lokuttaraṁ sotāpattimaggaphalapaññaṁ tadadhigamūpāyaṁ lokiyapaññañca abhibhavitvā ṭhito, so kasmā tattha atthayuttiṁ pucchatīti? Saccametaṁ, upari pana samādhissa yuttiṁ pucchitukāmo paññāya seṭṭhabhāvato, tassa ca ekadeseneva adhigatattā tameva ādiṁ katvā pucchati. ‘‘Kāya yuttiyā’’tiādi atthavaṇṇanaṁ atidissati ‘‘esa nayo dhanādīsū’’ti. Tatthāpi atthayuttipucchābhāvo pana ‘‘sabbatthevā’’ti iminā vibhāvitoti.",
  "tika-s0301t10:93": "Saddhāsussūsāappamādauṭṭhānasaṅkhātehi catūhi kāraṇehi. Kāyasucaritādibhedena ājīvaṭṭhamakasīlabhūtena. Samathavipassanābhūtena nippariyāyena bodhipakkhiye eva gaṇhanto ‘‘aparabhāge’’ti āha. Pariyāyabodhipakkhiyā pana visesato vuṭṭhānagāminivipassanākālepi labbhanti. Pubbabhāgeti vā taruṇavipassanākālaṁ. Tato pubbasādhanañca sandhāya ‘‘aparabhāge’’ti punāha, tato paranti attho. Dhammanti paṭipattidhammaṁ. Na saddhāmattakeneva paññaṁ labhatīti yojanā. Yadi evaṁ kasmā ‘‘saddahāno’’ti vuttanti āha ‘‘yasmā panā’’tiādi. Kiṁ vuttaṁ hotītiādinā vuttameva atthaṁ vivarati. Na kevalaṁ sussūsāmattena paññāpaṭilābho, atha kho appamādena paññaṁ labhatīti dassetuṁ pāḷiyaṁ ‘‘appamatto vicakkhaṇo’’ti vuttanti tadatthaṁ dassento ‘‘eva’’ntiādimāha.",
  "tika-s0301t10:94": "Idāni saddhādīnaṁ paññāpaṭilābhassa taṁtaṁvisesapaccayāni nīharitvā dassetuṁ ‘‘eva’’nti vuttaṁ. Sussūsāyāti sotukāmatāya. Sā atthato upasaṅkamanādi. Paññādhigamūpāyanti pariyattidhammamāha. Tenāha ‘‘suṇātī’’ti. Gahitaṁ na pamussati, satiavippavāsalakkhaṇo hi appamādoti. Na kevalaṁ yāthāvato gahaṇakosallameva vicakkhaṇatā, atha kho yāthāvato paññāsampavedhanañcāti āha ‘‘vitthārikaṁ karotī’’ti. Idāni paññāpaṭilābhahetuṁ matthakaṁ pāpetvā dassetuṁ ‘‘sussūsāya vā’’tiādi vuttaṁ. Atthamupaparikkhatīti sutakatānaṁ dhammānaṁ pāḷiatthūpaparikkhāpubbakaṁ rūpārūpavibhāgaṁ paramatthaṁ salakkhaṇato sāmaññalakkhaṇato ca upaparikkhati vīmaṁsati. Anupubbenāti evaṁ ñātapariññaṁ patvā tīraṇapariññāya tato anukkamena tīraṇapariññaṁ pahānapariññañca matthakaṁ pāpento maggappaṭipāṭiyā paramatthasaccabhūtaṁ nibbānaṁ sacchikaroti.",
  "tika-s0301t10:95": "Imāni saddhādīni cattāri kāraṇāni matthakaṁ pāpetvā dassento āha ‘‘desakālādīni ahāpetvā’’ti. Yasmiṁ dese yasmiṁ kāle ye ca sahāyake nissāya yaṁ kiccaṁ tiretabbaṁ, tāni desakālādīni anatikkamitvā attano abhivuḍḍhiṁ icchantena ‘‘ayaṁ nāma deso, yatthāhaṁ etarahi vasāmi, ayaṁ kālo, ime mittā, ime amittā, ime āyavayā, ahañca ediso jāti-kula-padesa-balabhoga-parivārādīhi, taṁ kiccaṁ idāni āraddhabbaṁ, idāni nāraddhabba’’nti sabbaṁ upaparikkhitvā paṭipajjitabbaṁ. Evaṁ paṭipajjanto hi lokiyassa dhanassa paṭirūpādhigamūpāyaṁ karoti nāma. Lokuttarassa pana sīlavisodhanādivasena veditabbaṁ. Vahitabbabhāvena dhuro viyāti dhuro, bhāro. Idha pana dhurasampaggaho uttarapadalopena dhuro, vīriyaṁ. So sātisayo etassa atthīti dhuravā. ‘‘Uṭṭhātā’’ti padena kāyikavīriyassa vakkhamānattā ‘‘cetasikavīriyavasenā’’ti visesitaṁ. Anikkhittadhuro dhorayhabhāvato. Tiṇā bhiyyo na maññatīti tiṇaṁ viya paribhavanto atibhuyya vattatīti attho. Ādinā nayenāti ettha ādi-saddena –",
  "tika-s0301t10:96": "‘‘Karaṁ purisakiccāni, so sukhā na vihāyati; (Dī. ni. 3.253);",
  "tika-s0301t10:97": "‘‘Na divā soppasīlena, rattimuṭṭhānadessinā;",
  "tika-s0301t10:98": "Niccaṁ mattena soṇḍena, sakkā āvasituṁ ghara’’nti ca. (dī. ni. 3.253); –",
  "tika-s0301t10:99": "Evamādīnaṁ saṅgaho. Asithilaparakkamo analasabhāvato. Ekamūsikāyāti ekāya matamūsikāya. Nacirassevāti catumāsabbhantareyeva. Catusatasahassasaṅkhaṁ cūḷantevāsī viyāti kākaṇikaḍḍhakahāpaṇa-soḷasa-kahāpaṇa-catuvīsati-kahāpaṇa-sataharaṇakkamena dve satasahassāni, cūḷakamahāseṭṭhino dhītulābhavasena dve satasahassānīti evaṁ catusatasahassasaṅkhaṁ dhanaṁ ekamūlena yathā cūḷantevāsī vindi, evaṁ aññopi patirūpakārī dhuravā uṭṭhātā vindate dhanaṁ. Ayañca attho cūḷakaseṭṭhijātakena dīpetabbo. Vuttañhetaṁ –",
  "tika-s0301t10:100": "‘‘Appakenapi medhāvī, pābhatena vicakkhaṇo;",
  "tika-s0301t10:101": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "tika-s0301t10:102": "Vattaṁ katvāti adhiṭṭhānavattaṁ katvā. ‘‘Saccavādī bhūtavādī’’ti kittiṁ pappotīti yojanā. Icchitapatthitanti yehi mittaṁ icchati, tehi itaraṁ patthitaṁ. Mittāni ganthatīti mittabhāvaṁ ghaṭeti. Dānassa piyabhāvakaraṇato ‘‘dadaṁ piyo hotī’’ti vuttaṁ. Yaṁ dānaṁ ekantato mittabhāvāvahaṁ, taṁ dassento ‘‘duddadaṁ vā dadaṁ taṁ ganthatī’’ti āha. Dadanti ca lakkhaṇavacanametanti āha ‘‘dānamukhena vā’’tiādi.",
  "tika-s0301t10:103": "Āḷavakassa ajjhāsayānurūpaṁ gahaṭṭhavasena vissajjento. Saddhā etassa atthīti saddho, tassa saddhassa. Gharamesinoti gharāvāsasaṅkhātaṁ gharaṁ esantassa. Gharāvāsasannissitattā ‘‘ghara’’nti kāmaguṇā vuccantīti āha ‘‘pañca kāmaguṇe’’ti. ‘‘Ete caturo dhammā’’tiādinā gahitā anantaragāthāya vuttadhammā evāti dassento ‘‘vuttappakāraṁ sacca’’ntiādimāha. Tattha ‘‘ime kusalā, ime akusalā’’tiādinā te atthe yāthāvato dhāraṇato upadhāraṇato dhammo. Saññā cittacetasikānaṁ dhāraṇaṁ, avicchedato sandhāraṇato kusalasantānaṁ dhāretīti dhiti, vīriyaṁ. Cajati etenāti cāgo, dānaṁ. Paccayavekallato phaluppādanasamatthatāvasena santi.",
  "tika-s0301t10:104": "Aññepīti ito yathāvuttadhammasamudāyato aññepi dhammā yadi santi, te dhamme pucchassūti. Kilese, kāyavācādike vā dametīti damo, paññā. Uṭṭhahati ussahati etenāti uṭṭhānaṁ, vīriyaṁ. Etthāti etissā pucchāya. Saddhinti saṅkhepato bhāvatthapadānaṁ bandhanena saha. Ekamekaṁ padanti paññādikamekekaṁ padaṁ. ‘‘Paññā imasmiṁ ṭhāne paññāti dhammoti ca āgatā’’tiādinā paññādiatthassa uddharaṇaṁ atthuddhāro. Tassa tassa atthassa ‘‘paññā pajānanā’’tiādinā (dha. sa. 16) vevacanapadānaṁ uddharaṇaṁ paduddhāro. Pajānātīti paññā, dhāretīti dhammo, dametīti damoti evaṁ padassa kathanaṁ padavaṇṇanā.",
  "tika-s0301t10:105": "Ajjāti vā etarahi. Yathāvuttena pakārenāti ‘‘saddahāno arahata’’ntiādinā vuttappakārena. Saccasampaṭivedhāvagahaṇaṁ vā yathāvuttena pakārena diṭṭhasaccatāya idhalokaparalokatthaṁ yāthāvato jānanto. Evañca yakkho satthu desanānubhāvasiddhaṁ pañhaṁ pucchanena attano paṭilābhasampattiṁ vibhāvento ‘‘kathaṁsu labhate pañña’’ntiādimāhāti ācariyā. Samparāyikoti ettha ca-saddo luttaniddiṭṭho, tena ‘‘diṭṭhadhammiko cā’’ti ayamattho vutto evāti dassento ‘‘yo attho…pe… dassetī’’ti āha. Arīyati phalaṁ etasmāti attho, kāraṇaṁ. Vicakkhaṇe sapayojanatāya.",
  "tika-s0301t10:106": "Tassa ñāṇassāti tassa atthassa āvibhāvanassa ñāṇassa. Guṇavisesehi ca sadisassapi aññassa abhāvato aggadakkhiṇeyyo buddho bhagavā. Tenāha –",
  "tika-s0301t10:107": "‘‘Nayimasmiṁ loke parasmiṁ vā pana,",
  "tika-s0301t10:108": "Buddhena seṭṭhova samova vijjati;",
  "tika-s0301t10:109": "Āhuneyyānaṁ paramāhutiṁ gato,",
  "tika-s0301t10:110": "Puññatthikānaṁ vipulaphalesina’’nti. (vi. va. 1047);",
  "tika-s0301t10:111": "Sahitapaṭipattinti paññāsaṅgāhikaṁ attano paṭipattiṁ. Sundarā bodhi subodhi, buddhassa subodhi buddhasubodhi, sā eva buddhasubodhitā. Dhammassavanatthaṁ sannipatitadevatāhi saṅghuṭṭhasādhukārasadduṭṭhānañca.",
  "tika-s0301t10:112": "Satapuññalakkhaṇanti satasahassakappe puññasambhārassa katattā tesaṁ puññānaṁ vasena satapuññalakkhaṇaṁ anekapuññanibbattalakkhaṇaṁ. Abhinandiyatāya sabbehi aṅgehi samupetaṁ samannāgataṁ. Katapuññabhāvaṁ byañjentīti byañjanāni , aṅgapaccaṅgāni. Tesaṁ paripuṇṇattā paripuṇṇabyañjanaṁ. Taṁ yakkho…pe… pūresīti gāthāpūraṇatthameva hi bhagavā tathārūpāni akāsi. Abyādhitāti arogā. ‘‘Abyathitā’’ti keci paṭhanti, sayasantāsarahitāti attho.",
  "tika-s0301t10:113": "‘‘Hatthayo’’ti vattabbe ‘‘hatthako’’ti vuttaṁ. Āḷavinagaranti āḷavinagaravāsino vadati. Bhavati hi tatraṭṭhatāya taṁ-saddo yathā ‘‘gāmo āgato, mañcā ukkuṭṭhiṁ karontī’’ti. Ekakolāhalena vattamānena.",
  "tika-s0301t10:114": "Sampiṇḍitvāti sannipatitvā. Kāmaṁ sambhāro tena katoti natthi, yuddhatthaṁ pana bahuso ussāhassa katattā ‘‘yuddhamādiṁ katvā’’ti vuttaṁ. Tameva āḷavakasuttaṁ kathesi tassā eva desanāya sannipatitaparisāya sappāyattā. Tenāha ‘‘kathāpari…pe… ahosī’’ti. Catūhi vatthūhīti catūhi saṅgahavatthūhi. Parisanti attano parisaṁ. ‘‘Itarañcā’’tipi vadanti.",
  "tika-s0301t10:115": "Āḷavakasuttavaṇṇanā niṭṭhitā.",
  "tika-s0301t10:116": "Sāratthappakāsiniyā saṁyuttanikāya-aṭṭhakathāya",
  "tika-s0301t10:117": "Yakkhasaṁyuttavaṇṇanāya līnatthappakāsanā samattā."
}