{
  "tika-s0303t10:0": "11. Valāhakasaṁyuttavaṇṇanā",
  "tika-s0303t10:1": "550-606. Lokaṁ vālentā saṁvarantā chādentā ahanti pariyesantīti valāhā, devaputtā. Tesaṁ samūho valāhakadevakāyoti āha ‘‘valāhakakāyikā’’tiādi. Sītakaraṇavalāhakāti sītaharaṇavalāhakā. Sesapadesūti uṇhavalāhakādipadesu. Eseva nayoti ‘‘uṇhakaraṇavalāhakā’’tiādinā attho veditabbo. Cittaṭṭhapananti ‘‘sītaṁ hotū’’ti evaṁ cittassa uppādanaṁ. Vassāneti vassakāle. Utusamuṭṭhānamevāti pākatikasītamevāti attho. Uṇhepīti uṇhakāle. Abbhamaṇḍapoti maṇḍapasadisaabbhapaṭalavitānamāha. Abbhaṁ uppajjatīti tahaṁ tahaṁ paṭalaṁ uṭṭhahati. Abbheyevāti abbhakāle eva, vassāneti attho. Atiabbhanti satapaṭalasahassapaṭalaṁ hutvā abbhuṭṭhānaṁ. Cittavesākhamāsesūti vasantakālaṁ sandhāyāha. Tadā hi viddho vigatavalāhako devo bhavituṁ yutto. Uttaradakkhiṇādīti ādi-saddena pacchimavātādiṁ saṅgaṇhāti. Pakativātoti pakatiyā sabhāvena vāyanakavāto. Taṁ utusamuṭṭhānamevāti āhārūpajīvīnaṁ sattānaṁ sādhāraṇakammūpanissayautusamuṭṭhānameva. Esa nayo utusamuṭṭhānasītuṇhavātesupi. Tampi hi āhārūpajīvīnaṁ sattānaṁ sādhāraṇakammūpanissayamevāti.",
  "tika-s0303t10:2": "Gītanti meghagītaṁ. Saccakiriyāyāti tādisānaṁ purisavisesānaṁ saccādhiṭṭhānena. Iddhibalenāti iddhimantānaṁ iddhiānubhāvena. Vināsameghenāti kappavināsakameghena. Aññenapi kaṇhapāpikasattānaṁ pāpakammapaccayā uppannavināsameghena vuṭṭhena so so deso vinassateva.",
  "tika-s0303t10:3": "Valāhakasaṁyuttavaṇṇanā niṭṭhitā."
}