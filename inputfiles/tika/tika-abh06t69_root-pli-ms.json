{
  "tika-abh06t69:0": "Aṭṭhavīsatimo paricchedo",
  "tika-abh06t69:1": "28. Atthapaññattikathā",
  "tika-abh06t69:2": "1084.",
  "tika-abh06t69:3": " Tattha ca pubbāpariya-pavattakkhandhasammatā;",
  "tika-abh06t69:4": "Viññattindriyavipphāra-visesopanibandhanā.",
  "tika-abh06t69:5": "1085.",
  "tika-abh06t69:6": " Devayakkhamanussādi-nānābhedā salakkhikā;",
  "tika-abh06t69:7": "Sattapaññatti nāmāyaṃ, svāyaṃ sattoti sammato.",
  "tika-abh06t69:8": "1086.",
  "tika-abh06t69:9": " Vaṭṭattayamupādāya,",
  "tika-abh06t69:10": "Khandhāyatanavuttiyā;",
  "tika-abh06t69:11": "Kārako vedako vāyaṃ,",
  "tika-abh06t69:12": "Sandhāvati bhave bhave.",
  "tika-abh06t69:13": "1087.",
  "tika-abh06t69:14": " Tasmā saṃsāramāpanno, satto nāma sa puggalo;",
  "tika-abh06t69:15": "Ahamattāparā itthī, purisoti ca kappito.",
  "tika-abh06t69:16": "1088.",
  "tika-abh06t69:17": " Svāyaṃ khandhādito satto, aññoti ca na vuccati;",
  "tika-abh06t69:18": "Khandhādivinimuttassa, sattasseva abhāvato.",
  "tika-abh06t69:19": "1089.",
  "tika-abh06t69:20": " Khandhā khandhānamevāyaṃ, sattoti ca na vuccati;",
  "tika-abh06t69:21": "Khandhavohārato tassa, aññavohārasambhavā.",
  "tika-abh06t69:22": "1090.",
  "tika-abh06t69:23": " Iccevaṃ khandhanānatte-kattamuttopi atthato;",
  "tika-abh06t69:24": "Tabbisesāvacarita-vohāro ca tu dissati.",
  "tika-abh06t69:25": "1091.",
  "tika-abh06t69:26": " Tenāyaṃ puggalo satto, jāyatijjiyyatīti ca;",
  "tika-abh06t69:27": "Mīyatīti ca tassāyaṃ, saṃsāroti pavuccati.",
  "tika-abh06t69:28": "1092.",
  "tika-abh06t69:29": " Mato jāto ca na sveva, khandhabhedopacārato;",
  "tika-abh06t69:30": "Nāparo sveva santānabhedābhāvopacārato.",
  "tika-abh06t69:31": "1093.",
  "tika-abh06t69:32": " Nānattekattamiccevaṃ, puggalassopacārato;",
  "tika-abh06t69:33": "Ucchedasassatattaṃ vā, tasmā nopeti puggalo.",
  "tika-abh06t69:34": "1094.",
  "tika-abh06t69:35": " Iccāyaṃ puggalo nāma, satto saṃsārakārako;",
  "tika-abh06t69:36": "Khandhādikamupādāya, paññattoti pavuccati.",
  "tika-abh06t69:37": "1095.",
  "tika-abh06t69:38": " Tasmā puggalasaṅkhātā, saṃsāropanibandhanā;",
  "tika-abh06t69:39": "Sattapaññatti nāmāti, viññātabbā vibhāvinā.",
  "tika-abh06t69:40": "1096.",
  "tika-abh06t69:41": " Ajjhattikā ca kesādikoṭṭhāsā bāhiresu ca;",
  "tika-abh06t69:42": "Bhūmipabbatapāsāṇatiṇarukkhalatādikā.",
  "tika-abh06t69:43": "1097.",
  "tika-abh06t69:44": " Bhūtasambhāranibbattivibhāgaparikappitā;",
  "tika-abh06t69:45": "Tamupādāya sambhārapaññattīti pavuccati.",
  "tika-abh06t69:46": "1098.",
  "tika-abh06t69:47": " Bhūtasambhārasaṇṭhānavibhāgaparikappitā;",
  "tika-abh06t69:48": "Saṇṭhānapaññatti nāma, thambhakumbhādikā matā.",
  "tika-abh06t69:49": "1099.",
  "tika-abh06t69:50": " Bhūtasambhārasaṅghātavisesaparikappitā;",
  "tika-abh06t69:51": "Saṅghātapaññatti nāma, rathagehādikā matā.",
  "tika-abh06t69:52": "1100.",
  "tika-abh06t69:53": " Bhūtasambhāravisesapariṇāmapakappitā;",
  "tika-abh06t69:54": "Pariṇāmapaññattīti, dadhibhattādikā matā.",
  "tika-abh06t69:55": "1101.",
  "tika-abh06t69:56": " Itthamajjhattabahiddhā , dhammā sambhārasambhūtā;",
  "tika-abh06t69:57": "Santānavutti saṅketasiddhā paññatti pañcadhā.",
  "tika-abh06t69:58": "1102.",
  "tika-abh06t69:59": " Tathā tathā samuppannavikappābhogasammatā;",
  "tika-abh06t69:60": "Vikappapaññatti nāma, kālākāsadisādikā.",
  "tika-abh06t69:61": "1103.",
  "tika-abh06t69:62": " Taṃ taṃ nimittamāgamma, tatopaṭṭhānakappitā;",
  "tika-abh06t69:63": "Upaṭṭhānapaññattīti, paṭibhāgādikā matā.",
  "tika-abh06t69:64": "1104.",
  "tika-abh06t69:65": " Visesākāramattāpi, atthantarapakappitā;",
  "tika-abh06t69:66": "Ākārapaññatti nāma, viññattilahutādikā.",
  "tika-abh06t69:67": "1105.",
  "tika-abh06t69:68": " Taṃ taṃ kāraṇamāgamma, tathā vohārakappitā;",
  "tika-abh06t69:69": "Vohārapaññatti nāma, kathināpattiādikā.",
  "tika-abh06t69:70": "1106.",
  "tika-abh06t69:71": " Bālo yo so ca me attā,",
  "tika-abh06t69:72": "So bhavissāmi maṃ ca tu;",
  "tika-abh06t69:73": "Nicco dhuvo sassatoti-",
  "tika-abh06t69:74": "Ādikā pana sabbathā.",
  "tika-abh06t69:75": "1107.",
  "tika-abh06t69:76": " Tabbohāranimittānaṃ, abhāvepi pavattito;",
  "tika-abh06t69:77": "Abhinivesapaññatti, nāma titthiyakappitā.",
  "tika-abh06t69:78": "1108.",
  "tika-abh06t69:79": " Iccevaṃ lokasāsanatitthāyatanakappitā;",
  "tika-abh06t69:80": "Santānamuttasaṅketasiddhā atthāpi pañcadhā.",
  "tika-abh06t69:81": "1109.",
  "tika-abh06t69:82": " Saṅkānavuttisantānamuttabhedavasā dvidhā;",
  "tika-abh06t69:83": "Atthapaññatti nāmāyaṃ, dasadhā paridīpitā.",
  "tika-abh06t69:84": "1110.",
  "tika-abh06t69:85": " Iti vuttappakāresu, paññattatthesu paṇḍitā;",
  "tika-abh06t69:86": "Paññattimattaṃ sandhāya, voharanti yathākathaṃ.",
  "tika-abh06t69:87": "1111.",
  "tika-abh06t69:88": " Tadaññe pana bālā ca, titthiyāpi akovidā;",
  "tika-abh06t69:89": "Paññattimatidhāvitvā, gaṇhanti paramatthato.",
  "tika-abh06t69:90": "1112.",
  "tika-abh06t69:91": " Te tathā gahitākārā, aññāṇagahitā janā;",
  "tika-abh06t69:92": "Micchattābhiniviṭṭhā ca, vaḍḍhanti bhavabandhanaṃ.",
  "tika-abh06t69:93": "1113.",
  "tika-abh06t69:94": " Duvidhesupi atthesu, tasmā paṇḍitajātiko;",
  "tika-abh06t69:95": "Paramatthapaññattīsu, vibhāgamiti lakkhayeti.",
  "tika-abh06t69:96": "Iti paññattivibhāge atthapaññattikathā niṭṭhitā.",
  "tika-abh06t69:97": "Aṭṭhavīsatimo paricchedo."
}