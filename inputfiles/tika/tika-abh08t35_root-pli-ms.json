{
  "tika-abh08t35:0": "11. Ekādasamo paricchedo",
  "tika-abh08t35:1": "Nibbānaniddesavaṇṇanā",
  "tika-abh08t35:2": "768-9. Ādito rūpānantaramuddiṭṭhaṁ yaṁ nibbānanti sambandho. Tassa vibhāvanaṁ yathābalaṁ pavakkhāmīti sambandho.",
  "tika-abh08t35:3": "Bhavābhavanti bhavato bhavaṁ, khuddakaṁ, mahantaṁ vā bhavaṁ. Vinanatoti saṁsibbanato. Taṇhā hi saṁsāranāyikabhāvena bhavato bhavaṁ, sugatiduggativasena khuddakamahantaṁ bhavaṁ vā aparāparabhāvāya saṁsibbati, tunnakaraṇaṁ viya karoti. Nikkhantattāti visaṁyogavasena nissaṭattā. Maraṇapaṭipakkhatāya, amatasadisatāya vā amataṁ. Sabbadukkhanissaṭattā paramaṁ sukhaṁ. Sabbepi saṅkhārā samanti upasamanti anuppattidhammataṁ āpajjanti etenāti sabbasaṅkhārasamatho. Khandhūpadhiādayo sabbepi upadhī upaddavā paṭinissajjīyanti etenāti sabbūpadhipaṭinissaggo. Yasmā taṁ āgamma kāmataṇhādibhedā taṇhā sabbaso khayaṁ gacchati, virajjati, nirujjhati ca, tasmā taṇhākkhayo virāgo nirodhoti ca vuccati. Apica rujjhanti ettha sattā kilesanigaḷabandhāti rodho, saṁsārassetaṁ adhivacanaṁ, tato nikkhantoti nirodho.",
  "tika-abh08t35:4": "770.Adhigamāti tadanurūpāya paṭipattiyā ariyamaggena paṭivijjhanena.",
  "tika-abh08t35:5": "Rāgakkhayādibhāvena sabbadukkhasantiyā paccayatāya, kilesasantāpābhāvena ca santilakkhaṇaṁ. Accutirasanti sabhāvāpariccajanato acavanasampattikaṁ. Assāsakaraṇarasanti assāsakaraṇakiccaṁ. Tañhi pānabhojanādisuññe sabhayakantāre paribbhamanena parissantassa addhikapurisassa assāsajanakabhāvena upaṭṭhitaṁ vanantodakaṁ viya sabbaññubuddhānampi vacanapathātikkantamahādukkhabherave saṁsārakantāre paribbhamanena parissantassa yathānurūpaṁ paṭipattimaggaṁ paṭipannassa yogāvacarassa anādimati saṁsāre supinantenapi adiṭṭhapubbatāya dassanasamakālameva paramassāsaṁ janeti. Khandhanimittavicittatāya aviggahaṁ hutvā gayhatīti animittapaccupaṭṭhānaṁ. Sabbasaṅkhatanissaraṇupāyabhāvato nissaraṇaṁ paccupaṭṭhāpetīti nissaraṇapaccupaṭṭhānaṁ.",
  "tika-abh08t35:6": "Evaṁ nibbānassa lakkhaṇādikaṁ dassetvā idāni vitaṇḍavādipakkhaṁ dassetvā pariharanto āha ‘‘etthāhā’’tiādi, na paramatthato atthi aññatra paññattimattatoti adhippāyo. Kuto panāyamabhinivesoti āha ‘‘titthiyānaṁ…pe… nīyato’’ti. Yathānurūpāya paṭipattiyāti sīlasamādhipaññāsaṅkhātaṁ sammāpaṭipattiyā. Yathā hi cetoñāṇalābhino eva ariyā paresaṁ lokuttaracittaṁ jānanti, tatthāpi ca arahā eva sabbesaṁ cittaṁ jānāti, evaṁ nibbānampi sīlādisammāpaṭipattibhūtena upāyeneva upalabbhatīti ‘‘natthī’’ti na vattabbaṁ ariyehi upalabbhanīyato. Yathā hi jaccandhatemirikādīnaṁ adassanena ‘‘sūriyādayo natthī’’ti na vattabbā cakkhumantānaṁ gocarabhāvena atthevāti siddhattā, evametampi bālaputhujjanassa adassanamattena ‘‘natthī’’ti na vattabbaṁ. Ariyānaṁ pana paññācakkhuno padeseneva upaṭṭhānato ekantena sampaṭicchitabbaṁ ‘‘atthi nibbāna’’nti. Ayamettha adhippāyo. Atha rāgādīnaṁ khayamattameva nibbānanti ceti sambandho. Āyasmatā…pe… therena dassitoti sambandho. Rāgakkhayādidīpakaṁ suttaṁ neyyatthanti adhippāyena ‘‘taṁ na’’iti paṭikkhepaṁ katvā ekaṁsena cetaṁ sampaṭicchitabbaṁ, itarathā yathārutavasena pāḷiyā atthe gayhamāne bahudosā āpajjantīti te dassetuṁ ‘‘arahattassāpī’’tiādi vuttaṁ. Arahattaṁ puṭṭhena tenevāyasmatā sāriputtattherenāti adhippāyo. Tava matenāti sāsanayuttiṁ avicāretvā pāḷidassanamatteneva vippalapato tavajjhāsayena. Na ca panetaṁ yuttaṁ, tathāpīti adhippāyo. Lokuttaraphalacittassa rāgādīnaṁ khayamattatāpajjanaṁ na yuttaṁ tassa aggaphalassa catukkhandhabhāvena pāḷiyaṁ āgatattā. Tasmāti yuttiṁ avicāretvā pāḷidassanamatteneva voharantassa aniṭṭhappasaṅgato. Byañjanacchāyāyāti vimaddāsahabhūtāya saddatthamattacchāyāya. Ubhinnanti nibbānavasena, arahattavasena ca āgatānaṁ ubhinnaṁ suttānaṁ. Atthoti adhippāyattho.",
  "tika-abh08t35:7": "Ko pana so atthoti āha ‘‘yassa panā’’tiādi. Rāgādīnaṁ khayoti rāgādīnaṁ anuppādanirodho. So dhammo akkhayopi samāno rāgādīnaṁ khayassa upanissayattā khayopacārena ‘‘rāgādīnaṁ khayo nibbāna’’nti vutto ‘‘tipusaṁ jaro, guḷo semho’’tiādīsu phalūpacārena vuttaṁ viyāti sambandho. Kilesānaṁ anuppattinirodhakkhayassa maggassa ārammaṇabhūtaṁ nibbānaṁ atthato ‘‘khayassa upanissayo’’ti vattabbataṁ labbhatīti āha ‘‘khayassa upanissayattā’’ti. Khayopacārenāti attano kāriyabhūtassa khayassa attani upacārena tassa nāmavasenāti vuttaṁ hoti. Jarakāraṇaṁ tipusaṁ jaroti vutto, semhakāraṇaṁ guḷo semhoti vutto. Khayanteti rāgādīnaṁ parikkhayāvasāne. Khayoti vā maggo vuccati ‘‘khaye ñāṇa’’ntiādīsu (dha. sa. dukamātikā 142) viya, tassa ante nirodhāvasāne uppannattā khayoti vuttaṁ phalūpacārena, samīpūpacārena vā.",
  "tika-abh08t35:8": "Sabbe bālaputhujjanāpīti soṇasigālādayo sabbepi bālaputhujjanā samadhigata…pe… bhaveyyuṁ khaṇavasena rāgādīnaṁ khayassa tesampi atthitāya. Tathā ca sati paṭipattiyā niratthakabhāvo āpajjeyyāti adhippāyo. Rāgādikkhayānaṁ bahubhāvatoti rāgādīnaṁ viya tesaṁ khayānampi tabbikārabhāvena bahubhāvato. Evañhi sati rāgassa khayo rāgakkhayo, na dosādīnaṁ, tathā dosakkhayopīti añño rāgakkhayo, añño dosakkhayo, añño mohakkhayoti tiṇṇaṁ akusalamūlānaṁ khayabhūtāni tīṇi nibbānāni, catunnaṁ upādānānaṁ khayabhūtāni cattārītiādinā bahūni nibbānāni nāma honti. Idāni ādi-saddasaṅgahite dose dassetuṁ ‘‘saṅkhatalakkhaṇa’’ntiādi vuttaṁ. ‘‘Tīṇimāni, bhikkhave, saṅkhatassa saṅkhatalakkhaṇāni, uppādo paññāyati, vayo paññāyati, ṭhitassa aññathattaṁ paññāyatī’’ti (a. ni. 3.47) vacanato vayasaṅkhāto khayo saṅkhatalakkhaṇaṁ hotīti vuttaṁ ‘‘saṅkhatalakkhaṇañca nibbānaṁ bhaveyyā’’ti. ‘‘Jarāmaraṇaṁ, bhikkhave, aniccaṁ saṅkhataṁ paṭiccasamuppanna’’nti (saṁ. ni. 2.20) vacanato āha ‘‘saṅkhatapariyāpanna’’nti . Yaṁ pana saṅkhatapariyāpannaṁ, taṁ itarasaṅkhatadhammo viya aniccaṁ hoti paccayādhīnavuttitoti āha ‘‘saṅkhatapariyāpannattā anicca’’nti. ‘‘Aniccā vata saṅkhārā’’ti (dī. ni. 2.221) hi vuttaṁ. Ettāvatā ca kiṁ vuttaṁ hoti? Yadi bhavato manorathaparipūraṇatthaṁ khayaṁ nibbānanti vadāma, asaṅkhatassa saṅkhatalakkhaṇattā, saṅkhatapaṭipakkhassa saṅkhatapariyāpannattā sabbakālikabhāvena niccassa aniccatā, tato ca paramasukhassa dukkhatā ca āpajjeyyāti vuttaṁ hoti.",
  "tika-abh08t35:9": "Ettāvatā bhaṅgakkhayassa nibbānadosaṁ dassetvā idāni anuppādakkhayassa tabbhāvaṁ nisedhetuṁ ‘‘yadi khayo nibbānaṁ bhaveyyā’’tiādi vuttaṁ. Paṭhamamaggassa anantarapaccayabhūtaṁ ñāṇaṁ gotrabhu nāma. Sesamaggapurecaraṁ vodānaṁ nāma. Phalasamāpattipurecaraṁ anulomaṁ nāma. Taṁ pana saṅkhārārammaṇamevāti idha na gahitaṁ. Bhadramukhāti parassa anunayavacanaṁ. ‘‘Khīyantī’’ti vattamānaniddesena idāni khīyamānataṁ pucchati. Esa nayo sesesupi. Upadhāretvāti upaparikkhitvā. ‘‘Gotrabhu…pe… mukhā’’ti pucchāya ‘‘rāgādīnaṁ khayameva vadāmī’’ti tayā dinnapaṭivacanassa avirujjhanavasena satipurekkhāraṁ kathehīti adhippāyo. Gotrabhucittādīnaṁ gotrabhuvodānamaggānaṁ. Gotrabhukkhaṇe kilesānaṁ anuppādanirodhassa abhāvato āha ‘‘rāgādayo khīyissantī’’ti. Phalamevāti kilesānaṁ khīṇakāle uppajjamānaṁ phalacittameva. Ārammaṇaṁ apassantoti gotrabhuādīnaṁ vattabbārammaṇaṁ apassanto. Atha vā itaresaṁ ārammaṇabhāve sati gahetabbapaccayaṁ apassanto.",
  "tika-abh08t35:10": "‘‘Apicā’’tiādi pariyāyantarenapi anuppādanirodhassa nibbānabhāvanisedhanaṁ. ‘‘Uppādīyatīti attho’’ti pana maggassa uppattiyā kilesakkhayopi uppādito nāma hotīti katvā vuttaṁ. Na hi itarathā khayassa uppādo nāma atthi. Atha vā ‘‘addhā so…pe… niruttaro bhavissatī’’ti ettakena ganthena khaṇanirodhassa ceva anuppādanirodhassa ca nibbānabhāve dosaṁ dassetvā idāni ‘‘khaye ñāṇa’’ntiādīsu (dha. sa. dukamātikā 142) viya maggassāpi khayapariyāyattā ‘‘rāgakkhayo’’tiādivacanamatteyeva samānabhāvena gahite maggassāpi nibbānabhāvappasaṅgaṁ, tathā ca sati aniṭṭhāpattiṁ sambhāvento āha ‘‘apicā’’tiādi. Evañhi sati ‘‘uppādīyatī’’ti maggameva sandhāya tiṭṭhati. Yadi maggassa nibbānabhāvappasaṅgo idha sambhāvito, evaṁ sati gotrabhussa maggārammaṇatādidosā vattabbāti? Saccaṁ vattabbā, ettakenāpi pana parassa vacanapaṭibāhanaṁ sakkā kātunti parihārantaradassane byāpāro katoti. Yathānurūpāya paṭipattiyāti chavisuddhiparamparāsaṅkhātāya yathānulomapaṭipattiyā.",
  "tika-abh08t35:11": "771.Assaddhoti pabuddhasaddho, maggāgatāya acalasaddhāya samannāgato, maggāgatasaddhāya hi samannāgato ākāse buddhavesaṁ māpetvāpi ‘‘niccaṁ sukhaṁ attā’’ti vadantassa na saddahati seyyathāpi sūrambaṭṭhoti (a. ni. 1.255). Akataññūti akataṁ nibbānaṁ jānātīti akataññū. Sandhicchedoti bhavasandhānakarassa taṇhāpāpassa chindanena puna bhavapaṭisandhiyāpi chinnatāya paṭisandhiṁ khepetvā ṭhito. Hatāvakāsoti khīṇapaṭisandhikattāyeva āyatiṁ katthaci okāsaloke adissamānattā vihatāvakāso. Vantāsoti katthaci abhisaṅgābhāvato chaḍḍitataṇhoti attho. Uttamaporisoti sadevaloke aggadakkhiṇeyyatāya visiṭṭho poriso.",
  "tika-abh08t35:12": "Duppaṭividdhāti paṭivijjhituṁ, paṭilabhituñca dukkarā. Kāmādīnaṁ nissaraṇīyatāya nissaraṇīyā, yadidaṁ nekkhammaṁ, etaṁ kāmānaṁ nissaraṇanti sambandho. Tattha kāmānaṁ nissaraṇanti kāmehi niggamanaṁ, atha vā nissaranti niggacchanti ettha etenāti vā nissaraṇaṁ, kāmānaṁ nissaraṇaṭṭhānaṁ, nissaraṇupāyanti attho. Nekkhammanti paṭhamajjhānaṁ. Tañhi kāmehi nikkhantanti ‘‘nekkhamma’’nti idha gahitaṁ, aññattha pana pabbajjādayopi ‘‘nekkhamma’’nti pavuccanti. Vuttañhi –",
  "tika-abh08t35:13": "‘‘Pabbajjā paṭhamaṁ jhānaṁ, nibbānañca vipassanā;",
  "tika-abh08t35:14": "Sabbepi kusalā dhammā, ‘nekkhamma’nti pavuccare’’ti. (itivu. aṭṭha. 109; dī. ni. ṭī. 2.360; a. ni. ṭī. 2.3.66; visuddhi. mahā. 1.56; netti. ṭī. 76 missakahārasampātavaṇṇanā);",
  "tika-abh08t35:15": "Arūpaṁ ākāsānañcāyatanaṁ. Bhūtanti vijjamānaṁ, khandhapañcakanti attho. ‘‘Bhūtamidanti, sāriputta, samanupassāmī’’tiādīsu khandhapañcakaṁ ‘‘bhūta’’nti vuccati. Attano kāraṇaṁ paṭicca samaṁ, sammā ca uppannanti paṭiccasamuppannaṁ. Paṭhama…pe… bhaveyyāti saṅkhatanissaraṇabhāvena vuttassa nibbānassa abhāvappattiyā ca tadekayoganiddiṭṭhānaṁ yathākkamaṁ kāmarūpanissaraṇānaṁ paṭhamajjhānākāsānañcāyatanānampi abhāvoyeva āpajjeyya. Idāni yathādhippetamatthaṁ āgamena dassetuṁ ‘‘na tu khayo’’tiādi vuttaṁ.",
  "tika-abh08t35:16": "‘‘Atthi…pe… suphusitanti cā’’ti natthi nissaraṇaṁ loke, kiṁ vivekena kāmāpīti evaṁ mārena paṭibāhite. ‘‘Atthi…pe… suphusita’’nti nibbānaṁ patiṭṭhapentena āḷavakattherena vuttaṁ. Suphusitanti suṭṭhu phusitaṁ, sacchikatanti vuttaṁ hoti. Ajātantiādīni cattāri padāni aññamaññavevacanāni. Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ. Kāraṇena vinā sayameva ca na bhūtaṁ na pātubhūtaṁ na uppannanti abhūtaṁ. Evaṁ ajātattā abhūtattā yena kenaci kāraṇena na katanti akataṁ. Jātabhūtakatabhāvo ca nāma rūpādīnaṁ saṅkhatadhammānaṁ hoti, na asaṅkhatasabhāvassa nibbānassāti dassanatthaṁ asaṅkhatanti vuttaṁ. Paṭilomato vā samecca sambhūya paccayehi katanti saṅkhataṁ, na tathā saṅkhataṁ, saṅkhatalakkhaṇarahitanti ca asaṅkhatanti. Evaṁ anekehi kāraṇehi nibbattitabhāve paṭisiddhe pakativādīnaṁ pakati viya siyā nu kho, ekeneva kāraṇena etaṁ katanti āsaṅkāya na kenaci katanti dassanatthaṁ ‘‘akata’’nti vuttaṁ. Evaṁ apaccayampi samānaṁ sayameva nu kho idaṁ bhūtaṁ pātubhūtanti āsaṅkāya tannivattanatthaṁ ‘‘abhūta’’nti vuttaṁ. Ayañcetassa asaṅkhatākatābhūtabhāvo sabbena sabbaṁ ajātadhammattāti dassetuṁ ‘‘ajāta’’nti vuttaṁ.",
  "tika-abh08t35:17": "Asaṅkhatantīti iti-saddo ādiattho. Tena –",
  "tika-abh08t35:18": "‘‘No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ. Nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī’’ti (udā. 73) –",
  "tika-abh08t35:19": "Evamādisuttapadaṁ saṅgaṇhāti. Tenāha ‘‘anekesu suttantesū’’ti. Dhammena sadevakassa lokassa sāmī, dhammassa vā yathicchitaṁ desanato sāmī issaroti dhammasāmī. Tathāgata-saddassa attho heṭṭhā kathitova. Sammā sāmaṁ sabbadhamme abhisambuddho, sammā sayameva sammohaniddāvigamena paṭibuddho, buddhiyā vikasitavāti vā sammāsambuddho.",
  "tika-abh08t35:20": "Parittattiketi ‘‘parittā dhammā, mahaggatā dhammā, appamāṇā dhammā’’ti (dha. sa. tikamātikā 12) evaṁ parittādidhammavasena āgate parittattike.",
  "tika-abh08t35:21": "Navattabbārammaṇattāti navattabbārammaṇattappasaṅgato. Tenāha ‘‘navattabbārammaṇapakkhaṁ bhajeyyu’’nti. Rūpāvacarattikacatukkajjhānāti catukkanayena tikajjhānā, pañcakanayena catukkajjhānā. Kusalakiriyānaṁ abhiññābhāvappattiyā parittādikepi ārabbha pavattanato ‘‘catutthassa jhānassa vipāko’’ti āha. Tasmāti yathāvuttayuttito ceva pāḷito ca. Kiñca bhiyyo – saṅkhatadhammārammaṇaṁ vipassanāñāṇaṁ, apica anulomabhāvappattaṁ kilese tadaṅgavasena pajahati, samucchedavasena pajahituṁ na sakkoti, tathā sammutisaccārammaṇaṁ paṭhamajjhānādikusalañāṇaṁ vikkhambhanavaseneva kilese pajahati, na samucchedavasena. Iti saṅkhatadhammārammaṇassa, sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa ariyamaggañāṇassa tadubhayaviparītabhāvena ārammaṇena bhavitabbaṁ, tañca nibbānameva. Tenāhu porāṇā –",
  "tika-abh08t35:22": "‘‘Ñāṇaṁ yaṁ saṅkhatālambaṁ, paññattālambameva vā;",
  "tika-abh08t35:23": "Pāpe hanti na taṁ vatthuṁ, tadaññaṁ sampaṭicchiya’’nti.",
  "tika-abh08t35:24": "Rūpasabhāvābhāvatoti etena yathā rūpadhammānaṁ ruppanasabhāvo, paṭighātavantatā kalāpato vuttiyā padesasambandho sabhāvo, evaṁ nibbānassa katthaci paṭighāto, sappadesatā ca natthīti dasseti. Na hi nibbānaṁ ‘‘asukadisāya, asukapadese’’ti vā niddisīyati. Papañcābhāvatoti taṇhāmānadiṭṭhipapañcehi saha avaṭṭhānavasena abhāvato, tesaṁ abhāvapaccayatāya ca. Taṇhādiṭṭhimānā hi saṁsāre satte papañcentīti papañcā nāma.",
  "tika-abh08t35:25": "772-5. Evaṁ nibbānaṁ yuttito, suttato ca sādhetvā idāni tassa pariyāyasandassanatthaṁ ‘‘accantamananta’’ntiādi vuttaṁ. Tattha saṁsārappavattiyā pariyosānabhūtattā antaṁ. Iminā anupādisesanibbānadhātu kathitāti vadanti, sopādisesanibbānadhātupi vaṭṭati, akatantipi paṭhanti. So heṭṭhā vuttatthova. Sauppādavayantābhāvena anantaṁ. Kilesapariḷāhābhāvena, kilesakkhobhābhāvena ca santaṁ. Palokitābhāvena apalokitaṁ. Atittikarabhāvena paṇītaṁ. Sabbadukkhahananato saraṇaṁ. Kilesacorehi anupaddutattā nibbhayatāya khemaṁ. Sabbupaddavanivāraṇato tāṇaṁ. Jātiādidukkhehi anubandhassa allīyituṁ yuttaṭṭhānatāya leṇaṁ. Yathāpaṭipannassa santidāyakattena paraṁ patiṭṭhābhāvato parāyaṇaṁ.",
  "tika-abh08t35:26": "Sabbapīḷāvimuttatāya sivaṁ. Upanissayahīnānaṁ sabbaññumukhato sutvāpi ṭhapetvā guṇavasena sabhāvato paṭivijjhituṁ dukkaratāya nipuṇaṁ. Aviparītatāya saccaṁ. Sabbadukkhaparikkhayakarattā dukkhakkhayaṁ. Tejussadatāya santattaayoguḷe makkhikāhi viya catūhi āsavehi ārammaṇakaraṇavasena pavattituṁ asakkuṇeyyatāya anāsavaṁ. Mahākāruṇikassāpi dhammadesanāya appossukkabhāvāpādanena paṭivijjhituṁ dukkaratāya sududdasaṁ. Lokuttaradhammesupi asaṅkhataguṇena visiṭṭhatāya paraṁ. Saṁsāramahāsamuddassa tīrabhūtattā pāraṁ. Maṁsacakkhuno, dibbacakkhuno vā agocaratāya anidassanaṁ. Nidassanasaṅkhātāya upamāya abhāvato vā anidassanaṁ.",
  "tika-abh08t35:27": "Avipariṇāmadhammattā dhuvaṁ. Tatoyeva paramapatiṭṭhābhāvato dīpaṁ. Rogādipīḷābhāvato abyāpajjhaṁ. Tatoyeva anītikaṁ. Taṇhālayābhāvato anālayaṁ. Saṅkhatāsaṅkhatesu asaṅkhatakoṭṭhāsabhūtattā, paramapatiṭṭhābhāvato vā padaṁ. Avināsabhāvena accutaṁ. Akkharaṇato avinassanato akkharaṁ.",
  "tika-abh08t35:28": "Saṅkhatanissaṭattā vimutti. Bhavabandhanavimuttihetutāya mokkhaṁ.",
  "tika-abh08t35:29": "776-7.Evanti yathāvuttanayena. Viññāyāti uggahaparipucchāvasena jānitvā. Adhigamūpāyoti paṭivijjhanūpāyabhūtā tisso sikkhā. Kātabboti paṭipajjitabbo.",
  "tika-abh08t35:30": "Saddhaṁ, buddhiñca karoti vaḍḍhetīti saddhābuddhikaraṁ. Tathāgatamateti tipiṭakabuddhavacane, catūsu saccesu vā. Paññāya sambhūtaṁ, paññāya vā sambhavo etassāti paññāsambhavaṁ, tadeva sampasādanaṁ buddhādīsu adhimuccanaṁ, taṁ karotīti paññāsambhavasampasādanakaraṁ. Atthabyañjanasālinanti atimadhurehi atthabyañjanehi samannāgataṁ, atthabyañjanasāravantanti vā attho ra-kārassa la-kāraṁ katvā. Sāraṁ jānantīti sāraññū, te vimhāpetīti sāraññuvimhāpanaṁ. Niṭṭhanti pariyosānaṁ, sutamayamūlakaṁ anupādāparinibbānanti adhippāyo.",
  "tika-abh08t35:31": "Iti abhidhammatthavikāsiniyā nāma",
  "tika-abh08t35:32": "Abhidhammāvatārasaṁvaṇṇanāya",
  "tika-abh08t35:33": "Nibbānaniddesavaṇṇanā niṭṭhitā."
}