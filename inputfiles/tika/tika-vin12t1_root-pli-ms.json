{
  "tika-vin12t1:0": "Bhikkhunīvibhaṅgo",
  "tika-vin12t1:1": "1. Pārājikakaṇḍaatthayojanā",
  "tika-vin12t1:2": "Evaṁ bhikkhuvibhaṅgassa, katvāna yojanānayaṁ;",
  "tika-vin12t1:3": "Bhikkhunīnaṁ vibhaṅgassa, karissaṁ yojanānayaṁ.",
  "tika-vin12t1:4": "Yoti vibhaṅgo. Vibhaṅgassāti vibhaṅgo assa. Assāti hoti. Tassāti bhikkhunīnaṁ vibhaṅgassa. Yatoti yasmā. Ayaṁ panettha yojanā – bhikkhūnaṁ vibhaṅgassa anantaraṁ bhikkhunīnaṁ yo vibhaṅgo saṅgahito assa, tassa bhikkhunīnaṁ vibhaṅgassa saṁvaṇṇanākkamo patto yato, tato tassa bhikkhunīnaṁ vibhaṅgassa apubbapadavaṇṇanaṁ kātuṁ tāva pārājike ayaṁ saṁvaṇṇanā hotīti. Apubbānaṁ padānaṁ vaṇṇanā apubbapadavaṇṇanā, taṁ.",
  "tika-vin12t1:5": "1. Paṭhamapārājikasikkhāpadaṁ",
  "tika-vin12t1:6": "656. ‘‘Tena…pe… sāḷho’’ti ettha ‘‘etthā’’ti pāṭhaseso yojetabbo. Dabbaguṇakiriyājātināmasaṅkhātesu pañcasu saddesu sāḷhasaddassa nāmasaddabhāvaṁ dassetuṁ vuttaṁ ‘‘sāḷhoti tassa nāma’’nti. Migāramātuyāti visākhāya. Sā hi migāraseṭṭhinā mātuṭṭhāne ṭhapitattā migāramātā nāma. Navakammaṁ adhiṭṭhātīti navakammikanti dassento āha ‘‘navakammādhiṭṭhāyika’’nti. ‘‘Paṇḍiccena samannāgatā’’tiiminā paṇḍā vuccati paññā, sā sañjātā imissāti paṇḍitāti vacanatthaṁ dasseti. Veyyattikenāti visesena añjati pākaṭaṁ gacchatīti viyatto, puggalo, tassa idaṁ veyyattikaṁ, ñāṇaṁ, tena. ‘‘Paṇḍā’’ti vuttapaññāya ‘‘medhā’’ti vuttapaññāya visesabhāvaṁ dassetuṁ vuttaṁ ‘‘pāḷigahaṇe’’tiādi. ‘‘Medhā’’ti hi vuttapaññā ‘‘paṇḍā’’ti vuttapaññāya viseso hoti satisahāyattā. Tatrupāyāyāti aluttasamāso ‘‘tatramajjhattatā’’tiādīsu (dha. sa. aṭṭha. yevāpanakavaṇṇanā) viya. ‘‘Kammesū’’ti iminā tasaddassa visayaṁ dasseti . Kattabbakammupaparikkhāyāti kattabbakammesu vicāraṇāya. Casaddena ‘‘katākata’’nti padassa dvandavākyaṁ dasseti. Parivesanaṭṭhāneti paribhuñjituṁ visanti pavisanti etthāti parivesanaṁ, tameva ṭhānaṁ parivesanaṭṭhānaṁ, tasmiṁ. Nikūṭeti ettha kūṭasaṅkhātasikharavirahite okāseti dassento āha ‘‘koṇasadisaṁ katvā dassite gambhīre’’ti. Vityūpasaggo vikāravācako, sarasaddo saddavācakoti āha ‘‘vippakārasaddo’’ti. Carati anenāti caraṇaṁ pādo, tasmiṁ uṭṭhito gilāno etissāti caraṇagilānāti dassento āha ‘‘pādarogena samannāgatā’’ti.",
  "tika-vin12t1:7": "657. ‘‘Tintā’’ti iminā avassutasaddo idha kilinnatthe eva vattati, na aññattheti dasseti. Assāti ‘‘avassutā’’tipadassa. Padabhājane vuttanti sambandho. Tatthāti padabhājane. Vatthaṁ raṅgajātena rattaṁ viya, tathā kāyasaṁsaggarāgena suṭṭhu rattāti yojanā. ‘‘Apekkhāya samannāgatā’’ti iminā apekkhā etissamatthīti apekkhavatīti atthaṁ dasseti. Paṭibaddhaṁ cittaṁ imissanti paṭibaddhacittāti dassento āha ‘‘paṭibandhitvā ṭhapitacittā viyā’’ti. Dutiyapadavibhaṅgepīti ‘‘avassuto’’ti dutiyapadabhājanepi. Puggalasaddassa sattasāmaññavācakattā purisasaddena viseseti. Adhoubbhaiti nipātānaṁ chaṭṭhiyā samasitabbabhāvaṁ dassetuṁ vuttaṁ ‘‘akkhakānaṁ adho’’tiādi. Nanu yathā idha ‘‘akkhakānaṁ adho’’ti vuttaṁ, evaṁ padabhājanepi vattabbaṁ, kasmā na vuttanti āha ‘‘padabhājane’’tiādi. Padapaṭipāṭiyāti ‘‘adho’’ti ca ‘‘akkhaka’’nti ca padānaṁ anukkamena. Etthāti adhakkhakaubbhajāṇumaṇḍalesu. Sādhāraṇapārājikehīti bhikkhubhikkhunīnaṁ sādhāraṇehi pārājikehi. Nāmamattanti nāmameva.",
  "tika-vin12t1:8": "659.Evanti imāya pāḷiyā vibhajitvāti sambandho. Tatthāti ‘‘ubhatoavassute’’tiādivacane. ‘‘Ubhatoavassute’’ti pāṭho mūlapāṭhoyeva, nāññoti dassentena visesamakatvā ‘‘ubhatoavassuteti ubhato avassute’’ti vuttaṁ. Ubhatoti ettha ubhasarūpañca tosaddassa chaṭṭhyatthe pavattiñca dassetuṁ vuttaṁ ‘‘bhikkhuniyā ceva purisassa cā’’ti. Tattha bhikkhunīpurisasaddehi ubhasarūpaṁ dasseti. ‘‘Yā’’ti ca ‘‘sa’’iti ca dvīhi saddehi topaccayassa chaṭṭhyatthaṁ, ubhinnaṁ avassutabhāve satīti attho. Bhāvapaccayena vinā bhāvattho ñātabboti āha ‘‘avassutabhāve’’ti. Yathāparicchinnenāti ‘‘adhakkhakaṁ, ubbhajāṇumaṇḍala’’nti yena yena paricchinnena. Attanoti bhikkhuniyā. Tassa vāti purisassa vā. Idhāpīti kāyapaṭibaddhena kāyāmasanepi.",
  "tika-vin12t1:9": "Tatrāti tesu bhikkhubhikkhunīsu. Na kāretabbo ‘‘kāyasaṁsaggaṁ sādiyeyyā’’ti avuttattāti adhippāyo. Acopayamānāpīti acālayamānāpi, pisaddo sambhāvanattho, tena copayamānā pagevāti dasseti. Evaṁ pana satīti citteneva adhivāsayamānāya sati pana. Kiriyasamuṭṭhānatāti imassa sikkhāpadassa kiriyasamuṭṭhānabhāvo. Tabbahulanayenāti ‘‘vanacarako (ma. ni. aṭṭha. 2.201; 3.133), saṅgāmāvacaro’’tiādīsu (ma. ni. 2.108) viya tassaṁ kiriyāyaṁ bahulato samuṭṭhānanayena. Sāti kiriyasamuṭṭhānatā.",
  "tika-vin12t1:10": "660.Etthāti ubbhakkhakaadhojāṇumaṇḍalesu.",
  "tika-vin12t1:11": "662.‘‘Ekato avassute’’ti etthāpi topaccayo chaṭṭhyatthe hoti. Sāmaññavacanassāpi visese avaṭṭhānato, visesatthinā ca visesassa anupayojitabbato āha ‘‘bhikkhuniyā evā’’ti. Tatrāti ‘‘ekato avassute’’tiādivacane. ‘‘Tathevā’’tiiminā kāyasaṁsaggarāgena avassutoti atthaṁ atidisati. Catūsūti methunarāga kāyasaṁsaggarāgagehasitapema suddhacittasaṅkhātesu catūsu. Yatthāti yasmiṁ ṭhāne.",
  "tika-vin12t1:12": "663. Ayaṁ puriso iti vā itthī iti vā ajānantiyā vāti yojanāti. Paṭhamaṁ.",
  "tika-vin12t1:13": "2. Dutiyapārājikasikkhāpadaṁ",
  "tika-vin12t1:14": "664. Dutiye kacci no sāti ettha nosaddo nusaddatthoti āha ‘‘kacci nu sā’’ti. Parivāravipattīti parijanassa vināsanaṁ. ‘‘Akittī’’ti ettha sammukhā nindaṁ gahetvā ‘‘ayaso’’tiiminā parammukhā nindā gahetabbāti dassetuṁ vuttaṁ ‘‘parammukhagarahā vā’’ti.",
  "tika-vin12t1:15": "666. ‘‘Yā pārājikaṁ āpannā’’tiiminā ‘‘sā vā’’ti ettha tasaddassa visayaṁ dasseti. Catunnanti niddhāraṇatthe cetaṁ sāmivacanaṁ, catūsūti attho. Pacchāti sabbapārājikānaṁ pacchā. Imasmiṁ okāseti paṭhamatatiyapārājikānamantare ṭhāne. Ṭhapitanti saṅgītikārehi nikkhittaṁ. Etthāti imasmiṁ sikkhāpade. Tatrāti duṭṭhullasikkhāpadeti. Dutiyaṁ.",
  "tika-vin12t1:16": "3. Tatiyapārājikasikkhāpadaṁ",
  "tika-vin12t1:17": "669. Tatiye assāti ‘‘dhammena vinayenā’’ti padassa. Padabhājanaṁ vuttanti sambandho. Ñattisampadā ceva anusāvanasampadā ca satthusāsanaṁ nāmāti dassento āha ‘‘ñatti…pe… sampadāya cā’’ti. Satthusāsanenāti ca satthu āṇāya. Kammanti ukkhepanīyakammaṁ. Tatthāti saṅghe. ‘‘Vacanaṁ nādiyatī’’tiādīsu viya saṅghaṁ vā nādiyatīti ettha nādiyanaṁ nāma nānuvattanamevāti āha ‘‘nānuvattatī’’ti. Tatthāti saṅghādīsu. Ayaṁ tāva saṁvāsoti saha bhikkhū vasanti etthāti saṁvāsoti atthena ayaṁ ekakammādi saṁvāso nāma. ‘‘Saha ayanabhāvenā’’tiiminā saha ayanti pavattantīti sahāyāti vacanatthaṁ dasseti. Teti bhikkhū. Yehi cāti bhikkhūhi ca. Tassāti ukkhittakassa. Tenāti ukkhittakena. Attanoti ukkhittakassāti. Tatiyaṁ.",
  "tika-vin12t1:18": "4. Catutthapārājikasikkhāpadaṁ",
  "tika-vin12t1:19": "675. Catutthe methunarāgena avassutā nādhippetā, kāyasaṁsaggarāgena avassutāvādhippetāti āha ‘‘kāyasaṁsaggarāgena avassutā’’ti . ‘‘Purisapuggalassā’’tipadaṁ na hatthasaddena sambandhitabbaṁ, gahaṇasaddeneva sambandhitabbanti dassento āha ‘‘yaṁ purisapuggalenā’’tiādi. Tanti gahaṇaṁ, ‘‘hatthaggahaṇa’’nti vuttavacanaṁ upalakkhaṇamattamevāti āha ‘‘aññampī’’tiādi. Tattha ‘‘aññampī’’ti hatthagahaṇato itarampi. Apārājikakkhetteti ubbhakkhake adhojāṇumaṇḍale. Assāti ‘‘hatthaggahaṇa’’ntipadassa. Etthāti ‘‘asaddhammassa paṭisevanatthāyā’’tipade. Kāyasaṁsaggoti kāyasaṁsaggo eva. Tena vuttaṁ ‘‘na methunadhammo’’ti. Hīti saccaṁ, yasmā vā. Etthāti kāyasaṁsaggagahaṇe. Sādhakanti ñāpakaṁ.",
  "tika-vin12t1:20": "Tissitthiyoti bhummatthe cetaṁ upayogavacanaṁ. Tīsu itthīsūti hi attho, tisso itthiyo upagantvāti vā yojetabbo. Eseva nayo paratopi. Yaṁ methunaṁ atthi, taṁ na seveti yojanā. Na seveti ca na sevati. Tikārassa hi ekāro. Tayo puriseti tīsu purisesu, te vā upagantvā. Tayo ca anariyapaṇḍaketi tīsu anariyasaṅkhātesu ubhatobyañjanakesu ca paṇḍakesu ca, te vā upagantvāti yojanā. Na cācare methunaṁ byañjanasminti attano nimittasmiṁ methunaṁ na ca ācarati. Idaṁ anulomapārājikaṁ sandhāya vuttaṁ. Chejjaṁ siyā methunadhammapaccayāti methunadhammakāraṇā chejjaṁ siyā, pārājikaṁ bhaveyyāti attho. Kusalehīti pañhāvisajjane chekehi, chekakāmehi vā. Ayaṁ pañho aṭṭhavatthukaṁ sandhāya vutto.",
  "tika-vin12t1:21": "Pañhāvisajjanatthāya cintentānaṁ sedamocanakāraṇattā ‘‘sedamocanagāthā’’ti vuttā. Virujjhatīti ‘‘na methunadhammo’’ti vacanena ‘‘chejjaṁ siyā methunadhammapaccayā’’ti vacanaṁ virujjhati, na sametīti attho. Iti ce vadeyya, na virujjhati. Kasmā? Methunadhammassa pubbabhāgattāti yojanā. Iminā methunadhammassa pubbabhāgabhūto kāyasaṁsaggova upacārena tattha methunadhammasaddena vutto, na dvayaṁdvayasamāpattīti dīpeti. Hisaddo vitthārajotako. Parivāreyeva vuttānīti sambandho. Vaṇṇāvaṇṇoti sukkavisaṭṭhi. Dhanamanuppādānanti sañcarittaṁ . ‘‘Iminā pariyāyenā’’ti iminā lesena samīpūpacārenāti attho. Etenupāyenāti ‘‘hatthaggahaṇaṁ sādiyeyyā’’tipade vuttaupāyena. Sabbapadesūti sabbesu ‘‘saṅghāṭikaṇṇaggahaṇaṁ sādiyeyyā’’tiādīsu padesu. Api cāti ekaṁsena, visesaṁ vakkhāmīti adhippāyo. ‘‘Evaṁnāmakaṁ ṭhāna’’nti iminā ‘‘itthaṁnāmaṁ imassa ṭhānassā’’ti vacanatthaṁ dīpeti.",
  "tika-vin12t1:22": "676.Ekantarikāya vāti ettha vāsaddena dvantarikādīnipi saṅgayhanti. Yena tenāti yena vā tena vā. Dviticatuppañcachavatthūni peyyālavasena vā vāsaddena vā gahetabbāni. Api cāti kiñca bhiyyo, vattabbavisesaṁ vakkhāmīti adhippāyo. Etthāti ‘‘āpattiyo desetvā’’ti vacane. Hīti saccaṁ. Vuttanti parivāre vuttaṁ. Tatrāti purimavacanāpekkhaṁ. Desitā āpatti gaṇanūpikāti yojanā. Ekaṁ vatthuṁ āpannā yā bhikkhunīti yojanā. Dhuranikkhepaṁ katvāti ‘‘imañca vatthuṁ, aññampi ca vatthuṁ nāpajjissāmī’’ti dhuranikkhepaṁ katvā. Yā pana saussāhāva desetīti yojanāti. Catutthaṁ.",
  "tika-vin12t1:23": "Sādhāraṇāti bhikkhunīhi sādhāraṇā. Etthāti ‘‘uddiṭṭhā kho ayyāyo’’tiādivacane.",
  "tika-vin12t1:24": "Iti samantapāsādikāya vinayasaṁvaṇṇanāya",
  "tika-vin12t1:25": "Bhikkhunivibhaṅge pārājikakaṇḍavaṇṇanāya yojanā samattā.",
  "tika-vin12t1:26": "2. Saṅghādisesakaṇḍaṁ",
  "tika-vin12t1:27": "1. Paṭhamasaṅghādisesasikkhāpada-atthayojanā",
  "tika-vin12t1:28": "Pārājikānantarassāti pārājikānaṁ anantare ṭhapitassa, saṅgītassa vā, saṅghādisesakaṇḍassāti sambandho. Ayaṁ īdisā anuttānatthavaṇṇanā anuttānānaṁ padānaṁ atthassa vaṇṇanā dāni imasmiṁkāle bhavissatīti yojanā.",
  "tika-vin12t1:29": "678. Paṭhame udakaṁ vasitaṁ acchādanaṁ anena katanti udositoti vacanatthena bhaṇḍasālā udositaṁ nāmāti dassento āha ‘‘udositanti bhaṇḍasālā’’ti. Ettha hi udasaddo udakapariyāyo. Saṁyogo na ydttoyeva. Bhaṇḍasālāti yānādīnaṁ bhaṇḍānaṁ ṭhapanasālā. Accāvadathāti ettha atītyūpasaggo atikkamanattho, ātyūpasaggo dhātvatthānuvattakoti āha ‘‘atikkamitvā vadathā’’ti.",
  "tika-vin12t1:30": "679. Ussayavasena vadanaṁ ussayavādo, soyeva ussayavādikāti dassento āha ‘‘ussayavādikā’’tiādi. ‘‘Mānussayavasena kodhussayavasenā’’ti iminā ussayabhedaṁ dasseti. Sāti ussayavādikā. Atthatoti sarūpato. Etthāti padabhājane. Aḍḍanaṁ abhiyuñjanaṁ aḍḍoti katvā dvinnaṁ janānaṁ aḍḍo vohārikānaṁ vinicchayakāraṇaṁ hoti, tasmā vuttaṁ ‘‘aḍḍoti vohārikavinicchayo vuccatī’’ti, muddhajatatiyakkharoyeva. Yanti aḍḍaṁ. Yatthāti yasmiṁ kismiṁci ṭhāne. Dvinnaṁ aḍḍakārakānaṁ vohāraṁ jānantīti vohārikā, akkhadassā, tesaṁ. Dvīsu janesūti aḍḍakārakesu janesu dvīsu. Yo kocīti aḍḍakārako vā añño vā yo koci.",
  "tika-vin12t1:31": "Etthāti ‘‘ekassa ārocetī’’tiādivacane. Yattha katthacīti yaṁkiñci ṭhānaṁ āgatepīti sambandho. Athāti pacchā. Sāti bhikkhunī. Soti upāsako.",
  "tika-vin12t1:32": "‘‘Kappiyakārakenā’’tipadaṁ ‘‘kathāpetī’’tipade kāritakammaṁ. Tatthāti kappiyakārakaitaresu . Vohārikehi kateti sambandho. Gatigatanti cirakālapattaṁ. Sutapubbanti pubbe sutaṁ. Athāti sutapubbattā eva. Teti vohārikā, dentīti sambandho.",
  "tika-vin12t1:33": "Paṭhamanti samanubhāsanato pubbaṁ. Āpattīti āpajjanaṁ. Etassāti saṅghādisesassa. Ayaṁ hīti ayaṁ eva, vakkhamāno evāti attho. Etthāti padabhājane. Saha vatthujjhācārāti vatthujjhācārena saha, vākyameva, na samāso. Vatthujjhācārāti karaṇatthe nissakkavacanaṁ daṭṭhabbaṁ . Tena vuttaṁ ‘‘saha vatthujjhācārenā’’ti. Bhikkhuninti āpattimāpannaṁ bhikkhuniṁ. Saṅghatoti bhikkhunisaṅghamhā. Anīyasaddo hetukattābhidhāyakoti āha ‘‘nissāretīti nissāraṇīyo’’ti. Bhikkhunisaṅghato nissarati, nissāriyati vā anenāti nissāraṇīyoti karaṇatthopi yuttoyeva. Tatthāti padabhājane. Yanti saṅghādisesaṁ. Soti saṅghādiseso. Padabhājanassa attho kāraṇopacārena daṭṭhabbo. Hīti saccaṁ. Kenacīti puggalena, na nissārīyatīti sambandho. Tena dhammena karaṇabhūtena, hetubhūtena vā. Soti dhammo.",
  "tika-vin12t1:34": "Aḍḍakārakamanussehi vuccamānāti yojanā. Sayanti sāmaṁ. Tatoti gamanato, paranti sambandho. Bhikkhuniyā vā kataṁ ārocetūti yojanā.",
  "tika-vin12t1:35": "Dhammikanti dhammena sabhāvena yuttaṁ. Yathāti yenākārena. Tanti ākāraṁ. Tatthāti ‘‘anodissa ācikkhatī’’ti vacane.",
  "tika-vin12t1:36": "Dhuttādayoti ādisaddena corādayo saṅgaṇhāti. Sāti ācikkhanā. Tanti ācikkhanaṁ. Tesanti gāmadārakādīnaṁ. Daṇḍanti dhanadaṇḍaṁ. Gīvā hotīti iṇaṁ hoti. Adhippāye satipīti yojanā. Tassāti anācāraṁ carantassa.",
  "tika-vin12t1:37": "Kevalaṁ hīti kevalameva. Tanti rakkhaṁ. Kāraketi anācārassa kārake. Tesa+?Nti kārakānaṁ.",
  "tika-vin12t1:38": "Tesanti harantānaṁ. ‘‘Anatthakāmatāyā’’ti iminā bhayādinā vutte natthi dosoti dasseti. Hīti laddhadosajotako. Attano vacanakaraṁ…pe… vattuṁ vaṭṭatīti attano vacanaṁ ādiyissatīti vutte vacanaṁ anādiyitvā daṇḍe gahitepi natthi doso daṇḍagahaṇassa paṭikkhittattā. Dāsadāsīvāpiādīnanti ādisaddena khettādayo saṅgayhanti.",
  "tika-vin12t1:39": "Vuttanayenevāti atītaṁ ārabbha ācikkhane vuttanayena eva. ‘‘Āyatiṁ akaraṇatthāyā’’ti iminā anāgataṁ ārabbha odissa ācikkhanaṁ dasseti. ‘‘Kena evaṁ kata’’nti pucchāya atīte katapubbaṁ pucchati. Sāpīti pisaddo vuttasampiṇḍanattho. Hīti saccaṁ, yasmā vā.",
  "tika-vin12t1:40": "Vohārikā daṇḍentīti sambandho. Daṇḍentīti vadhadaṇḍena ca dhanadaṇḍena ca āṇaṁ karonti.",
  "tika-vin12t1:41": "Yo cāyanti yo ca ayaṁ. Bhikkhunīnaṁ yo ayaṁ nayo vutto, eseva nayo bhikkhūnampi nayoti yojanā. ‘‘Eseva nayo’’ti vuttavacanameva vitthārento āha ‘‘bhikkhunopi hī’’tiādi. ‘‘Tathā’’tiiminā ‘‘odissā’’tipadaṁ atidisati. Te cāti te ca vohārikā. Hīti saccaṁ, yasmā vāti. Paṭhamaṁ.",
  "tika-vin12t1:42": "2. Dutiyasaṅghādisesasikkhāpadaṁ",
  "tika-vin12t1:43": "682. Dutiye varitabbaṁ icchitabbanti varaṁ, tameva bhaṇḍanti varabhaṇḍanti dassento āha ‘‘mahagghabhaṇḍa’’nti. ‘‘Muttā’’tiādinā tassa sarūpaṁ dasseti.",
  "tika-vin12t1:44": "683. Āpubbo lokasaddo abhimukhaṁ lokanattho hoti, upubbo uddhaṁ lokanattho, opubbo adho lokanattho, vipubbo ito cito ca vītiharaṇalokanattho, apapubbo āpucchanattho. Idha pana apapubbattā āpucchanatthoti āha ‘‘anāpucchitvā’’ti. Mallagaṇa bhaṭiputta gaṇādikantiādīsu mallagaṇo nāma nārāyanabhattiko gaṇo. Bhaṭiputtagaṇo nāma kumārabhattiko gaṇo. Ādisaddena aññampi gāmanigame anusāsituṁ samatthaṁ gaṇaṁ saṅgaṇhāti. Atha vā mallagaṇoti mallarājūnaṁ gaṇo. Te hi gaṇaṁ katvā kusinārāyaṁ rajjaṁ anusāsanti, te sandhāya vuttaṁ ‘‘mallagaṇo’’ti. Bhaṭiputtagaṇoti licchavigaṇo pariyāyantarena vutto. Licchavirājūnañhi pubbarājāno bhaṭināmakassa jaṭilassa puttā honti, tesaṁ vaṁse pavattā etarahi licchavirājānopi bhaṭiputtāti vuccanti. Jaṭilo pana bārāṇasirañño putte nadisotena vuyhamāne nadito uddharitvā attano assame puttaṁ katvā bharaṇattā posanattā bhaṭīti vuccati, tassa puttattā licchavigaṇo bhaṭiputtoti vuccati. Tepi gaṇaṁ katvā vesāliyaṁ rajjaṁ anusāsanti, taṁ sandhāya vuttaṁ ‘‘bhaṭiputtagaṇo’’ti. Dhammagaṇo nāma sāsanadhammabhattiko gaṇo. Gandhikaseṇīti gandhakārānaṁ samajātikānaṁ sippikānaṁ gaṇo. Dussikaseṇīti dussakārānaṁ samajātikānaṁ pesakārānaṁ gaṇo. Ādisaddena tacchakaseṇirajakaseṇiādayo saṅgayhanti. Yattha yatthāti yasmiṁ yasmiṁ ṭhāne. Hīti saccaṁ. Te evāti gaṇādayo eva. Puna teti gaṇādayo. Idanti ‘‘gaṇaṁ vā’’tiādivacanaṁ. Etthāti rājādīsu. Saṅghāpucchanameva padhānakāraṇanti āha ‘‘bhikkhunisaṅgho āpucchitabbovā’’ti. Kappagatikanti kappaṁ gacchatīti kappagatā, sā eva kappagatikā, taṁ.",
  "tika-vin12t1:45": "Kenaci karaṇīyena khaṇḍasīmaṁ agantvā kenaci karaṇīyena bhikkhunīsu pakkantāsūti yojanā. Nissitakaparisāyāti antevāsikaparisāya. Vuṭṭhāpentiyāti upasampādentiyāti. Dutiyaṁ.",
  "tika-vin12t1:46": "3. Tatiyasaṅghādisesasikkhāpadaṁ",
  "tika-vin12t1:47": "692. Tatiye dutiyena pādena atikkantamatteti sambandho. Parikkhepārahaṭṭhānaṁ nāma gharūpacārato paṭhamaleḍḍupāto. Saṅkhepato vuttamatthaṁ vitthārato dassento āha ‘‘api cetthā’’tiādi. Etthāti imasmiṁ sikkhāpade. Upacāre vāti aparikkhittassa gāmassa parikkhepārahaṭṭhāne vā. Tatoti gāmantarato, khaṇḍapākārena vā vatichiddena vā pavisitunti sambandho.",
  "tika-vin12t1:48": "Sambaddhā vati etesanti sambaddhavatikā, dve gāmā. Vihāranti bhikkhunivihāraṁ. Tato pana gāmatoti tato itaragāmato pana, nikkhantāya bhikkhuniyā ṭhātabbanti sambandho. Ussāraṇā vāti manussānaṁ ussāraṇā vā.",
  "tika-vin12t1:49": "Janāti gāmabhojakā janā. Ekaṁ gāmanti yaṁkiñci icchitaṁ ekaṁ gāmaṁ. Tatoti gāmato. ‘‘Kasmā’’ti imāya pucchāya ‘‘viharato ekaṁ gāmaṁ gantuṁ vaṭṭatī’’ti vacanassa kāraṇaṁ pucchati. ‘‘Vihārassa catugāmasādhāraṇattā’’tiiminā visajjanena taṁ pucchaṁ visajjeti.",
  "tika-vin12t1:50": "Yatthāti yassaṁ nadiyaṁ. Uttarantiyā ekadvaṅgulamattampi antaravāsako temiyati, sā nadī nāmāti yojanā. Yathā nivasiyamānāya timaṇḍalapaṭicchādanaṁ hoti, evaṁ nivatthāyāti yojanā . Bhikkhuniyā uttarantiyā antaravāsakoti sambandho. Yattha katthacīti yasmiṁ kismiṁci ṭhāne. ‘‘Setunā gacchati, anāpattī’’tiiminā padasā uttarantiyā eva āpattīti dasseti. Uttaraṇakāleti nadito uttaraṇakāle. Ākāsagamananti iddhiyā gamanaṁ. Ādisaddena hatthipiṭṭhiādayo saṅgaṇhāti. Akkamantiyāti atikkamantiyā. Etthāti dvīsu tīsu bhikkhunīsu. Orimatīramevāti apāratīrameva. Tameva tīranti orimatīrameva. Paccuttaratīti paṭinivattitvā uttarati.",
  "tika-vin12t1:51": "Kurumānā bhikkhunī karotīti yojanā. Assāti bhikkhuniyā ajānantiyā eva cāti sambandho, anādare cetaṁ sāmivacanaṁ. Atha panāti athasaddo yadipariyāyo, kiriyāpadena yojetabbo. Atha acchati, atha na otaratīti attho. Acchatīti vasati. Hīti saccaṁ. Idhāti ‘‘ekā vā rattiṁ vippavaseyyā’’tipade.",
  "tika-vin12t1:52": "Evaṁ vuttalakkhaṇamevāti evaṁ abhidhammapariyāyena vuttalakkhaṇameva. Taṁ panetanti taṁ pana araññaṁ. Tenevāti āpannahetunā eva. Aṭṭhakathāyanti mahāaṭṭhakathāyaṁ. Bhikkhunīsu pavisantīsūti sambandho, niddhāraṇatthe cetaṁ bhummavacanaṁ. Etthāti dassanūpacārasavanūpacāresu. Yattha okāse ṭhitaṁ dutiyikā passati, so okāso dassanūpacāro nāmāti yojanā. Sāṇipākārantarikāpīti sāṇipākārena byavahikāpi. Yattha okāse ṭhitā…pe… saddaṁ suṇāti, so okāso savanūpacāro nāmāti yojanā. Maggamūḷhasaddenāti magge mūḷhānaṁ saddena. Dhammassavanārocanasaddenāti dhammassavanatthāya ārocanānaṁ saddena. Maggamūḷhasaddena saddāyantiyā saddaṁ suṇāti viya ca dhammassavanārocanasaddena saddāyantiyā saddaṁ suṇāti viya ca ‘‘ayye’’ti saddāyantiyā saddaṁ suṇātīti yojanā. Saddāyantiyāti saddaṁ karontiyā. Nāmadhātu hesā. Evarūpeti ‘‘maggamūḷhasaddena viyā’’tiādinā vutte evarūpe.",
  "tika-vin12t1:53": "Titthāyatanaṁ saṅkantā vāti titthīnaṁ vāsaṭṭhānaṁ saṅkantā vā. Iminā ‘‘pakkhasaṅkantā’’ti ettha pakkhasaddassa paṭipakkhavācakattā tena sāsanapaṭipakkhā titthiyā eva gahetabbāti dasseti. Titthiyā hi sāsanassa paṭipakkhā hontīti. Tatiyaṁ.",
  "tika-vin12t1:54": "4. Catutthasaṅghādisesasikkhāpadaṁ",
  "tika-vin12t1:55": "694. Catutthe pādassa ṭhapanakaṁ pīṭhaṁ pādapīṭhaṁ. Pādassa ṭhapanakā kathalikā pādakathalikāti dassento āha ‘‘pādapīṭhaṁ nāmā’’tiādi. Anaññāyāti ettha yakāro tvāpaccayassa kāriyoti āha ‘‘ajānitvā’’ti. Netthāravatteti ukkhepanīyakammato nittharaṇakāraṇe vatte. ‘‘Vattamāna’’ntiiminā ‘‘vattanti’’nti ettha antapaccayaṁ nayena dassetīti. Catutthaṁ.",
  "tika-vin12t1:56": "5. Pañcamasaṅghādisesasikkhāpadaṁ",
  "tika-vin12t1:57": "701. Pañcame ‘‘ekato avassute’’ti ettha heṭṭhā vuttanayena ‘‘ekato’’ti sāmaññato vuttepi bhikkhuniyā eva gahetabbabhāvañca topaccayassa chaṭṭhutthe pavattabhāvañca avassubhapade bhāvatthañca dassetuṁ vuttaṁ ‘‘bhikkhuniyā avassutabhāvo daṭṭhabbo’’ti. Etanti ‘‘bhikkhuniyā avassutabhāvo’’ti vacanaṁ. Tanti avacanaṁ. Pāḷiyāti imāya sikkhāpadapāḷiyāti. Pañcamaṁ.",
  "tika-vin12t1:58": "6. Chaṭṭhasaṅghādisesasikkhāpadaṁ",
  "tika-vin12t1:59": "705. Chaṭṭhe yato tvanti ettha kāraṇatthe topaccayoti āha ‘‘yasmā’’ti. Kassā hontīti uyyojikāuyyojitāsu kassā bhikkhuniyā hontīti yojanā. Nadetīti uyyojikā uyyojitāya na deti. Na paṭiggaṇhātīti uyyojitā uyyojikāya hatthato na paṭiggaṇhāti. Paṭiggaho tena na vijjatīti teneva kāraṇena uyyojikāya hatthato uyyojitāya paṭiggaho na vijjati. Āpajjati garukaṁ, na lahukanti evaṁ santepi uyyojikā garukameva saṅghādisesāpattiṁ āpajjati, na lahukaṁ. Tañcāti taṁ āpajjanañca. Paribhogapaccayāti uyyojikāya paribhogasaṅkhātā kāraṇāti ayaṁ gāthāyattho.",
  "tika-vin12t1:60": "Itarissā panāti uyyojitāya pana bhikkhuniyā. Paṭhamasikkhāpadeti pañcamasikkhāpade. Pañcamasikkhāpadañhi iminā sikkhāpadena yugaḷabhāvena sadisattā imaṁ upādāya paṭhamanti vuttanti. Chaṭṭhaṁ.",
  "tika-vin12t1:61": "7. Sattamasaṅghādisesasikkhāpadaṁ",
  "tika-vin12t1:62": "709. Sattame yāvatatiyakapadatthoti ‘‘yāvatatiyaka’’nti uccāritassa padassa attho veditabboti sambandhoti. Sattamaṁ.",
  "tika-vin12t1:63": "8. Aṭṭhamasaṅghādisesasikkhāpadaṁ",
  "tika-vin12t1:64": "715. Aṭṭhame kismiṁcideva adhikaraṇeti niddhāraṇīyassa niddhāraṇasamudāyena avinābhāvato āha ‘‘catunna’’nti. Kasmā pana niddhāraṇasamudāyaniddhāraṇīyabhāvena vuttaṁ, nanu padabhājane cattāripi adhikaraṇāni vuttānīti āha ‘‘padabhājane panā’’tiādīti. Aṭṭhamaṁ.",
  "tika-vin12t1:65": "9. Navamasaṅghādisesasikkhāpadaṁ",
  "tika-vin12t1:66": "723. Navame saṁsaṭṭhasaddo missapariyāyoti āha ‘‘missībhūtā’’ti. ‘‘Ananulomenā’’tiiminā ‘‘ananulomikenā’’ti ettha ikasaddo svatthoti dasseti. Koṭṭanañca pacanañca gandhapisanañca mālāganthanañca. Ādisaddena aññepi ananulomike kāyike saṅgaṇhāti. Sāsanāharaṇañca paṭisāsanaharaṇañca sañcarittañca. Ādisaddena aññepi ananulomike vācasike saṅgaṇhāti. Etāsanti bhikkhunīnaṁ. Silokoti yasoti. Navamaṁ.",
  "tika-vin12t1:67": "10. Dasamasaṅghādisesasikkhāpadaṁ",
  "tika-vin12t1:68": "727. Dasame evācārāti ettha niggahitalopavasena sandhīti āha ‘‘evaṁācārā’’ti. ‘‘Yādiso’’tiādinā evaṁsaddassa nidassanādīsu (abhidhānappadīpikāyaṁ 1186 gāthāyaṁ) ekādasasu atthesu upamatthaṁ dasseti. Sabbatthāti ‘‘evaṁsaddā evaṁsilokā’’ti sabbesu padesu. Uññāyāti ettha okāraviparīto ukāroti āha ‘‘avaññāyā’’ti. ‘‘Nīcaṁ katvā jānanāyā’’ti iminā avasaddo nīcattho, ñādhātu avabodhanatthoti dasseti. ‘‘Paribhavaññāyā’’ti vattabbe uttarapadalopavasena ‘‘paribhavenā’’ti vuttanti āha ‘‘paribhavitvā jānanenā’’ti. Akkhantiyāti ettha sahanakhantiyevādhippetā, neva anulomakhanti, na diṭṭhinijjhānakkhantīti dassento āha ‘‘asahanatāyā’’ti. Vebhassiyāti ettha visesena bhāseti obhāsetīti vibhāso ānubhāvo, vibhāso imassa saṅghassa atthīti vibhasso saṅgho, bahvatthe ca atisayatthe ca sapaccayo hoti. Kasmā? Mantupaccayatthattā ‘‘lomaso’’tiādīsu (jā. 1.14.57) viya, bahuānubhāvo atisayaānubhāvo saṅghoti vuttaṁ hoti, saṁyogaparattā ākārassa rasso. Vibhassassa bhāvo vebhassiyaṁ, bahuānubhāvo atisayaānubhāvoyeva. Iti imamatthaṁ dassento āha ‘‘balavabhassabhāvenā’’ti. Tattha balavaiti padena mantuatthe pavattassa sappaccayassa bahvatthañca atisayatthañca dasseti, bhāvaiti padena ṇiyapaccayassa bhāvatthaṁ, enaiti padena nissakkavacanassa karaṇatthe pavattabhāvaṁ dasseti. Tamevatthamāvikaronto āha ‘‘attano balavappakāsanenā’’ti. Tattha attanoti attasaṅkhātassa saṅghassa. Balavappakāsanenāti bahuānubhāvappakāsanena, atisayaānubhāvappakāsanena vā. Balavappakāsanaṁ nāma atthato paresaṁ samutrāsanamevāti āha ‘‘samutrāsanenāti attho’’ti. Dubbalabhāvenāti ettha bhāvaitipadena ṇyapaccayassa bhāvatthaṁ, enaitipadena nissakkavacanassa karaṇatthaṁ dassetīti daṭṭhabbaṁ. Sabbatthāti ‘‘uññāyā’’tiādīsu sabbesu padesu. Casaddo luttaniddiṭṭhoti āha ‘‘evaṁ samuccayattho daṭṭhabbo’’ti. Viviccathāti ettha vītyūpasaggo vināsaddattho, vicadhātu sattatthoti āha ‘‘vinā hothā’’ti. Dasamaṁ.",
  "tika-vin12t1:69": "Anantarā pakkhipitvāti sambandho. Mahāvibhaṅgato āharitāni imāni tīṇi sikkhāpadānīti yojanā. Nava paṭhamāpattikā veditabbāti sambandho. Sabbepi dhammāti yojanā. Etthāti ‘‘uddiṭṭhā kho’’tiādipāṭhe. Taṁ panāti pakkhamānattaṁ panāti.",
  "tika-vin12t1:70": "Iti samantapāsādikāya vinayasaṁvaṇṇanāya",
  "tika-vin12t1:71": "Bhikkhunivibhaṅge",
  "tika-vin12t1:72": "Sattarasakavaṇṇanāya yojanā samattā.",
  "tika-vin12t1:73": "3. Nissaggiyakaṇḍaṁ",
  "tika-vin12t1:74": "1. Paṭhamanissaggiyapācittiyasikkhāpada-atthayojanā",
  "tika-vin12t1:75": "Tiṁsa nissaggiyā ye dhammā bhikkhunīnaṁ bhagavatā pakāsitā, tesaṁ dhammānaṁ dāni imasmiṁ kāle ayaṁ saṁvaṇṇanākkamo bhavatīti yojanā.",
  "tika-vin12t1:76": "733. Paṭhame āmattikāpaṇanti ettha āmattasaddo bhājanapariyāyoti āha ‘‘bhājanānī’’ti. Bhājanāni hi amanti paribhuñjitabbabhāvaṁ gacchantīti ‘‘amattānī’’ti vuccanti. Amattāni vikkiṇantīti ‘‘āmattikā’’ti vacanatthaṁ dassento āha ‘‘tānī’’tiādi. Tesanti āmattikānaṁ. Taṁ vāti āmattikāpaṇaṁ vā.",
  "tika-vin12t1:77": "734. ‘‘Sannidhi’’nti iminā saṁnipubbo cisaddo ucinanatthoti dasseti. Hisaddo visesajotako. Tatthāti mahāvibhaṅge. Idhāti bhikkhunivibhaṅge.",
  "tika-vin12t1:78": "Idampīti idaṁ sikkhāpadampi. Pisaddo mahāvibhaṅgasikkhāpadaṁ apekkhatīti. Paṭhamaṁ.",
  "tika-vin12t1:79": "2. Dutiyanissaggiyapācittiyasikkhāpadaṁ",
  "tika-vin12t1:80": "738. Dutiye ahatacoḷānampi sedamalādikilinne virūpattā ‘‘jiṇṇacoḷā’’ti vuttaṁ. ‘‘Api ayyāhī’’tiiminā ‘‘apa ayyāhī’’tipadavibhāgaṁ nivatteti.",
  "tika-vin12t1:81": "740. Sabbampi etaṁ cīvaranti yojanā. Evaṁ paṭiladdhanti evaṁ nissajjitvā laddhaṁ. Yathādāneyevāti yathā dāyakehi dinnaṁ, tasmiṁ dāneyeva upanetabbaṁ, akālacīvareyeva pakkhipitabbanti atthoti. Dutiyaṁ.",
  "tika-vin12t1:82": "3. Tatiyanissaggiyapācittiyasikkhāpadaṁ",
  "tika-vin12t1:83": "743. Tatiye handasaddo vavassaggatthe nipātoti āha ‘‘handāti gaṇhā’’ti. Bahūni nissaggiyānīti sambandho. Saṁharitvāti visuṁ visuṁ saṅgharitvāti. Tatiyaṁ.",
  "tika-vin12t1:84": "4. Catutthanissaggiyapācittiyasikkhāpadaṁ",
  "tika-vin12t1:85": "748. Catutthe kiṇāti anenāti kayanti vacanatthena mūlaṁ kayaṁ nāmāti āha ‘‘mūlenā’’ti. Sāti thullanandā, āha kirāti sambandho. Ñādhātuyā avabodhanatthato aññampi ñādhātuyā yācanatthaṁ dassento āha ‘‘yācitvā vā’’ti.",
  "tika-vin12t1:86": "752.Yanti sabbitelādi. Taññevāti sabbitelādimeva. Yamakanti sabbiṁ saha telena yugaḷaṁ katvā. Vejjenāti bhisakkena. So hi āyubbedasaṅkhātaṁ vijjaṁ jānātīti vejjoti ca rogañca tassa nidānañca bhesajjañca vidati jānātītipi vejjoti ca vuccati. Tatoti vejjena vuttakāraṇā. Kahāpaṇassāti kahāpaṇena, ābhatanti sambandhoti. Catutthaṁ.",
  "tika-vin12t1:87": "5. Pañcamanissaggiyapācittiyasikkhāpadaṁ",
  "tika-vin12t1:88": "753. Pañcame sāti sikkhamānā. Ayanti sikkhamānā. Addhāti ekaṁsena. ‘‘Cetāpetvā’’ti ettha citisaddo jānanatthoti āha ‘‘jānāpetvā’’ti. Pañcamaṁ.",
  "tika-vin12t1:89": "6. Chaṭṭhanissaggiyapācittiyasikkhāpadaṁ",
  "tika-vin12t1:90": "758. Chaṭṭhe chandaṁ uppādetvā gahitaṁ chandakanti vacanatthaṁ dassento āha ‘‘chandaka’’ntiādi. Dhammakiccanti puññakaraṇīyaṁ. Dhammasaddo hettha puññavācako. Yanti vatthuṁ. Paresanti attanā aññesaṁ. ‘‘Eta’’nti ‘‘chandaka’’nti etaṁ nāmaṁ. ‘‘Aññassatthāya dinnenā’’tiiminā aññassa attho aññadattho, dakāro padasandhikaro, tadatthāya dinno aññadatthikoti vacanatthaṁ dasseti. ‘‘Aññaṁ uddisitvā dinnenā’’tiiminā aññaṁ uddisitvā dinnaṁ aññuddisikanti vacanatthaṁ dasseti. ‘‘Saṅghassa pariccattenā’’ti iminā saṅghassa pariccatto saṅghikoti vacanatthaṁ dasseti.",
  "tika-vin12t1:91": "762.Yadatthāyāti yesaṁ cīvarādīnaṁ atthāya. Yasaddena samāsabhāvato pubbe niggahitāgamo hoti. Tanti cīvarādikaṁ. Tumhehīti dāyake sandhāya vuttaṁ. Upaddavesūti dubbhikkhādiupasaggesu. Yaṁ vā taṁ vāti cīvaraṁ vā aññe vā piṇḍapātādiketi yaṁ vā taṁ vāti. Chaṭṭhaṁ.",
  "tika-vin12t1:92": "7. Sattamanissaggiyapācittiyasikkhāpadaṁ",
  "tika-vin12t1:93": "764. Sattame saññācikenāti ettha saṁsaddassa sayamatthe pavattibhāvaṁ dassetuṁ vuttaṁ ‘‘sayaṁ yācitakenā’’ti. Etadevāti ‘‘saññācikenā’’ti padameva. Etthāti imasmiṁ sikkhāpadeti. Sattamaṁ.",
  "tika-vin12t1:94": "8. Aṭṭhamanissaggiyapācittiyasikkhāpadaṁ",
  "tika-vin12t1:95": "769. Aṭṭhame gaṇassāti bhikkhunigaṇassa. Iminā ‘‘mahājanikenā’’ti ettha bhikkhunigaṇova mahājanoti adhippetoti dīpetīti. Aṭṭhamaṁ.",
  "tika-vin12t1:96": "9. Navamanissaggiyapācittiyasikkhāpadaṁ",
  "tika-vin12t1:97": "774. Navame itoti imasmā aṭṭhamasikkhāpadato. Adhikataranti atirekataranti. Navamaṁ.",
  "tika-vin12t1:98": "10. Dasamanissaggiyapācittiyasikkhāpadaṁ",
  "tika-vin12t1:99": "778. Dasame ‘‘vinassatī’’tiiminā ‘‘undriyatī’’ti ettha udidhātuyā nassanatthaṁ dasseti dhātūnamanekatthattā. Paripatatīti parigalitvā patati. Iminā nassanākāraṁ dasseti. Ettakamevāti etaṁ parimāṇaṁ dvipadamevāti. Dasamaṁ.",
  "tika-vin12t1:100": "11. Ekādasamanissaggiyapācittiyasikkhāpadaṁ",
  "tika-vin12t1:101": "784. Ekādasame garupāvuraṇaṁ nāma sītakāle pāvuraṇavatthanti dassento āha ‘‘sītakāle pāvuraṇa’’nti. Sītakāle hi manussā thūlapāvuraṇaṁ pārupanti. ‘‘Catukkaṁsaparama’’nti ettha kaṁsasaddo bhuñjanapatte ca suvaṇṇādilohavisese ca catukahāpaṇe cāti tīsu atthesu dissati, idha pana catukahāpaṇe vattatīti dassento āha ‘‘kaṁso nāma catukkahāpaṇiko hotī’’ti. Catukkaṁsasaṅkhātaṁ paramaṁ imassāti catukkaṁsaparamaṁ, soḷasakahāpaṇagghanakaṁ pāvuraṇanti atthoti. Ekādasamaṁ.",
  "tika-vin12t1:102": "12. Dvādasamanissaggiyapācittiyasikkhāpadaṁ",
  "tika-vin12t1:103": "789. Dvādasame lahupāvuraṇaṁ nāma uṇhakāle pāvuraṇavatthanti dassento āha ‘‘uṇhakāle pāvuraṇa’’nti. Uṇhakāle hi manussā sukhumapāvuraṇaṁ pārupantīti. Dvādasamaṁ.",
  "tika-vin12t1:104": "Nissaggiyānaṁ tiṁsabhāvaṁ dassento āha ‘‘mahāvibhaṅge’’tiādi. Cīvaravaggato apanetvāti sambandho. Aññadatthikānīti aññadatthikapadena vuttāni sikkhāpadāni. Itīti evaṁ. Ekatopaññattānīti ekasseva paññattāni, ubhatopaññattānīti ubhayesaṁ paññattāni. Etthāti ‘‘uddiṭṭhā kho’’tiādivacaneti.",
  "tika-vin12t1:105": "Iti samantapāsādikāya vinayasaṁvaṇṇanāya",
  "tika-vin12t1:106": "Bhikkhunivibhaṅge",
  "tika-vin12t1:107": "Tiṁsakavaṇṇanāya yojanā samattā.",
  "tika-vin12t1:108": "4. Pācittiyakaṇḍaṁ",
  "tika-vin12t1:109": "1. Lasuṇavaggo",
  "tika-vin12t1:110": "1. Paṭhamasikkhāpada-atthayojanā",
  "tika-vin12t1:111": "Tiṁsakānantaraṁ tiṁsakānaṁ anantare kāle chasaṭṭhisatasaṅgahā chauttarasaṭṭhiadhikasatehi sikkhāpadehi saṅgahitā ye dhammā saṅgītikārehi saṅgītā, dāni imasmiṁ kāle tesampi dhammānaṁ ayaṁ vaṇṇanā hotīti yojanā.",
  "tika-vin12t1:112": "793.Tatthāti tesu chasaṭṭhisatasaṅgahesu sikkhāpadesu, paṭhamasikkhāpadeti sambandho. ‘‘Dve tayo’’ti ettha vāsaddo luttaniddiṭṭhoti āha ‘‘dve vā tayo vā’’ti. Phoṭalaketi kande, miñje vā. Etanti ‘‘gaṇḍike’’ti etaṁ nāmaṁ. ‘‘Pamāṇa’’ntiiminā mattasaddo pamāṇatthova, na appattho, nāpi avadhāraṇatthoti dasseti. Lasuṇanti setavaṇṇamūlaṁ mahākandaṁ. Mahākando hi byañjanasampākādīsu āmagandhānaṁ abhibhavanattā lasīyati kantīyatīti lasuṇanti vuccati.",
  "tika-vin12t1:113": "Suvaṇṇahaṁsayoninti suvaṇṇamayena pattena yuttaṁ haṁsayoniṁ. Jātissaroti jātiṁ bhavaṁ sarati jānātīti jātissaro. Athāti jātissarassa nipphannattā. Nipphannattho hi athasaddo. Pubbasinehenāti pubbe manussabhave bhāvitena sinehena. Tāsanti pajāpatiyā ca tissannaṁ dhītarānañca. Taṁ panāti pattaṁ pana.",
  "tika-vin12t1:114": "795.Magadhesūti magadharaṭṭhe ṭhitesu janapadesu. Hīti saccaṁ, yasmā vā. Idhāti ‘‘lasuṇaṁ khādeyyā’’tipade. Tampīti māgadhakampi. Gaṇḍikalasuṇamevāti gaṇḍo phoṭo etassatthīti gaṇḍikaṁ. Gaṇḍasaddo hi phoṭapariyāyo, bahutthe ikapaccayo. Bahugaṇḍikalasuṇanti hi vuttaṁ hoti. Gaṇḍasaddo hi phoṭe ca kapole cāti dvīsu atthesu vattati, idha pana phoṭe vattatīti daṭṭhabbaṁ. Potthakesu pana oṭṭhajena catutthakkharena pāṭho atthi, so vīmaṁsitvā gahetabbo. Bahūsu hi pubbapotthakesu kaṇṭhajo tatiyakkharo ca oṭṭhajo catutthakkharo cāti dve akkharā aññamaññaṁ parivattitvā tiṭṭhanti. Na ekadvitimiñjakanti ekamiñjo palaṇḍuko na hoti, dvimiñjo bhañjanako na hoti, timiñjo haritako na hotīti attho. Kurundiyaṁ pana vuttanti sambandho. Saṅkhāditvāti dantehi cuṇṇavicuṇṇaṁ katvā.",
  "tika-vin12t1:115": "797.Palaṇḍukoti sukandako eko lasuṇaviseso. Bhañjanakādīni lokasaṅketopadesato daṭṭhabbāni. Hīti saccaṁ. Tassāti cāpalasuṇassa. Sabhāvenevāti sūpasampākādiṁ vinā attano sabhāvato eva. Tanti māgadhakaṁ, pakkhipitunti sambandho. Hīti saccaṁ. Yattha katthacīti yesu kesucīti. Paṭhamaṁ.",
  "tika-vin12t1:116": "2. Dutiyasikkhāpadaṁ",
  "tika-vin12t1:117": "799. Dutiye saṁdassanaṁ bādhati nisedheti asmiṁ ṭhāneti sambādhanti vacanatthena paṭicchannokāso sambādho nāmāti dassento āha ‘‘paṭicchannokāse’’ti. Ubho upakacchakāti dve bāhumūlā. Te hi upari yaṁkiñci vatthuṁ kacati bandhati etthāti upakacchakāti vuccanti. Muttakaraṇanti passāvamaggo. So hi muttaṁ karoti anenāti muttakaraṇanti vuccati. Lomo kattīyati chindīyati imāyāti kattari, tāya vā, suṭṭhu daḷhaṁ lomaṁ ḍaṁsatīti saṇḍāso, soyeva saṇḍāsako, tena vā, khurati lomaṁ chindatīti khuro, tena vā saṁharāpentiyāti sambandho. Saṁharāpentiyāti apanentiyāti. Dutiyaṁ.",
  "tika-vin12t1:118": "3. Tatiyasikkhāpadaṁ",
  "tika-vin12t1:119": "803. Tatiye muttakaraṇatalaghātaneti muttakaraṇassa talaṁ hananaṁ paharaṇaṁ muttakaraṇatalaghātanaṁ, tasmiṁ muttakaraṇatalaghātane nimittabhūte. Tāva mahantanti ativiya mahantaṁ. Kesarenāpīti kiñjakkhenāpi. So hi ke jale sarati pavattatīti kesaroti vuccati.",
  "tika-vin12t1:120": "805.Gaṇḍaṁ vāti pīḷakaṁ vā. Vaṇaṁ vāti aruṁ vāti. Tatiyaṁ.",
  "tika-vin12t1:121": "4. Catutthasikkhāpadaṁ",
  "tika-vin12t1:122": "806. Catutthe rañño orodhā rājorodhā, purāṇe rājorodhā purāṇarājorodhāti vacanatthaṁ dassento āha ‘‘purāṇe’’tiādi. ‘‘Gihibhāve’’ti iminā purāṇeti ettha ṇapaccayassa sarūpaṁ dasseti. Cirāciranti nipātapaṭirūpakaṁ. Tena vuttaṁ ‘‘cirena cirenā’’ti. ‘‘Sakkothā’’ti iminā kathaṁ tumhe rāgacittaṁ paṭihanitvā attānaṁ dhāretha dhāretuṁ sakkothāti atthaṁ dasseti. Anārocitepīti bhūtato anārocitepi.",
  "tika-vin12t1:123": "807.Jatunāti lākhāya. Paṭṭhadaṇḍaketi paṭubhāvena ṭhāti pavattatīti paṭṭho, soyeva daṇḍo paṭṭhadaṇḍo, tassa pavesanaṁ paṭṭhadaṇḍakaṁ, tasmiṁ nimittabhūte. Etanti ‘‘jatumaṭṭhake’’ti etaṁ vacananti. Catutthaṁ.",
  "tika-vin12t1:124": "5. Pañcamasikkhāpadaṁ",
  "tika-vin12t1:125": "810. Pañcame ‘‘atigambhīra’’ntipadaṁ kiriyāvisesananti āha ‘‘atianto pavesetvā’’ti. ‘‘Udakena dhovanaṁ kurumānā’’ti iminā ‘‘udakasuddhika’’ntipadassa udakena suddhiyā karaṇanti atthaṁ dasseti.",
  "tika-vin12t1:126": "812.Dvaṅgulapabbaparamanti ettha dve aṅgulāni ca dve pabbāni ca dvaṅgulapabbaṁ, uttarapade pubbapadalopo. Dvaṅgulapabbaṁ paramaṁ pamāṇaṁ etassa udakasuddhikassāti dvaṅgulapabbaparamaṁ. Vitthārato dvaṅgulaparamaṁ, gambhīrato dvipabbaparamanti vuttaṁ hoti. Tenāha ‘‘vitthārato’’tiādi. Aṅgulaṁ pavesentiyāti sambandho. Hīti saccaṁ. ‘‘Catunnaṁ vā’’ti idaṁ ukkaṭṭhavasena vuttaṁ, tiṇṇampi pabbaṁ na vaṭṭati, catunnaṁ pana pagevāti atthoti. Pañcamaṁ.",
  "tika-vin12t1:127": "6. Chaṭṭhasikkhāpadaṁ",
  "tika-vin12t1:128": "815. Chaṭṭhe bhattassa vissajjanaṁ bhattavissaggoti vutte bhattakiccanti dassento āha ‘‘bhattakicca’’nti. Pānīyasaddena pānīyathālakaṁ gahetabbaṁ , vidhūpanasaddena bījanī gahetabbā, upasaddo samīpatthoti sabbaṁ dassento āha ‘‘ekena hatthenā’’tiādi. ‘‘Accāvadatī’’tipadassa atikkamitvā vadanākāraṁ dasseti ‘‘pubbepī’’tiādinā.",
  "tika-vin12t1:129": "817. ‘‘Suddhaudakaṁ vā hotū’’tiādinā ‘‘pānīyenā’’ti vacanaṁ upalakkhaṇaṁ nāmāti dasseti. Dadhimatthūti dadhimaṇḍaṁ dadhino sāro, dadhimhi pasannodakanti vuttaṁ hoti. Rasoti maccharaso maṁsaraso. ‘‘Antamaso cīvarakaṇṇopī’’ti iminā ‘‘vidhūpanenā’’ti vacanaṁ nidassanaṁ nāmāti dasseti.",
  "tika-vin12t1:130": "819.Detīti sayaṁ deti. Dāpetīti aññena dāpeti. Ubhayampīti pānīyavidhūpanadvayampīti. Chaṭṭhaṁ.",
  "tika-vin12t1:131": "7. Sattamasikkhāpadaṁ",
  "tika-vin12t1:132": "822. Sattame ‘‘payogadukkaṭaṁ nāmā’’ti iminā heṭṭhā vuttesu aṭṭhasu dukkaṭesu pubbapayogadukkaṭaṁ dasseti. Na kevalaṁ pubbapayogadukkaṭaṁ ettakameva, atha kho aññampi bahu hotīti dassento āha ‘‘tasmā’’tiādi. Saṅghaṭṭanesupīti viloḷanesupi. Dantehi saṅkhādatīti dantehi cuṇṇavicuṇṇaṁ karoti. Etthāti imasmiṁ sikkhāpade, aññāya bhikkhuniyā kārāpetvāti sambandho. ‘‘Aññāyā’’tipadaṁ ‘‘viññāpetvā’’ti pade kāritakammaṁ. Mātarampīti ettha pisaddo aññaṁ viññāpetvā bhuñjantiyā pagevāti dasseti. Tāya vāti viññāpitabhikkhuniyā vā. Tanti āmakadhaññaṁ. Tanti mahāpaccariyaṁ vuttavacanaṁ. Pubbāparaviruddhanti pubbāparato viruddhaṁ. ‘‘Aññāya…pe… dukkaṭamevā’’ti pubbavacane dukkaṭameva vuttaṁ, puna ‘‘aññāya…pe… dukkaṭa’’nti ca pacchimavacane pācittiyañca dukkaṭañca vuttaṁ, tasmā pubbāparaviruddhanti vuttaṁ hoti. Hīti saccaṁ, yasmā vā.",
  "tika-vin12t1:133": "823. Labbhamānaṁ āmakadhaññanti sambandho. Aññaṁ vā yaṁkiñcīti muggamāsādīhi vā lābukumbhaṇḍādīhi vā aññaṁ yaṁkiñci tilādiṁ vāti. Sattamaṁ.",
  "tika-vin12t1:134": "8. Aṭṭhamasikkhāpadaṁ",
  "tika-vin12t1:135": "824. Aṭṭhame nibbiṭṭharājabhaṭoti ettha uttarapadassa chaṭṭhīsamāsañca pubbapadena bāhiratthasamāsañca dassento āha ‘‘nibbiṭṭho’’tiādi. Tattha ‘‘rañño bhatī’’ti iminā rañño bhaṭo rājabhaṭoti chaṭṭhīsamāsaṁ dasseti, ‘‘etenā’’ti iminā bāhiratthasamāsaṁ. Nibbiṭṭhoti niviṭṭho patiṭṭhāpitoti attho. Keṇīti rañño dātabbassa āyassetamadhivacanaṁ. Etenāti brāhmaṇena. Tatoti ṭhānantarato. Bhaṭasaṅkhātāya keṇiyā pathattā kāraṇattā ṭhānantaraṁ bhaṭapathanti āha ‘‘taṁyeva ṭhānantara’’nti.",
  "tika-vin12t1:136": "826.Cattāripi vatthūnīti uccārādīni. Pāṭekkanti paṭivisuṁ ekekameva. Uccāraṁ vātiādīsu vāsaddena dantakaṭṭhādayopi gahetabbāti āha ‘‘dantakaṭṭha…pe… pācittiyamevā’’ti. Sabbatthāti sabbesu uccārādīsūti. Aṭṭhamaṁ.",
  "tika-vin12t1:137": "9. Navamasikkhāpadaṁ",
  "tika-vin12t1:138": "830. Navame ropimaharitaṭṭhāneti ropimaṭṭhāne ca haritaṭṭhāne ca. Ropiyati asminti ropiyaṁ, taṁyeva ropimaṁ yakārassa makāraṁ katvā. Etānīti uccārādīni. Sabbesanti bhikkhubhikkhunīnaṁ. Yattha panāti yasmiṁ khetteti. Navamaṁ.",
  "tika-vin12t1:139": "10. Dasamasikkhāpadaṁ",
  "tika-vin12t1:140": "835. Dasame soṇḍā vāti surāsoṇḍā vā. Moroti mayūro. Suvoti suko. Makkaṭoti vānaro. Ādisaddena sappādayo saṅgaṇhāti, makkaṭādayopi naccantūti sambandho. Asaṁyatabhikkhūnanti vācasikakamme asaṁyatānaṁ bhikkhūnaṁ, dhammabhāṇakagītaṁ vā hotūti yojanā. Tantiyā guṇena baddhā tantibaddhā. ‘‘Bhi’’ntisaṅkhāto rāsaddo etissāti bheri. Kuṭena katā bheri kuṭabheri, tāya vāditaṁ kuṭabherivāditaṁ, taṁ vā. Udakabherīti udakena pakkhittā bheri, tāya vāditampi hotūti sambandho.",
  "tika-vin12t1:141": "836.Tesaṁyevāti yesaṁ naccaṁ passati, tesaṁyeva. Yadi pana naccagītavādite visuṁ visuṁ passati suṇāti, pāṭekkā āpattiyoti dassento āha ‘‘sace panā’’tiādi. Aññatoti aññato desato, passatīti sambandho. ‘‘Oloketvā’’ti pade apekkhite upayogatthe topaccayo hoti. Aññaṁ oloketvāti hi attho. Aññato vādente passatīti yojanā. Bhikkhunī na labhatīti sambandho. Aññe vattumpīti sambandho. Upahāranti pūjaṁ. Upaṭṭhānanti pāricariyaṁ. Sabbatthāti sabbesu sayaṁ naccādīsu.",
  "tika-vin12t1:142": "837.Antarārāme vāti ārāmassa antare vā. Bahiārāme vāti ārāmassa bahi vā. Aññena vāti salākabhattādīhi aññena vā. Tādisenāti yādiso corādiupaddavo, tādisenāti. Dasamaṁ.",
  "tika-vin12t1:143": "Lasuṇavaggo paṭhamo.",
  "tika-vin12t1:144": "2. Andhakāravaggo",
  "tika-vin12t1:145": "1. Paṭhamasikkhāpada-atthayojanā",
  "tika-vin12t1:146": "839. Andhakāravaggassa paṭhame appadīpeti upalakkhaṇavasena vuttattā aññepi ālokā gahetabbāti dassento āha ‘‘padīpacandasūriyaaggīsū’’tiādi. Assāti ‘‘appadīpe’’tipadassa.",
  "tika-vin12t1:147": "841. Narahoassādāpekkhā hutvā ca rassādato aññavihitāva hutvā cāti yojanā. Iminā ‘‘santiṭṭhati vā sallapati vā’’ti pade kiriyāvisesanabhāvaṁ dasseti. Dānena vā nimittabhūtena, pūjāya vā nimittabhūtāya mantetīti yojanāti. Paṭhamaṁ.",
  "tika-vin12t1:148": "2. Dutiyasikkhāpadaṁ",
  "tika-vin12t1:149": "842. Dutiye idameva padaṁ nānanti sambandhoti. Dutiyaṁ.",
  "tika-vin12t1:150": "3. Tatiyasikkhāpadaṁ",
  "tika-vin12t1:151": "846. Tatiye ‘‘idamevā’’ti padaṁ anuvattetabbaṁ. Tādisamevāti paṭhamasadisamevāti atthoti. Tatiyaṁ.",
  "tika-vin12t1:152": "4. Catutthasikkhāpadaṁ",
  "tika-vin12t1:153": "850. Catutthe kaṇṇassa samīpaṁ nikaṇṇaṁ, tameva nikaṇṇikanti vutte kaṇṇamūlanti āha ‘‘kaṇṇamūlaṁ vuccatī’’ti. ‘‘Kaṇṇamūle’’ti iminā ‘‘nikaṇṇika’’nti ettha bhummatthe upayogavacananti dasseti. Āharaṇatthāyāti āharāpanatthāyāti. Catutthaṁ.",
  "tika-vin12t1:154": "5. Pañcamasikkhāpadaṁ",
  "tika-vin12t1:155": "854. Pañcame tesanti gharasāmikānaṁ. Gharampīti na kevalaṁ āsanameva, gharampi sodhemāti attho. Tatoti parivitakkanato, paranti sambandho.",
  "tika-vin12t1:156": "858. Corā vā uṭṭhitā hontīti yojanāti. Pañcamaṁ.",
  "tika-vin12t1:157": "6. Chaṭṭhasikkhāpadaṁ",
  "tika-vin12t1:158": "860. Chaṭṭhe abhinisīdeyyāti ettha abhisaddo upasaggamattovāti dassento āha ‘‘nisīdeyyā’’ti. Eseva nayo abhinipajjeyyāti etthāpi. Dve āpattiyoti sambandhoti. Chaṭṭhaṁ.",
  "tika-vin12t1:159": "7. Sattamasikkhāpadaṁ",
  "tika-vin12t1:160": "864. Sattame sabbanti sakalaṁ vattabbavacananti. Sattamaṁ.",
  "tika-vin12t1:161": "8. Aṭṭhamasikkhāpadaṁ",
  "tika-vin12t1:162": "869. Aṭṭhame anuttānavacanaṁ natthīti. Aṭṭhamaṁ.",
  "tika-vin12t1:163": "9. Navamasikkhāpadaṁ",
  "tika-vin12t1:164": "875. Navame abhisapeyyāti ettha sapadhātussa akkosanatthaṁ antokatvā karadhātuyā atthaṁ dassento āha ‘‘sapathaṁ kareyyā’’ti. Niraye nibbattāmhīti ahaṁ niraye nibbattā amhīti yojanā. Niraye nibbattatūti esā bhikkhunī niraye nibbattatūti yojanā. Īdisā hotūti mama sadisā hotūti attho. Kāṇāti ekakkhikāṇā, dvakkhikāṇā vā. Kuṇīti hatthapādādivaṅkā.",
  "tika-vin12t1:165": "878.Edisāti virūpādijātikā. Viramassūti viramāhi. Addhāti dhuvanti. Navamaṁ.",
  "tika-vin12t1:166": "10. Dasamasikkhāpadaṁ",
  "tika-vin12t1:167": "879. Dasame anuttānaṭṭhānaṁ natthīti. Dasamaṁ.",
  "tika-vin12t1:168": "Andhakāravaggo dutiyo.",
  "tika-vin12t1:169": "3. Naggavaggo",
  "tika-vin12t1:170": "1. Paṭhamasikkhāpada-atthayojanā",
  "tika-vin12t1:171": "883. Naggavaggassa paṭhame brahmacariyena ciṇṇenāti ciṇṇena brahmacariyena kiṁ nu kho nāmāti attho. ‘‘Brahmacariyassa caraṇenā’’ti iminā ciṇṇasaddassa caraṇaṁ ciṇṇanti vacanatthaṁ dasseti. ‘‘Na aññaṁ cīvara’’nti iminā evatthaṁ dasseti, aññatthāpohanaṁ vāti. Paṭhamaṁ.",
  "tika-vin12t1:172": "2. Dutiyasikkhāpadaṁ",
  "tika-vin12t1:173": "887. Dutiye anuttānaṭṭhānaṁ natthīti. Dutiyaṁ.",
  "tika-vin12t1:174": "3. Tatiyasikkhāpadaṁ",
  "tika-vin12t1:175": "893. Tatiye anantarāyikinīti ettha natthi antarāyo etissāti anantarāyā, sā eva anantarāyikinīti vacanatthaṁ dassento āha ‘‘anantarāyā’’ti. Tatiyaṁ.",
  "tika-vin12t1:176": "4. Catutthasikkhāpadaṁ",
  "tika-vin12t1:177": "898. Catutthe pañcāhanti samāhāradigu, ṇikapaccayo svattho. Saṅghāṭicārotiettha kenaṭṭhena saṅghāṭi nāma, cārasaddo kimatthoti āha ‘‘paribhogavasena vā’’tiādi. Tattha saṅghaṭitaṭṭhenāti saṁharitaṭṭhena. Iminā ‘‘kenaṭṭhena saṅghāṭi nāmā’’ti pucchaṁ visajjeti. ‘‘Parivattana’’nti iminā ‘‘cārasaddo kimattho’’ti codanaṁ pariharati. Pañcasūti ticīvaraṁ udakasāṭikā saṁkaccikāti pañcasūti. Catutthaṁ.",
  "tika-vin12t1:178": "5. Pañcamasikkhāpadaṁ",
  "tika-vin12t1:179": "903. Pañcame ‘‘cīvarasaṅkamanīya’’ntiettha saṅkametabbaṁ paṭidātabbanti saṅkamanīyanti kamudhātussa paṭidānatthañca anīyasaddassa kammatthañca, ‘cīvarañca taṁ saṅkamanīyañce’ti cīvarasaṅkamanīyanti visesanaparapadabhāvañca dassento āha ‘‘saṅkametabbaṁ cīvara’’nti. Tattha ‘‘saṅkametabbaṁ cīvara’’nti iminā kammatthañca visesanaparapadabhāvañca dasseti. ‘‘Paṭidātabbacīvara’’nti iminā kamudhātuyā atthaṁ dasseti adhippāyavasenāti. Pañcamaṁ.",
  "tika-vin12t1:180": "6. Chaṭṭhasikkhāpadaṁ",
  "tika-vin12t1:181": "909. Chaṭṭhe ‘‘aññaṁ parikkhāra’’ntiettha parikkhārassa sarūpaṁ dassento āha ‘‘yaṁkiñcī’’tiādi. Yaṁkiñci aññataranti sambandho. Kittakaṁagghanakanti kiṁ pamāṇena agghena arahaṁ cīvaraṁ. Dātukāmatthāti tumhe dātukāmā bhavathāti attho. Katipāhenāti katipayāni ahāni katipāhaṁ, yakāralopo. Katipayasaddohi dvitivācako rūḷhīsaddo , tena katipāhena. Samagghanti appagghaṁ. Saṁsaddo hi appatthavācakoti. Chaṭṭhaṁ.",
  "tika-vin12t1:182": "7. Sattamasikkhāpadaṁ",
  "tika-vin12t1:183": "911. Sattame ‘‘vipakkamiṁsū’’ti ettha vividhaṁ ṭhānaṁ pakkamiṁsūti dassento āha ‘‘tattha tattha agamaṁsū’’ti. Amhākampi āgamananti sambandho.",
  "tika-vin12t1:184": "915.Katipāhena uppajjissatīti katipāhena cīvaraṁ uppajjissati. Tatoti tasmiṁ cīvaruppajjanakāleti. Sattamaṁ.",
  "tika-vin12t1:185": "8. Aṭṭhamasikkhāpadaṁ",
  "tika-vin12t1:186": "916. Aṭṭhame ye nāṭakaṁ nāṭenti, te naṭā nāmāti yojanā. Iminā naṭakaṁ nāṭentīti naṭāti vacanatthaṁ dasseti. Ye naccanti, te nāṭakā nāmāti yojanā. Iminā sayaṁ naṭantīti nāṭakāti vacanatthaṁ dīpeti. Vaṁsavarattādīsūti ettha vaṁso nāma veṇu. Varattā nāma naddhikā. Ādisaddena rajjuādayo saṅgaṇhāti. Ye laṅghanakammaṁ karonti, te laṅghakā nāmāti yojanā. Māyākārāti ettha māyā nāma mayanāmakena asurena sure calayituṁ katattā mayassa esāti māyā, taṁ karotīti māyākāro, mayanāmako asuroyeva. Aññe pana rūḷhīvasena ‘‘māyākārā’’ti vuccanti. Sokena jhāyanaṁ ḍayhanaṁ sokajjhāyaṁ, surānaṁ sokajjhāyaṁ karotīti sokajjhāyiko, mayanāmako asuroyeva. Aññe pana rūḷhīvasena ‘‘sokajjhāyikā’’ti vuccanti. Iti imamatthaṁ dassetuṁ vuttaṁ ‘‘sokajjhāyikā nāma māyākārā’’ti. Kumbhathuṇikā nāmāti ettha vissaṭṭhattā thavīyatīti thuṇo, saddo. Kumbhassa thuṇo kumbhathuṇo. Tena kīḷantīti kumbhathuṇikā, iti imamatthaṁ dasseti ‘‘ghaṭakena kīḷanakā’’ti iminā. Bimbisakanti caturassaambaṇatāḷanaṁ, taṁ vādentīti bimbisakavādakāti. Aṭṭhamaṁ.",
  "tika-vin12t1:187": "9. Navamasikkhāpadaṁ",
  "tika-vin12t1:188": "921. Navame tesanti ye ‘‘na mayaṁ ayye sakkomā’’ti vadanti, tesaṁ. Dassatīti acchādessatīti. Navamaṁ.",
  "tika-vin12t1:189": "10. Dasamasikkhāpadaṁ",
  "tika-vin12t1:190": "927. Dasame yassāti kathinassa. Ubbhāramūlakoti uddhāramūlako. Saddhāparipālanatthanti kathinuddhāraṁ yācantassa saddhāya paripālanatthanti. Dasamaṁ.",
  "tika-vin12t1:191": "Naggavaggo tatiyo.",
  "tika-vin12t1:192": "4. Tuvaṭṭavaggo",
  "tika-vin12t1:193": "1. Paṭhamasikkhāpada-atthayojanā",
  "tika-vin12t1:194": "933. Tuvaṭṭavaggassa paṭhame ‘‘tuvaṭṭa nipajjāya’’nti dhātupāṭhesu (saddanītidhātumālāyaṁ 18 ṭakārantadhātu) vuttattā ‘‘tuvaṭṭeyyunti nipajjeyyu’’nti vuttanti. Paṭhamaṁ.",
  "tika-vin12t1:195": "2. Dutiyasikkhāpadaṁ",
  "tika-vin12t1:196": "937. Dutiye ekattharaṇapāvuraṇantiettha uttarapadānaṁ dvandabhāvaṁ, pubbapadena ca bāhiratthasamāsabhāvaṁ dassetuṁ vuttaṁ ‘‘eka’’ntiādi. Tattha ceva, casaddehi dvandabhāvaṁ dīpeti, ‘‘etāsa’’ntiiminā bāhiratthasamāsabhāvaṁ. Etanti ‘‘ekattharaṇapāvuraṇā’’ti etaṁ nāmanti. Dutiyaṁ.",
  "tika-vin12t1:197": "3. Tatiyasikkhāpadaṁ",
  "tika-vin12t1:198": "941. Tatiye uḷārakulāti jātiseṭṭhakulā, issariyabhogādīhi vā vipulakulā. Guṇehīti sīlādiguṇehi. ‘‘Uḷārāti sambhāvitā’’ti iminā itilopatulyādhikaraṇasamāsaṁ dasseti.",
  "tika-vin12t1:199": "‘‘Abhibhūtā’’ti iminā ‘‘apakatā’’ti ettha karadhātu sabbadhātvatthavācīpi idha apapubbattā visesato abhibhavanatthe vattatīti dasseti. Etāsanti bhikkhunīnaṁ. ‘‘Saññāpayamānā’’ti iminā saññāpanaṁ saññattīti vacanatthaṁ dasseti. Hetūdāharaṇādīhīti ettha ādisaddena upamādayo saṅgaṇhāti. ‘‘Vividhehi nayehi ñāpanā’’ti iminā vividhehi ñāpanaṁ viññattīti vacanatthaṁ dasseti.",
  "tika-vin12t1:200": "943. Caṅkamane padavāragaṇanāya āpattiyā na kāretabboti āha ‘‘nivattanagaṇanāyā’’ti. Padādigaṇanāyāti padaanupadādigaṇanāyāti. Tatiyaṁ.",
  "tika-vin12t1:201": "4. Catutthasikkhāpadaṁ",
  "tika-vin12t1:202": "949. Catutthe anuttānaṭṭhānaṁ natthīti. Catutthaṁ.",
  "tika-vin12t1:203": "5. Pañcamasikkhāpadaṁ",
  "tika-vin12t1:204": "952. Pañcame āṇattā bhikkhunīti yojanā. Idañca paccāsannavasena vuttaṁ yaṁkiñcipi āṇāpetuṁ sakkuṇeyyattāti. Pañcamaṁ.",
  "tika-vin12t1:205": "6-9. Chaṭṭhādisikkhāpadaṁ",
  "tika-vin12t1:206": "955. Chaṭṭha-sattama-aṭṭhama-navamesu anuttānavacanaṁ natthīti. Chaṭṭha sattama aṭṭhama navamāni.",
  "tika-vin12t1:207": "10. Dasamasikkhāpadaṁ",
  "tika-vin12t1:208": "973. Dasame ahundarikāti tasmiṁ kāle, dese vā sambādhassa nāmametanti āha ‘‘ahundarikāti sambādhā’’ti.",
  "tika-vin12t1:209": "975. Yathā ‘‘uttarichappañcavācāhī’’ti (pāci. 62-65) ettha pañcasaddo na koci attho, vācāsiliṭṭhatthaṁ lokavohāravasena vutto, na evamidha, idha pana attho atthi, pañca yojanāni gacchantiyāpi anāpattiyevāti āha ‘‘pavāretvā…pe… anāpattī’’ti. Paccāgacchatīti paṭinivattetvā āgacchatīti. Dasamaṁ.",
  "tika-vin12t1:210": "Tuvaṭṭavaggo catuttho.",
  "tika-vin12t1:211": "5. Cittāgāravaggo",
  "tika-vin12t1:212": "1. Paṭhamasikkhāpada-atthayojanā",
  "tika-vin12t1:213": "978. Cittāgāravaggassa paṭhame rañño kīḷanaṭṭhānaṁ agāraṁ rājāgāranti vacanatthaṁ dassento āha ‘‘rañño kīḷanaghara’’nti. Cittaṁ agāraṁ cittāgāraṁ. Ārāmanti nagarato nātidūraārāmoti āha ‘‘upavana’’nti. Uyyānanti sampannapupphaphalatāya uddhaṁ ulloketvā manussā yanti gacchanti etthāti uyyānaṁ. Pokkharaṇinti pokkharaṁ padumaṁ netīti pokkharaṇī. Pañcapīti rājāgārādīni pañcapi. Sabbatthāti dassanatthāya gamane ca gantvā passane cāti sabbesu.",
  "tika-vin12t1:214": "981. ‘‘Ajjhārāme’’tiādinā ārāme ṭhitāya ārāmato bahi kate rājāgārādike passantiyāpi anāpattīti dasseti. Tānīti rājāgārādīnīti. Paṭhamaṁ.",
  "tika-vin12t1:215": "2. Dutiyasikkhāpadaṁ",
  "tika-vin12t1:216": "982. Dutiye anuttānaṭṭhānaṁ natthīti. Dutiyaṁ.",
  "tika-vin12t1:217": "3. Tatiyasikkhāpadaṁ",
  "tika-vin12t1:218": "988. Tatiye yattakanti yattakaṁ suttanti sambandho. Añchitanti kaḍḍhitaṁ. Tasminti tattake sutteti sambandho. Takkamhīti ettha takkoti eko ayomayo suttakantanassa upakaraṇaviseso. So hi takīyati suttaṁ bandhīyati ettha, etenāti vā takkoti vuccati, tasmiṁ. Kantanatoti kantīyate kappāsādibhāvassa chindīyate kantanaṁ, tato.",
  "tika-vin12t1:219": "989.Dasikasuttādinti ettha dasāti vatthassāvayavo. So hi diyyati avakhaṇḍīyatīti dasāti vuccati, tassaṁ dasāyaṁ pavattaṁ dasikaṁ, tameva suttaṁ dasikasuttaṁ. Ādisaddena vakkhamānaṁ dukkantitasuttādiṁ saṅgaṇhātīti. Tatiyaṁ.",
  "tika-vin12t1:220": "4. Catutthasikkhāpadaṁ",
  "tika-vin12t1:221": "992. Catutthe ādiṁ katvāti dhovanādīni ādiṁ katvā. Khādanīyādīsūti pūvakhādanīyādīsu. Rūpagaṇanāyāti pūvādīnaṁ saṇṭhānagaṇanāya.",
  "tika-vin12t1:222": "993.Yāgupānetta yāgusaṅkhāte pāne. Tesanti manussānaṁ. Veyyāvaccakaraṭṭhāne ṭhapetvāti mātāpitaro attano veyyāvaccakaraṭṭhāne ṭhapetvāti. Catutthaṁ.",
  "tika-vin12t1:223": "5. Pañcamasikkhāpadaṁ",
  "tika-vin12t1:224": "996. Pañcame vinicchinantīti adhikaraṇaṁ vinicchinantī bhikkhunīti yojanāti. Pañcamaṁ.",
  "tika-vin12t1:225": "6. Chaṭṭhasikkhāpadaṁ",
  "tika-vin12t1:226": "999. Chaṭṭhe anuttānavacanaṁ natthīti.",
  "tika-vin12t1:227": "7. Sattamasikkhāpadaṁ",
  "tika-vin12t1:228": "1007. Sattame ‘‘puna pariyāye’’ti ettha pariyāyasaddo vāravevacanoti āha ‘‘puna vāre’’ti. Mahagghacīvaranti mahagghaṁ āvasathacīvaranti. Sattamaṁ.",
  "tika-vin12t1:229": "8. Aṭṭhamasikkhāpadaṁ",
  "tika-vin12t1:230": "1008. Aṭṭhame anissajjitvāti ettha brahmadeyyena na anissajjanaṁ, atha kho tāvakālikamevāti dassento āha ‘‘rakkhanatthāyā’’tiādi.",
  "tika-vin12t1:231": "1012.Paṭijaggikanti rakkhaṇakaṁ. Vacībhedanti ‘‘paṭijaggāhī’’ti vacībhedaṁ. Raṭṭheti vijite. Tañhi raṭhanti gāmanigamādayo tiṭṭhanti etthāti raṭṭhanti vuccatīti. Aṭṭhamaṁ.",
  "tika-vin12t1:232": "9. Navamasikkhāpadaṁ",
  "tika-vin12t1:233": "1015. Navame sippasaddo paccekaṁ yojetabbo ‘‘hatthisippañca assasippañca rathasippañca dhanusippañca tharusippañcā’’ti. Tattha tharusippanti asikīḷanasippaṁ. Mantasaddopi paccekaṁ yojetabbo ‘‘āthabbaṇamanto ca khīlanamanto ca vasīkaraṇamanto ca sosāpanamanto cā’’ti. Tattha āthabbaṇamantoti āthabbaṇavedena vihito parūpaghātakaro manto. Khīlanamantoti sāradārukhīlaṁ mantena jappitvā pathaviyaṁ nikhaṇitvā dhāraṇamanto. Vasīkaraṇamantoti mantena jappitvā parassa ummattabhāvamāpannakaraṇo manto. Sosāpanamantoti parassa maṁsalohitādisosāpanamanto. Agadapayogoti bhusavisassa payojanaṁ. Ādisaddena aññepi parūpaghātakaraṇe sippe saṅgaṇhāti. Yakkhaparittanti yakkhehi samantato tāṇaṁ. Nāgamaṇḍalanti sappānaṁ pavesananivāraṇatthaṁ maṇḍalabandhamanto. Ādisaddena visapaṭihananamantādayo saṅgaṇhātīti. Navamaṁ.",
  "tika-vin12t1:234": "10. Dasamasikkhāpadaṁ",
  "tika-vin12t1:235": "1018. Dasame anuttānavacanaṁ natthīti. Dasamaṁ.",
  "tika-vin12t1:236": "Cittāgāravaggo pañcamo.",
  "tika-vin12t1:237": "6. Ārāmavaggo",
  "tika-vin12t1:238": "1. Paṭhamasikkhāpada-atthayojanā",
  "tika-vin12t1:239": "1025. Ārāmavaggassa paṭhame upacāranti aparikkhittassa ārāmassa parikkhepārahaṭṭhānaṁ upacāraṁ.",
  "tika-vin12t1:240": "1027. ‘‘Sīsānulokikā’’ti sāmaññato vuttepi bhikkhunīnameva sīsanti āha ‘‘bhikkhunīna’’nti. Yatthāti yasmiṁ ṭhāneti. Paṭhamaṁ.",
  "tika-vin12t1:241": "2. Dutiyasikkhāpadaṁ",
  "tika-vin12t1:242": "1028. Dutiye abbhantaroti abbhantare pariyāpanno, jāto vā. ‘‘Saṅkāmesī’’ti iminā saṁharīti ettha haradhātuyā saṅkamanatthaṁ dasseti. Nhāpitāti kappakā. Te hi nahāpenti socāpentīti nhāpitāti vuccanti. Tanti kāsāvanivāsananti. Dutiyaṁ.",
  "tika-vin12t1:243": "3-4. Tatiya-catutthasikkhāpadaṁ",
  "tika-vin12t1:244": "1036. Tatiyacatutthesu anuttānaṭṭhānaṁ natthīti. Tatiyacatutthāni.",
  "tika-vin12t1:245": "5. Pañcamasikkhāpadaṁ",
  "tika-vin12t1:246": "1043. Pañcame ‘‘kule maccharo’’ti ettha maccharanaṁ maccharoti vacanattho kātabbo. ‘‘Taṁ kulaṁ assaddhaṁ appasanna’’nti kulassa avaṇṇaṁ bhāsatīti yojanā. ‘‘Bhikkhuniyo dussīlā pāpadhammā’’ti bhikkhunīnaṁ avaṇṇaṁ bhāsatīti yojanā.",
  "tika-vin12t1:247": "1045. ‘‘Santaṁyeva ādīnava’’nti sambandhiyā sambandhaṁ dassetuṁ vuttaṁ ‘‘kulassa vā bhikkhunīnaṁ vā’’ti iminā dvīsu aññatarameva na sambandho hoti, atha kho dvayampīti dassetīti. Pañcamaṁ.",
  "tika-vin12t1:248": "6. Chaṭṭhasikkhāpadaṁ",
  "tika-vin12t1:249": "1048. Chaṭṭhe ovādāyāti ettha na yo vā so vā ovādo hoti, atha kho garudhammoyevāti āha ‘‘garudhammatthāyā’’ti. Saha vasati ettha, etenāti vā saṁvāsoti vacanatthena uposathapavāraṇā saṁvāso nāmāti āha ‘‘uposathapavāraṇāpucchanatthāyā’’ti. ‘‘Pucchanatthāyā’’ti iminā ‘‘saṁvāsāyā’’ti ettha uttarapadalopabhāvaṁ dasseti. Etthāti bhikkhunivibhaṅge, sikkhāpade vā pāḷiyaṁ vāti. Chaṭṭhaṁ.",
  "tika-vin12t1:250": "7-9. Sattama-aṭṭhama-navamasikkhāpadaṁ",
  "tika-vin12t1:251": "1053. Sattamaṭṭhamanavamesu anuttānavacanaṁ natthi. Kevalaṁ pana ‘‘imissāpī’’ti padaṁ viseso, imissāpi pāḷiyāti atthoti. Sattamaṭṭhamanavamāni.",
  "tika-vin12t1:252": "10. Dasamasikkhāpadaṁ",
  "tika-vin12t1:253": "1062. Dasame dve kāyā uparimakāyo heṭṭhimakāyoti. Tattha kaṭito uddhaṁ uparimakāyo, heṭṭhā heṭṭhimakāyo. Tattha ‘‘pasākhe’’ti idaṁ heṭṭhimakāyassa nāmanti āha ‘‘adhokāye’’ti. Hīti saccaṁ. Tatoti adhokāyato. Iminā pañcamībāhiratthasamāsaṁ dasseti. Rukkhassa sākhā pabhijjitvā gatā viya ubho ūrū pabhijjitvā gatāti yojanā.",
  "tika-vin12t1:254": "1065.Phālehīti ettha itisaddo ādyattho. Tena ‘‘dhovā’’tiādīni cattāri padāni saṅgaṇhāti. Āṇattidukkaṭānīti heṭṭhā vuttesu aṭṭhasu dukkaṭesu vinayadukkaṭameva. Sesesūti bhindanato sesesu phālanādīsūti. Dasamaṁ.",
  "tika-vin12t1:255": "Ārāmavaggo chaṭṭho.",
  "tika-vin12t1:256": "7. Gabbhinivaggo",
  "tika-vin12t1:257": "1. Paṭhamasikkhāpada-atthayojanā",
  "tika-vin12t1:258": "1069. Gabbhinivaggassa paṭhame kucchiṁ paviṭṭho satto etissā atthīti kucchipaviṭṭhasattā. ‘‘Kucchi’’ntipi pāṭho. Iminā gabbhinīti ettha gabbhasaddo kucchiṭṭhasattavācakoti dasseti. Gabbhasaddo (abhidhānappadīpikāyaṁ 944 gāthāyaṁ) hi kucchiṭṭhasatte ca kucchimhi ca ovarake ca vattatīti. Paṭhamaṁ.",
  "tika-vin12t1:259": "2. Dutiyasikkhāpadaṁ",
  "tika-vin12t1:260": "1073. Dutiye thaññaṁ pivatīti pāyanto, dārako, so etissā atthīti pāyantīti dassento āha ‘‘thaññaṁ pāyamāni’’nti. Dutiyaṁ.",
  "tika-vin12t1:261": "3. Tatiyasikkhāpadaṁ",
  "tika-vin12t1:262": "1077. Tatiye nittharissatīti vaṭṭadukkhato nittharissati.",
  "tika-vin12t1:263": "1079.Pāṇātipātā veramaṇinti ettha pāṇātipātā viramati imāyāti veramaṇīti atthena sikkhāpadaṁ veramaṇi nāmāti āha ‘‘pāṇātipātā veramaṇisikkhāpada’’nti. Yaṁ taṁ sikkhāpadanti sambandho. Sabbatthāti ‘‘adinnādānā veramaṇi’’ntiādīsu sabbesu vākyesu. Pabbajitāya sāmaṇeriyāti sambandho. Etāsūti chasu sikkhāsūti. Tatiyaṁ.",
  "tika-vin12t1:264": "4. Catutthasikkhāpadaṁ",
  "tika-vin12t1:265": "1084. Catutthe ‘‘vuṭṭhānasammutī’’ti padaṁ ‘‘hotī’’ti pade kattā, ‘‘dātabbāyevā’’ti pade kammanti. Catutthaṁ.",
  "tika-vin12t1:266": "5-9. Pañcamādisikkhāpadaṁ",
  "tika-vin12t1:267": "1095. Pañcamādīsu navamapariyosānesu sikkhāpadesu anuttānaṭṭhānaṁ natthīti. Pañcamachaṭṭhasattamaṭṭhamanavamāni.",
  "tika-vin12t1:268": "10. Dasamasikkhāpadaṁ",
  "tika-vin12t1:269": "1116. Dasame vūpakāseyyāti ettha kāsadhātuyā gatyatthaṁ dassento āha ‘‘gaccheyyā’’ti. Dasamaṁ.",
  "tika-vin12t1:270": "Gabbhinivaggo sattamo.",
  "tika-vin12t1:271": "8. Kumāribhūtavaggo",
  "tika-vin12t1:272": "1-2-3. Paṭhama-dutiya-tatiyasikkhāpada-atthayojanā",
  "tika-vin12t1:273": "1119. Kumāribhūtavaggassa paṭhamadutiyatatiyesu yā pana tā mahāsikkhamānāti sambandho. Sabbapaṭhamā dve mahāsikkhamānāti gabbhinivagge sabbāsaṁ sikkhamānānaṁ paṭhamaṁ vuttā dve mahāsikkhamānā. Tā panāti mahāsikkhamānā pana. Sikkhamānāicceva vattabbāti sammutikammesu sāmaññato vattabbā. ‘‘Gihigatā’’ti vā ‘‘kumāribhūtā’’ti vā na vattabbā, vadanti ce, sammutikammaṁ kuppatīti adhippāyo. Gihigatāyāti ettha gihigatā nāma purisantaragatā vuccati. Sā hi yasmā purisasaṅkhātena gihinā gamiyittha, ajjhācāravasena, gihiṁ vā gamittha, tasmā gihigatāti vuccati. Ayaṁ sikkhamānāti sambandho. Kumāribhūtā nāma sāmaṇerā vuccati. Sā hi yasmā agihigatattā kumārī hutvā bhūtā, kumāribhāvaṁ vā bhūtā gatā, tasmā kumāribhūtāti vuccati. Tissopīti gihigatā kumāribhūtā mahāsikkhamānāti tissopi. Sikkhamānāti sikkhaṁ mānetīti sikkhamānāti. Paṭhama dutiya tatiyāni.",
  "tika-vin12t1:274": "4. Catutthasikkhāpadaṁ",
  "tika-vin12t1:275": "1136. Catutthe anuttānavacanaṁ natthīti. Catutthaṁ.",
  "tika-vin12t1:276": "5. Pañcamasikkhāpadaṁ",
  "tika-vin12t1:277": "Pañcame ettha sikkhāpade ‘‘saṅghena paricchinditabbā’’ti yaṁ vacanaṁ vuttaṁ, tassāti yojanāti. Pañcamaṁ.",
  "tika-vin12t1:278": "6-7-8. Chaṭṭha-sattama-aṭṭhamasikkhāpadaṁ",
  "tika-vin12t1:279": "Chaṭṭhasattamaṭṭhamesu anuttānaṭṭhānaṁ natthīti. Chaṭṭhasattamaṭṭhamāni.",
  "tika-vin12t1:280": "9. Navamasikkhāpadaṁ",
  "tika-vin12t1:281": "1158. Navame antoti abbhantare. Iminā ātyūpasaggassatthaṁ dasseti. ‘‘Soka’’ntiādinā anto vāseti pavesetīti āvāsā. Sokaṁ āvāsā sokāvāsāti vacanatthaṁ dasseti. Gharaṁ gharasāmikā āvisanti viya, evaṁ ayampi sokaṁ āvisatīti yojanā. Itīti evaṁ. Yanti sokaṁ. Svāssāti so assā. Soti soko. Assāti sikkhamānāya. Āvāsoti āvāsokāso. ‘‘Edisā aya’’nti iminā ‘‘ajānantī’’ti ettha ajānanākāraṁ dassetīti. Navamaṁ.",
  "tika-vin12t1:282": "10. Dasamasikkhāpadaṁ",
  "tika-vin12t1:283": "1162. Dasame anāpucchāti ettha tvāpaccayo lopoti āha ‘‘anāpucchitvā’’ti. Dvikkhattunti dve vāre. Sakinti ekavāraṁ.",
  "tika-vin12t1:284": "1163. Apubbaṁ samuṭṭhānasīsaṁ imassāti apubbasamuṭṭhānasīsaṁ. Dvīsupi ṭhānesūti vācāto ca kāyavācāto cāti dvīsu ṭhānesupi. Ananujānāpetvāti mātāpitūhi ca sāmikena ca na anujānāpetvāti. Dasamaṁ.",
  "tika-vin12t1:285": "11. Ekādasamasikkhāpadaṁ",
  "tika-vin12t1:286": "1167. Ekādasame tatthāti ‘‘pārivāsiyachandadānenā’’ti vacane. Aññatrāti aññaṁ ṭhānaṁ.",
  "tika-vin12t1:287": "Ekaṁ ajjhesantīti ekaṁ bhikkhuṁ dhammakathanatthāya niyyojenti. Aññaṁ panāti uposathikato aññaṁ pana.",
  "tika-vin12t1:288": "Tatrāti tesu bhikkhūsu. Subhāsubhaṁ nakkhattaṁ paṭhatīti nakkhattapāṭhako. Dāruṇanti kakkhaḷaṁ. Teti bhikkhū. Tassāti nakkhattapāṭhakassa bhikkhussa. ‘‘Nakkhattaṁ paṭimānentaṁ, attho bālaṁ upaccagā’’tijātakapāḷi (jā. 1.1.49). Ayaṁ panettha yojanā – nakkhattaṁ paṭimānentaṁ bālaṁ attho hitaṁ upaccagā upasamīpe atikkamitvā agāti. Ekādasamaṁ.",
  "tika-vin12t1:289": "12. Dvādasamasikkhāpadaṁ",
  "tika-vin12t1:290": "1170. Dvādasame nappahotīti bhikkhuniyo nivāsāpetuṁ na sakkotīti. Dvādasamaṁ.",
  "tika-vin12t1:291": "13. Terasamasikkhāpadaṁ",
  "tika-vin12t1:292": "1175. Terasame ekaṁ vassanti ettha vassasaddo saṁvaccharapariyāyo, upayogavacanañca bhummatthe hotīti āha ‘‘ekasmiṁ saṁvacchare’’ti. Terasamaṁ.",
  "tika-vin12t1:293": "Kumāribhūtavaggo aṭṭhamo.",
  "tika-vin12t1:294": "9. Chattupāhanavaggo",
  "tika-vin12t1:295": "1. Paṭhamasikkhāpada-atthayojanā",
  "tika-vin12t1:296": "1181. Chattavaggassa paṭhame kaddamādīnīti cikkhallādīni. Ādisaddena udakādīni saṅgaṇhāti. Gacchādīnīti khuddapādapādīni. Ādisaddena aññānipi chattaṁ dhāretuṁ asakkuṇeyyāni sambādhaṭṭhānāni saṅgaṇhātīti. Paṭhamaṁ.",
  "tika-vin12t1:297": "2. Dutiyasikkhāpadaṁ",
  "tika-vin12t1:298": "1184. Dutiye yānenāti yanti icchitaṭṭhānaṁ sukhena gacchanti anenāti yānanti. Dutiyaṁ.",
  "tika-vin12t1:299": "3. Tatiyasikkhāpadaṁ",
  "tika-vin12t1:300": "1191. Tatiye ‘‘vippakiriyiṁsū’’ti kiriyāpadassa kattunā avinābhāvato kattāraṁ dassetuṁ vuttaṁ ‘‘maṇayo’’ti. Maṇayoti ca ratanānīti. Tatiyaṁ.",
  "tika-vin12t1:301": "4. Catutthasikkhāpadaṁ",
  "tika-vin12t1:302": "1194. Catutthe sīsūpagādīsūti ādisaddena gīvūpagādayo saṅgaṇhāti. Yaṁ yanti alaṅkāranti. Catutthaṁ.",
  "tika-vin12t1:303": "5. Pañcamasikkhāpadaṁ",
  "tika-vin12t1:304": "1199. Pañcame gandhena cāti gandheti attano vatthuṁ sūceti pakāsetīti gandho. Vaṇṇakena cāti vilepanena ca. Tañhi vaṇṇayati chavisobhaṁ pakāsetīti vaṇṇakanti vuccati. Casaddena samāhāradvandavākyaṁ dīpetīti. Pañcamaṁ.",
  "tika-vin12t1:305": "6. Chaṭṭhasikkhāpadaṁ",
  "tika-vin12t1:306": "1202. Chaṭṭhe anuttānavacanaṁ natthīti. Chaṭṭhaṁ.",
  "tika-vin12t1:307": "7. Sattamasikkhāpadaṁ",
  "tika-vin12t1:308": "1208. Sattame ummaddaneti uppīḷitvā maddane. Saṁbāhanepīti punappunaṁ bāhanepīti. Sattamaṁ.",
  "tika-vin12t1:309": "8-10. Aṭṭhamādisikkhāpadaṁ",
  "tika-vin12t1:310": "1210. Aṭṭhamādīsu tīsu anuttānavacanaṁ natthīti. Aṭṭhamanavamadasamāni.",
  "tika-vin12t1:311": "11. Ekādasamasikkhāpadaṁ",
  "tika-vin12t1:312": "1214. Ekādasame abhimukhamevāti abhimukhe eva. Mukhassa hi abhi abhimukhanti vacanattho kātabbo, sattamiyā aṁkāro. Iminā puratoti ettha topaccayo bhummatthe hotīti dasseti. Upacāranti dvādasahatthūpacāranti. Ekādasamaṁ.",
  "tika-vin12t1:313": "12. Dvādasamasikkhāpadaṁ",
  "tika-vin12t1:314": "1219. Dvādasame ‘‘anokāsakata’’ntipadassa ayuttasamāsabhāvañca visesanaparapadabāhirasamāsabhāvañca dassetuṁ vuttaṁ ‘‘akataokāsa’’nti. Okāso na kato yenāti anokāsakato, bhikkhu, taṁ. ‘‘Aniyametvā’’ti iminā ‘‘anodissā’’ti padassa tvāpaccayantabhāvaṁ dassetīti. Dvādasamaṁ.",
  "tika-vin12t1:315": "13. Terasamasikkhāpadaṁ",
  "tika-vin12t1:316": "1226. Terasame upacārepīti aparikkhittassa gāmassa parikkhepārahaṭṭhānasaṅkhāte upacārepi.",
  "tika-vin12t1:317": "1227. ‘‘Acchinnacīvarikāyā’’ti sāmaññato vuttepi visesoyevādhippetoti āha ‘‘saṅkaccikacīvaramevā’’ti. Samantato purisānaṁ dassanaṁ kantīyati chindīyati etthāti saṅkacci, adhakkhakaubbhanābhiṭṭhānaṁ, saṅkacce nivasitabbanti saṁkaccikaṁ, tameva cīvaranti saṅkaccikacīvaranti. Terasamaṁ.",
  "tika-vin12t1:318": "Chattupāhanavaggo navamo.",
  "tika-vin12t1:319": "Sabbāneva sikkhāpadānīti sambandho. Tatoti tehi aṭṭhāsītisatasikkhāpadehi, apanetvāti sambandho.",
  "tika-vin12t1:320": "Tatrāti tesu khuddakesu. Etthāti dasasu sikkhāpadesūti.",
  "tika-vin12t1:321": "Bhikkhunivibhaṅge khuddakavaṇṇanāya",
  "tika-vin12t1:322": "Yojanā samattā.",
  "tika-vin12t1:323": "5. Pāṭidesanīyasikkhāpada-atthayojanā",
  "tika-vin12t1:324": "Khuddakānaṁ anantarā pāṭidesanīyā nāma aṭṭha ye dhammā saṅkhepeneva saṅgahaṁ ārūḷhā saṅgītikārehi, tesaṁ aṭṭhannaṁ pāṭidesanīyanāmakānaṁ dhammānaṁ saṅkhepeneva esā vaṇṇanā pavattateti yojanā.",
  "tika-vin12t1:325": "1228.Yāni sabbitelādīnīti sambandho. Hīti vitthāro. Etthāti aṭṭhasu pāṭidesanīyesu. Pāḷivinimuttakesūti pāḷito vinimuttakesu. Sabbesūti akhilesu sabbitelādīsūti.",
  "tika-vin12t1:326": "Bhikkhunivibhaṅge pāṭidesanīyavaṇṇanāya yojanā samattā.",
  "tika-vin12t1:327": "Panāti pakkhantarajotako. Ye dhammā uddiṭṭhāti sambandho. Tesanti pāṭidesanīyānaṁ. Puna tesanti sekhiyaadhikaraṇasamathadhammānaṁ.",
  "tika-vin12t1:328": "Tanti atthavinicchayaṁ, vidū vadantīti sambandho. Yakāro padasandhikaro. Ayaṁ panettha yojanā – tesaṁ pāṭidesanīyānaṁ anantarā ye ca sekhiyā pañcasattati ye ca dhammā, casaddo luttaniddiṭṭho, adhikaraṇavhayā adhikaraṇasamathanāmakā satta ye ca dhammā bhagavatā uddiṭṭhā, tesaṁ sekhiyaadhikaraṇasamathadhammānaṁ yo atthavinicchayo vibhaṅge mayā vutto, tādisameva taṁ atthavinicchayaṁ bhikkhunīnaṁ vibhaṅgepi vidū vadanti yasmā, tasmā tesaṁ dhammānaṁ sekhiyaadhikaraṇasamathadhammānaṁ yā atthavaṇṇanā tattha mahāvibhaṅge visuṁ mayā na vuttā. Imā atthavaṇṇanā idhāpi bhikkhunīnaṁ vibhaṅgepi, pisaddo luttaniddiṭṭho, mayā na vuttāyevāti. Nakāro dvīsu kiriyāsu yojetabbo.",
  "tika-vin12t1:329": "‘‘Sabbāsavapahaṁ maggaṁ, puññakammena ciminā;",
  "tika-vin12t1:330": "Uppādetvā sasantāne, sattā passantu nibbuti’’nti.",
  "tika-vin12t1:331": "Ayaṁ gāthā etarahi potthakesu natthi, ṭīkāsu pana atthi. Tasmā evamettha yojanā veditabbā – iminā puññakammena ca vibhaṅgavaṇṇanāya katena iminā puññakammena ca aññena puññakammena ca. Casaddo hi avuttasampiṇḍanattho. Sattā sabbe sattā sabbāsavapahaṁ sabbesaṁ āsavānaṁ vighātakaṁ maggaṁ arahattamaggaṁ sasantāne attano niyakajjhatte uppādetvā janetvā nibbutiṁ khandhaparinibbānaṁ ñāṇālocanena passantūti.",
  "tika-vin12t1:332": "Iti samantapāsādikāya vinayasaṁvaṇṇanāya",
  "tika-vin12t1:333": "Bhikkhunivibhaṅgavaṇṇanāya",
  "tika-vin12t1:334": "Yojanā samattā.",
  "tika-vin12t1:335": "Jādilañchitanāmena, nekānaṁ vācito mayā;",
  "tika-vin12t1:336": "Bhikkhunīnaṁ vibhaṅgassa, samatto yojanānayoti.",
  "tika-vin12t1:337": " Namo tassa bhagavato arahato sammāsambuddhassa"
}