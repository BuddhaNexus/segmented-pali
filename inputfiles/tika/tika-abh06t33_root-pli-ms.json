{
  "tika-abh06t33:0": "7. Sattamo paricchedo",
  "tika-abh06t33:1": "Sabbasaṅgahavibhāgo",
  "tika-abh06t33:2": "617.",
  "tika-abh06t33:3": " Catupaññāsa dhammā hi, nāmanāmena bhāsitā;",
  "tika-abh06t33:4": "Aṭṭhārasavidhā vuttā, rūpadhammāti sabbathā.",
  "tika-abh06t33:5": "618.",
  "tika-abh06t33:6": " Abhiññeyyā sabhāvena, dvāsattati samīritā;",
  "tika-abh06t33:7": "Saccikaṭṭhaparamatthā, vatthudhammā salakkhaṇā.",
  "tika-abh06t33:8": "619.",
  "tika-abh06t33:9": " Tesaṁ dāni pavakkhāmi, sabbasaṅgāhikaṁ nayaṁ;",
  "tika-abh06t33:10": "Ābhidhammikabhikkhūnaṁ, hatthasāramanuttaraṁ.",
  "tika-abh06t33:11": "620.",
  "tika-abh06t33:12": " Dukā tikā ca khandhāyatanato dhātusaccato;",
  "tika-abh06t33:13": "Paṭiccasamuppādā ca, paccayā ca samaññato.",
  "tika-abh06t33:14": "621.",
  "tika-abh06t33:15": " Paccayo eva nibbānamapaccayamasaṅkhataṁ;",
  "tika-abh06t33:16": "Asaṅkhāramanuppādaṁ, sassataṁ niccalakkhaṇaṁ.",
  "tika-abh06t33:17": "622.",
  "tika-abh06t33:18": " Paccayā ceva saṅkhārā, saṅkhatā ca tatopare;",
  "tika-abh06t33:19": "Uppādavayadhammā ca, paccayaṭṭhitikā tathā.",
  "tika-abh06t33:20": "623.",
  "tika-abh06t33:21": " Nibbānaṁ rūpadhammā ca, vippayuttāva kevalaṁ;",
  "tika-abh06t33:22": "Ārammaṇā eva nāma, nālambanti hi kiñcipi.",
  "tika-abh06t33:23": "624.",
  "tika-abh06t33:24": " Ekuppādanirodhā ca, ekālambaṇavatthukā;",
  "tika-abh06t33:25": "Saṁsaṭṭhā sampayuttā ca, sahajātā yathārahaṁ.",
  "tika-abh06t33:26": "625.",
  "tika-abh06t33:27": " Aññamaññenupatthaddhā, sabbattha sahavuttino;",
  "tika-abh06t33:28": "Sārammaṇārammaṇā ca, cittacetasikā matā.",
  "tika-abh06t33:29": "626.",
  "tika-abh06t33:30": " Vipassanāya bhūmīti, tattha tebhūmakā matā;",
  "tika-abh06t33:31": "Lokiyā pariyāpannā, vaṭṭadhammā sauttarā.",
  "tika-abh06t33:32": "627.",
  "tika-abh06t33:33": " Sakkāyadhammā sabhayā, tīramorimanāmakaṁ;",
  "tika-abh06t33:34": "Saṁyojaniyā samalā, tathā nīvaraṇīyakā.",
  "tika-abh06t33:35": "628.",
  "tika-abh06t33:36": " Saṁklesikā parāmaṭṭhā, upādānīyasāsavā;",
  "tika-abh06t33:37": "Oghanīyā yoganīyā, ganthanīyāti bhāsitā.",
  "tika-abh06t33:38": "629.",
  "tika-abh06t33:39": " Aññe apariyāpannā, vivaṭṭā cāvipassiyā;",
  "tika-abh06t33:40": "Lokuttarānuttarā ca, nosaṁyojaniyādayo.",
  "tika-abh06t33:41": "630.",
  "tika-abh06t33:42": " Kammajātā upādinnā, nāma vuccanti sāsavā;",
  "tika-abh06t33:43": "Anupādinnakā nāma, tato sesā pavuccare.",
  "tika-abh06t33:44": "631.",
  "tika-abh06t33:45": " Dhammā sappaṭibhāgāti, kusalākusalā matā;",
  "tika-abh06t33:46": "Appaṭibhāgadhammāti, tadaññe paridīpaye.",
  "tika-abh06t33:47": "632.",
  "tika-abh06t33:48": " Saraṇā ca pahātabbā, dvādasākusalā pana;",
  "tika-abh06t33:49": "Tadaññe araṇā nāma, pahātabbā na kehici.",
  "tika-abh06t33:50": "633.",
  "tika-abh06t33:51": " Rūpino rūpadhammā ca, nāmadhammā arūpino;",
  "tika-abh06t33:52": "Evamādippabhedena, dvidhā bhedaṁ vibhāvaye.",
  "tika-abh06t33:53": "634.",
  "tika-abh06t33:54": " Bālā dhammā tapanīyā, kaṇhā ca kaṭukapphalā;",
  "tika-abh06t33:55": "Asevitabbā sāvajjā, dvādasākusalā matā.",
  "tika-abh06t33:56": "635.",
  "tika-abh06t33:57": " Paṇḍitā cātapanīyā, sukkā ca sukhadāyakā;",
  "tika-abh06t33:58": "Sevitabbānavajjā ca, kusalā ekavīsati.",
  "tika-abh06t33:59": "636.",
  "tika-abh06t33:60": " Kriyā vipākā rūpañca, nibbānanti catubbidhā;",
  "tika-abh06t33:61": "Vuttā abyākatā nāma, dhammā tabbiparītato.",
  "tika-abh06t33:62": "637.",
  "tika-abh06t33:63": " Hīnā dhammā parittā ca, kāmāvacarabhūmikā;",
  "tika-abh06t33:64": "Rūpārūpā pavuccanti, majjhimā ca mahaggatā.",
  "tika-abh06t33:65": "638.",
  "tika-abh06t33:66": " Appamāṇā paṇītā ca, dhammā lokuttarā matā;",
  "tika-abh06t33:67": "Saṁkiliṭṭhasaṁklesikā, dvādasākusalā tathā.",
  "tika-abh06t33:68": "639.",
  "tika-abh06t33:69": " Asaṁkiliṭṭhasaṁklesikā, dhammā tebhūmakāpare;",
  "tika-abh06t33:70": "Asaṁkliṭṭhāsaṁklesikā, nava lokuttarā siyuṁ.",
  "tika-abh06t33:71": "640.",
  "tika-abh06t33:72": " Vipākā te pavuccanti, vipākā catubhūmakā;",
  "tika-abh06t33:73": "Vipākadhammā nāmāti, kusalākusalā matā.",
  "tika-abh06t33:74": "641.",
  "tika-abh06t33:75": " Kriyā rūpañca nibbānaṁ, na pākaṁ na tu paccati;",
  "tika-abh06t33:76": "Ācayagāmino dhammā, puññāpuññāva sāsavā.",
  "tika-abh06t33:77": "642.",
  "tika-abh06t33:78": " Vuttāpacayagāmino , kusalānuttarā pana;",
  "tika-abh06t33:79": "Kriyā rūpañca nibbānaṁ, pākā cobhayavajjitā.",
  "tika-abh06t33:80": "643.",
  "tika-abh06t33:81": " Paṭhamānuttaro maggo, dassanaṁ bhāvanāpare;",
  "tika-abh06t33:82": "Tadaññe dvayanimmuttā, sabbepi paramatthato.",
  "tika-abh06t33:83": "644.",
  "tika-abh06t33:84": " Satta lokuttarā heṭṭhā, vuttā sekkhāti tādinā;",
  "tika-abh06t33:85": "Arahattaphalameva, asekkhanti pakāsitaṁ.",
  "tika-abh06t33:86": "645.",
  "tika-abh06t33:87": " Lokiyāpi ca nibbānaṁ, bhāsitobhayavajjitā;",
  "tika-abh06t33:88": "Evamādippakārehi, tividhāti vibhāvaye.",
  "tika-abh06t33:89": "646.",
  "tika-abh06t33:90": " Atītānāgataṁ rūpaṁ, paccuppannamathāparaṁ;",
  "tika-abh06t33:91": "Ajjhattaṁ vā bahiddhā vā, sukhumoḷārikaṁ tathā.",
  "tika-abh06t33:92": "647.",
  "tika-abh06t33:93": " Hīnaṁ paṇītaṁ yaṁ dūre, santike vā tadekato;",
  "tika-abh06t33:94": "Sabbaṁ rūpaṁ samodhāya, rūpakkhandhoti vuccati.",
  "tika-abh06t33:95": "648.",
  "tika-abh06t33:96": " Tatheva vedanākkhandho, nāma yā kāci vedanā;",
  "tika-abh06t33:97": "Saññākkhandhoti saññā ca, rāsibhāvena bhāsitā.",
  "tika-abh06t33:98": "649.",
  "tika-abh06t33:99": " Vaṭṭadhammesu assādaṁ, tadassādopasevanaṁ;",
  "tika-abh06t33:100": "Vinibhujja nidassetuṁ, khandhadvayamudāhaṭaṁ.",
  "tika-abh06t33:101": "650.",
  "tika-abh06t33:102": " Vivādamūlasaṁsāra-kamahetunidassanaṁ;",
  "tika-abh06t33:103": "Sandhāya vedanā saññā, katā nānāti kecana.",
  "tika-abh06t33:104": "651.",
  "tika-abh06t33:105": " Cittasaṁsaṭṭhadhammānaṁ, cetanāmukhato pana;",
  "tika-abh06t33:106": "Saṅkhārakkhandhanāmena, dhammā cetasikā matā.",
  "tika-abh06t33:107": "652.",
  "tika-abh06t33:108": " Sabbabhedaṁ tathā cittaṁ, viññāṇakkhandha sammataṁ;",
  "tika-abh06t33:109": "Bhedābhāvena nibbānaṁ, khandhasaṅgahanissaṭaṁ.",
  "tika-abh06t33:110": "653.",
  "tika-abh06t33:111": " Ālambanīyabhāvena, upādānopakārato;",
  "tika-abh06t33:112": "Pañcupādānakkhandhāti, lokuttaravivajjitā.",
  "tika-abh06t33:113": "654.",
  "tika-abh06t33:114": " Yathā thūlaṁ hitatthāya, pariggāhakayoginaṁ;",
  "tika-abh06t33:115": "Dhammā tebhūmakā eka-bhūmibhāvāya desitā.",
  "tika-abh06t33:116": "655.",
  "tika-abh06t33:117": " Bhājanaṁ bhojanaṁ tassa, byañjanaṁ bhojako tathā;",
  "tika-abh06t33:118": "Bhuñjitā cāti pañcete, upamenti yathākkamaṁ.",
  "tika-abh06t33:119": "656.",
  "tika-abh06t33:120": " Gilānasālā gelaññaṁ, asappāyopasevanā;",
  "tika-abh06t33:121": "Samuṭṭhānaṁ gilānoti, upamenti ca paṇḍitā.",
  "tika-abh06t33:122": "657.",
  "tika-abh06t33:123": " Cārako kāraṇaṁ tattha, aparādho ca kārako;",
  "tika-abh06t33:124": "Aparādhakato coro, iti copamitā puna.",
  "tika-abh06t33:125": "658.",
  "tika-abh06t33:126": " Niccādhipīḷanaṭṭhena , bhārāti paridīpitā;",
  "tika-abh06t33:127": "Klesadukkhamukhenete, khādakā ca nirantaraṁ.",
  "tika-abh06t33:128": "659.",
  "tika-abh06t33:129": " Anatthāvahitā niccamukkhittāsikaverino;",
  "tika-abh06t33:130": "Maccumārābhidheyyattā, vadhakāti ca bhāsitā.",
  "tika-abh06t33:131": "660.",
  "tika-abh06t33:132": " Vimaddāsahanaṁ rūpaṁ, pheṇapiṇḍaṁva dubbalaṁ;",
  "tika-abh06t33:133": "Muhuttaramaṇīyattā, vedanā bubbuḷūpamā.",
  "tika-abh06t33:134": "661.",
  "tika-abh06t33:135": " Marīcikūpamā saññā, vipallāsakabhāvato;",
  "tika-abh06t33:136": "Saṅkhārāpi ca nissārā, kadalikkhandhasādisā.",
  "tika-abh06t33:137": "662.",
  "tika-abh06t33:138": " Nānappakāraṁ cintentaṁ, nānāklesavimohitaṁ;",
  "tika-abh06t33:139": "Palambhatīti viññāṇaṁ, māyāsamamudīritaṁ.",
  "tika-abh06t33:140": "663.",
  "tika-abh06t33:141": " Iccevaṁ pañcupādānakkhandhā khandhā ca kevalaṁ;",
  "tika-abh06t33:142": "Pañcakkhandhāti nāmena, desitāti vibhāvaye.",
  "tika-abh06t33:143": "664.",
  "tika-abh06t33:144": " Ajjhattañca bahiddhā ca, viññāṇuppattikāraṇaṁ;",
  "tika-abh06t33:145": "Dvārālambaṇabhedena, dvedhāyatanamīritaṁ.",
  "tika-abh06t33:146": "665.",
  "tika-abh06t33:147": " Cakkhādajjhattikaṁ tattha, chadvārāyatanaṁ bhave;",
  "tika-abh06t33:148": "Bāhirāyatanaṁ nāma, tathā rūpādigocaraṁ.",
  "tika-abh06t33:149": "666.",
  "tika-abh06t33:150": " Iti vīthippavattānaṁ, dvārālambaṇasaṅgaho;",
  "tika-abh06t33:151": "Āgame abhidhamme tu, sabbathāpi yathārahaṁ.",
  "tika-abh06t33:152": "667.",
  "tika-abh06t33:153": " Tathāhanantarātīto, jāyamānassa pacchato;",
  "tika-abh06t33:154": "Mano sabbopi sabbassa, manassāyatanaṁ bhave.",
  "tika-abh06t33:155": "668.",
  "tika-abh06t33:156": " Tathā pubbaṅgamaṭṭhena, sahajānamarūpinaṁ;",
  "tika-abh06t33:157": "Dvārabhāvena viññāṇaṁ, sabbamāyatanaṁ mataṁ.",
  "tika-abh06t33:158": "669.",
  "tika-abh06t33:159": " Manāyatanamiccevaṁ, pasādāyatanaṁ tathā;",
  "tika-abh06t33:160": "Pañcaviññāṇadhammānaṁ, iti chaddhā vibhāvaye.",
  "tika-abh06t33:161": "670.",
  "tika-abh06t33:162": " Pañcappasādavisayā, pañcāyatanasammatā;",
  "tika-abh06t33:163": "Sesaṁ rūpañca nibbānaṁ, sabbe cetasikāti ca.",
  "tika-abh06t33:164": "671.",
  "tika-abh06t33:165": " Ekūnasaṭṭhidhammānaṁ , dhammāyatanasaṅgaho;",
  "tika-abh06t33:166": "Iti chaddhā pakāsenti, bāhirāyatanaṁ budhā.",
  "tika-abh06t33:167": "672.",
  "tika-abh06t33:168": " Suññagāmova daṭṭhabba-majjhattikamasārato;",
  "tika-abh06t33:169": "Gāmaghātakacorāva, taṁ hanantaṁva bāhiraṁ.",
  "tika-abh06t33:170": "673.",
  "tika-abh06t33:171": " Nāmappavattimuḷhānaṁ, taduppattikakāraṇaṁ;",
  "tika-abh06t33:172": "Dvādasāyatanānīti, vuttamitthaṁ mahesinā.",
  "tika-abh06t33:173": "674.",
  "tika-abh06t33:174": " Samattā bhāvamattena, dhārentīti salakkhaṇaṁ;",
  "tika-abh06t33:175": "Dvārālambataduppanna-pariyāyena bheditā.",
  "tika-abh06t33:176": "675.",
  "tika-abh06t33:177": " Manāyatanametthāha, satta viññāṇadhātuyo;",
  "tika-abh06t33:178": "Ekādasa yathāvuttā, iccaṭṭhārasa dhātuyo.",
  "tika-abh06t33:179": "676.",
  "tika-abh06t33:180": " Antādikā manodhātu, manoviññāṇadhātuyā;",
  "tika-abh06t33:181": "Pavesāpagame dvāra-pariyāyena tiṭṭhati.",
  "tika-abh06t33:182": "677.",
  "tika-abh06t33:183": " Bherītaladaṇḍaghosa-samaṁ chakkaṁ yathākkamaṁ;",
  "tika-abh06t33:184": "Kaṭṭhāraṇipāvakādi-samañca tividhaṁ bhave.",
  "tika-abh06t33:185": "678.",
  "tika-abh06t33:186": " Dukkhaṁ samudayo ceva, nirodho ca tathāparo;",
  "tika-abh06t33:187": "Maggo cāti catuddhāha, saccaṁ saccaparakkamo.",
  "tika-abh06t33:188": "679.",
  "tika-abh06t33:189": " Bhāro ca bhāradānañca, bhāranikkhepanaṁ tathā;",
  "tika-abh06t33:190": "Bhāranikkhepanūpāyo, iccopammaṁ yathākkamaṁ.",
  "tika-abh06t33:191": "680.",
  "tika-abh06t33:192": " Rogo roganidānañca, rogavūpasamo tathā;",
  "tika-abh06t33:193": "Rogabhesajjamicceva-mupamāhi ca dīpitaṁ.",
  "tika-abh06t33:194": "681.",
  "tika-abh06t33:195": " Visarukkho rukkhamūlaṁ, rukkhacchedo tathāparo;",
  "tika-abh06t33:196": "Rukkhacchedakasatthanti, catudhopamitaṁ tathā.",
  "tika-abh06t33:197": "682.",
  "tika-abh06t33:198": " Tīramorimasaṅkhātaṁ, mahogho pārimaṁ tathā;",
  "tika-abh06t33:199": "Tadatikkamupāyoti, upamenti ca taṁ budhā.",
  "tika-abh06t33:200": "683.",
  "tika-abh06t33:201": " Sacchikatvāna paccakkha-miccopammaṁ yathākkamaṁ;",
  "tika-abh06t33:202": "Samācikkhi vimokkhāya, saccaṁ tacchaniyāmato.",
  "tika-abh06t33:203": "684.",
  "tika-abh06t33:204": " Tathā hi dukkhaṁ nābādhaṁ, nāññaṁ dukkhā ca bādhakaṁ;",
  "tika-abh06t33:205": "Bādhakattaniyāmena, dukkhasaccamitīritaṁ.",
  "tika-abh06t33:206": "685.",
  "tika-abh06t33:207": " Taṁ vinā nāññato dukkhaṁ, na hoti na ca taṁ tato;",
  "tika-abh06t33:208": "Dukkhahetuniyāmena, saccamāha visattikaṁ.",
  "tika-abh06t33:209": "686.",
  "tika-abh06t33:210": " Nāññā nibbānato santi, na ca santaṁ na taṁ yato;",
  "tika-abh06t33:211": "Santabhāvaniyāmena, nibbānaṁ saccamuttamaṁ.",
  "tika-abh06t33:212": "687.",
  "tika-abh06t33:213": " Nāññaṁ maggāca niyyānaṁ, aniyyāno na cāpi so;",
  "tika-abh06t33:214": "Tasmā niyyānabhāvena, maggo saccanti sammato.",
  "tika-abh06t33:215": "688.",
  "tika-abh06t33:216": " Iti tacchāvipallāsa-bhūtabhāvo catūsupi;",
  "tika-abh06t33:217": "Saccaṭṭhoti viniddiṭṭho, dukkhādīsvavisesato.",
  "tika-abh06t33:218": "689.",
  "tika-abh06t33:219": " Pīḷanaṭṭho saṅkhataṭṭho, santāpaṭṭho ca bhāsito;",
  "tika-abh06t33:220": "Viparīṇāmaṭṭho cāti, dukkhassevaṁ catubbidhā.",
  "tika-abh06t33:221": "690.",
  "tika-abh06t33:222": " Āyūhanā nidānā ca, saṁyogā palibodhato;",
  "tika-abh06t33:223": "Dukkhassamudayassāpi, catudhatthā pakāsitā.",
  "tika-abh06t33:224": "691.",
  "tika-abh06t33:225": " Nissāraṇā vivekā cā-saṅkhatāmatato tathā;",
  "tika-abh06t33:226": "Atthā dukkhanirodhassa, catudhāva samīritā.",
  "tika-abh06t33:227": "692.",
  "tika-abh06t33:228": " Niyyānato hetuto ca,",
  "tika-abh06t33:229": "Dassanādhipateyyato;",
  "tika-abh06t33:230": "Maggassāpi catuddheva-",
  "tika-abh06t33:231": "Miti soḷasadhā ṭhitā.",
  "tika-abh06t33:232": "693.",
  "tika-abh06t33:233": " Saccikaṭṭhaparamatthaṁ, tacchābhisamayaṭṭhato;",
  "tika-abh06t33:234": "Tathatthamapi saccaṭṭhaṁ, paṭṭhapentettha paṇḍitā.",
  "tika-abh06t33:235": "694.",
  "tika-abh06t33:236": " Tadetaṁ paṭivijjhanti, ariyāva catubbidhaṁ;",
  "tika-abh06t33:237": "Vuttamariyasaccanti, tasmā nāthena taṁ kathaṁ;",
  "tika-abh06t33:238": "695.",
  "tika-abh06t33:239": " Jāti jarā ca maraṇaṁ, soko ca paridevanā;",
  "tika-abh06t33:240": "Dukkhañca domanassañca, upāyāso tathāparo.",
  "tika-abh06t33:241": "696.",
  "tika-abh06t33:242": " Appiyehi ca saṁyogo, vippayogo piyehi ca;",
  "tika-abh06t33:243": "Yampi na labhaticchanto, tampi dukkhamidaṁ mataṁ.",
  "tika-abh06t33:244": "697.",
  "tika-abh06t33:245": " Apāyesupapajjantā, cavantā devalokato;",
  "tika-abh06t33:246": "Manussesu ca jīrantā, nānābyasanapīḷitā.",
  "tika-abh06t33:247": "698.",
  "tika-abh06t33:248": " Socantā paridevantā, vedentā dukkhavedanaṁ;",
  "tika-abh06t33:249": "Domanassehi santattā, upāyāsavighātino.",
  "tika-abh06t33:250": "699.",
  "tika-abh06t33:251": " Aniṭṭhehi akantehi, appiyehi samāyutā;",
  "tika-abh06t33:252": "Saṅkhārehi ca sattehi, nānānatthavidhāyibhi.",
  "tika-abh06t33:253": "700.",
  "tika-abh06t33:254": " Iṭṭhehi piyakantehi, manāpehi viyojitā;",
  "tika-abh06t33:255": "Saṅkhārehi ca sattehi, nānāsampattidāyibhi.",
  "tika-abh06t33:256": "701.",
  "tika-abh06t33:257": " Dukkhāpagamamicchantā , patthayantā sukhāgamaṁ;",
  "tika-abh06t33:258": "Alabbhaneyyadhammesu, pipāsāturamānasā.",
  "tika-abh06t33:259": "702.",
  "tika-abh06t33:260": " Kicchādhipannā kapaṇā, vipphandantā rudammukhā;",
  "tika-abh06t33:261": "Taṇhādāsā parābhūtā, bhavasaṁsārasaṁkaṭe.",
  "tika-abh06t33:262": "703.",
  "tika-abh06t33:263": " Yaṁ tebhūmakanissandaṁ, kaṭukaṁ gāḷhavedanaṁ;",
  "tika-abh06t33:264": "Vedenti saṁsāraphalaṁ, taṁjātādiṁ vinā kuto.",
  "tika-abh06t33:265": "704.",
  "tika-abh06t33:266": " Tasmā jātādibhedehi, bādhamānā bhayāvahā;",
  "tika-abh06t33:267": "Dukkhā ca dukkhavatthu ca, bahudhāpi papañcitā.",
  "tika-abh06t33:268": "705.",
  "tika-abh06t33:269": " Te sabbe pañcupādāna-kkhandhā eva samāsato;",
  "tika-abh06t33:270": "Dukkhādhiṭṭhānabhāvena, dukkhatāya niyāmitā.",
  "tika-abh06t33:271": "706.",
  "tika-abh06t33:272": " Tasmā tebhūmakā dhammā, sabbe taṇhāvivajjitā;",
  "tika-abh06t33:273": "Dukkhasaccanti desesi, desanākusalo muni.",
  "tika-abh06t33:274": "707.",
  "tika-abh06t33:275": " Virāgatejālābhena , taṇhāsnehasinehitaṁ;",
  "tika-abh06t33:276": "Visarukkhova jātādinānānatthaphalodayaṁ.",
  "tika-abh06t33:277": "708.",
  "tika-abh06t33:278": " Nandirāgānubandhena, santānamavakaḍḍhitaṁ;",
  "tika-abh06t33:279": "Punabbhavābhinibbattibhāvena parivattati.",
  "tika-abh06t33:280": "709.",
  "tika-abh06t33:281": " Patiṭṭhitañca tatthetamattasnehānusevanaṁ;",
  "tika-abh06t33:282": "Gocarānunayābaddhaṁ, rāgamucchāsamohitaṁ.",
  "tika-abh06t33:283": "710.",
  "tika-abh06t33:284": " Klesarāsiparikliṭṭhaṁ, byasanopaddavāhataṁ;",
  "tika-abh06t33:285": "Dukkhasallasamāviddhaṁ, vihaññati nirantaraṁ.",
  "tika-abh06t33:286": "711.",
  "tika-abh06t33:287": " Have virāgatejena, vicchinne sati sabbathā;",
  "tika-abh06t33:288": "Kena bandhena santāna-mānessati bhavantaraṁ.",
  "tika-abh06t33:289": "712.",
  "tika-abh06t33:290": " Bhavantaramasampatte, santānamhi vivaṭṭite;",
  "tika-abh06t33:291": "Kimadhiṭṭhāya jātādidukkhadhammā pavattare.",
  "tika-abh06t33:292": "713.",
  "tika-abh06t33:293": " Tasmā mokkhavipakkhena, taṇhādukkhavidhāyinī;",
  "tika-abh06t33:294": "Dukkhasamudayo nāma, saccamiccāha nāyako.",
  "tika-abh06t33:295": "714.",
  "tika-abh06t33:296": " Sabbadukkhavinimuttaṁ, sabbaklesavinissaṭaṁ;",
  "tika-abh06t33:297": "Dukkhanirodhanāmena, saccaṁ vuccati accutaṁ.",
  "tika-abh06t33:298": "715.",
  "tika-abh06t33:299": " Dukkhañca parijānanto, pajahaṁ dukkhasambhavaṁ;",
  "tika-abh06t33:300": "Nibbānaṁ padamārabbha, bhāvanāvīthimosaṭo.",
  "tika-abh06t33:301": "716.",
  "tika-abh06t33:302": " Niyyānaṭṭhaṅgiko maggo, sabbadukkhavimuttiyā;",
  "tika-abh06t33:303": "Dukkhanirodhagāmīti, saccaṁ tasmā tamīritaṁ.",
  "tika-abh06t33:304": "717.",
  "tika-abh06t33:305": " Catusaccavinimuttā, sesā lokuttarā matā;",
  "tika-abh06t33:306": "Maggaṅgasampayuttā ca, phaladhammā ca sabbathā.",
  "tika-abh06t33:307": "718.",
  "tika-abh06t33:308": " Itthaṁ sahetukaṁ dukkhaṁ, sopāyāmatanibbutiṁ;",
  "tika-abh06t33:309": "Paṭipattihitatthāya, vibhāveti vināyako.",
  "tika-abh06t33:310": "719.",
  "tika-abh06t33:311": " Sappāṭihāriyaṁ dhammaṁ, desetvāna anuttaro;",
  "tika-abh06t33:312": "Catudhāriyasaccāni, vibhajīti vibhāvaye.",
  "tika-abh06t33:313": "720.",
  "tika-abh06t33:314": " Tabbhāvabhāvibhāvena , paccayākāralakkhitaṁ;",
  "tika-abh06t33:315": "Tiyaddhaṁ dvādasaṅgañca, vīsatākārasaṅgahaṁ.",
  "tika-abh06t33:316": "721.",
  "tika-abh06t33:317": " Tisandhi catusaṅkhepaṁ, tivaṭṭañca tilakkhaṇaṁ;",
  "tika-abh06t33:318": "Tebhūmakaṁ dvimūlañca, catukkanayamaṇḍitaṁ.",
  "tika-abh06t33:319": "722.",
  "tika-abh06t33:320": " Paccekaṁ catugambhīra-manupubbavavatthitaṁ;",
  "tika-abh06t33:321": "Avijjākūṭasaṅkhātaṁ, bandhāvicchedamaṇḍalaṁ.",
  "tika-abh06t33:322": "723.",
  "tika-abh06t33:323": " Sokādīnatthanissandaṁ, kevalaṁ dukkhapiṇḍitaṁ;",
  "tika-abh06t33:324": "Paṭiccasamuppādoti, bhavacakkaṁ pavuccati.",
  "tika-abh06t33:325": "724.",
  "tika-abh06t33:326": " Paṭividdhāya vijjāya, bhaṅgāvijjāya sabbathā;",
  "tika-abh06t33:327": "Vivaṭṭatānupubbena, hetubhaṅgā yathākathaṁ.",
  "tika-abh06t33:328": "725.",
  "tika-abh06t33:329": " Asmiṁ sati idaṁ hoti, assuppādā idaṁ bhave;",
  "tika-abh06t33:330": "Asatāsmiṁ na taṁ hoti, tassa bhaṅgāva bhijjati.",
  "tika-abh06t33:331": "726.",
  "tika-abh06t33:332": " Etamatthaṁ purakkhatvā, paccayaṭṭhiti dassitā;",
  "tika-abh06t33:333": "Paṭiccasamuppādassa, idappaccayatā naye.",
  "tika-abh06t33:334": "727.",
  "tika-abh06t33:335": " Tathā hi jātiyāpāha, paccayattaṁ mahāmuni;",
  "tika-abh06t33:336": "Jarāmaraṇadhammānaṁ, mattābhedepi vatthuto.",
  "tika-abh06t33:337": "728.",
  "tika-abh06t33:338": " Āhaccapaccayaṭṭhamhi, nedisī paccayaṭṭhiti;",
  "tika-abh06t33:339": "Tattha dhammantarasseva, paccayaṭṭho vibhāvito.",
  "tika-abh06t33:340": "729.",
  "tika-abh06t33:341": " Vuttamācariyenetaṁ, paṭṭhānanayasaṅgahe;",
  "tika-abh06t33:342": "Labbhamānanayaṁ tāva, dassanatthaṁ papañcito.",
  "tika-abh06t33:343": "730.",
  "tika-abh06t33:344": " Ettha tasmānupekkhitvā, āhacca niyamaṁ budho;",
  "tika-abh06t33:345": "Tabbhāvabhāvimattena, paccayatthaṁ vibhāvaye.",
  "tika-abh06t33:346": "731.",
  "tika-abh06t33:347": " Tatthāvijjā ca saṅkhārā, addhātītoti bhāsitā;",
  "tika-abh06t33:348": "Viññāṇaṁ nāmarūpañca, saḷāyatanasaññitaṁ.",
  "tika-abh06t33:349": "732.",
  "tika-abh06t33:350": " Phasso ca vedanā taṇhā, upādānaṁ bhavoti ca;",
  "tika-abh06t33:351": "Paccuppanno bhave addhā, bhave addhā anāgato.",
  "tika-abh06t33:352": "733.",
  "tika-abh06t33:353": " Jāti jarā maraṇanti, dvedhā hoti ca sabbathā;",
  "tika-abh06t33:354": "Kālattayavavatthānaṁ, tiyaddhamiti dīpaye.",
  "tika-abh06t33:355": "734.",
  "tika-abh06t33:356": " Tatthāvijjāti aññāṇaṁ, catusaccesu bhāsitaṁ;",
  "tika-abh06t33:357": "Pubbante cāparante ca, paccayaṭṭhitiyaṁ tathā.",
  "tika-abh06t33:358": "735.",
  "tika-abh06t33:359": " Apuññātisaṅkhāroti, vuttā dvādasa cetanā;",
  "tika-abh06t33:360": "Tathā puññābhisaṅkhāro, kāmarūpesu bhāsito.",
  "tika-abh06t33:361": "736.",
  "tika-abh06t33:362": " Āneñjātisaṅkhāroti, vuttāruppā catubbidhā;",
  "tika-abh06t33:363": "Kāyabbacīmanodvāraṁ, patvā tāyeva cetanā.",
  "tika-abh06t33:364": "737.",
  "tika-abh06t33:365": " Vuttā kāyavacīcittasaṅkhārāti mahesinā;",
  "tika-abh06t33:366": "Saṅkhārāti vibhattevamekūnatiṁsa cetanā.",
  "tika-abh06t33:367": "738.",
  "tika-abh06t33:368": " Ekūnavīsatividhaṁ, paṭisandhikkhaṇe tathā;",
  "tika-abh06t33:369": "Pavatte dvattiṁsavidhaṁ, viññāṇaṁ pākamānasaṁ.",
  "tika-abh06t33:370": "739.",
  "tika-abh06t33:371": " Tividhaṁ vedanā saññā, saṅkhārāti vibheditaṁ;",
  "tika-abh06t33:372": "Nāmarūpaṁ tu duvidhaṁ, bhūtopādāyabhedato.",
  "tika-abh06t33:373": "740.",
  "tika-abh06t33:374": "Saḷāyatanasaṅkhātaṁ, cakkhādajjhattikaṁ mataṁ;",
  "tika-abh06t33:375": "Cakkhusamphassādibhedā, phasso chadhā pakāsito.",
  "tika-abh06t33:376": "741.",
  "tika-abh06t33:377": " Sukhā dukkhā upekkhāti, vedanā tividhā bhave;",
  "tika-abh06t33:378": "Kāme bhave ca vibhave, taṇhāti tividhā matā.",
  "tika-abh06t33:379": "742.",
  "tika-abh06t33:380": " Kāmupādānādibhedā, upādānā catubbidhā;",
  "tika-abh06t33:381": "Kammopapattibhedena, bhavo nāma dvidhā mato.",
  "tika-abh06t33:382": "743.",
  "tika-abh06t33:383": " Attabhāvābhinibbatti, jāti nāma jarā pana;",
  "tika-abh06t33:384": "Purāṇabhāvo maraṇaṁ, pariyosānamīritaṁ.",
  "tika-abh06t33:385": "744.",
  "tika-abh06t33:386": "Dvādasaṅgappabhedena, vibhattevaṁ mahesinā;",
  "tika-abh06t33:387": "Paṭiccasamuppādoti, paccayā eva kevalā.",
  "tika-abh06t33:388": "745.",
  "tika-abh06t33:389": " Paṭicca phalabhāvena, sāpekkhaṁ ṭhitamattani;",
  "tika-abh06t33:390": "Apaccakkhāya saṅgantvā, uppādentīti paccayā.",
  "tika-abh06t33:391": "746.",
  "tika-abh06t33:392": " Avijjāsaṅkhārānaṁ tu, gahaṇe gahitāva te;",
  "tika-abh06t33:393": "Taṇhupādānabhavāpi, iti pañcettha hetuyo.",
  "tika-abh06t33:394": "747.",
  "tika-abh06t33:395": " Taṇhupādānabhavānaṁ, gahaṇe gahitā puna;",
  "tika-abh06t33:396": "Avijjā saṅkhārā cāti, pañcevetthāpi hetuyo.",
  "tika-abh06t33:397": "748.",
  "tika-abh06t33:398": " Viññāṇādisarūpena, dassitaṁ phalapañcakaṁ;",
  "tika-abh06t33:399": "Jātijjarāmaraṇena, tadeva gahitaṁ puna.",
  "tika-abh06t33:400": "749.",
  "tika-abh06t33:401": " Atīte hetavo pañca, idāni phalapañcakaṁ;",
  "tika-abh06t33:402": "Idāni hetavo pañca, āyatiṁ phalapañcakaṁ.",
  "tika-abh06t33:403": "750.",
  "tika-abh06t33:404": " Itthaṁ bhedena saṅgayha, dvādasaṅgaṁ vicakkhaṇā;",
  "tika-abh06t33:405": "Atthāpattivisesena, vīsatākāramīrayuṁ.",
  "tika-abh06t33:406": "751.",
  "tika-abh06t33:407": " Hetuphalaṁ phalahetu, puna hetuphalanti ca;",
  "tika-abh06t33:408": "Tisandhi catusaṅkhepaṁ, tamevāhu vibhāvino.",
  "tika-abh06t33:409": "752.",
  "tika-abh06t33:410": " Avijjātaṇhupādānā, klesavaṭṭanti bhāsitā;",
  "tika-abh06t33:411": "Bhavekadeso saṅkhārā, kammavaṭṭaṁ tatoparaṁ.",
  "tika-abh06t33:412": "753.",
  "tika-abh06t33:413": " Vipākavaṭṭamiccevaṁ, vivaṭṭenāvivaṭṭitaṁ;",
  "tika-abh06t33:414": "Tivaṭṭavaṭṭitaṁ hutvā, vaṭṭametaṁ pavattati.",
  "tika-abh06t33:415": "754.",
  "tika-abh06t33:416": " Aniccañca khayaṭṭhena, dukkhametaṁ bhayaṭṭhato;",
  "tika-abh06t33:417": "Anattāsārakaṭṭhena, vaṭṭamevaṁ tilakkhaṇaṁ.",
  "tika-abh06t33:418": "755.",
  "tika-abh06t33:419": " Saṁsārasseva vuttāyaṁ, paccayānaṁ paramparā;",
  "tika-abh06t33:420": "Paṭiccasamuppādoti, tato tebhūmako mato.",
  "tika-abh06t33:421": "756.",
  "tika-abh06t33:422": " Bandhāvijjāṇḍakosena, vijjādibhedavajjitā;",
  "tika-abh06t33:423": "Vimuttirasamappattā, bhavataṇhāpipāsitā.",
  "tika-abh06t33:424": "757.",
  "tika-abh06t33:425": " Abhisaṅkhārabhāvena, paṭibandhati santati;",
  "tika-abh06t33:426": "Tathābhisaṅkhatā pāka-bhāvāya parivattati.",
  "tika-abh06t33:427": "758.",
  "tika-abh06t33:428": " Vipākā puna kammāni, pākāni puna kammato;",
  "tika-abh06t33:429": "Iccevaṁ pariyāyena, saṁsāroyaṁ pavattati.",
  "tika-abh06t33:430": "759.",
  "tika-abh06t33:431": " Iccāvijjābhavataṇhā, vaṭṭopatthambhakā matā;",
  "tika-abh06t33:432": "Sampayuttānusayitā, tasmā vaṭṭaṁ dvimūlakaṁ.",
  "tika-abh06t33:433": "760.",
  "tika-abh06t33:434": " Paccayapaccayuppanna-santānabhedato pana;",
  "tika-abh06t33:435": "Nānābhūtānamekantaṁ, bījarukkhādayo viya.",
  "tika-abh06t33:436": "761.",
  "tika-abh06t33:437": " Tathāpi tesaṁ dhammānaṁ, vatthulakkhaṇabhedato;",
  "tika-abh06t33:438": "Dīpavaṭṭisikhānaṁva, natthi ekantamekatā.",
  "tika-abh06t33:439": "762.",
  "tika-abh06t33:440": " Hetuhetusamuppannā, īhābhogavivajjitā;",
  "tika-abh06t33:441": "Paccayāya ca paccetu-mabyāpārā tato matā.",
  "tika-abh06t33:442": "763.",
  "tika-abh06t33:443": " Avijjādīnamevātha, sambhave sambhavanti ca;",
  "tika-abh06t33:444": "Saṅkhārādisabhāvāti, ṭhitevaṁdhammatāya te.",
  "tika-abh06t33:445": "764.",
  "tika-abh06t33:446": " Itthamekattanānattā, abyāpāro tathāparo;",
  "tika-abh06t33:447": "Etthevaṁdhammatā ceti, nayā vuttā catubbidhā.",
  "tika-abh06t33:448": "765.",
  "tika-abh06t33:449": " Phalānaṁ paccayuppatti, paccayattho ca hetusu;",
  "tika-abh06t33:450": "Sabhāvapaṭivedho ca, desanā cittatāti ca.",
  "tika-abh06t33:451": "766.",
  "tika-abh06t33:452": " Atthadhammapaṭivedha-desanānaṁ yathākkamaṁ;",
  "tika-abh06t33:453": "Atigambhīrabhāvena, catugambhīramīritaṁ.",
  "tika-abh06t33:454": "767.",
  "tika-abh06t33:455": " Padhānakāraṇattā hi, avijjādiparamparā;",
  "tika-abh06t33:456": "Kamena saṅkhārādīnaṁ, paccayāti vavatthitā.",
  "tika-abh06t33:457": "768.",
  "tika-abh06t33:458": " Tathā hi jātiyā eva, jarāmaraṇasambhavo;",
  "tika-abh06t33:459": "Ajātānaṁ jarā vātha, maraṇaṁ vā kuto bhave.",
  "tika-abh06t33:460": "769.",
  "tika-abh06t33:461": " Sāvopapattisaṅkhātā, jāti kammabhavoditā;",
  "tika-abh06t33:462": "Aṅkuro viya bījamhā, tattha tatthopalabbhati.",
  "tika-abh06t33:463": "770.",
  "tika-abh06t33:464": " Sampayogānusayato, upādānappatiṭṭhitā;",
  "tika-abh06t33:465": "Āyūhanti ca kammāni, ākaḍḍhantopapattikaṁ.",
  "tika-abh06t33:466": "771.",
  "tika-abh06t33:467": " Upādāniyadhammesu , taṇhāsnehapipāsitā;",
  "tika-abh06t33:468": "Daḷhī kubbantupādānaṁ, piyarūpābhinandino.",
  "tika-abh06t33:469": "772.",
  "tika-abh06t33:470": " Vedanīyesu dhammesu, assādamanupassato;",
  "tika-abh06t33:471": "Vedanāpaccayā taṇhā, samuṭṭhāya pavaḍḍhati.",
  "tika-abh06t33:472": "773.",
  "tika-abh06t33:473": " Iṭṭhāniṭṭhañca majjhattaṁ, phusantā pana gocaraṁ;",
  "tika-abh06t33:474": "Vedenti vedanaṁ nāma, nāphusantā kudācanaṁ.",
  "tika-abh06t33:475": "774.",
  "tika-abh06t33:476": " Phusatālambaṇañceso, saḷāyatanasambhave;",
  "tika-abh06t33:477": "Dvārābhāve kuto tassa, samuppatti bhavissati.",
  "tika-abh06t33:478": "775.",
  "tika-abh06t33:479": " Saḷāyatanametañca, nāmarūpūpanissitaṁ;",
  "tika-abh06t33:480": "Chaphassadvārabhāvena, pavattati yathārahaṁ.",
  "tika-abh06t33:481": "776.",
  "tika-abh06t33:482": " Pubbaṅgamādhiṭṭhānena, viññāṇena patiṭṭhahe;",
  "tika-abh06t33:483": "Nāmarūpaṁ upatthaddhaṁ, paṭisandhipavattiyaṁ.",
  "tika-abh06t33:484": "777.",
  "tika-abh06t33:485": " Saṅkhārajanitaṁ hutvā, patiṭṭhāti bhavantare;",
  "tika-abh06t33:486": "Viññāṇaṁ janakābhāve, tassuppatti kathaṁ bhave.",
  "tika-abh06t33:487": "778.",
  "tika-abh06t33:488": " Avijjāyānusayite, paṭivedhavirodhite;",
  "tika-abh06t33:489": "Vaṭṭānugatasantāne, paṭisandhiphalāvahe.",
  "tika-abh06t33:490": "779.",
  "tika-abh06t33:491": " Pākadhammā sabhāvena, pavattanti hi cetanā;",
  "tika-abh06t33:492": "Avijjāpaccayā honti, saṅkhārāti tato matā.",
  "tika-abh06t33:493": "780.",
  "tika-abh06t33:494": " Paṭividdhesu saccesu, paccayānaṁ paramparā;",
  "tika-abh06t33:495": "Vighātīyati sabbāpi, tato vaṭṭaṁ vivaṭṭati.",
  "tika-abh06t33:496": "781.",
  "tika-abh06t33:497": " Iccāvijjāvirodhena, tassā vaṭṭappavattiyā;",
  "tika-abh06t33:498": "Saṅghātanikabhāvena, avijjā kūṭasammatā.",
  "tika-abh06t33:499": "782.",
  "tika-abh06t33:500": " Jarāmaraṇasaṅghāṭa-paṭipīḷitacetasaṁ;",
  "tika-abh06t33:501": "Klesamucchāparetānaṁ, sā cāvijjā pavaḍḍhati.",
  "tika-abh06t33:502": "783.",
  "tika-abh06t33:503": " Iccābaddhamavicchedaṁ, idappaccayamaṇḍalaṁ;",
  "tika-abh06t33:504": "Cakkanemisamāvaṭṭaṁ, kamena parivattati.",
  "tika-abh06t33:505": "784.",
  "tika-abh06t33:506": " Vaṭṭassa dvādasaṅgassa, tassa tebhūmakassa tu;",
  "tika-abh06t33:507": "Dukkhakkhandhassa dassesi, nissandena nidassanaṁ.",
  "tika-abh06t33:508": "785.",
  "tika-abh06t33:509": " Sokañca paridevañca, tathā dukkhañca kāyikaṁ;",
  "tika-abh06t33:510": "Domanassamupāyāsaṁ, nānābyasanasambhavaṁ.",
  "tika-abh06t33:511": "786.",
  "tika-abh06t33:512": " Iccāturamaniccantaṁ, mahopaddavasaṅkulaṁ;",
  "tika-abh06t33:513": "Bahupaklesupassaṭṭhaṁ, dukkhametanti piṇḍitaṁ.",
  "tika-abh06t33:514": "787.",
  "tika-abh06t33:515": " Iccevaṁ pañcupādāna-kkhandhabheditasaṅgaho;",
  "tika-abh06t33:516": "Attabhāvabhavaratho, hatthamuttaṁva yantakaṁ.",
  "tika-abh06t33:517": "788.",
  "tika-abh06t33:518": " Gatiṭṭhitinivāsesu, saṁsaranto nirantaraṁ;",
  "tika-abh06t33:519": "Cakkenetena yātīti, bhavacakkamidaṁ mataṁ.",
  "tika-abh06t33:520": "789.",
  "tika-abh06t33:521": " Avijjāṇḍaṁ padāletvā, paṭivedhappavattiyā;",
  "tika-abh06t33:522": "Paccayappaccayuppannā, supaṭṭhanti sabhāvato.",
  "tika-abh06t33:523": "790.",
  "tika-abh06t33:524": " Aniccā dukkhanattā ca, bhaṅgavanto bhayāvahā;",
  "tika-abh06t33:525": "Sādīnavāti saṅkhāya, vivaṭṭamabhitiṭṭhati.",
  "tika-abh06t33:526": "791.",
  "tika-abh06t33:527": " Tato sānusayā taṇhā, nirujjhati punabbhave;",
  "tika-abh06t33:528": "Santānaratiyābhāvā, na pakkhandati sandhiyaṁ.",
  "tika-abh06t33:529": "792.",
  "tika-abh06t33:530": " Aviruḷhikabhāvena, tattha vaṭṭavirodhite;",
  "tika-abh06t33:531": "Abhisaṅkhārabhāvena, na pavattanti cetanā.",
  "tika-abh06t33:532": "793.",
  "tika-abh06t33:533": " Paṭisandhipavattīpi, na janenti bhavantare;",
  "tika-abh06t33:534": "Iccāvijjānirodhena, niruddhā kammacetanā.",
  "tika-abh06t33:535": "794.",
  "tika-abh06t33:536": " Paccayatthanirodhena, saṅkhārānaṁ nirodhato;",
  "tika-abh06t33:537": "Viññāṇaṁ janakābhāvā, niruddhamiti vuccati.",
  "tika-abh06t33:538": "795.",
  "tika-abh06t33:539": " Viññāṇādinirodhā ca, nāmarūpādikaṁ tathā;",
  "tika-abh06t33:540": "Dukkhakkhandhassimassevaṁ, nirodhoti pavuccati.",
  "tika-abh06t33:541": "796.",
  "tika-abh06t33:542": " Iti vaṭṭavivaṭṭānaṁ, vasā dvedhā vibhāvito;",
  "tika-abh06t33:543": "Paṭiccasamuppādoti, desitoyaṁ mahesinā.",
  "tika-abh06t33:544": "797.",
  "tika-abh06t33:545": " Sabbasaṅkhatadhammānaṁ , sabbe dhammāpi paccayā;",
  "tika-abh06t33:546": "Janakā cevupatthambhā, saṁvibhattā yathārahaṁ.",
  "tika-abh06t33:547": "798.",
  "tika-abh06t33:548": " Āhacca paccayaṭṭhena, catuvīsatidhā ṭhitā;",
  "tika-abh06t33:549": "Hetālambaṇādhipatānantarasamanantarā.",
  "tika-abh06t33:550": "799.",
  "tika-abh06t33:551": " Sahajātaaññamañña-nissayā copanissayo;",
  "tika-abh06t33:552": "Purejātā pacchājātā-sevanā kammameva ca.",
  "tika-abh06t33:553": "800.",
  "tika-abh06t33:554": " Pākāhārindriyajjhāna-maggaṅgasampayuttakā;",
  "tika-abh06t33:555": "Vippayuttatthi natthi ca, vigatāvigatanti ca.",
  "tika-abh06t33:556": "801.",
  "tika-abh06t33:557": " Pañcātītāva kammaṁ tu, vattamānañca īritaṁ;",
  "tika-abh06t33:558": "Sabbathāpi tayo vuttā, vattamānā tatopare.",
  "tika-abh06t33:559": "802.",
  "tika-abh06t33:560": " Chadhā nāmaṁ tu nāmassa, pañcadhā nāmarūpinaṁ;",
  "tika-abh06t33:561": "Ekadhā puna rūpassa, rūpaṁ nāmassa cekadhā.",
  "tika-abh06t33:562": "803.",
  "tika-abh06t33:563": " Paññattināmarūpāni, nāmassa duvidhā dvayaṁ;",
  "tika-abh06t33:564": "Dvayassa navadhā ceti, chabbidhā paccayā kathaṁ.",
  "tika-abh06t33:565": "804.",
  "tika-abh06t33:566": " Niruddhānantarā eva, jāyantānamanantaraṁ;",
  "tika-abh06t33:567": "Nāmadhammāva nāmānaṁ, janakattopakārakā.",
  "tika-abh06t33:568": "805.",
  "tika-abh06t33:569": " Nirantarappavattiyā, anurūpamanantarā;",
  "tika-abh06t33:570": "Anantarapaccayena, paccayoti pakāsitā.",
  "tika-abh06t33:571": "806.",
  "tika-abh06t33:572": " Samanantarabhāvena, tesaṁ te eva paccayā;",
  "tika-abh06t33:573": "Samanantaranāmena, paccayoti pakāsitā.",
  "tika-abh06t33:574": "807.",
  "tika-abh06t33:575": " Atthibhāvāya dhammānaṁ, natthitāyopakārakā;",
  "tika-abh06t33:576": "Natthipaccayanāmena, vuttā te eva tādinā.",
  "tika-abh06t33:577": "808.",
  "tika-abh06t33:578": " Okāsadānabhāvena, vigatāvopakārakā;",
  "tika-abh06t33:579": "Dhammā te eva vuccanti, vigatappaccayoti ca.",
  "tika-abh06t33:580": "809.",
  "tika-abh06t33:581": " Javā paguṇabhāvāya, javānamupakārakā;",
  "tika-abh06t33:582": "Āsevanapaccayoti, niruddhānantarā matā.",
  "tika-abh06t33:583": "810.",
  "tika-abh06t33:584": " Saṁsaṭṭhasahajātānaṁ, sampayogena paccayā;",
  "tika-abh06t33:585": "Sampayuttapaccayoti, nāmā nāmānamīritā.",
  "tika-abh06t33:586": "811.",
  "tika-abh06t33:587": " Icceko vattamāno ca, pañcātītā yathārahaṁ;",
  "tika-abh06t33:588": "Arūpānamarūpā ca, paccayā chabbidhā matā.",
  "tika-abh06t33:589": "812.",
  "tika-abh06t33:590": " Pavatte cittajātānaṁ, kammajānañca sandhiyaṁ;",
  "tika-abh06t33:591": "Rūpānaṁ sahajātāna-marūpānañca tādinā.",
  "tika-abh06t33:592": "813.",
  "tika-abh06t33:593": " Hetubhūtā cha dhammāpi, mūlaṭṭhenopakārakā;",
  "tika-abh06t33:594": "Hetupaccayabhāvena, paccayoti pakāsitā.",
  "tika-abh06t33:595": "814.",
  "tika-abh06t33:596": " Tathā nijjhāyanaṭṭhena, tesamevopakārakā;",
  "tika-abh06t33:597": "Jhānapaccayanāmena, jhānadhammā vibhāvitā.",
  "tika-abh06t33:598": "815.",
  "tika-abh06t33:599": " Tatheva niyyānaṭṭhena, paccayāti pakāsitā;",
  "tika-abh06t33:600": "Maggapaccayanāmena, maggaṅgā ca mahesinā.",
  "tika-abh06t33:601": "816.",
  "tika-abh06t33:602": " Tesameva ca dhammānaṁ, sahajātāti cetanā;",
  "tika-abh06t33:603": "Kammabyāpārābhāvena, vattamānā ca paccayā.",
  "tika-abh06t33:604": "817.",
  "tika-abh06t33:605": " Kaṭattārūpapākānaṁ, nānakkhaṇikacetanā;",
  "tika-abh06t33:606": "Abhisaṅkhārabhāvena, janakappaccayā matā.",
  "tika-abh06t33:607": "818.",
  "tika-abh06t33:608": " Iccevaṁ duvidhā bhedā, vipphāraṭṭhena cetanā;",
  "tika-abh06t33:609": "Kammapaccayanāmena, paccayoti pakāsitā.",
  "tika-abh06t33:610": "819.",
  "tika-abh06t33:611": " Rūpānaṁ sahajātānaṁ, aññamaññamarūpinaṁ;",
  "tika-abh06t33:612": "Paccayā santabhāvena, vipākā samudīritā.",
  "tika-abh06t33:613": "820.",
  "tika-abh06t33:614": " Ekotītopi cattāro, vattamānāti pañcadhā;",
  "tika-abh06t33:615": "Paccayā nāmadhammāva, nāmarūpānamīritā.",
  "tika-abh06t33:616": "821.",
  "tika-abh06t33:617": " Imassa rūpakāyassa, pacchājātopakārako;",
  "tika-abh06t33:618": "Pacchājātapaccayoti, nāmaṁ rūpānamekadhā.",
  "tika-abh06t33:619": "822.",
  "tika-abh06t33:620": " Sattaviññāṇadhātūnaṁ , cha vatthūni pavattiyaṁ;",
  "tika-abh06t33:621": "Pañcaviññāṇavīthiyā, pañcālambā yathākkamaṁ.",
  "tika-abh06t33:622": "823.",
  "tika-abh06t33:623": " Purejātavisesena, nāmānamupakārakā;",
  "tika-abh06t33:624": "Purejātapaccayoti, rūpaṁ nāmassa cekadhā.",
  "tika-abh06t33:625": "824.",
  "tika-abh06t33:626": " Cittacetasikā dhammā, yaṁ yamārabbha jāyare;",
  "tika-abh06t33:627": "Ālambaṇapaccayoti, sabbametaṁ pavuccati.",
  "tika-abh06t33:628": "825.",
  "tika-abh06t33:629": " Yamālambaṁ garuṁ katvā, nāmadhammā pavattare;",
  "tika-abh06t33:630": "Svāyamevālambaṇūpa-nissayoti pakāsito.",
  "tika-abh06t33:631": "826.",
  "tika-abh06t33:632": " Anantarapaccayena, ye dhammā paccayā matā;",
  "tika-abh06t33:633": "Te eva vānantarūpa-nissayoti pakāsito.",
  "tika-abh06t33:634": "827.",
  "tika-abh06t33:635": " Rāgasaddhādayo dhammā, ajjhattamanuvāsitā;",
  "tika-abh06t33:636": "Sattasaṅkhāradhammā ca, bahiddhopanisevitā.",
  "tika-abh06t33:637": "828.",
  "tika-abh06t33:638": " Rāgasaddhādidhammānaṁ, kammaṁ pākānamiccayaṁ;",
  "tika-abh06t33:639": "Pakatūpanissayoti, paṭṭhapesi tathāgato.",
  "tika-abh06t33:640": "829.",
  "tika-abh06t33:641": " Iccevaṁ balavaṭṭhena, nissayenopakārakā;",
  "tika-abh06t33:642": "Upanissayanāmena, paccayoyaṁ tidhā mato.",
  "tika-abh06t33:643": "830.",
  "tika-abh06t33:644": " Rūpārūpaṁ paniccevaṁ, tekālikamakālikā;",
  "tika-abh06t33:645": "Paññatti ceva nāmānaṁ, paccayo duvidho mato.",
  "tika-abh06t33:646": "831.",
  "tika-abh06t33:647": " Ālambādhippatibhūtaṁ, nāmānaṁ garugocaraṁ;",
  "tika-abh06t33:648": "Sahajādhippatīdhammā, sahajānaṁ yathārahaṁ.",
  "tika-abh06t33:649": "832.",
  "tika-abh06t33:650": " Nāmarūpānamicceva-mādhippaccena paccayo;",
  "tika-abh06t33:651": "Adhippatipaccayoti, duvidhā paridīpito.",
  "tika-abh06t33:652": "833.",
  "tika-abh06t33:653": " Sahajā nāmarūpānaṁ, mahābhūtā ca rūpinaṁ;",
  "tika-abh06t33:654": "Paṭisandhikkhaṇe vatthu, nāmānamiti sabbathā.",
  "tika-abh06t33:655": "834.",
  "tika-abh06t33:656": " Sahajātavisesena, dhammānamupakārakā;",
  "tika-abh06t33:657": "Sahajātapaccayoti, tividhevaṁ vibhāvitā.",
  "tika-abh06t33:658": "835.",
  "tika-abh06t33:659": " Arūpino catukkhandhā, mahābhūtā catubbidhā;",
  "tika-abh06t33:660": "Sandhiyaṁ vatthunāmāni, sahajānīti sabbathā.",
  "tika-abh06t33:661": "836.",
  "tika-abh06t33:662": " Upakārapavattā ca, aññamaññassa tādinā;",
  "tika-abh06t33:663": "Aññamaññapaccayoti, vibhattā tividhā matā.",
  "tika-abh06t33:664": "837.",
  "tika-abh06t33:665": " Sattaviññāṇadhātūnaṁ, bhūtopādāyarūpinaṁ;",
  "tika-abh06t33:666": "Sahajātanāmarūpa-dhammānañca yathākkamaṁ.",
  "tika-abh06t33:667": "838.",
  "tika-abh06t33:668": " Vatthu bhūtā catukkhandhā, nissayenopakārakā;",
  "tika-abh06t33:669": "Nissayappaccayo nāma, paccayoti mato tidhā.",
  "tika-abh06t33:670": "839.",
  "tika-abh06t33:671": " Kabaḷīkāro āhāro, rūpakāyassa paccayo;",
  "tika-abh06t33:672": "Arūpino panāhārā, sahajānaṁ yathārahaṁ.",
  "tika-abh06t33:673": "840.",
  "tika-abh06t33:674": " Nāmarūpānamiccevaṁ, yāpanaṭṭhena paccayā;",
  "tika-abh06t33:675": "Āhārapaccayoteva, duvidhevaṁ pakāsito.",
  "tika-abh06t33:676": "841.",
  "tika-abh06t33:677": " Pasādajīvitārūpi-ndriyadhammā yathākkamaṁ;",
  "tika-abh06t33:678": "Pañcaviññāṇupādinna-rūpānaṁ nāmarūpinaṁ.",
  "tika-abh06t33:679": "842.",
  "tika-abh06t33:680": " Sahajātānamicceva-missaraṭṭhena paccayā;",
  "tika-abh06t33:681": "Indriyappaccayoteva, tividhā samudāhaṭo.",
  "tika-abh06t33:682": "843.",
  "tika-abh06t33:683": " Sattaviññāṇadhātūnaṁ, cha vatthūni yathārahaṁ;",
  "tika-abh06t33:684": "Pacchājātā ca kāyassa, cittacetasikā tathā.",
  "tika-abh06t33:685": "844.",
  "tika-abh06t33:686": " Arūpā sahajātānaṁ, rūpānanti matā tidhā;",
  "tika-abh06t33:687": "Vippayuttapaccayoti, vippayogopakārakā.",
  "tika-abh06t33:688": "845.",
  "tika-abh06t33:689": " Sahajātaṁ purejātaṁ, pacchājātañca sabbathā;",
  "tika-abh06t33:690": "Kabaḷīkāro āhāro, rūpajīvitamiccayaṁ.",
  "tika-abh06t33:691": "846.",
  "tika-abh06t33:692": "Atthipaccayasaṅkhāto, paccayo pañcadhā mato;",
  "tika-abh06t33:693": "Vijjamānasabhāvena, paccayaṭṭhā yathārahaṁ.",
  "tika-abh06t33:694": "847.",
  "tika-abh06t33:695": " Te evāvigatā hutvā, vattamānopakārakā;",
  "tika-abh06t33:696": "Avigatapaccayoti, sugatena vavatthitā.",
  "tika-abh06t33:697": "848.",
  "tika-abh06t33:698": " Aṭṭhevaṁ vattamānāni, nāmarūpāni paccayā;",
  "tika-abh06t33:699": "Sabbatthādhippatī cāti, navadhā nāmarūpinaṁ.",
  "tika-abh06t33:700": "849.",
  "tika-abh06t33:701": " Itthamuddiṭṭhaniddiṭṭhā, paṭṭhānanayasaṅgahā;",
  "tika-abh06t33:702": "Kusalākusalādīhi, suvibhattā mahesinā.",
  "tika-abh06t33:703": "850.",
  "tika-abh06t33:704": " Paññattināmarūpānaṁ, vasena tividhā ṭhitā;",
  "tika-abh06t33:705": "Paccayāti pakāsenti, catuvīsati paṇḍitā.",
  "tika-abh06t33:706": "851.",
  "tika-abh06t33:707": " Paññatti paññapīyattā, paññāpetīti ca dvidhā;",
  "tika-abh06t33:708": "Nāmarūpavinimuttā, paññattā tādinā kathaṁ.",
  "tika-abh06t33:709": "852.",
  "tika-abh06t33:710": " Bhūtapariṇāmākāramupādāya tathā tathā;",
  "tika-abh06t33:711": "Bhūmipabbatapāsāṇatiṇarukkhalatādayo.",
  "tika-abh06t33:712": "853.",
  "tika-abh06t33:713": " Sambhārākāramārabbha, sannivesavisesitā;",
  "tika-abh06t33:714": "Yānagāmavanuyyānakaṭasārapaṭādayo.",
  "tika-abh06t33:715": "854.",
  "tika-abh06t33:716": " Kārakavedakākāraṁ, viññattindriyalakkhitaṁ;",
  "tika-abh06t33:717": "Khandhapañcakamāhacca, maccāsurasurādayo.",
  "tika-abh06t33:718": "855.",
  "tika-abh06t33:719": " Candādāvaṭṭanādīhi, disākālādisammuti;",
  "tika-abh06t33:720": "Pārampariyakādīhi, jātigottakulādayo.",
  "tika-abh06t33:721": "856.",
  "tika-abh06t33:722": " Taṁtaṁkriyādibhedehi, paññattā kathinādayo;",
  "tika-abh06t33:723": "Taṁtaṁkalāpāsamphuṭṭhā, kūpākāsaguhādayo.",
  "tika-abh06t33:724": "857.",
  "tika-abh06t33:725": " Taṁ taṁ nimittamārabbha, cintayantassupaṭṭhitā;",
  "tika-abh06t33:726": "Kasiṇādikavohārā, bhāvanāmayagocarā.",
  "tika-abh06t33:727": "858.",
  "tika-abh06t33:728": " Pubbopalabbhābhāvena, kasiṇugghāṭimādayo;",
  "tika-abh06t33:729": "Nirodhā ca samāpatti, visesābhāvalakkhitā.",
  "tika-abh06t33:730": "859.",
  "tika-abh06t33:731": " Iti taṁ tamupādāya, samaññātā tathā tathā;",
  "tika-abh06t33:732": "Saṅkhā samaññā paññatti, vohāroti pakāsitā.",
  "tika-abh06t33:733": "860.",
  "tika-abh06t33:734": " Ālambaṇaṭṭhākārena, santābhāvepi vatthuto;",
  "tika-abh06t33:735": "Cintāvohāranipphannā, atthacchāyāva bhāsinī.",
  "tika-abh06t33:736": "861.",
  "tika-abh06t33:737": "Paññāpīyattāpaññatti, nāmāyamiti bhāsitā;",
  "tika-abh06t33:738": "Upādāya ca paññatti, sā evopanidhāya ca.",
  "tika-abh06t33:739": "862.",
  "tika-abh06t33:740": " Paññatti paññāpanato, paṇḍitehi pakāsitā;",
  "tika-abh06t33:741": "Avijjamānā paññatti, vijjamānātipi dvidhā.",
  "tika-abh06t33:742": "863.",
  "tika-abh06t33:743": " Lokavohārikaṭṭhena, paññattaṁ paramatthato;",
  "tika-abh06t33:744": "Avijjamānametāya, paññāpenti yadā tadā.",
  "tika-abh06t33:745": "864.",
  "tika-abh06t33:746": " Avijjamānapaññatti, vijjamānaṁ yadā puna;",
  "tika-abh06t33:747": "Paññāpenti tadā esā, vijjamānanti vuccati.",
  "tika-abh06t33:748": "865.",
  "tika-abh06t33:749": " Itthaṁ paññattidhammañca, sammatatthavisesato;",
  "tika-abh06t33:750": "Bhāvadhammañca rūpādi-salakkhaṇavisesato.",
  "tika-abh06t33:751": "866.",
  "tika-abh06t33:752": "Paññāpetīti paññatti, nāmāyamiti bhāsitā;",
  "tika-abh06t33:753": "Yā nāmaṁ nāmakammādināmena samudīritā.",
  "tika-abh06t33:754": "867.",
  "tika-abh06t33:755": " Sā evāvijjamānena-vijjamānādibheditā;",
  "tika-abh06t33:756": "Itthisaddo chaḷābhiñño, rājaputto tu bhāsitā.",
  "tika-abh06t33:757": "868.",
  "tika-abh06t33:758": " Kriyānimittatthayoga-ruḷhijātopacārikā;",
  "tika-abh06t33:759": "Sambandhopacayāvatthā, saṇṭhānāpekkhitā tathā.",
  "tika-abh06t33:760": "869.",
  "tika-abh06t33:761": " Devadattotha medhāvī, vedanā candimā tathā;",
  "tika-abh06t33:762": "Khattiyo narasīho ca, bhātā lohitakaṁ yuvā.",
  "tika-abh06t33:763": "870.",
  "tika-abh06t33:764": " Kuṇḍalaṁ dussamiccevamādibheditasaṅgahā;",
  "tika-abh06t33:765": "Sammatatthasabhāvesu, vohārākāralakkhitā.",
  "tika-abh06t33:766": "871.",
  "tika-abh06t33:767": " Sāyaṁ yādicchakānvatthasaṅketakkhaṇasambhavā;",
  "tika-abh06t33:768": "Vohāratthavisesena, ñeyyākārānusārinī.",
  "tika-abh06t33:769": "872.",
  "tika-abh06t33:770": " Vacīghosānusārena, sotaviññāṇavīthiyā;",
  "tika-abh06t33:771": "Pavattānantaruppanna-manodvārassa gocarā.",
  "tika-abh06t33:772": "873.",
  "tika-abh06t33:773": " Atthā yassānusārena, viññāyanti tato paraṁ;",
  "tika-abh06t33:774": "Sammatā ca sabhāvā ca, pubbasaṅketabhāgino.",
  "tika-abh06t33:775": "874.",
  "tika-abh06t33:776": " Yāyaṁ vālambaṇākāravisese paṭidissati;",
  "tika-abh06t33:777": "Vedanādivacīghosaṁ, sabhāvānugacetaso.",
  "tika-abh06t33:778": "875.",
  "tika-abh06t33:779": " Sāyaṁ paññatti viññeyyā, lokasaṅketanimmitā;",
  "tika-abh06t33:780": "Vacīviññattisahito, saddo evāti kecana.",
  "tika-abh06t33:781": "876.",
  "tika-abh06t33:782": " Itthaṁ paññattidhammāti, vuttaṁ paññattikadvayaṁ;",
  "tika-abh06t33:783": "Tathādhivacanā dhammā, niruttīti ca tādinā.",
  "tika-abh06t33:784": "877.",
  "tika-abh06t33:785": " Avisaṁvādakaṭṭhena, lokavohārasādhakaṁ;",
  "tika-abh06t33:786": "Samaññāsaccamiccevaṁ, ācikkhanti vicakkhaṇā.",
  "tika-abh06t33:787": "878.",
  "tika-abh06t33:788": " Satthā yaṁ paramatthamuttamaguṇo nāmañca rūpanti ca,",
  "tika-abh06t33:789": "Dvedhākāsi sabhāvadhammakusalo nibbijjha dhammantaraṁ;",
  "tika-abh06t33:790": "Vohāratthavisesañeyyamaparaṁ byākāsi paññattito,",
  "tika-abh06t33:791": "Āraddhaṁ kamato mayevamakhilaṁ taṁ suṭṭhu niṭṭhāpitaṁ.",
  "tika-abh06t33:792": "879.",
  "tika-abh06t33:793": " Yaṁ dhammaṁ dhammarājā niratikamabhisambodhi maggena buddhā,",
  "tika-abh06t33:794": "Katvā kaṇḍambamūle paramamanupamaṁ pāṭihīraṁ khaṇena;",
  "tika-abh06t33:795": "Pātvākā tattha patvā puravaragaṇamullāpalāvaṇṇaraṁsi,",
  "tika-abh06t33:796": "Tatthādāyatthasāraṁ kathitamaticiraṁ ṭhātu pāṭhānukūlaṁ.",
  "tika-abh06t33:797": "Iti nāmarūpaparicchede sabbasaṅgahavibhāgo nāma",
  "tika-abh06t33:798": "Sattamo paricchedo.",
  "tika-abh06t33:799": "Niṭṭhito ca nāmarūpaparicchede sabbathāpi",
  "tika-abh06t33:800": "Abhidhammaparamatthavibhāgo."
}