{
  "tika-s0304t8:0": "9. Asaṅkhatasaṁyuttaṁ",
  "tika-s0304t8:1": "1. Paṭhamavaggo",
  "tika-s0304t8:2": "1-11. Kāyagatāsatisuttādivaṇṇanā",
  "tika-s0304t8:3": "366-376.Asaṅkhatanti na saṅkhataṁ hetupaccayeti. Tenāha ‘‘akata’’nti. Hitaṁ esantenāti mettāyantena. Anukampamānenāti karuṇāyantena. Upādāyāti ādiyitvāti ayamatthotiāha ‘‘cittena pariggahetvā’’ti. Aviparītadhammadesanāti aviparītadhammassa desanā, paṭipattimpi sāvakā viya garuko bhagavā. Dāyajjaṁ attano adhiṭṭhitaṁ niyyāteti.",
  "tika-s0304t8:4": "Bhikkhāsampattikālādīnaṁ sattannaṁ sappāyānaṁ sampattiyā labbhanakāle. Vipattikāle pana ettha vuttavipariyāyena attho veditabbo. Bhāriyanti dukkhabahulatāya dāruṇaṁ. Amhākaṁ santikā laddhabbā. Tumhākaṁ anusāsanīti tumhākaṁ dātabbā anusāsanī.",
  "tika-s0304t8:5": "Kāyagatāsatisuttādivaṇṇanā niṭṭhitā.",
  "tika-s0304t8:6": "2. Dutiyavaggo",
  "tika-s0304t8:7": "23-33. Asaṅkhatasuttādivaṇṇanā",
  "tika-s0304t8:8": "377-409. Tattha ca natthi ettha taṇhāsaṅkhātaṁ nataṁ, natthi etasmiṁ vā adhigate puggalabhāvoti anataṁ. Anāsavanti etthāpi eseva nayo. Saccadhammatāya saccaṁ. Vaṭṭadukkhato pārametīti pāraṁ. Saṇhaṭṭhenāti sukhumaṭṭhena nipuṇaṁ. Tato eva duddasatāya. Ajajjaraṁ niccasabhāvattā. Natthi etassa nidassananti vā anidassanaṁ. Etasmiṁ adhigate natthi saṁsāre. Papañcanti vā nippapañcaṁ.",
  "tika-s0304t8:9": "Etasmiṁ adhigate puggalassa maraṇaṁ natthīti vā amataṁ. Atappakaṭṭhena vā paṇītaṁ. Sukhahetutāya vā sivaṁ. Taṇhā khīyanti etthāti taṇhakkhayaṁ.",
  "tika-s0304t8:10": "Aññassa tādisassa abhāvato vimhāpanīyatāya abhūtamevāti. Kutoci paccayato anibbattameva hutvā bhūtaṁ vijjamānaṁ. Tenāha ‘‘ajātaṁ hutvā atthī’’ti. Natthi ettha dukkhanti niddukkhaṁ, tassa bhāvo niddukkhattaṁ. Tasmā anītikaṁ ītirahitaṁ. Vānaṁ vuccati taṇhā, tadabhāvena nibbānaṁ. Byābajjhaṁ vuccati dukkhaṁ, tadabhāvena abyābajjhaṁ. Paramatthato saccato suddhibhāvena. Kāmā eva puthujjanehi allīyitabbato ālayā. Esa nayo sesesupi. Patiṭṭhaṭṭhenāti patiṭṭhābhāvena vaṭṭadukkhato muccitukāmānaṁ dīpasadisaṁ oghehi anajjhottharaṇīyattā. Allīyitabbayuttaṭṭhenāti allīyituṁ arahabhāvato. Tāyanaṭṭhenāti saparatāyanaṭṭhena. Bhayasaraṇaṭṭhenāti bhayassa hiṁsanaṭṭhena. Seṭṭhaṁ uttamaṁ. Gatīti gandhabbaṭṭhānaṁ.",
  "tika-s0304t8:11": "Asaṅkhatasuttādivaṇṇanā niṭṭhitā.",
  "tika-s0304t8:12": "Asaṅkhatasaṁyuttavaṇṇanā niṭṭhitā."
}