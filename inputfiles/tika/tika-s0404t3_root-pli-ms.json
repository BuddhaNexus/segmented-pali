{
  "tika-s0404t3:0": "4. Dānavaggo",
  "tika-s0404t3:1": "1-4. Paṭhamadānasuttādivaṇṇanā",
  "tika-s0404t3:2": "31-34. Catutthassa paṭhame āsajjāti yassa deti, tassa āgamanahetu tena samāgamanimittaṁ. Bhayāti bhayahetu. Nanu bhayaṁ nāma laddhakāmatārāgādayo viya cetanāya avisuddhikaraṁ, taṁ kasmā idha gahitanti? Nayidaṁ tādisaṁ vohārabhayādiṁ sandhāya vuttanti dassetuṁ ‘‘ayaṁ adāyako akārako’’tiādi vuttaṁ. Adāsi meti yaṁ pubbe kataṁ upakāraṁ cintetvā dīyati, taṁ sandhāya vuttaṁ. Dassati meti paccupakārāsīsāya yaṁ dīyati, taṁ sandhāya vadati. Sāhu dānanti dānaṁ nāmetaṁ paṇḍitapaññattanti sādhusamācāre ṭhatvā deti. Alaṅkāratthanti upasobhanatthaṁ. Dānañhi datvā taṁ paccavekkhantassa pāmojjapītisomanassādayo uppajjanti, lobhadosaissāmaccherādayopi vidūrī bhavanti. Idāni dānaṁ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya ca parikkhārāya ca hotīti ‘‘alaṅkāratthañceva parikkhāratthañca detī’’ti vuttaṁ. Tenāha ‘‘dānañhi cittaṁ muduṁ karotī’’tiādi. Muducitto hoti laddhā dāyake ‘‘iminā mayhaṁ saṅgaho kato’’ti, dātāpi laddhari. Tena vuttaṁ ‘‘ubhinnampi cittaṁ muduṁ karotī’’ti.",
  "tika-s0404t3:3": "Adantadamananti adantā anassavāpissa dānena dantā assavā honti, vase vattanti. Adānaṁ dantadūsakanti adānaṁ pubbe dantānaṁ assavānampi vighātuppādanena cittaṁ dūseti. Unnamanti dāyakā piyaṁvadā ca paresaṁ garucittīkāraṭṭhānatāya. Namantipaṭiggāhakā dānena piyavācāya ca laddhasaṅgahāsaṅgāhakānaṁ.",
  "tika-s0404t3:4": "Cittālaṅkāradānameva uttamaṁ anupakkiliṭṭhatāya suparisuddhatāya guṇavisesapaccayatāya ca. Dutiyādīni uttānatthāneva.",
  "tika-s0404t3:5": "Paṭhamadānasuttādivaṇṇanā niṭṭhitā.",
  "tika-s0404t3:6": "5. Dānūpapattisuttavaṇṇanā",
  "tika-s0404t3:7": "35. Pañcame dānapaccayāti dānakāraṇā, dānamayapuññassa katattā upacitattāti attho. Upapattiyoti manussesu devesu ca nibbattiyo. Ṭhapetīti ekavārameva anuppajjitvā yathā upari tenevākārena pavattati, evaṁ ṭhapeti. Tadeva cassa adhiṭṭhānanti āha ‘‘tasseva vevacana’’nti. Vaḍḍhetīti brūheti na hāpeti. Vimuttanti adhimuttaṁ, ninnaṁ poṇaṁ pabbhāranti attho. Vimuttanti vā vissaṭṭhaṁ. Nippariyāyato uttari nāma paṇītaṁ majjhepi hīnamajjhimavibhāgassa labbhanatoti vuttaṁ ‘‘uttari abhāvitanti tato uparimaggaphalatthāya abhāvita’’nti. Saṁvattati tathāpaṇihitaṁ dānamayaṁ cittaṁ. Yaṁ pana pāḷiyaṁ ‘‘tañca kho’’tiādi vuttaṁ, taṁ tatrupapattiyā vibandhakaradussīlyābhāvadassanaparaṁ daṭṭhabbaṁ, na dānamayassa puññassa kevalassa taṁsaṁvattanatādassanaparanti daṭṭhabbaṁ. Samucchinnarāgassāti samucchinnakāmarāgassa. Tassa hi siyā brahmaloke upapatti, na samucchinnabhavarāgassa. Vītarāgaggahaṇena cettha kāmesu vītarāgatā adhippetā, yāya brahmalokūpapatti siyā. Tenāha ‘‘dānamattenevā’’tiādi. Yadi evaṁ dānaṁ tattha kimatthiyanti āha ‘‘dānaṁ panā’’tiādi. Dānena muducittoti baddhāghāte veripuggalepi attano dānasampaṭicchanena mudubhūtacitto.",
  "tika-s0404t3:8": "Dānūpapattisuttavaṇṇanā niṭṭhitā.",
  "tika-s0404t3:9": "6. Puññakiriyavatthusuttavaṇṇanā",
  "tika-s0404t3:10": "36. Chaṭṭhe pujjabhavaphalaṁ nibbattenti, attano santānaṁ punantīti vā puññāni ca tāni hetupaccayehi kattabbato kiriyā cāti puññakiriyā, tāyeva ca tesaṁ tesaṁ piyamanāpatādiānisaṁsānaṁ vatthubhāvato puññakiriyavatthūni.",
  "tika-s0404t3:11": "Anucchinnabhavamūlassa anuggahavasena, pūjāvasena vā attano deyyadhammassa parassa pariccāgacetanā dīyati etenāti dānaṁ, dānameva dānamayaṁ. Padapūraṇamattaṁ maya-saddo. Cīvarādīsu catūsu paccayesu (dī. ni. aṭṭha. 3.305), annādīsu vā dasasu dānavatthūsu, rūpādīsu vā chasu ārammaṇesu taṁ taṁ dentassa tesaṁ uppādanato paṭṭhāya pubbabhāge pariccāgakāle pacchā somanassacittena anussaraṇe cāti tīsu kālesu pavattacetanā dānamayaṁ puññakiriyavatthu nāma.",
  "tika-s0404t3:12": "Niccasīlauposathasīlādivasena pañca aṭṭha dasa vā sīlāni samādiyantassa ‘‘sīlapūraṇatthaṁ pabbajissāmī’’ti vihāraṁ gacchantassa pabbajantassa, manorathaṁ matthakaṁ pāpetvā ‘‘pabbajito vatamhi sādhu suṭṭhū’’ti āvajjentassa, saddhāya pātimokkhaṁ paripūrentassa, paññāya cīvarādike paccaye paccavekkhantassa, satiyā āpāthagatesu rūpādīsu cakkhudvārādīni saṁvarantassa, vīriyena ājīvaṁ sodhentassa ca pavattacetanā sīlati, sīletīti vā sīlamayaṁ puññakiriyavatthu nāma.",
  "tika-s0404t3:13": "Paṭisambhidāyaṁ (paṭi. ma. 1.48) vuttena vipassanāmaggena cakkhuṁ aniccato dukkhato anattato vipassantassa, sotaṁ…pe… ghānaṁ…pe… jivhaṁ…pe… kāyaṁ…pe… rūpe…pe… dhamme…pe… cakkhuviññāṇaṁ…pe… manoviññāṇaṁ…pe… cakkhusamphassaṁ …pe… manosamphassaṁ…pe… cakkhusamphassajaṁ vedanaṁ…pe… manosamphassajaṁ vedanaṁ…pe… jarāmaraṇaṁ aniccato dukkhato anattato vipassantassa yā cetanā, yā ca pathavīkasiṇādīsu sabbāsu aṭṭhattiṁsāya ārammaṇesu pavattā jhānacetanā, yā ca anavajjesu kammāyatanasippāyatanavijjāṭṭhānesu paricayamanasikārādivasena pavattā cetanā, sabbā sā bhāveti etāyāti bhāvanāmayaṁ vuttanayena puññakiriyavatthu cāti bhāvanāmayaṁ puññakiriyavatthu.",
  "tika-s0404t3:14": "Ekamekañcettha yathārahaṁ pubbabhāgato paṭṭhāya karontassa kāyakammaṁ hoti. Tadatthaṁ vācaṁ nicchārentassa vacīkammaṁ. Kāyaṅgaṁ vācaṅgañca acopetvā manasā cintayantassa manokammaṁ. Annādīni dentassa cāpi ‘‘annadānādīni demī’’ti vā, dānapāramiṁ āvajjetvā vā dānakāle dānamayaṁ puññakiriyavatthu hoti. Yathā hi kevalaṁ ‘‘annadānādīni demī’’ti dānakāle dānamayaṁ puññakiriyavatthu hoti, evaṁ ‘‘idaṁ dānamayaṁ sammāsambodhiyā paccayo hotū’’ti dānapāramiṁ āvajjetvā dānakālepi dānasīseneva pavattitattā. Vattasīse ṭhatvā dadanto ‘‘etaṁ dānaṁ nāma mayhaṁ kulavaṁsahetu paveṇicāritta’’nti cārittasīsena vā dento cārittasīlattā sīlamayaṁ. Khayato vayato sammasanaṁ paṭṭhapetvā dadato bhāvanāmayaṁ puññakiriyavatthu hoti. Yathā hi deyyadhammapariccāgavasena vattamānāpi dānacetanā vattasīse ṭhatvā dadato sīlamayaṁ puññakiriyavatthu hoti pubbābhisaṅkhārassa aparabhāge cetanāya ca tathāpavattattā.",
  "tika-s0404t3:15": "Puññakiriyavatthusuttavaṇṇanā niṭṭhitā.",
  "tika-s0404t3:16": "7-8. Sappurisadānasuttādivaṇṇanā",
  "tika-s0404t3:17": "37-38. Sattame viceyya detīti ettha dve vicinanāni dakkhiṇeyyavicinanaṁ, dakkhiṇāvicinanañca. Tesu vipannasīle ito bahiddhā pañcanavuti pāsaṇḍabhede ca dakkhiṇeyye pahāya sīlādiguṇasampannānaṁ sāsane pabbajitānaṁ dānaṁ dakkhiṇeyyavicinanaṁ nāma. Lāmakalāmake paccaye apanetvā paṇītapaṇīte vicinitvā tesaṁ dānaṁ dakkhiṇāvicinanaṁ nāma. Tenāha ‘‘imassa dinnaṁ mahapphalaṁ bhavissatī’’tiādi. Aṭṭhame natthi vattabbaṁ.",
  "tika-s0404t3:18": "Sappurisadānasuttādivaṇṇanā niṭṭhitā.",
  "tika-s0404t3:19": "9-10. Abhisandasuttādivaṇṇanā",
  "tika-s0404t3:20": "39-40. Navame puññābhisandāti puññanadiyo. Kusalābhisandāti kusalānaṁ pavāhā. Sukhassāhārāti sukhapaccayā. Aggānīti ñātattā aggaññāni. Cirarattaṁ ñātattā rattaññāni. Ariyānaṁ sādhūnaṁ vaṁsānīti ñātattā vaṁsaññāni. Porāṇānaṁ ādipurisānaṁ etānīti porāṇāni. Sabbaso kenacipi pakārena sādhūhi na kiṇṇāni na khittāni chaḍḍitānīti asaṁkiṇṇāni. Ayañca nayo nesaṁ yathā atīte, evaṁ etarahi anāgate cāti āha ‘‘asaṁkiṇṇapubbāni na saṁkiyanti na saṁkiyissantī’’ti. Tato eva appaṭikuṭṭhāni. Na hi kadāci viññū samaṇabrāhmaṇā hiṁsādipāpadhammaṁ anujānanti. Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi sattakāyassa bhayābhāvaṁ deti. Averanti verābhāvaṁ. Abyābajjhanti niddukkhataṁ. Evamettha saṅkhepato pāḷivaṇṇanā veditabbā. Dasame natthi vattabbaṁ.",
  "tika-s0404t3:21": "Abhisandasuttādivaṇṇanā niṭṭhitā.",
  "tika-s0404t3:22": "Dānavaggavaṇṇanā niṭṭhitā."
}