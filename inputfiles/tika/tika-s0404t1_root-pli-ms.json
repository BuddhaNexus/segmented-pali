{
  "tika-s0404t1:0": "2. Mahāvaggo",
  "tika-s0404t1:1": "1. Verañjasuttavaṇṇanā",
  "tika-s0404t1:2": "11. Dutiyassa paṭhame verañjāyaṁ viharatīti (pārā. aṭṭha. 1.1) ettha verañjāti tassa nagarassetaṁ adhivacanaṁ, tassaṁ verañjāyaṁ. Samīpatthe bhummavacanaṁ. Naḷerupucimandamūleti ettha naḷeru nāma yakkho. Pucimandoti nimbarukkho. Mūlanti samīpaṁ. Ayañhi mūla-saddo ‘‘mūlāni uddhareyya antamaso usīranāḷimattānipī’’tiādīsu (a. ni. 4.195) mūlamūle dissati. ‘‘Lobho akusalamūla’’ntiādīsu (dī. ni. 3.305; pari. 323) asādhāraṇahetumhi. ‘‘Yāva majjhanhike kāle chāyā pharati, nivāte paṇṇāni patanti, ettāvatā rukkhamūla’’ntiādīsu (pārā. 494) samīpe. Idha pana samīpe adhippeto, tasmā naḷeruyakkhena adhiggahitassa pucimandassa samīpeti evamettha attho daṭṭhabbo. So kira pucimando ramaṇīyo pāsādiko anekesaṁ rukkhānaṁ ādhipaccaṁ viya kurumāno tassa nagarassa avidūre gamanāgamanasampanne ṭhāne ahosi. Atha bhagavā verañjaṁ gantvā patirūpe ṭhāne viharanto tassa rukkhassa samīpe heṭṭhābhāge vihāsi. Tena vuttaṁ ‘‘verañjāyaṁ viharati naḷerupucimandamūle’’ti.",
  "tika-s0404t1:3": "Paccuṭṭhānaṁ (sārattha. ṭī. 1.2) nāma āsanā vuṭṭhānanti āha ‘‘nāsanā vuṭṭhātī’’ti. Nisinnāsanato na vuṭṭhahatīti attho. Ettha ca jiṇṇe…pe… vayoanuppatteti upayogavacanaṁ āsanā vuṭṭhānakiriyāpekkhaṁ na hoti. Tasmā ‘‘jiṇṇe…pe… vayoanuppatte disvā’’ti ajjhāhāraṁ katvā attho veditabbo. Atha vā paccuggamanakiriyāpekkhaṁ upayogavacanaṁ, tasmā na paccuṭṭhātīti uṭṭhāya paccuggamanaṁ na karotīti attho veditabbo. Paccuggamanampi hi paccuṭṭhānanti vuccati. Vuttañhetaṁ ‘‘ācariyaṁ pana dūratova disvā paccuṭṭhāya paccuggamanakaraṇaṁ paccuṭṭhānaṁ nāmā’’ti. Nāsanā vuṭṭhātīti iminā pana paccuggamanābhāvassa upalakkhaṇamattaṁ dassitanti daṭṭhabbaṁ. Vibhāvane nāma attheti pakativibhāvanasaṅkhāte atthe. Na abhivādeti vāti na abhivādetabbanti vā sallakkhetīti vuttaṁ hoti.",
  "tika-s0404t1:4": "Taṁ aññāṇanti ‘‘ayaṁ mama abhivādanādīni kātuṁ araharūpo na hotī’’ti ajānanavasena pavattaṁ aññāṇaṁ. Olokentoti ‘‘dukkhaṁ kho agāravo viharati appatisso, kiṁ nu kho ahaṁ samaṇaṁ vā brāhmaṇaṁ vā sakkareyyaṁ garuṁ kareyya’’ntiādisuttavaseneva (a. ni. 4.21) ñāṇacakkhunā olokento. Nipaccakārārahanti paṇipātārahaṁ. Sampatijātoti muhuttajāto, jātasamanantaramevāti vuttaṁ hoti. Uttarena mukhoti uttaradisābhimukho. ‘‘Sattapadavītihārena gantvā sakalaṁ dasasahassilokadhātuṁ olokesi’’nti idaṁ –",
  "tika-s0404t1:5": "‘‘Dhammatā esā, bhikkhave, sampatijāto bodhisatto samehi pādehi patiṭṭhahitvā uttarābhimukho sattapadavītihārena gacchati, setamhi chatte anudhāriyamāne sabbā disā viloketi, āsabhiñca vācaṁ bhāsatī’’ti (dī. ni. 2.31) –",
  "tika-s0404t1:6": "Evaṁ pāḷiyaṁ sattapadavītihārupari ṭhitassa viya sabbādisānulokanassa kathitattā vuttaṁ, na panetaṁ evaṁ daṭṭhabbaṁ sattapadavītihārato pageva disāvilokanassa katattā. Mahāsatto hi manussānaṁ hatthato muccitvā puratthimaṁ disaṁ olokesi, anekāni cakkavāḷasahassāni ekaṅgaṇāni ahesuṁ. Tattha devamanussā gandhamālādīhi pūjayamānā, ‘‘mahāpurisa, idha tumhehi sadisopi natthi, kuto uttaritaro’’ti āhaṁsu. Evaṁ catasso disā, catasso anudisā, heṭṭhā, uparīti dasapi disā anuviloketvā attano sadisaṁ adisvā ‘‘ayaṁ uttaradisā’’ti sattapadavītihārena agamāsīti veditabbā. Olokesinti mama puññānubhāvena lokavivaraṇapāṭihāriye jāte paññāyamānaṁ dasasahassilokadhātuṁ maṁsacakkhunāva olokesinti attho.",
  "tika-s0404t1:7": "Mahāpurisoti jātigottakulappadesādivasena mahantapuriso. Aggoti guṇehi sabbappadhāno. Jeṭṭhoti guṇavaseneva sabbesaṁ vuddhatamo, guṇehi mahallakatamoti vuttaṁ hoti. Seṭṭhoti guṇavaseneva sabbesaṁ pasatthatamo. Atthato pana pacchimāni dve purimasseva vevacanānīti veditabbaṁ. Tayāti nissakke karaṇavacanaṁ. Uttaritaroti adhikataro. Patimānesīti pūjesi. Āsabhinti uttamaṁ. Mayhaṁ abhivādanādiraho puggaloti mayhaṁ abhivādanādikiriyāya araho anucchaviko puggalo. Niccasāpekkhatāya panettha samāso daṭṭhabbo. Tathāgatāti tathāgatato, tathāgatassa santikāti vuttaṁ hoti. Evarūpanti abhivādanādisabhāvaṁ. Paripākasithilabandhananti paripākena sithilabandhanaṁ.",
  "tika-s0404t1:8": "Taṁ vacananti ‘‘nāhaṁ taṁ brāhmaṇā’’tiādivacanaṁ. ‘‘Nāhaṁ arasarūpo, mādisā vā arasarūpā’’ti vutte brāhmaṇo thaddho bhaveyya. Tena vuttaṁ ‘‘cittamudubhāvajananattha’’nti.",
  "tika-s0404t1:9": "Katamo pana soti pariyāyāpekkho pulliṅganiddeso, katamo so pariyāyoti attho? Jātivasenāti khattiyādijātivasena. Upapattivasenāti devesu upapattivasena. Seṭṭhasammatānampīti api-saddena pageva aseṭṭhasammatānanti dasseti. Abhinandantānanti sappītikataṇhāvasena pamodamānānaṁ. Rajjantānanti balavarāgavasena rajjantānaṁ. Rūpaparibhogena uppannataṇhāsampayuttasomanassavedanā rūpato nibbattitvā hadayatappanato ambarasādayo viya rūparasāti vuccanti. Āviñcantīti ākaḍḍhanti. Vatthārammaṇādisāmaggiyanti vatthuārammaṇādikāraṇasāmaggiyaṁ. Anukkhipantoti attukkaṁsanavasena kathite brāhmaṇassa asappāyabhāvato attānaṁ anukkhipanto anukkaṁsento.",
  "tika-s0404t1:10": "Etasmiṁ panatthe karaṇe sāmivacananti ‘‘jahitā’’ti etasmiṁ atthe tathāgatassāti karaṇe sāmivacanaṁ, tathāgatena jahitāti attho. Mūlanti bhavamūlaṁ. ‘‘Tālavatthukatā’’ti vattabbe ‘‘oṭṭhamukho’’tiādīsu viya majjhepadalopaṁ katvā a-kārañca dīghaṁ katvā ‘‘tālāvatthukatā’’ti vuttanti āha ‘‘tālavatthu viya nesaṁ vatthu katanti tālāvatthukatā’’ti. Tattha tālassa vatthu tālavatthu. Yathā ārāmassa vatthubhūtapubbo padeso ārāmassa abhāve ‘‘ārāmavatthū’’ti vuccati, evaṁ tālassa patiṭṭhitokāso samūlaṁ uddharite tāle padesamatte ṭhite tālassa vatthubhūtapubbattā ‘‘tālavatthū’’ti vuccati. Nesanti rūparasādīnaṁ. Kathaṁ pana tālavatthu viya nesaṁ vatthu katanti āha ‘‘yathā hī’’tiādi. Rūpādiparibhogena uppannataṇhāyuttasomanassavedanāsaṅkhātarūparasādīnaṁ cittasantānassa adhiṭṭhānabhāvato vuttaṁ ‘‘tesaṁ pubbe uppannapubbabhāvena vatthumatte cittasantāne kate’’ti. Tattha pubbeti pure, sarāgakāleti vuttaṁ hoti. Tālāvatthukatāti vuccantīti tālavatthu viya attano vatthussa katattā rūparasādayo ‘‘tālāvatthukatā’’ti vuccanti. Etena pahīnakilesānaṁ puna uppattiyā abhāvo dassito.",
  "tika-s0404t1:11": "Aviruḷhidhammattāti aviruḷhisabhāvatāya. Matthakacchinno tālo pattaphalādīnaṁ avatthubhūto tālāvatthūti āha ‘‘matthakacchinnatālo viya katā’’ti. Etena ‘‘tālāvatthu viya katāti tālāvatthukatā’’ti ayaṁ viggaho dassito. Ettha pana ‘‘avatthubhūto tālo viya katāti avatthutālakatā’’ti vattabbe visesanassa paranipātaṁ katvā ‘‘tālāvatthukatā’’ti vuttanti daṭṭhabbaṁ. Iminā panatthena idaṁ dasseti – rūparasādivacanena vipākadhammadhammā hutvā pubbe uppannakusalākusalā dhammā gahitā, te uppannāpi matthakasadisānaṁ taṇhāvijjānaṁ maggasatthena chinnattā āyatiṁ tālapattasadise vipākakkhandhe nibbattetuṁ asamatthā jātā, tasmā tālāvatthu viya katāti tālāvatthukatā rūparasādayoti . Imasmiṁ atthe ‘‘abhinandantāna’’nti iminā padena kusalasomanassampi saṅgahitanti vadanti. Anabhāvaṁ katāti ettha anu-saddo pacchāsaddena samānatthoti āha ‘‘yathā nesaṁ pacchābhāvo na hotī’’tiādi.",
  "tika-s0404t1:12": "Yañca kho tvaṁ sandhāya vadesi, so pariyāyo na hotīti yaṁ vandanādisāmaggirasābhāvasaṅkhātaṁ kāraṇaṁ arasarūpatāya vadesi, taṁ kāraṇaṁ na hoti, na vijjatīti attho. Nanu cāyaṁ brāhmaṇo yaṁ vandanādisāmaggirasābhāvasaṅkhātapariyāyaṁ sandhāya ‘‘arasarūpo bhavaṁ gotamo’’ti āha, ‘‘so pariyāyo natthī’’ti vutte vandanādīni bhagavā karotīti āpajjatīti imaṁ aniṭṭhappasaṅgaṁ dassento āha ‘‘nanu cā’’tiādi.",
  "tika-s0404t1:13": "Sabbapariyāyesūti sabbavāresu. Sandhāyabhāsitamattanti yaṁ sandhāya brāhmaṇo ‘‘nibbhogo bhavaṁ gotamo’’tiādimāha. Bhagavā ca yaṁ sandhāya nibbhogatādiṁ attani anujānāti, taṁ sandhāyabhāsitamattaṁ. Chandarāgaparibhogoti chandarāgavasena paribhogo. Aparaṁ pariyāyanti aññaṁ kāraṇaṁ.",
  "tika-s0404t1:14": "Kulasamudācārakammanti kulācārasaṅkhātaṁ kammaṁ, kulacārittanti attho. Akiriyanti akaraṇabhāvaṁ . ‘‘Anekavihitānaṁ pāpakānaṁ akusalānaṁ dhammāna’’nti sāmaññavacanepi pārisesañāyato vuttāvasesā akusaladhammā gahetabbāti āha ‘‘ṭhapetvā te dhamme’’tiādi, te yathāvuttakāyaduccaritādike akusaladhamme ṭhapetvāti attho. Anekavihitāti anekappakārā.",
  "tika-s0404t1:15": "Ayaṁ lokatantīti ayaṁ vuḍḍhānaṁ abhivādanādikiriyalakkhaṇā lokappaveṇī. Anāgāmibrahmānaṁ alaṅkārādīsu anāgāmibhikkhūnañca cīvarādīsu nikantivasena rāguppatti hotīti anāgāmimaggena pañcakāmaguṇikarāgasseva pahānaṁ veditabbanti āha ‘‘pañcakāmaguṇikarāgassā’’ti. Rūpādīsu pañcasu kāmaguṇesu vatthukāmakoṭṭhāsesu uppajjamāno rāgo ‘‘pañcakāmaguṇikarāgo’’ti veditabbo. Koṭṭhāsavacano hettha guṇa-saddo ‘‘vayoguṇā anupubbaṁ jahantī’’tiādīsu (saṁ. ni. 1.4) viya. Akusalacittadvayasampayuttassāti domanassasahagatacittadvayasampayuttassa. Mohassa sabbākusalasādhāraṇattā āha ‘‘sabbākusalasambhavassā’’ti. Avasesānanti sakkāyadiṭṭhiādīnaṁ.",
  "tika-s0404t1:16": "Jigucchati maññeti ahamabhijāto rūpavā paññavā kathaṁ nāma aññesaṁ abhivādanādiṁ kareyyanti jigucchati viya, jigucchatīti vā sallakkhemi. Akusaladhamme jigucchamāno tesaṁ samaṅgibhāvampi jigucchatīti vuttaṁ ‘‘akusalānaṁ dhammānaṁ samāpattiyā jigucchatī’’ti. Samāpattīti etasseva vevacanaṁ samāpajjanā samaṅgibhāvoti. Maṇḍanajātikoti maṇḍanakasabhāvo, maṇḍanakasīloti attho. Jegucchitanti jigucchanasīlataṁ.",
  "tika-s0404t1:17": "Lokajeṭṭhakakammanti lokajeṭṭhakānaṁ kattabbakammaṁ, loke vā seṭṭhasammataṁ kammaṁ. Tatrāti tesu dvīsupi atthavikappesu. Padābhihito attho padattho, byañjanatthoti vuttaṁ hoti. Vinayaṁ vā arahatīti ettha vinayanaṁ vinayo, niggaṇhananti attho. Tenāha ‘‘niggahaṁ arahatīti vuttaṁ hotī’’ti. Nanu ca paṭhamaṁ vuttesu dvīsupi atthavikappesu sakatthe arahatthe ca taddhitapaccayo saddalakkhaṇato dissati, na pana ‘‘vinayāya dhammaṁ desetī’’ti imasmiṁ atthe. Tasmā kathamettha taddhitapaccayoti āha ‘‘vicitrā hi taddhitavuttī’’ti. Vicitratā cettha lokappamāṇato veditabbā. Tathā hi yasmiṁ yasmiṁ atthe taddhitappayogo lokassa, tattha tattha taddhitavutti lokato siddhāti vicitrā taddhitavutti, tasmā yathā ‘‘mā saddamakāsī’’ti vadanto ‘‘māsaddiko’’ti vuccati, evaṁ vinayāya dhammaṁ desetīti venayikoti vuccatīti adhippāyo.",
  "tika-s0404t1:18": "Kapaṇapurisoti guṇavirahitatāya dīnamanusso. Byañjanāni avicāretvāti tissadattādisaddesu viya ‘‘imasmiṁ atthe ayaṁ nāma paccayo’’ti evaṁ byañjanavicāraṁ akatvā, anipphannapāṭipadikavasenāti vuttaṁ hoti.",
  "tika-s0404t1:19": "‘‘Devalokagabbhasampattiyā’’ti vatvāpi ṭhapetvā bhummadeve sesadevesu gabbhaggahaṇassa abhāvato paṭisandhiyevettha gabbhasampattīti veditabbāti vuttamevatthaṁ vivaritvā dassento āha ‘‘devalokapaṭisandhipaṭilābhāya saṁvattatī’’ti. Assāti abhivādanādisāmīcikammassa. Mātukucchismiṁpaṭisandhiggahaṇe dosaṁ dassentoti mātito aparisuddhabhāvaṁ dassento, akkositukāmassa dāsiyā puttoti dāsikucchimhi nibbattabhāve dosaṁ dassetvā akkosanaṁ viya bhagavato mātukucchismiṁ paṭisandhiggahaṇe dosaṁ dassetvā akkosantopi evamāhāti adhippāyo. Gabbhatoti devalokappaṭisandhito. Tenevāha ‘‘abhabbo devalokūpapattiṁ pāpuṇitunti adhippāyo’’ti. ‘‘Hīno vā gabbho assāti apagabbho’’ti imassa viggahassa ekena pariyāyena adhippāyaṁ dassento āha ‘‘devalokagabbhaparibāhirattā āyatiṁ hīnagabbhapaṭilābhabhāgī’’ti. Iti-saddo hetuattho. Yasmā āyatimpi hīnagabbhapaṭilābhabhāgī, tasmā hīno vā gabbho assāti apagabbhoti adhippāyo. Puna tasseva viggahassa ‘‘kodhavasena…pe… dassento’’ti heṭṭhā vuttanayassa anurūpaṁ katvā adhippāyaṁ dassento āha ‘‘hīno vāssa mātukucchismiṁ gabbhavāso ahosīti adhippāyo’’ti. Gabbha-saddo atthi mātukucchipariyāyo ‘‘gabbhe vasati māṇavo’’tiādīsu (jā. 1.15.363) viya. Atthi mātukucchismiṁ nibbattasattapariyāyo ‘‘antamaso gabbhapātanaṁ upādāyā’’tiādīsu (mahāva. 129) viya. Tattha mātukucchipariyāyaṁ gahetvā atthaṁ dassento āha ‘‘anāgate gabbhaseyyā’’ti. Gabbhe seyyā gabbhaseyyā. Anuttarena maggenāti aggamaggena. Kammakilesānaṁ maggena vihatattā āha ‘‘vihatakāraṇattā’’ti. Itarā tissopīti aṇḍajasaṁsedajaopapātikā. Ettha ca yadipi ‘‘apagabbho’’ti imassa anurūpato gabbhaseyyā eva vattabbā, pasaṅgato pana labbhamānaṁ sabbampi vattuṁ vaṭṭatīti punabbhavābhinibbattipi vuttāti veditabbā.",
  "tika-s0404t1:20": "Idāni sattapariyāyassa gabbha-saddassa vasena viggahanānattaṁ dassento āha ‘‘apicā’’tiādi. Imasmiṁ pana vikappe gabbhaseyyā punabbhavābhinibbattīti ubhayampi gabbhaseyyavaseneva vuttantipi vadanti. Nanu ca ‘‘āyatiṁ gabbhaseyyā pahīnā’’ti vuttattā gabbhassa seyyā eva pahīnā, na pana gabbhoti āpajjatīti āha ‘‘yathā cā’’tiādi. Atha ‘‘abhinibbattī’’ti ettakameva avatvā punabbhavaggahaṇaṁ kimatthanti āha ‘‘abhinibbatti ca nāmā’’tiādi. Apunabbhavabhūtāti khaṇe khaṇe uppajjamānānaṁ dhammānaṁ abhinibbatti.",
  "tika-s0404t1:21": "Dhammadhātunti ettha dhamme anavasese dhāreti yāthāvato upadhāretīti dhammadhātu, dhammānaṁ yathāsabhāvato avabujjhanasabhāvo, sabbaññutaññāṇassetaṁ adhivacanaṁ. Paṭivijjhitvāti sacchikatvā, paṭilabhitvāti attho, paṭilābhahetūti vuttaṁ hoti. Desanāvilāsappatto hotīti rucivasena parivattetvā dassetuṁ samatthatā desanāvilāso, taṁ patto adhigatoti attho. Karuṇāvipphāranti sabbasattesu mahākaruṇāya pharaṇaṁ. Tādilakkhaṇameva puna upamāya vibhāvetvā dassento āha ‘‘pathavīsamacittata’’nti. Yathā pathavī suciasucinikkhepacchedanabhedanādīsu na vikampati, anurodhavirodhaṁ na pāpuṇāti, evaṁ iṭṭhāniṭṭhesu lābhālābhādīsu anurodhavirodhappahānato avikampitacittatāya pathavīsamacittatanti attho. Akuppadhammatanti ettha akuppadhammo nāma phalasamāpattīti keci vadanti. ‘‘Paresu pana akkosantesupi attano pathavīsamacittatāya akuppanasabhāvatanti evamettha attho gahetabbo’’ti amhākaṁ khanti. Jarāya anusaṭanti jarāya paliveṭhitaṁ. Brāhmaṇassa vuddhatāya āsannavuttimaraṇanti sambhāvanavasena ‘‘ajja maritvā’’tiādi vuttaṁ. ‘‘Mahantena kho pana ussāhenā’’ti sādhu kho pana tathārūpānaṁ arahataṁ dassanaṁ hotī’’ti evaṁ sañjātamahussāhena. Appaṭisamaṁ purejātabhāvanti anaññasādhāraṇaṁ purejātabhāvaṁ. Natthi etassa paṭisamoti appaṭisamo, purejātabhāvo.",
  "tika-s0404t1:22": "Pakkhe vidhunantāti patte cālentā. Nikkhamantānanti niddhāraṇe sāmivacanaṁ, nikkhantesūti attho.",
  "tika-s0404t1:23": "So jeṭṭho iti assa vacanīyoti yo paṭhamataraṁ aṇḍakosato nikkhanto kukkuṭapotako, so jeṭṭhoti vacanīyo assa, bhaveyyāti attho. Sampaṭipādentoti saṁsandento. Tibhūmapariyāpannāpi sattā avijjākosassa anto paviṭṭhā tattha tattha appahīnāya avijjāya veṭhitattāti āha ‘‘avijjākosassa anto paviṭṭhesu sattesū’’ti aṇḍakosanti bījakapālaṁ. Lokasannivāseti lokoyeva saṅgamma samāgamma nivāsanaṭṭhena lokasannivāso, sattanikāyo. Sammāsambodhinti ettha sammāti aviparītattho, saṁ-saddo sāmanti imamatthaṁ dīpeti. Tasmā sammā aviparītenākārena sayameva cattāri saccāni bujjhati paṭivijjhatīti sammāsambodhīti maggo vuccati. Tenāha ‘‘sammā sāmañca bodhi’’nti, sammā sayameva ca bujjhanakanti attho. Sammāti vā pasatthavacano, saṁ-saddo sundaravacanoti āha ‘‘atha vā pasatthaṁ sundarañca bodhi’’nti.",
  "tika-s0404t1:24": "Asabbaguṇadāyakattāti sabbaguṇānaṁ adāyakattā. Sabbaguṇe na dadātīti hi asabbaguṇadāyako, asamatthasamāsoyaṁ gamakattā yathā ‘‘asūriyapassāni mukhānī’’ti. Tisso vijjāti upanissayavato saheva arahattaphalena tisso vijjā deti. Nanu cettha tīsu vijjāsu āsavakkhayañāṇassa maggapariyāpannattā kathametaṁ yujjati ‘‘maggo tisso vijjā detī’’ti? Nāyaṁ doso. Satipi āsavakkhayañāṇassa maggapariyāpannabhāve aṭṭhaṅgike magge sati maggañāṇena saddhiṁ tisso vijjā paripuṇṇā hontīti ‘‘maggo tisso vijjā detī’’ti vuccati. Cha abhiññāti etthāpi eseva nayo. Sāvakapāramiñāṇanti aggasāvakehi paṭilabhitabbameva lokiyalokuttarañāṇaṁ. Paccekabodhiñāṇanti etthāpi imināva nayena attho veditabbo. Abbhaññāsinti jāniṁ. Jānanañca na anussavādivasenāti āha ‘‘paṭivijjhi’’nti, paccakkhamakāsinti attho. Paṭivedhopi na dūre ṭhitassa lakkhaṇappaṭivedho viyāti āha ‘‘pattomhī’’ti, pāpuṇinti attho. Pāpuṇanañca na sayaṁ gantvāti āha ‘‘adhigatomhī’’ti, santāne uppādanavasena paṭilabhinti attho.",
  "tika-s0404t1:25": "Opammasampaṭipādananti opammatthassa upameyyena sammadeva paṭipādanaṁ. Atthenāti upameyyatthena. Yathā kukkuṭiyā aṇḍesu tividhakiriyākaraṇaṁ kukkuṭacchāpakānaṁ aṇḍakosato nikkhamanassa mūlakāraṇaṁ, evaṁ bodhisattabhūtassa bhagavato tividhānupassanākaraṇaṁ avijjaṇḍakosato nikkhamanassa mūlakāraṇanti āha ‘‘yathā hi tassā kukkuṭiyā…pe… tividhānupassanākaraṇa’’nti. ‘‘Santāne’’ti vuttattā aṇḍasadisatā santānassa, bahi nikkhantakukkuṭacchāpakasadisatā buddhaguṇānaṁ, buddhaguṇāti ca atthato buddhoyeva ‘‘tathāgatassa kho etaṁ, vāseṭṭha, adhivacanaṁ dhammakāyo itipī’’ti vacanato. Avijjaṇḍakosassa tanubhāvoti balavavipassanāvasena avijjaṇḍakosassa tanubhāvo, paṭicchādanasāmaññena ca avijjāya aṇḍakosasadisatā. Mudubhūtassapi kharabhāvāpatti hotīti tannivattanatthaṁ ‘‘thaddhakharabhāvo’’ti vuttaṁ. Tikkhakharavippasannasūrabhāvoti ettha pariggayhamānesu saṅkhāresu vipassanāñāṇassa samādhindriyavasena sukhānuppaveso tikkhatā, anupavisitvāpi satindriyavasena anatikkamanato akuṇṭhatā kharabhāvo. Tikkhopi hi ekacco saro lakkhaṁ patvā kuṇṭho hoti, na tathā idaṁ. Satipi kharabhāve sukhumappavattivasena kilesasamudācārasaṅkhobharahitatāya saddhindriyavasena pasannabhāvo, satipi pasannabhāve antarā anosakkitvā kilesapaccatthikānaṁ suṭṭhu abhibhavanato vīriyindriyavasena sūrabhāvo veditabbo. Evamimehi pakārehi saṅkhārupekkhāñāṇameva gahitanti daṭṭhabbaṁ. Vipassanāñāṇassa pariṇāmakāloti vipassanāya vuṭṭhānagāminibhāvāpatti. Tadā ca sā maggañāṇagabbhaṁ dhārentī viya hotīti āha ‘‘gabbhaggahaṇakālo’’ti. Gabbhaṁ gaṇhāpetvāti saṅkhārupekkhāya anantaraṁ sikhāppattaanulomavipassanāvasena maggavijāyanatthaṁ gabbhaṁ gaṇhāpetvā. Abhiññāpakkheti lokiyābhiññāpakkhe. Lokuttarābhiññā hi avijjaṇḍakosaṁ padālitā. Potthakesu pana katthaci ‘‘chābhiññāpakkhe’’ti likhanti, so apāṭhoti veditabbo.",
  "tika-s0404t1:26": "Jeṭṭho seṭṭhoti vuddhatamattā jeṭṭho, sabbaguṇehi uttamattā pasatthatamoti seṭṭho.",
  "tika-s0404t1:27": "Idāni ‘‘āraddhaṁ kho pana me, brāhmaṇa, vīriya’’ntiādikāya desanāya anusandhiṁ dassento āha ‘‘evaṁ bhagavā’’tiādi. Tattha pubbabhāgato pabhutīti bhāvanāya pubbabhāgīyavīriyārambhādito paṭṭhāya. Muṭṭhassatināti vinaṭṭhassatinā, sativirahitenāti attho. Sāraddhakāyenāti sadarathakāyena. Bodhimaṇḍeti bodhisaṅkhātassa ñāṇassa maṇḍabhāvappatte ṭhāne. Bodhīti hi paññā vuccati. Sā ettha maṇḍā pasannā jātāti so padeso ‘‘bodhimaṇḍo’’ti paññāto. Paggahitanti ārambhaṁ sithilaṁ akatvā daḷhaparakkamasaṅkhātussahanabhāvena gahitaṁ. Tenāha ‘‘asithilappavattita’’nti. Asallīnanti asaṅkucitaṁ kosajjavasena saṅkocaṁ anāpannaṁ. Upaṭṭhitāti ogāhanasaṅkhātena apilāpanabhāvena ārammaṇaṁ upagantvā ṭhitā. Tenāha ‘‘ārammaṇābhimukhībhāvenā’’ti. Sammosassa viddhaṁsanavasena pavattiyā na sammuṭṭhāti asammuṭṭhā. Kiñcāpi cittappassaddhivasena cittameva passaddhaṁ, kāyappassaddhivaseneva ca kāyo passaddho hoti , tathāpi yasmā kāyappassaddhi uppajjamānā cittappassaddhiyā saheva uppajjati, na vinā, tasmā vuttaṁ ‘‘kāyacittappassaddhivasenā’’ti. Kāyappassaddhiyā ubhayesampi kāyānaṁ passambhanāvahattā vuttaṁ ‘‘rūpakāyopi passaddhoyeva hotī’’ti.",
  "tika-s0404t1:28": "So ca khoti so ca kho kāyo. Vigatadarathoti vigatakilesadaratho. Nāmakāye hi vigatadarathe rūpakāyopi vūpasantadarathapariḷāho hoti. Sammā āhitanti nānārammaṇesu vidhāvanasaṅkhātaṁ vikkhepaṁ vicchinditvā ekasmiṁyeva ārammaṇe avikkhittabhāvāpādanena sammadeva āhitaṁ ṭhapitaṁ. Tenāha ‘‘suṭṭhu ṭhapita’’ntiādi. Cittassa anekaggabhāvo vikkhepavasena cañcalatā, sā sati ekaggatāya na hotīti āha ‘‘ekaggaṁ acalaṁ nipphandana’’nti. Ettāvatāti ‘‘āraddhaṁ kho panā’’tiādinā vīriyasatipassaddhisamādhīnaṁ kiccasiddhidassanena. Nanu ca saddhāpaññānampi kiccasiddhi jhānassa pubbabhāgappaṭipadāya icchitabbāti? Saccaṁ, sā pana nānantarikabhāvena avuttasiddhāti na gahitā. Asati hi saddhāya vīriyārambhādīnaṁ asambhavoyeva, paññāpariggahe ca nesaṁ asati ñāyārambhādibhāvo na siyā, tathā asallīnāsammosatādayo vīriyādīnanti asallīnatādiggahaṇenevettha paññākiccasiddhi gahitāti daṭṭhabbaṁ. Jhānabhāvanāyaṁ vā samādhikiccaṁ adhikaṁ icchitabbanti dassetuṁ samādhipariyosānāva jhānassa pubbabhāgappaṭipadā kathitāti daṭṭhabbaṁ.",
  "tika-s0404t1:29": "Atītabhave khandhā tappaṭibaddhāni nāmagottāni ca sabbaṁ pubbenivāsaṁtveva gahitanti āha ‘‘kiṁ viditaṁ karoti? Pubbenivāsa’’nti. Moho paṭicchādakaṭṭhena tamo viya tamoti āha ‘‘sveva moho’’ti. Obhāsakaraṇaṭṭhenāti kātabbato karaṇaṁ. Obhāsova karaṇaṁ obhāsakaraṇaṁ. Attano paccayehi obhāsabhāvena nibbattetabbaṭṭhenāti attho. Sesaṁ pasaṁsāvacananti paṭipakkhavidhamanapavattivisesānaṁ bodhanato vuttaṁ. Avijjā vihatāti etena vijānanaṭṭhena vijjāti ayampi attho dīpitoti daṭṭhabbaṁ. ‘‘Kasmā? Yasmā vijjā uppannā’’ti etena vijjāpaṭipakkhā avijjā. Paṭipakkhatā cassā pahātabbabhāvena vijjāya ca pahāyakabhāvenāti dasseti. Esa nayo itarasmimpi padadvayeti iminā ‘‘tamo vihato vinaṭṭho. Kasmā? Yasmā āloko uppanno’’ti imamatthaṁ atidisati. Kilesānaṁ ātāpanaparitāpanaṭṭhena vīriyaṁ ātāpoti āha ‘‘vīriyātāpena ātāpino’’ti, vīriyavatoti attho. Pesitattassāti yathādhippetatthasiddhiṁ pati vissaṭṭhacittassa. Yathā appamattassa ātāpino pahitattassa viharatoti aññassapi kassaci mādisassāti adhippāyo. Padhānānuyogassāti sammappadhānamanuyuttassa.",
  "tika-s0404t1:30": "Paccavekkhaṇañāṇapariggahitanti na paṭhamadutiyañāṇadvayādhigamaṁ viya kevalanti adhippāyo. Dassentoti nigamanavasena dassento. Sarūpato hi pubbe dassitamevāti.",
  "tika-s0404t1:31": "Tikkhattuṁ jātoti iminā pana idaṁ dasseti – ‘‘ahaṁ, brāhmaṇa, paṭhamavijjāya jātoyeva purejātassa sahajātassa vā abhāvato sabbesaṁ vuddho mahallako, kimaṅgaṁ pana tīhi vijjāhi tikkhattuṁ jāto’’ti. Pubbenivāsañāṇena atītaṁsañāṇanti atītārammaṇasabhāgatāya tabbhāvibhāvato ca pubbenivāsañāṇena atītaṁsañāṇaṁ pakāsetvāti yojetabbaṁ. Tattha atītaṁsañāṇanti atītakkhandhāyatanadhātusaṅkhāte atīte koṭṭhāse appaṭihatañāṇaṁ. Dibbacakkhuñāṇassa paccuppannārammaṇattā yathākammūpagañāṇassa anāgataṁsañāṇassa ca dibbacakkhuvaseneva ijjhanato dibbacakkhuno paribhaṇḍañāṇattā dibbacakkhumhiyeva ca ṭhitassa cetopariyañāṇasiddhito vuttaṁ ‘‘dibbacakkhunā paccuppannānāgataṁsañāṇa’’nti. Tattha dibbacakkhunāti saparibhaṇḍena dibbacakkhuñāṇena. Paccuppannaṁso ca anāgataṁso ca paccuppannānāgataṁsaṁ, tattha ñāṇaṁ paccuppannānāgataṁsañāṇaṁ. Āsavakkhayañāṇādhigameneva sabbaññutaññāṇassa viya sesāsādhāraṇachañāṇadasabalañāṇaāveṇikabuddhadhammādīnampi anaññasādhāraṇānaṁ buddhaguṇānaṁ ijjhanato vuttaṁ ‘‘āsavakkhayena sakalalokiyalokuttaraguṇa’’nti. Tenāha ‘‘sabbepi sabbaññuguṇe pakāsetvā’’ti.",
  "tika-s0404t1:32": "Pītivipphāraparipuṇṇagattacittoti pītipharaṇena paripuṇṇakāyacitto. Aññāṇanti aññāṇassāti attho. Dhi-saddayogato hi sāmiatthe etaṁ upayogavacanaṁ. Sesamettha suviññeyyameva.",
  "tika-s0404t1:33": "Verañjasuttavaṇṇanā niṭṭhitā.",
  "tika-s0404t1:34": "2. Sīhasuttavaṇṇanā",
  "tika-s0404t1:35": "12. Dutiye santhāgāraṁ (ma. ni. aṭṭha. 1.22; saṁ. ni. aṭṭha. 3.4.243) nāma ekā mahāsālāva. Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchā’’tiādinā tattha nisīditvā santhaṁ karonti, mariyādaṁ bandhanti, tasmā taṁ ṭhānaṁ ‘‘santhāgāra’’nti vuccati. Uyyogaṭṭhānato ca āgantvā yāva gehe gomayaparibhaṇḍādivasena paṭijagganaṁ karonti, tāva ekaṁ dve divase te rājāno tattha santhambhantītipi santhāgāraṁ. Tesaṁ rājūnaṁ saha atthānusāsanaṁ agārantipi santhāgāraṁ. Gaṇarājāno hi te, tasmā uppannaṁ kiccaṁ ekassa vasena na sijjhati, sabbesaṁ chando laddhuṁ vaṭṭati, tasmā sabbe tattha sannipatitvā anusāsanti. Tena vuttaṁ ‘‘saha atthānusāsanaṁ agāra’’nti. Yasmā vā tattha sannipatitvā ‘‘imasmiṁ kāle kasituṁ vaṭṭati, imasmiṁ kāle vapitu’’ntiādinā nayena gharāvāsakiccāni sammantayanti, tasmā chiddāvachiddaṁ gharāvāsaṁ santharantītipi santhāgāraṁ.",
  "tika-s0404t1:36": "Puttadāradhanādiupakaraṇapariccāgo pāramiyo. Attano aṅgapariccāgo upapāramiyo. Attanova jīvitapariccāgo paramatthapāramiyo. Ñātīnaṁ atthacariyā ñātatthacariyā. Lokassa atthacariyā lokatthacariyā. Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena lakkhaṇattayatīraṇavasena ca ñāṇacāro buddhacariyā. Aṅganayanadhanarajjaputtadāraparijjāgavasena pañca mahāpariccāge pariccajantena. Satipi mahāpariccāgānaṁ dānapāramibhāve pariccāgavisesasabhāvadassanatthañceva sudukkarabhāvadassanatthañca pañcamahāpariccāgānaṁ visuṁ gahaṇaṁ, tatoyeva ca aṅgapariccāgato visuṁ nayanapariccāgaggahaṇaṁ. Pariccāgabhāvasāmaññepi dhanarajjapariccāgato puttadārapariccāgaggahaṇañca visuṁ kataṁ. Pabbajjāva saṅkhepo.",
  "tika-s0404t1:37": "Sattasu anupassanāsūti aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imāsu sattasu anupassanāsu.",
  "tika-s0404t1:38": "Anuviccakāranti aveccakaraṇaṁ. Dvīhi kāraṇehi aniyyānikasāsane ṭhitā attano sāvakattaṁ upagate paggaṇhanti, tāni dassetuṁ ‘‘kasmā’’tiādi vuttaṁ.",
  "tika-s0404t1:39": "Anupubbiṁ kathanti (dī. ni. ṭī. 2.75-76) anupubbaṁ kathetabbakathaṁ. Kā pana sāti? Dānādikathā. Tattha dānakathā tāva pacurajanesupi pavattiyā sabbasattasādhāraṇattā sukarattā sīle patiṭṭhānassa upāyabhāvato ca ādito kathitā. Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakappaṭiggāhakavisuddhito parānuggahaṁ vatvā parapīḷānivattivacanato kiriyādhammaṁ vatvā akiriyādhammavacanato, bhogasampattihetuṁ vatvā bhavasampattihetuvacanato ca dānakathānantaraṁ sīlakathā kathitā. ‘‘Tañca sīlaṁ vaṭṭanissitaṁ, ayaṁ bhavasampatti tassa phala’’nti dassanatthaṁ. ‘‘Imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogasampattiyo laddhabbā’’ti dassanatthaṁ tadanantaraṁ saggakathā. ‘‘Svāyaṁ saggo rāgādīhi upakkiliṭṭho, sabbathānupakkiliṭṭho ariyamaggo’’ti dassanatthaṁ saggānantaraṁ maggo, maggañca kathentena tadadhigamūpāyasandassanatthaṁ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo. ‘‘Hīnā gammā pothujjanikā anariyā anatthasaṁhitā’’ti tesaṁ okāro lāmakabhāvo. Sabbepi bhavā kilesānaṁ vatthubhūtāti tattha saṁkileso. Sabbaso saṁkilesavippamuttaṁ nibbānanti nekkhamme ānisaṁso ca kathetabboti ayamattho maggantīti ettha iti-saddena ādi-atthena dīpitoti veditabbaṁ.",
  "tika-s0404t1:40": "Sukhānaṁ nidānanti diṭṭhadhammikānaṁ samparāyikānaṁ nibbānupasaṁhitānañcāti sabbesampi sukhānaṁ kāraṇaṁ. Yañhi kiñci loke bhogasukhaṁ nāma, taṁ sabbaṁ dānādhīnanti pākaṭoyamattho. Yaṁ pana jhānavipassanāmaggaphalanibbānappaṭisaṁyuttaṁ sukhaṁ, tassapi dānaṁ upanissayapaccayo hotiyeva . Sampattīnaṁ mūlanti yā imā loke padesarajjasirissariyasattaratanasamujjalacakkavattisampadāti evaṁpabhedā mānusikā sampattiyo, yā ca cātumahārājikādigatā dibbasampattiyo, yā vā panaññāpi sampattiyo , tāsaṁ sabbāsaṁ idaṁ mūlakāraṇaṁ. Bhogānanti bhuñjitabbaṭṭhena ‘‘bhogo’’ti laddhanāmānaṁ piyamanāpiyarūpādīnaṁ tannissayānaṁ vā upabhogasukhānaṁ patiṭṭhā niccalādhiṭṭhānatāya. Visamagatassāti byasanappattassa. Tāṇanti rakkhā, tato paripālanato. Leṇanti byasanehi paripātiyamānassa olīyanappadeso. Gatīti gantabbaṭṭhānaṁ. Parāyaṇanti paṭisaraṇaṁ. Avassayoti vinipatituṁ adento nissayo. Ārammaṇanti olubbhārammaṇaṁ.",
  "tika-s0404t1:41": "Ratanamayasīhāsanasadisanti sabbaratanamayasattaṅgamahāsīhāsanasadisaṁ. Evaṁ hissa mahagghaṁ hutvā sabbaso vinipatituṁ appadānaṭṭho dīpito hoti. Mahāpathavīsadisaṁ gatagataṭṭhāne patiṭṭhānassa labhāpanato. Yathā dubbalassa purisassa ālambanarajju uttiṭṭhato tiṭṭhato ca upatthambho, evaṁ dānaṁ sattānaṁ sampattibhave upapattiyā ṭhitiyā ca paccayoti āha ‘‘ālambanaṭṭhena ālambanarajjusadisa’’nti. Dukkhanittharaṇaṭṭhenāti duggatidukkhaṭṭhānanittharaṇaṭṭhena. Samassāsanaṭṭhenāti lobhamacchariyādipaṭisattupaddavato samassāsanaṭṭhena. Bhayaparittāṇaṭṭhenāti dāliddiyabhayato paripālanaṭṭhena. Maccheramalādīhīti maccheralobhadosamadaissāmicchādiṭṭhivicikicchādicittamalehi. Anupalittaṭṭhenāti anupakkiliṭṭhatāya. Tesanti maccheramalādīnaṁ. Tesaṁ eva durāsadaṭṭhena. Asantāsanaṭṭhenāti santāsahetuabhāvena. Yo hi dāyako dānapati, so sampatipi na kutoci santasati, pageva āyatiṁ. Balavantaṭṭhenāti mahābalavatāya. Dāyako hi dānapati sampati pakkhabalena balavā hoti, āyatiṁ pana kāyabalādīhipi. Abhimaṅgalasammataṭṭhenāti ‘‘vaḍḍhikāraṇa’’nti abhisammatabhāvena. Vipattibhavato sampattibhavūpanayanaṁ khemantabhūmisampāpanaṁ.",
  "tika-s0404t1:42": "Idāni mahābodhicariyabhāvenapi dānaguṇaṁ dassetuṁ ‘‘dānaṁ nāmeta’’ntiādi vuttaṁ. Tattha attānaṁ niyyātentenāti etena ‘‘dānaphalaṁ sammadeva passantā mahāpurisā attano jīvitampi pariccajanti, tasmā ko nāma viññujātiko bāhire vatthusmiṁ pageva saṅgaṁ kareyyā’’ti ovādaṁ deti. Idāni yā lokiyā lokuttarā ca ukkaṁsagatā sampattiyo, tā sabbā dānatoyeva pavattantīti dassento ‘‘dānañhī’’tiādimāha. Tattha sakkamārabrahmasampattiyo attahitāya eva, cakkavattisampatti pana attahitāya parahitāya cāti dassetuṁ sā tāsaṁ parato cakkavattisampatti vuttā. Etā lokiyā, imā pana lokuttarāti dassetuṁ ‘‘sāvakapāramiñāṇa’’ntiādi vuttaṁ. Tāsupi ukkaṭṭhukkaṭṭhatarukkaṭṭhatamataṁ dassetuṁ kamena ñāṇattayaṁ vuttaṁ. Tesaṁ pana dānassa paccayabhāvo heṭṭhā vuttoyeva. Eteneva tassa brahmasampattiyāpi paccayabhāvo dīpitoti veditabbo.",
  "tika-s0404t1:43": "Dānañca nāma dakkhiṇeyyesu hitajjhāsayena pūjanajjhāsayena vā attano santakassa paresaṁ pariccajanaṁ, tasmā dāyako purisapuggalo pare hanti, paresaṁ vā santakaṁ haratīti aṭṭhānametanti āha ‘‘dānaṁ dento sīlaṁ samādātuṁ sakkotī’’ti. Sīlālaṅkārasadiso alaṅkāro natthi sobhāvisesāvahattā sīlassa. Sīlapupphasadisaṁ pupphaṁ natthīti etthāpi eseva nayo. Sīlagandhasadiso gandho natthīti ettha ‘‘candanaṁ tagaraṁ vāpī’’tiādikā (dha. pa. 55) gāthā – ‘‘gandho isīnaṁ ciradikkhitānaṁ, kāyā cuto gacchati mālutenā’’tiādikā (jā. 2.17.55) jātakagāthāyo ca āharitvā vattabbā. Sīlañhi sattānaṁ ābharaṇañceva alaṅkāro ca gandhavilepanañca parassa dassanīyabhāvāvahañca. Tenāha ‘‘sīlālaṅkārena hī’’tiādi.",
  "tika-s0404t1:44": "Ayaṁ saggo labbhatīti idaṁ majjhimehi āraddhaṁ sīlaṁ sandhāyāha. Tenevāha sakko devarājā –",
  "tika-s0404t1:45": "‘‘Hīnena brahmacariyena, khattiye upapajjati;",
  "tika-s0404t1:46": "Majjhimena ca devattaṁ, uttamena visujjhatī’’ti. (jā. 1.8.75);",
  "tika-s0404t1:47": "Iṭṭhoti sukho. Kantoti kamanīyo. Manāpoti manavaḍḍhanako. Taṁ pana tassa iṭṭhādibhāvaṁ dassetuṁ ‘‘niccamettha kīḷā’’tiādi vuttaṁ.",
  "tika-s0404t1:48": "Dosoti aniccatādinā appassādādinā ca dūsitabhāvo, yato te viññūnaṁ cittaṁ nārādhenti. Atha vā ādīnaṁ vāti pavattatīti ādīnavo, paramakapaṇatā. Tathā ca kāmā yathātathaṁ paccavekkhantānaṁ paccupatiṭṭhanti. Lāmakabhāvoti aseṭṭhehi sevitabbo, seṭṭhehi na sevitabbo nihīnabhāvo. Saṁkilissananti vibādhakatā upatāpakatā ca.",
  "tika-s0404t1:49": "Nekkhammeānisaṁsanti ettha ‘‘yattakā kāmesu ādīnavā, tappaṭipakkhato tattakā nekkhamme ānisaṁsā. Apica nekkhammaṁ nāmetaṁ asambādhaṁ asaṁkiliṭṭhaṁ, nikkhantaṁ kāmehi, nikkhantaṁ kāmasaññāya, nikkhantaṁ kāmavitakkehi, nikkhantaṁ kāmapariḷāhehi, nikkhantaṁ byāpādasaññāyā’’tiādinā nayena nekkhamme ānisaṁse pakāsesi. Pabbajjāyaṁ jhānādīsu ca guṇe vibhāvesi vaṇṇesi. Kallacittanti kammaniyacittaṁ heṭṭhā pavattitadesanāya assaddhiyādīnaṁ cittadosānaṁ vigatattā upari desanāya bhājanabhāvūpagamena kammakkhamacittaṁ. Aṭṭhakathāyaṁ pana yasmā assaddhiyādayo cittassa rogabhūtā, tadā te vigatā, tasmā āha ‘‘arogacitta’’nti. Diṭṭhimānādikilesavigamena muducittaṁ. Kāmacchandādivigamena vinīvaraṇacittaṁ. Sammāpaṭipattiyaṁ uḷārapītipāmojjayogena udaggacittaṁ. Tattha saddhāsampattiyā pasannacittaṁ. Yadā bhagavā aññāsīti sambandho. Atha vā kallacittanti kāmacchandavigamena arogacittaṁ. Muducittanti byāpādavigamena mettāvasena akaṭhinacittaṁ. Vinīvaraṇacittanti uddhaccakukkuccavigamena avikkhepato tena apihitacittaṁ. Udaggacittanti thinamiddhavigamena sampaggahitavasena alīnacittaṁ. Pasannacittanti vicikicchāvigamena sammāpaṭipattiyaṁ adhimuttacittanti evamettha sesapadānaṁ attho veditabbo.",
  "tika-s0404t1:50": "Seyyathāpītiādinā upamāvasena sīhassa kilesappahānaṁ ariyamagguppādanañca dasseti. Apagatakāḷakanti vigatakāḷakaṁ. Sammadevāti suṭṭhudeva. Rajananti nīlapītalohitādiraṅgajātaṁ. Paṭiggaṇheyyāti gaṇheyya, pabhassaraṁ bhaveyya. Tasmiṁyeva āsaneti tassaṁyeva nisajjāyaṁ. Etenassa lahuvipassakatā tikkhapaññatā sukhappaṭipadakhippābhiññatā ca dassitā hoti. Virajanti apāyagamanīyarāgarajādīnaṁ vigamena virajaṁ. Anavasesadiṭṭhivicikicchāmalāpagamena vītamalaṁ. Paṭhamamaggavajjhakilesarajābhāvena vā virajaṁ. Pañcavidhadussīlyamalavigamena vītamalaṁ. Tassa uppattiākāradassanatthanti kasmā vuttaṁ? Nanu maggañāṇaṁ asaṅkhatadhammārammaṇanti codanaṁ sandhāyāha ‘‘tañhī’’tiādi. Tattha paṭivijjhantanti asammohappaṭivedhavasena paṭivijjhantaṁ. Tenāha ‘‘kiccavasenā’’ti. Tatridaṁ upamāsaṁsandanaṁ – vatthaṁ viya cittaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo, dhovanasilātalaṁ viya anupubbīkathā, udakaṁ viya saddhā, udakena temetvā ūsagomayachārikakhārehi kāḷake sammadditvā vatthassa dhovanappayogo viya saddhāsinehena temetvā temetvā satisamādhipaññāhi dose sithile katvā sutādividhinā cittassa sodhane vīriyārambho. Tena payogena vatthe kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhavatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-s0404t1:51": "‘‘Diṭṭhadhammo’’ti vatvā dassanaṁ nāma ñāṇadassanato aññampi atthīti tannivattanatthaṁ ‘‘pattadhammo’’ti vuttaṁ. Patti nāma ñāṇasampattito aññāpi vijjatīti tato visesanatthaṁ ‘‘viditadhammo’’ti vuttaṁ. Sā panesā viditadhammatā dhammesu ekadesenapi hotīti nippadesato viditabhāvaṁ dassetuṁ. ‘‘Pariyogāḷhadhammo’’ti vuttaṁ. Tenassa saccābhisambodhaṁyeva dīpeti. Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāḷhaṁ nāma hoti. Tenāha ‘‘diṭṭho ariyasaccadhammo etenāti diṭṭhadhammo’’ti. Tiṇṇā vicikicchāti sappaṭibhayakantārasadisā soḷasavatthukā aṭṭhavatthukā ca tiṇṇā nittiṇṇā vicikicchā. Vigatā kathaṁkathāti pavattiādīsu ‘‘evaṁ nu kho, na nu kho’’ti evaṁ pavattikā vigatā samucchinnā kathaṁkathā. Sārajjakarānaṁ pāpadhammānaṁ pahīnattā tappaṭipakkhesu sīlādiguṇesu patiṭṭhitattā vesārajjaṁ visāradabhāvaṁ veyyattiyaṁ patto. Attanā eva paccakkhato diṭṭhattā na paraṁ pacceti, na cassa paro paccetabbo atthīti aparappaccayo.",
  "tika-s0404t1:52": "Uddisitvā katanti attānaṁ uddisitvā māraṇavasena kataṁ nibbattitaṁ maṁsaṁ. Paṭiccakammanti ettha kamma-saddo kammasādhano atītakāliko cāti āha ‘‘attānaṁ paṭiccakata’’nti. Nimittakammassetaṁ adhivacanaṁ ‘‘paṭicca kammaṁ phusatī’’tiādīsu (jā. 1.4.75) viya. Nimittakammassāti nimittabhāvena laddhabbakammassa. Karaṇavasena paṭiccakammaṁ ettha atthīti maṁsaṁ paṭiccakammaṁ yathā buddhi buddhaṁ. Taṁ etassa atthīti buddho. Sesamettha uttānameva.",
  "tika-s0404t1:53": "Sīhasuttavaṇṇanā niṭṭhitā.",
  "tika-s0404t1:54": "3-4. Assājānīyasuttādivaṇṇanā",
  "tika-s0404t1:55": "13-14. Tatiye sāṭheyyānīti saṭhattāni. Sesapadesupi eseva nayo. Tāni panassa sāṭheyyādīni kāyacittujukatāpaṭipakkhabhūtā lobhasahagatacittuppādassa pavattiākāravisesā. Tattha yassa kismiñcideva ṭhāne ṭhātukāmassa sato yaṁ ṭhānaṁ manussānaṁ sappaṭibhayaṁ, purato gantvā tatheva sappaṭibhayaṭṭhāneva ṭhassāmīti na hoti, vañcanādhippāyabhāvato ṭhātukāmaṭṭhāneyeva nikhātatthambho viya cattāro pāde niccāletvā tiṭṭhati, ayaṁ saṭho nāma, imassa sāṭheyyassa pākaṭakaraṇaṁ. Tathā yassa kismiñcideva ṭhāne nivattitvā khandhagataṁ pātetukāmassa sato yaṁ ṭhānaṁ manussānaṁ sappaṭibhayaṁ, purato gantvā tatheva pātessāmīti na hoti, pātetukāmaṭṭhāneyeva nivattitvā pāteti, ayaṁ kūṭo nāma. Yassa kālena vāmato, kālena dakkhiṇato, kālena ujumaggeneva ca gantukāmassa sato yaṁ ṭhānaṁ manussānaṁ sappaṭibhayaṁ, purato gantvā tatheva evaṁ karissāmīti na hoti, yadicchakaṁ gantukāmaṭṭhāneyeva kālena vāmato, kālena dakkhiṇato, kālena ujumaggaṁ gacchati, tathā leṇḍaṁ vā passāvaṁ vā vissajjetukāmassa idaṁ ṭhānaṁ susammaṭṭhaṁ ākiṇṇamanussaṁ ramaṇīyaṁ. Imasmiṁ ṭhāne evarūpaṁ kātuṁ na yuttaṁ, purato gantvā paṭicchannaṭṭhāne karissāmīti na hoti, tattheva karoti, ayaṁ jimho nāma. Yassa pana kismiñci ṭhāne maggā ukkamma nivattitvā paṭimaggaṁ ārohitukāmassa sato yaṁ ṭhānaṁ manussānaṁ sappaṭibhayaṁ, purato gantvā tattheva evaṁ karissāmīti na hoti, paṭimaggaṁ ārohitukāmaṭṭhāneyeva maggā ukkamma nivattitvā paṭimaggaṁ ārohati, ayaṁ vaṅko nāma. Iti imaṁ catubbidhampi kiriyaṁ sandhāyetaṁ vuttaṁ ‘‘yāni kho panassa tāni sāṭheyyāni…pe… āvikattā hotī’’ti. Catutthe natthi vattabbaṁ.",
  "tika-s0404t1:56": "Assājānīyasuttādivaṇṇanā niṭṭhitā.",
  "tika-s0404t1:57": "5-8. Malasuttādivaṇṇanā",
  "tika-s0404t1:58": "15-18. Pañcame (dha. pa. aṭṭha. 2.241) yā kāci pariyatti vā sippaṁ vā yasmā asajjhāyantassa ananuyuñjantassa vinassati, nirantaraṁ vā na upaṭṭhāti, tasmā ‘‘asajjhāyamalā mantā’’ti vuttaṁ. Yasmā pana gharāvāsaṁ vasantassa uṭṭhāyuṭṭhāya jiṇṇappaṭisaṅkharaṇādīni akarontassa gharaṁ nāma vinassati, tasmā ‘‘anuṭṭhānamalā gharā’’ti vuttaṁ. Yasmā gihissa vā pabbajitassa vā kosajjavasena sarīrappajagganaṁ vā parikkhārappaṭijagganaṁ vā akarontassa kāyo dubbaṇṇo hoti, tasmā ‘‘malaṁ vaṇṇassa kosajja’’nti vuttaṁ. Yasmā pana gāvo rakkhantassa pamādavasena niddāyantassa vā kīḷantassa vā tā gāvo atitthapakkhandanādīhi vā vāḷamigacorādiupaddavena vā paresaṁ sālikkhettādīni otaritvā khādanavasena vā vināsamāpajjanti, sayampi daṇḍaṁ vā paribhāsaṁ vā pāpuṇāti, pabbajitaṁ vā pana chadvārādīni arakkhantaṁ pamādavasena kilesā otaritvā sāsanā cāventi, tasmā ‘‘pamādo rakkhato mala’’nti vuttaṁ. So hissa vināsāvahena malaṭṭhāniyattā malaṁ.",
  "tika-s0404t1:59": "Duccaritanti aticāro. Aticāriniñhi itthiṁ sāmikopi gehā nīharati, mātāpitūnaṁ santikaṁ gatampi ‘‘tvaṁ kulassa aṅgārabhūtā, akkhīhipi na daṭṭhabbā’’ti taṁ mātāpitaropi nīharanti, sā anāthā vicarantī mahādukkhaṁ pāpuṇāti. Tenassā duccaritaṁ ‘‘mala’’nti vuttaṁ. Dadatoti dāyakassa. Yassa hi khettakasanakāle ‘‘imasmiṁ khette sampanne salākabhattādīni dassāmī’’ti cintetvāpi nipphanne sasse maccheraṁ uppajjitvā cāgacittaṁ nivāreti, so maccheravasena cāgacitte aviruhante manussasampatti, dibbasampatti, nibbānasampattīti tisso sampattiyo na labhati. Tena vuttaṁ ‘‘maccheraṁ dadato mala’’nti. Aññesupi evarūpesu eseva nayo. Pāpakā dhammāti akusalā dhammā. Te pana idhaloke paraloke ca malameva. Tatoti heṭṭhā vuttamalato. Malataranti atirekamalaṁ. Chaṭṭhādīni uttānatthāneva.",
  "tika-s0404t1:60": "Malasuttādivaṇṇanā niṭṭhitā.",
  "tika-s0404t1:61": "9. Pahārādasuttavaṇṇanā",
  "tika-s0404t1:62": "19. Navame (udā. aṭṭha. 45; sārattha. ṭī. cūḷavagga 3.384) asurāti devā viya na suranti na kīḷanti na virocantīti asurā. Surā nāma devā, tesaṁ paṭipakkhāti vā asurā, vepacittipahārādādayo . Tesaṁ bhavanaṁ sinerussa heṭṭhābhāge. Te tattha pavisantā nikkhamantā sinerupāde maṇḍapādīni nimminitvā kīḷantā abhiramanti. Sā tattha tesaṁ abhirati. Ime guṇe disvāti āha ‘‘ye disvā disvā asurā mahāsamudde abhiramantī’’ti.",
  "tika-s0404t1:63": "Yasmā lokiyā jambudīpo, himavā tattha patiṭṭhitasamuddadahapabbatā tappabhavā nadiyoti etesu yaṁ yaṁ na manussagocaraṁ, tattha sayaṁ sammūḷhā aññepi sammohayanti, tasmā tattha sammohavidhamanatthaṁ ‘‘ayaṁ tāva jambudīpo’’tiādi āraddhaṁ. Dasasahassayojanaparimāṇo āyāmato vitthārato cāti adhippāyo. Tenāha ‘‘tatthā’’tiādi. Udakena ajjhotthaṭo tadupabhogisattānaṁ puññakkhayena. Sundaradassanaṁ kūṭanti sudassanakūṭaṁ, yaṁ loke ‘‘hemakūṭa’’nti vuccati. Mūlagandho kālānusāriyādi. Sāragandho candanādi. Pheggugandho salalādi. Tacagandho lavaṅgādi. Papaṭikāgandho kapitthādi. Rasagandho sajjulasādi. Pattagandho tamālahiriverādi. Pupphagandho nāgakusumādi. Phalagandho jātiphalādi. Gandhagandho sabbesaṁ gandhānaṁ gandho. ‘‘Sabbāni puthulato paññāsa yojanāni, āyāmato pana ubbedhato viya dviyojanasatānevā’’ti vadanti.",
  "tika-s0404t1:64": "Manoharasilātalānīti ratanamayattā manuññasopānasilātalāni. Supaṭiyattānīti tadupabhogisattānaṁ sādhāraṇakammunāva suṭṭhu paṭiyattāni susaṇṭhitāni honti. Macchakacchapādīni udakaṁ malaṁ karonti, tadabhāvato phalikasadisanimmalodakāni. Tiriyato dīghaṁ uggatakūṭanti ‘‘tiracchānapabbata’’nti āha. Purimāni nāmagottānīti ettha nadī ninnagātiādikaṁ gottaṁ, gaṅgā yamunātiādikaṁ nāmaṁ.",
  "tika-s0404t1:65": "Savamānāti sandamānā. Pūrattanti puṇṇabhāvo. Masāragallaṁ ‘‘cittaphalika’’ntipi vadanti. Mahataṁ bhūtānanti mahantānaṁ sattānaṁ. Timī timiṅgalā timitimiṅgalāti tisso macchajātiyo. Timiṁ gilanasamatthā timiṅgalā. Timiñca timiṅgalañca gilanasamatthā timitimiṅgalāti vadanti.",
  "tika-s0404t1:66": "Mamasāvakāti sotāpannādike ariyapuggale sandhāya vadati. Na saṁvasatīti uposathakammādivasena saṁvāsaṁ na karoti. Ukkhipatīti apaneti. Vimuttirasoti kilesehi vimuccanaraso. Sabbā hi sāsanasampatti yāvadeva anupādāya āsavehi cittassa vimuttiatthā.",
  "tika-s0404t1:67": "Ratanānīti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anappakaṁ pītipāmojjaṁ nibbattenti, pageva aparabhāge. Vuttañhetaṁ –",
  "tika-s0404t1:68": "‘‘Yato yato sammasati, khandhānaṁ udayabbayaṁ;",
  "tika-s0404t1:69": "Labhatī pītipāmojjaṁ, amataṁ taṁ vijānata’’nti. (dha. pa. 374) –",
  "tika-s0404t1:70": "Lokiyaratananibbattaṁ pana pītipāmojjaṁ na tassa kalabhāgampi agghati. Apica –",
  "tika-s0404t1:71": "‘‘Cittīkataṁ mahagghañca, atulaṁ dullabhadassanaṁ;",
  "tika-s0404t1:72": "Anomasattaparibhogaṁ, ratananti pavuccati’’. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50);",
  "tika-s0404t1:73": "Yadi ca cittīkatādibhāvena ratanaṁ nāma hoti, satipaṭṭhānādīnaṁyeva bhūtato ratanabhāvo. Bodhipakkhiyadhammānañhi so ānubhāvo, yaṁ sāvakā sāvakapāramiñāṇaṁ, paccekabuddhā paccekabodhiñāṇaṁ, sammāsambuddhā sammāsambodhiṁ adhigacchanti āsannakāraṇattā. Āsannakāraṇañhi dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ sātisayo. Tena vuttaṁ ‘‘tatrimāni ratanāni, seyyathidaṁ. Cattāro satipaṭṭhānā’’tiādi.",
  "tika-s0404t1:74": "Tattha ārammaṇe okkantitvā upaṭṭhānaṭṭhena upaṭṭhānaṁ, satiyeva upaṭṭhānanti satipaṭṭhānaṁ. Ārammaṇassa pana kāyādivasena catubbidhattā vuttaṁ ‘‘cattāro satipaṭṭhānā’’ti. Tathā hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato ca nesaṁ kāyānupassanādibhāvo vibhatto.",
  "tika-s0404t1:75": "Sammā padahanti etena, sayaṁ vā sammā padahati, pasatthaṁ sundaraṁ vā padahantīti sammappadhānaṁ, puggalassa vā sammadeva padhānabhāvakaraṇato sammappadhānaṁ vīriyassetaṁ adhivacanaṁ. Tampi anuppannuppannānaṁ akusalānaṁ anuppādanappahānavasena anuppannuppannānaṁ kusalānaṁ dhammānaṁ uppādanaṭṭhāpanavasena ca catukiccasādhakattā vuttaṁ ‘‘cattāro sammappadhānā’’ti.",
  "tika-s0404t1:76": "Ijjhatīti iddhi, samijjhati nipphajjatīti attho. Ijjhanti vā tāya sattā iddhā vuddhā ukkaṁsagatā hontīti iddhi. Iti paṭhamena atthena iddhi eva pādoti iddhipādo, iddhikoṭṭhāsoti attho. Dutiyena atthena iddhiyā pādo patiṭṭhā adhigamupāyoti iddhipādo. Tena hi uparūparivisesasaṅkhātaṁ iddhiṁ pajjanti pāpuṇanti. Svāyaṁ iddhipādo yasmā chandādike cattāro adhipatidhamme dhure jeṭṭhake katvā nibbattīyati, tasmā vuttaṁ ‘‘cattāro iddhipādā’’ti.",
  "tika-s0404t1:77": "Pañcindriyānīti saddhādīni pañca indriyāni. Tattha assaddhiyaṁ abhibhavitvā adhimokkhalakkhaṇe indaṭṭhaṁ kāretīti saddhindriyaṁ. Kosajjaṁ abhibhavitvā paggahalakkhaṇe, pamādaṁ abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ abhibhavitvā dassanalakkhaṇe indaṭṭhaṁ kāretīti paññindriyaṁ.",
  "tika-s0404t1:78": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-s0404t1:79": "Satta bojjhaṅgāti bodhiyā, bodhissa vā aṅgāti bojjhaṅgā. Yā hi esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhati, kilesaniddāya vuṭṭhahati, cattāri ariyasaccāni paṭivijjhati, nibbānameva vā sacchikarotīti ‘‘bodhī’’ti vuccati. Tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādayo viya. Yopesa vuttappakārāya dhammasāmaggiyā bujjhatīti katvā ariyasāvako ‘‘bodhī’’ti vuccati. Tassa bodhissa aṅgātipi bojjhaṅgā senaṅgarathaṅgādayo viya. Tenāhu porāṇā ‘‘bujjhanakassa puggalassa aṅgāti bojjhaṅgā’’ti (vibha. aṭṭha. 466; saṁ. ni. aṭṭha. 3.5.182; paṭi. ma. aṭṭha. 2.2.17). ‘‘Bodhāya saṁvattantīti bojjhaṅgā’’tiādinā (paṭi. ma. 2.17) nayenapi bojjhaṅgattho veditabbo.",
  "tika-s0404t1:80": "Ariyoaṭṭhaṅgiko maggoti taṁtaṁmaggavajjhehi kilesehi ārakattā, ariyabhāvakarattā, ariyaphalappaṭilābhakarattā ca ariyo. Sammādiṭṭhiādīni aṭṭhaṅgāni assa atthi, aṭṭha aṅgāniyeva vā aṭṭhaṅgiko. Mārento kilese gacchati nibbānatthikehi vā maggīyati, sayaṁ vā nibbānaṁ maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-s0404t1:81": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti attho. Sotāpattiphalasacchikiriyāya paṭipannoti sotāpattiphalassa attapaccakkhakaraṇāya paṭipajjamāno paṭhamamaggaṭṭho, yo aṭṭhamakotipi vuccati. Sakadāgāmīti sakideva imaṁ lokaṁ paṭisandhiggahaṇavasena āgamanasīlo dutiyaphalaṭṭho. Anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho. Yo pana saddhānusārī dhammānusārī ekabījītievamādiko ariyapuggalavibhāgo, so etesaṁyeva pabhedoti. Sesaṁ vuttanayasadisameva.",
  "tika-s0404t1:82": "Pahārādasuttavaṇṇanā niṭṭhitā.",
  "tika-s0404t1:83": "10. Uposathasuttavaṇṇanā",
  "tika-s0404t1:84": "20. Dasame tadahuposatheti (udā. aṭṭha. 45; sārattha. ṭī. cūḷavagga 3.383) tasmiṁ uposathadivasabhūte ahani. Uposathakaraṇatthāyāti ovādapātimokkhaṁ uddisituṁ. Uddhastaṁ aruṇanti aruṇuggamanaṁ. Uddisatu, bhante, bhagavā bhikkhūnaṁ pātimokkhanti thero bhagavantaṁ pātimokkhuddesaṁ yāci. Tasmiṁ kāle ‘‘na, bhikkhave, anuposathe uposatho kātabbo’’ti (mahāva. 136) sikkhāpadassa apaññattattā. Kasmā pana bhagavā tiyāmarattiṁ vītināmesi ? Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ. Addasāti kathaṁ addasa? Attano cetopariyañāṇena tassaṁ parisati bhikkhūnaṁ cittāni parijānanto tassa dussīlassa cittaṁ passi. Yasmā pana citte diṭṭhe taṁsamaṅgīpuggalo diṭṭho nāma hoti, tasmā ‘‘addasā kho āyasmā mahāmoggallānotaṁ puggalaṁ dussīla’’ntiādi vuttaṁ. Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī jānāti, evaṁ atītepīti. Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ. Diṭṭhosīti ayaṁ na pakatattoti bhagavatā diṭṭho asi. Yasmā ca evaṁ diṭṭho, tasmā natthi te tava bhikkhūhi saddhiṁ ekakammādisaṁvāso. Yasmā pana so saṁvāso tava natthi, tasmā uṭṭhehi, āvusoti evamettha padayojanā veditabbā.",
  "tika-s0404t1:85": "Tatiyampi kho so puggalo tuṇhī ahosīti anekavāraṁ vatvāpi ‘‘thero sayameva nibbinno oramissatī’’ti vā, ‘‘idāni imesaṁ paṭipattiṁ jānissāmī’’ti vā adhippāyena tuṇhī ahosi. Bāhāyaṁ gahetvāti ‘‘bhagavatā mayā ca yāthāvato diṭṭho, yāvatatiyaṁ ‘uṭṭhehi, āvuso’ti ca vutto na vuṭṭhāti, idānissa nikkaḍḍhanakālo, mā saṅghassa uposathantarāyo ahosī’’ti taṁ bāhāyaṁ aggahesi, tathā gahetvā. Bahi dvārakoṭṭhakā nikkhāmetvāti dvārakoṭṭhakā dvārasālāto nikkhāmetvā. Bahīti pana nikkhāmitaṭṭhānadassanaṁ. Atha vā bahidvārakoṭṭhakāti bahidvārakoṭṭhakatopi nikkhāmetvā, na antodvārakoṭṭhakato eva. Ubhayatthāpi vihārato bahikatvāti attho. Sūcighaṭikaṁ datvāti aggaḷasūciñca uparighaṭikañca ādahitvā, suṭṭhutaraṁ kavāṭaṁ thaketvāti attho. Yāva bāhāgahaṇāpi nāmāti iminā ‘‘aparisuddhā, ānanda, parisā’’ti vacanaṁ sutvā eva hi tena pakkamitabbaṁ siyā, evaṁ apakkamitvā yāva bāhāgahaṇāpi nāma so moghapuriso āgamessati, acchariyamidanti dasseti. Idañca garahanacchariyamevāti veditabbaṁ.",
  "tika-s0404t1:86": "Atha bhagavā cintesi – ‘‘idāni bhikkhusaṅghe abbudo jāto, aparisuddhā puggalā uposathaṁ āgacchanti, na ca tathāgatā aparisuddhāya parisāya uposathaṁ karonti, pātimokkhaṁ uddisanti. Anuddisante ca bhikkhusaṅghassa uposatho pacchijjati. Yaṁnūnāhaṁ ito paṭṭhāya bhikkhūnaṁyeva pātimokkhuddesaṁ anujāneyya’’nti. Evaṁ pana cintetvā bhikkhūnaṁyeva pātimokkhuddesaṁ anujāni. Tena vuttaṁ ‘‘atha kho bhagavā…pe… pātimokkhaṁ uddiseyyāthā’’ti. Tattha na dānāhanti idāni ahaṁ uposathaṁ na karissāmi, pātimokkhaṁ na uddisissāmīti paccekaṁ na-kārena sambandho. Duvidhañhi pātimokkhaṁ – āṇāpātimokkhaṁ, ovādapātimokkhanti . Tesu ‘‘suṇātu me, bhante’’tiādikaṁ (mahāva. 134) āṇāpātimokkhaṁ. Taṁ sāvakāva uddisanti, na buddhā, yaṁ anvaddhamāsaṁ uddisīyati. ‘‘Khantī paramaṁ…pe… sabbapāpassa akaraṇaṁ…pe… anupavādo anupaghāto…pe… etaṁ buddhāna sāsana’’nti (dī. ni. 2.90; dha. pa. 183-185; udā. 36; netti. 30) imā pana tisso gāthā ovādapātimokkhaṁ nāma. Taṁ buddhāva uddisanti, na sāvakā, channampi vassānaṁ accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṁ pana paṭhamabodhiyaṁyeva. Tato paraṁ itaro. Tañca kho bhikkhūyeva uddisanti, na buddhā, tasmā amhākampi bhagavā vīsativassamattaṁ imaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi. Aṭṭhānanti akāraṇaṁ. Anavakāsoti tasseva vevacanaṁ. Kāraṇañhi yathā tiṭṭhati ettha phalaṁ tadāyattavuttitāyāti ‘‘ṭhāna’’nti vuccati, evaṁ ‘‘avakāso’’tipi vuccati. Yanti kiriyāparāmasanaṁ.",
  "tika-s0404t1:87": "Aṭṭhime, bhikkhave, mahāsamuddeti ko anusandhi? Yvāyaṁ aparisuddhāya parisāya pātimokkhassa anuddeso vutto, so imasmiṁ dhammavinaye acchariyo abbhuto dhammoti taṁ aparehipi sattahi acchariyabbhutadhammehi saddhiṁ vibhajitvā dassetukāmo paṭhamaṁ tāva tesaṁ upamābhāvena mahāsamudde aṭṭha acchariyabbhutadhamme dassento satthā ‘‘aṭṭhime, bhikkhave, mahāsamudde’’tiādimāha.",
  "tika-s0404t1:88": "Uposathasuttavaṇṇanā niṭṭhitā.",
  "tika-s0404t1:89": "Mahāvaggavaṇṇanā niṭṭhitā."
}