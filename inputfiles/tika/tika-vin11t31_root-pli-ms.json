{
  "tika-vin11t31:0": "Bhikkhunikkhandhakakathāvaṇṇanā",
  "tika-vin11t31:1": "2952.Vivaritvāna cīvaraṁ apanetvā.",
  "tika-vin11t31:2": "2953.Yaṁ kiñci sampayojentiyāti yaṁ kiñci anācāraṁ karontiyā. Tatoti tena anācārasaṅkhātena asaddhammena. Bhāsantiyāti vācāya bhāsantiyā.",
  "tika-vin11t31:3": "2954-6.Dīghanti ekaparikkhepato dīghaṁ. Vilīvena ca paṭṭenāti saṇhehipi vilīvehi katapaṭṭena. Cammapaṭṭenāti cammamayapaṭṭena. Dussapaṭṭenāti setavatthena. Dussaveṇiyāti dussena gaṇṭhitaveṇiyā. Dussavaṭṭiyāti dussena katavaṭṭiyā . Na phāsukā nametabbāti majjhimassa tanubhāvatthāya gāmadārikā viya phāsulikā na nāmetabbā. Jaghananti muttakaraṇappadesaṁ. Aṭṭhikādināti gojāṇuṭṭhikādinā. Na ghaṁsāpeyyāti na ghaṭṭāpeyya. ‘‘Aṭṭhikādinā’’ti idaṁ ‘‘na ghaṁsāpeyyā’’ti iminā ca ‘‘koṭṭāpetī’’ti iminā kiriyāpadena ca sambandhitabbaṁ.",
  "tika-vin11t31:4": "2957.‘‘Koṭṭāpetī’’ti idaṁ ‘‘hatthaṁ vā’’tiādīhi upayogantapadehi paccekaṁ yojetabbaṁ. Hatthanti aggabāhaṁ. Hatthakocchanti piṭṭhihatthaṁ. Pādanti jaṅghaṁ.",
  "tika-vin11t31:5": "2958.Na mukhaṁ limpitabbanti chavipasādakarena tilasāsapakakkādinā anekavidhena limpanena na limpitabbaṁ. Na cuṇṇetabbanti mukhacuṇṇalepanaṁ na kātabbaṁ. Manosilāya mukhaṁ lañjantiyā āpatti siyāti yojanā.",
  "tika-vin11t31:6": "2959.Aṅgarāgo na kātabboti haliddikuṅkumādīhi sarīracchavirāgo na kātabbo. Avaṅgaṁ na ca kātabbanti añjanaṁ bahi akkhikoṭiyā lekhaṁ ṭhapetvā na añjitabbaṁ. Na kātabbaṁ visesakanti gaṇḍapadese vicitrasaṇṭhānaṁ visesakaṁ vattabhaṅgaṁ na kātabbaṁ.",
  "tika-vin11t31:7": "2960.Olokanakatoti vātapānato. Rāgāti kāmarāgena. Oloketunti antaravīthiṁ viloketuṁ, sāloke na ca ṭhātabbanti yojanā. Sāloke dvāraṁ vivaritvā upaḍḍhakāyaṁ dassentīhi na ṭhātabbaṁ. Sanaccanti naṭasamajjaṁ.",
  "tika-vin11t31:8": "2961.Gaṇikaṁ vuṭṭhāpentiyā vesiṁ vuṭṭhāpentiyā. ‘‘Vikkiṇantiyā’’ti idaṁ ‘‘sura’’ntiādīhi upayogantapadehi paccekaṁ yojetabbaṁ.",
  "tika-vin11t31:9": "2963.Nacevupaṭṭhāpetabboti attano veyyāvaccaṁ neva kārāpetabbo. Tiracchānagatopi dāso vā dāsī vā tiracchānagatopi kammakaro vā na ceva upaṭṭhāpetabbo neva attano veyyāvaccaṁ kārāpetabbo. Api-saddena pageva manussabhūtoti dīpeti.",
  "tika-vin11t31:10": "2964.‘‘Sabbanīlādi’’nti iminā –",
  "tika-vin11t31:11": "‘‘Sabbanīlakamañjeṭṭha-kaṇhalohitapītake;",
  "tika-vin11t31:12": "Mahānāmamahāraṅga-rattesū’’ti. (vi. vi. 598) –",
  "tika-vin11t31:13": "Vuttāni akappiyacīvarāni saṅgahitāni. ‘‘Namatakaṁ nāma eḷakalomehi kataṁ avāyimaṁ cammakhaṇḍaparibhogena paribhuñjitabba’’nti (cūḷava. aṭṭha. 264) aṭṭhakathāya vuttattā, gaṇṭhipade ca ‘‘santharaṇasadiso pilotikāhi kato parikkhāraviseso’’ti vuttattā ca nipajjāya paribhuñjitabbo parikkhāraviseso namatakaṁ nāma.",
  "tika-vin11t31:14": "2965. Channampi purisabyañjanaṁ ‘‘etthā’’ti cintetvā rāgacittena olokentiyā dukkaṭaṁ hoti. Sabbanti vuttappakāraṁ sabbaṁ.",
  "tika-vin11t31:15": "2966. Bhikkhuṁ dūratova passitvā tassa bhikkhuno dūrato okkamitvāna maggo dātabboti yojanā.",
  "tika-vin11t31:16": "2967. Bhikkhaṁ carantiyā bhikkhuniyā bhikkhuṁ passitvā pana yena bhikkhāya carati, taṁ pattaṁ nīharitvā upari chādetvā ṭhitaṁ saṅghāṭicīvaraṁ apanetvā ukkujjaṁ uddhaṁmukhaṁ katvā bhikkhuno dassetabbanti yojanā.",
  "tika-vin11t31:17": "2968.Utunīnaṁ bhikkhunīnaṁ utukāle sañjātapupphe kāle saṁvellikaṁ kātuṁ kacchaṁ bandhituṁ mahesinā kaṭisuttakaṁ anuññātanti yojanā, iminā aññasmiṁ kāle kaṭisuttakaṁ bandhituṁ na vaṭṭatīti dīpeti. Yathāha – ‘‘na, bhikkhave, bhikkhuniyā sabbakālaṁ kaṭisuttakaṁ dhāretabbaṁ, yā dhāreyya, āpatti dukkaṭassa. Anujānāmi, bhikkhave, utuniyā kaṭisuttaka’’nti (cūḷava. 422).",
  "tika-vin11t31:18": "2969.Itthiposayutanti itthīhi vā purisehi vā itthipurisehi vā yuttaṁ. Itthiposayuttaṁ hatthavaṭṭakameva vā. Pāṭaṅkīti paṭapoṭṭalikaṁ.",
  "tika-vin11t31:19": "2970.Garudhammeti saṅghādisese. Mānattanti pakkhamānattaṁ. Sammannitvāti ñattidutiyāya kammavācāya sammannitvā.",
  "tika-vin11t31:20": "2971. Yassā itthiyā pabbajitakāle gabbho vuṭṭhāti vijāyati yadi, putto ce, tassāpi dārakamātu yāva so dārako viññutaṁ pāpuṇāti, yāva khādituṁ, bhuñjituṁ, nahāyituñca attano dhammatāya sakkoti, tāva dutiyā bhikkhunī tathā sammannitvā dātabbāti yojanā.",
  "tika-vin11t31:21": "2972.Sāpana mātā bhikkhunī attano puttaṁ pāyetuṁ, bhojetuṁ, maṇḍetuṁ, ure katvā sayituñca labhatīti yojanā.",
  "tika-vin11t31:22": "2973.Dutiyikāya bhikkhuniyā dārakena sahaseyyaṁ ṭhapetvā yathā aññesu purisesu vattitabbaṁ paṭipajjitabbaṁ, tathā eva tasmiṁ dārake vattitabbanti yojanā.",
  "tika-vin11t31:23": "2974.Vibbhamenevāti attano ruciyā setavatthānaṁ gahaṇeneva. Yathāha – ‘‘yasmā sā vibbhantā attano ruciyā khantiyā odātāni vatthāni nivatthā, tasmāyeva sā abhikkhunī, na sikkhāpaccakkhānenā’’ti (cūḷava. aṭṭha. 434). Idhāti imasmiṁ sāsane.",
  "tika-vin11t31:24": "2975.Gatāyāti ettha ‘‘sakāvāsā’’ti seso. Yathāha – ‘‘yā sā, bhikkhave, bhikkhunī sakāvāsā titthāyatanaṁ saṅkantā, sā āgatā na upasampādetabbā’’ti. Na kevalaṁ na upasampādetabbā, pabbajjampi na labhati. Odātāni gahetvā vibbhantā pana pabbajjāmattaṁ labhati.",
  "tika-vin11t31:25": "2976.Vandananti pāde sambāhetvā vandanaṁ. Sādituṁ vaṭṭatīti ‘‘anujānāmi, bhikkhave, sāditu’’nti (cūḷava. 434) anuññātattā vaṭṭati. Tatreke ācariyā ‘‘sace ekato vā ubhato vā avassutā honti sārattā, yathāvatthukamevā’’ti vadanti. Eke ācariyā ‘‘natthi ettha āpattī’’ti vadantīti evaṁ ācariyavādaṁ dassetvā ‘‘idaṁ odissa anuññātaṁ vaṭṭatī’’ti aṭṭhakathāsu vuttaṁ, taṁ pamāṇaṁ. ‘‘Anujānāmi, bhikkhave, sāditu’’nti (cūḷava. 434) hi vacaneneva kappiyaṁ.",
  "tika-vin11t31:26": "2977. Yāya kāyaci vaccakuṭiyā vacco na kātabbo, heṭṭhā vivaṭe uddhaṁ paṭicchanne pana vaccaṁ kātuṁ vaṭṭati. Heṭṭhā vivaṭe upari paṭicchanneti aṭṭhakathāyaṁ ‘‘sace kūpo khato hoti, upari pana padaramattameva sabbadisāsu paññāyati, evarūpepi vaṭṭatī’’ti (cūḷava. aṭṭha. 435) vuttaṁ.",
  "tika-vin11t31:27": "2978.Sabbatthāti bhikkhuniupassayaantaragharādisabbaṭṭhānesu. Gilānāyāti yassā vinā pallaṅkaṁ na phāsu hoti. Aḍḍhapallaṅkanti ekapādaṁ ābhujitvā katapallaṅkaṁ. So ekaṁ paṇhiṁ ūrumūlāsannaṁ katvā itaraṁ dūre katvā ābhujitapallaṅko nāma.",
  "tika-vin11t31:28": "2979.Naratittheti purisānaṁ nahānatitthe. Yathāha – ‘‘na, bhikkhave, bhikkhuniyā purisatitthe nahāyitabbaṁ, yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitu’’nti (cūḷava. 436).",
  "tika-vin11t31:29": "2980. Yā samaṇī gandhacuṇṇena vā vāsitamattiyā vāsitakāya mattikāya vā paṭisote vā nhāyeyya, tassā āpatti dukkaṭanti yojanā. Vāsitavisesanena avāsitā vaṭṭatīti dīpeti. Yathāha – ‘‘anujānāmi, bhikkhave, pakatimattika’’nti (cūḷava. 436).",
  "tika-vin11t31:30": "2981.Abhutvāti ettha āmisaaggaṁ gahaṇamattampi akatvā, pattacīvaraṁ katipayadivasānipi aparibhuñjitvāti attho. Sace asappāyaṁ, sabbampi apanetuṁ vaṭṭati.",
  "tika-vin11t31:31": "2982. Anupasampanne asante sabbaṁ bhikkhūhi paṭiggahitaṁ vā appaṭiggahitaṁ vā sannidhikataṁ vā sabbaṁ ajjhoharaṇīyaṁ bhikkhūhi paṭiggahāpetvā paribhuñjituṁ bhikkhunīnaṁ vaṭṭatīti yojanā. ‘‘Bhikkhunīnaṁ vaṭṭatī’’ti idaṁ pakaraṇavasena vuttaṁ. Bhikkhunīhipi paṭiggahāpetvā bhikkhūnampi tathāvidhaṁ paribhuñjituṁ vaṭṭati. Yathāha – ‘‘anujānāmi, bhikkhave, bhikkhūnaṁ sannidhiṁ bhikkhunīhi paṭiggāhāpetvā paribhuñjitu’’nti (cūḷava. 421).",
  "tika-vin11t31:32": "Bhikkhunikkhandhakakathāvaṇṇanā.",
  "tika-vin11t31:33": "Iti vinayatthasārasandīpaniyā vinayavinicchayavaṇṇanāya",
  "tika-vin11t31:34": "Khandhakakathāvaṇṇanā niṭṭhitā."
}