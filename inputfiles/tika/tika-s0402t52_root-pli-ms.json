{
  "tika-s0402t52:0": "(19) 4. Brāhmaṇavaggo",
  "tika-s0402t52:1": "1-3. Yodhājīvasuttādivaṇṇanā",
  "tika-s0402t52:2": "181-183. Catutthassa paṭhamādīni uttānatthāneva.",
  "tika-s0402t52:3": "4. Abhayasuttavaṇṇanā",
  "tika-s0402t52:4": "184. Catutthe socatīti citte uppannabalavasokena socati, cittasantāpena anto nijjhāyatīti attho. Kilamatīti tasseva sokassa vasena kāye ca uppannadukkhena kilamati. Paridevatīti sokuddehakavasena taṁ taṁ vippalapanto vācāya paridevati. Urattāḷinti urattāḷaṁ, uraṁ tāḷetvāti attho. Tenāha ‘‘uraṁ tāḷetvā’’ti. Kaṅkhāvicikicchāti ettha ‘‘ekamevidaṁ pañcamaṁ nīvaraṇaṁ. Kiṁ nu kho ida’’nti ārammaṇaṁ kaṅkhanato kaṅkhā, ‘‘idameva vara’’nti nicchetuṁ asamatthabhāvato ‘‘vicikicchā’’ti vuccati – ‘‘dhammasabhāvaṁ vicinanto kicchati, vigatā cikicchā’’ti vā katvā.",
  "tika-s0402t52:5": "Abhayasuttavaṇṇanā niṭṭhitā.",
  "tika-s0402t52:6": "5. Brāhmaṇasaccasuttavaṇṇanā",
  "tika-s0402t52:7": "185. Pañcame etthāti etasmiṁ suññatānupassanādhikāre. Kvacīti katthaci ṭhāne, kāle, dhamme vā. Atha vā kvacīti ajjhattaṁ bahiddhā vā. Attano attānanti sakattānaṁ ‘‘ayaṁ kho, bho brahmā, mahābrahmā…pe… vasī pitā bhūtabhabyāna’’ntiādinā (dī. ni. 1.42) parehi parikappitaṁ attānañca kassaci kiñcanabhūtaṁ na passatīti dassento ‘‘kassacī’’tiādimāha. Tattha parassāti parajāti paro purisoti vā evaṁ gahitassa. Na ca mama kvacanīti ettha mama-saddo aṭṭhānappayuttoti āha ‘‘mama-saddaṁ tāva ṭhapetvā’’ti. Parassa cāti attano aññassa. Paro puriso nāma atthi mamatthāya ṭhito. Tassa vasena mayhaṁ sabbaṁ ijjhatīti ekaccadiṭṭhigatikaparikappitavasena paraṁ attānaṁ tañca attano kiñcanabhūtaṁ na passatīti dassento ‘‘na ca kvacanī’’tiādimāha. Ettha ca nāhaṁ kvacanīti sakaattano sabbhāvaṁ na passati. Na kassaci kiñcanatasminti sakaattano eva kassaci attaniyataṁ na passati. Na ca mamāti etaṁ dvayaṁ yathārahaṁ sambandhitabbaṁ, atthi-padaṁ paccekaṁ. Na ca kvacani parassa attā atthīti parassa attano abhāvaṁ passati. Tassa parassa attano mama kiñcanatā natthīti parassa attano anattaniyataṁ passati. Evaṁ ajjhattaṁ bahiddhā khandhānaṁ attattaniyasuññatā-suddhasaṅkhārapuñjatā-catukoṭikasuññatāpariggaṇhanena niṭṭhā hoti. Sesamettha suviññeyyameva.",
  "tika-s0402t52:8": "Brāhmaṇasaccasuttavaṇṇanā niṭṭhitā.",
  "tika-s0402t52:9": "6. Ummaggasuttavaṇṇanā",
  "tika-s0402t52:10": "186. Chaṭṭhe ākaḍḍhīyatīti cittavasiko loko tattha tattha upakaḍḍhīyati. Tesaṁyevettha gahaṇaṁ veditabbanti ye apariññātavatthukā cittassa vasaṁ gacchanti, tesaṁyeva gahaṇaṁ. Na hi pariññātakkhandhā pahīnakilesā cittassa vasaṁ gacchanti, cittaṁ pana attano vase vattenti. Saha sīlenāti cārittavārittasīlena saddhiṁ. Pubbabhāgapaṭipadanti dhutaṅgamādiṁ katvā yāva gotrabhuñāṇaṁ, tāva pavattetabbaṁ samathavipassanāsaṅkhātaṁ sammāpaṭipadaṁ. Sesaṁ suviññeyyameva.",
  "tika-s0402t52:11": "Ummaggasuttavaṇṇanā niṭṭhitā.",
  "tika-s0402t52:12": "7. Vassakārasuttavaṇṇanā",
  "tika-s0402t52:13": "187. Sattame vassakāro brāhmaṇo magadhamahāmattoti ettha vassakāroti tassa brāhmaṇassa nāmaṁ. Mahatiyā issariyamattāya samannāgato mahāmatto. Issariyamattāyāti ca issariyappamāṇenāti attho, issariyena ceva vittūpakaraṇena cāti evaṁ vā ettha attho daṭṭhabbo, upabhogūpakaraṇānipi hi loke ‘‘mattā’’ti vuccanti. Magadharañño, magadharaṭṭhe vā mahāmattoti magadhamahāmatto. Tudisaññito gāmo nivāso etassāti todeyyo. Tenevāha ‘‘tudigāmavāsikassā’’ti. Tudigāmavāsitā cassa tattha adhipatibhāvenāti daṭṭhabbā. So hi taṁ gāmaṁ soṇadaṇḍo viya, campaṁ kūṭadanto viya, khāṇumataṁ adhipatibhāvena ajjhāvasati. Mahaddhano hoti pañcacattālīsakoṭivibhavo. Parisatīti parisāyaṁ, janasamūheti attho. Tenāha ‘‘sannipatitāya parisāyā’’ti. Abhippasannoti ettha abhikkamanattho abhi-saddoti āha ‘‘atikkamma pasanno’’ti, pasādanīyaṁ ṭhānaṁ atikkamitvā appasādanīyaṭṭhāne pasannoti adhippāyo. Taṁ taṁ kiccaṁ atthaṁ passatīti atthadasā, alaṁ samatthā paṭibalā atthadasā alamatthadasā, alamatthadase atisayantīti alamatthadasatarā. Tenāha ‘‘atthe passituṁ samatthā’’tiādi. Neva sappurisaṁ na asappurisaṁ jānāti sappurisadhammānaṁ asappurisadhammānañca yāthāvato ajānanato. Sesamettha uttānameva.",
  "tika-s0402t52:14": "Vassakārasuttavaṇṇanā niṭṭhitā.",
  "tika-s0402t52:15": "8. Upakasuttavaṇṇanā",
  "tika-s0402t52:16": "188. Aṭṭhame nibbattivasena nirayaṁ arahati, nirayasaṁvattaniyena vā kammunā niraye niyuttoti nerayiko. Avīcimhi uppajjitvā tattha āyukappasaññitaṁ antarakappaṁ tiṭṭhatīti kappaṭṭho. Nirayūpapattiṁ pariharaṇavasena tikicchituṁ asakkuṇeyyoti atekiccho. Apariyādinnāvāti aparikkhīṇāyeva. Sace hi eko bhikkhu kāyānupassanaṁ pucchati, añño vedanānupassanaṁ…pe… cittānupassanaṁ. ‘‘Iminā puṭṭhe ahaṁ pucchāmī’’ti eko ekaṁ na oloketi, evaṁ santepi tesaṁ vāro paññāyati eva, buddhānaṁ pana vāro na paññāyati. Vidatthicaturaṅgulaṁ chāyaṁ atikkamanato puretaraṁyeva bhagavā cuddasavidhena kāyānupassanaṁ, navavidhena vedanānupassanaṁ, soḷasavidhena cittānupassanaṁ, pañcavidhena dhammānupassanaṁ katheti. Tiṭṭhantu vā evaṁ cattāro. Sace hi aññe cattāro sammappadhānesu, aññe iddhipādesu, aññe pañcindriyesu , aññe pañcabalesu, aññe sattabojjhaṅgesu, aññe aṭṭhamaggaṅgesu pañhe puccheyyuṁ, tampi bhagavā katheyya. Tiṭṭhantu vā ete aṭṭha. Sace aññe sattatiṁsa janā bodhipakkhiyesu pañhe puccheyyuṁ, tampi bhagavā tāvadeva katheyya. Kasmā? Yāvatā hi lokiyamahājane ekaṁ padaṁ kathente tāva ānandatthero aṭṭha padāni katheti. Ānandatthere pana ekaṁ padaṁ kathenteyeva bhagavā soḷasa padāni katheti. Kasmā? Bhagavato hi jivhā mudu, dantāvaraṇaṁ suphusitaṁ, vacanaṁ agaḷitaṁ, bhavaṅgaparivāso lahuko. Tena vuttaṁ – ‘‘apariyādinnāvassa tathāgatassa dhammadesanā, apariyādinnaṁ dhammapadabyañjana’’nti.",
  "tika-s0402t52:17": "Tattha dhammadesanāti tantiṭṭhapanā. Dhammapadabyañjananti ettha dhammoti pāḷi. Pajjati attho etenāti padaṁ. Vākyañca padeneva saṅgahitaṁ. Atthaṁ byañjetīti byañjanaṁ, akkharaṁ. Tañhi padavākyaṁ paricchijjamānaṁ taṁ taṁ atthaṁ byañjeti pakāseti. Etena aparāparehi padabyañjanehi sucirampi kālaṁ kathentassa tathāgatassa na kadāci tesaṁ pariyādānaṁ atthīti dasseti. Guṇadhaṁsīti guṇadhaṁsanasīlo. Pagabboti vācāpāgabbiyena samannāgato.",
  "tika-s0402t52:18": "Upakasuttavaṇṇanā niṭṭhitā.",
  "tika-s0402t52:19": "9. Sacchikaraṇīyasuttavaṇṇanā",
  "tika-s0402t52:20": "189. Navame nāmakāyenāti sahajātanāmakāyena. Sesamettha uttānameva.",
  "tika-s0402t52:21": "Sacchikaraṇīyasuttavaṇṇanā niṭṭhitā.",
  "tika-s0402t52:22": "10. Uposathasuttavaṇṇanā",
  "tika-s0402t52:23": "190. Dasame tuṇhībhūtaṁ tuṇhībhūtanti āmeḍitavacanaṁ byāpanicchāvasena vuttanti āha ‘‘yato yato anuviloketī’’ti. Anuviloketvāti ettha anu-saddopi byāpanicchāvacanamevāti anu anu viloketvāti attho, pañcapasādappaṭimaṇḍitāni akkhīni ummīletvā tato tato viloketvāti vuttaṁ hoti. Alanti yuttaṁ, opāyikanti attho ‘‘alameva nibbinditu’’ntiādīsu (dī. ni. 2.272; saṁ. ni. 2.124-126) viya. Puṭabandhanena pariharitvā asitabbaṁ puṭosaṁ sambalaṁ a-kārassa o-kāraṁ katvā. Tenāha ‘‘pātheyya’’nti. Sesamettha suviññeyyameva.",
  "tika-s0402t52:24": "Uposathasuttavaṇṇanā niṭṭhitā.",
  "tika-s0402t52:25": "Brāhmaṇavaggavaṇṇanā niṭṭhitā."
}