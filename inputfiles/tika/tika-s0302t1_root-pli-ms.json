{
  "tika-s0302t1:0": "2. Abhisamayasaṁyuttaṁ",
  "tika-s0302t1:1": "1. Nakhasikhāsuttavaṇṇanā",
  "tika-s0302t1:2": "74.Sukhumāti taruṇā parittā kesaggamattabhāvato. Yathā kesā dīghaso dvaṅgulamattāya sabbasmiṁ kāle etappamāṇāva, na tacchindanaṁ, evaṁ nakhaggāpi kesaggamattāva, na tesaṁ chindanaṁ avaḍḍhanato. Paratoti ‘‘sahassimaṁ satasahassima’’nti vuttaṭṭhāne. Abhisametvāti paṭivijjhitvā, tasmā abhisametāvino paṭividdhasaccassāti attho. Kāmaṁ purimapadaṁ dukkhakkhandhassa atītabhāvaṁ upādāyapi vattuṁ yuttaṁ. Puretaraṁyeva pana vuttabhāvaṁ upādāya vuttanti dassetuṁ ‘‘purimaṁ dukkhakkhandha’’ntiādi vuttaṁ. Purimaṁ nāma pacchimaṁ apekkhitvā. Purimapacchimatā hi taṁ taṁ upādāya vuccatīti idhādhippetaṁ purimaṁ nīharitvā dassetuṁ ‘‘katamaṁ panā’’tiādi vuttaṁ. ‘‘Atītampi parikkhīṇa’’nti idhādhippetaṁ parikkhīṇameva vibhāvetuṁ ‘‘katamaṁ pana parikkhīṇa’’ntiādi vuttaṁ. Sotāpannassa dukkhakkhayo idha coditoti taṁ dassetuṁ ‘‘paṭhamamaggassa abhāvitattā uppajjeyyā’’ti vatvā idāni taṁ sarūpato dassetuṁ puna ‘‘katama’’ntiādi vuttaṁ. Sattasu attabhāvesu yaṁ apāye uppajjeyya aṭṭhamaṁ paṭisandhiṁ ādiṁ katvā yattha katthaci apāyesu cāti yaṁ dukkhaṁ uppajjeyya, taṁ sabbaṁ parikkhīṇanti daṭṭhabbaṁ. Assāti sotāpannassa, yaṁ parimāṇaṁ, tato uddhañca upapātaṁ atthīti adhippāyo. Mahā attho guṇo mahattho, so etassa atthīti mahatthiyo ka-kārassa ya-kāraṁ katvā. Tenāha ‘‘mahato atthassa nipphādako’’ti.",
  "tika-s0302t1:3": "Nakhasikhāsuttavaṇṇanā niṭṭhitā.",
  "tika-s0302t1:4": "2. Pokkharaṇīsuttavaṇṇanā",
  "tika-s0302t1:5": "75.Ubbedhenāti avavedhena adhodisatāya. Tenāha ‘‘gambhīratāyā’’ti.",
  "tika-s0302t1:6": "Pokkharaṇīsuttavaṇṇanā niṭṭhitā.",
  "tika-s0302t1:7": "3. Saṁbhejjaudakasuttādivaṇṇanā",
  "tika-s0302t1:8": "76-77.Sambhijjaṭṭhāneti sambhijjasamodhānagataṭṭhāne. Samenti sametā honti. Tenāha ‘‘samāgacchantī’’ti. Pāḷiyaṁ vibhattilopena niddesoti tamatthaṁ dassento ‘‘tīṇi vā’’ti āha. Sambhijjati missībhāvaṁ gacchati etthāti sambhejjaṁ, missitaṭṭhānaṁ. Tattha udakaṁ sambhejjaudakaṁ. Tenāha ‘‘sambhinnaṭṭhāne udaka’’nti.",
  "tika-s0302t1:9": "Saṁbhejjaudakasuttādivaṇṇanā niṭṭhitā.",
  "tika-s0302t1:10": "4. Pathavīsuttādivaṇṇanā",
  "tika-s0302t1:11": "78-84.Cakkavāḷabbhantarāyāti cakkavāḷapabbatassa antogadhāya.",
  "tika-s0302t1:12": "Chaṭṭhādīsu vuttanayenevāti idha chaṭṭhasuttādīsu paṭhamasuttādīsu vuttanayenevāti attho veditabbo visesābhāvato.",
  "tika-s0302t1:13": "Pariyosāneti imassa abhisamayasaṁyuttassa osānaṭṭhāne. Aññatitthiyasamaṇabrāhmaṇaparibbājakānanti aññatitthiyānaṁ. Guṇādhigamoti jhānābhiññāsahito guṇādhigamo. Satabhāgampi…pe… na upagacchati saccapaṭivedhassa mahānubhāvattā. Tenāha bhagavā paccakkhasabbadhammo ‘‘evaṁ mahādhigamo, bhikkhave, diṭṭhisampanno puggalo evaṁ mahābhiñño’’ti.",
  "tika-s0302t1:14": "Pathavīsuttādivaṇṇanā niṭṭhitā.",
  "tika-s0302t1:15": "Sāratthappakāsiniyā saṁyuttanikāya-aṭṭhakathāya",
  "tika-s0302t1:16": "Abhisamayasaṁyuttavaṇṇanāya līnatthappakāsanā samattā."
}