{
  "tika-s0305t9:0": "10. Ānāpānasaṁyuttaṁ",
  "tika-s0305t9:1": "1. Ekadhammavaggo",
  "tika-s0305t9:2": "1. Ekadhammasuttavaṇṇanā",
  "tika-s0305t9:3": "977.Etthāti etasmiṁ paṭhamasutte. Vuttameva, tasmā tattha vuttanayeneva veditabbanti adhippāyo.",
  "tika-s0305t9:4": "6. Ariṭṭhasuttavaṇṇanā",
  "tika-s0305t9:5": "982.No-saddo pucchāyaṁ, tasmā nūti iminā samānatthoti āha ‘‘bhāvetha nū’’ti. Kāmacchandoti vatthukāmesu icchāti āha ‘‘pañcakāmaguṇikarāgo’’ti. Dvādasasu āyatanadhammesu saparasantatipariyāpannesu. Iminā kāmacchandappahānakittanena paṭighasaññāpaṭivinayakittanena ca anāgāmimaggaṁ katheti pañcorambhāgiyasaññojanasamucchedassa byākatattā. Vipassanaṁ dassentoti ‘‘vipassanaṁ anuyuñjathā’’ti dassento.",
  "tika-s0305t9:6": "8. Padīpopamasuttavaṇṇanā",
  "tika-s0305t9:7": "984. ‘‘Neva kāyopi kilamati na cakkhūnī’’ti aṭṭhakathāyaṁ paduddhāro kato. ‘‘Kāyopi kilamati, cakkhūnipi vihaññantī’’ti vatvā yattha yathā hoti, tāni dassetuṁ ‘‘dhātukammaṭṭhānasmiṁ hī’’tiādi vuttaṁ. Cakkhūni phandanti kilamantītiādi ativelaṁ upanijjhāyane hotīti katvā vuttaṁ. Imasmiṁ pana kammaṭṭhāneti ānāpānakammaṭṭhāne. Evamāhāti ‘‘bhikkhu cepi ākaṅkheyya, neva kāyo kilameyyā’’ti evamāha.",
  "tika-s0305t9:8": "Labbhatīti aṭṭhakathādhippāye ṭhatvā vuttaṁ, parato āgatena theravādena so anicchito. Na hi tārakarūpamuttāvaḷikādisadisaṁ nimittūpaṭṭhānākāramattaṁ khaṇamattaṭṭhāyinaṁ kasiṇanimittesu viya ugghāṭanaṁ kātuṁ sakkoti. Tenāha ‘‘na labbhatevā’’ti. Ānisaṁsadassanatthaṁ gahito, ānāpānassatisamādhismiṁ siddhe ayaṁ guṇo sukheneva ijjhatīti. Yasmā bhikkhūti imasmiṁ vāre nāgatanti yathā purimavāre ‘‘bhikkhu cepi ākaṅkheyyā’’ti āgataṁ, evaṁ idha ‘‘bhāvite kho, bhikkhave, ānāpānassatisamādhimhī’’ti āgatavāre bhikkhuggahaṇamakataṁ, tasmā ‘‘so’’ti na vuttaṁ.",
  "tika-s0305t9:9": "9. Vesālīsuttavaṇṇanā",
  "tika-s0305t9:10": "985.Pākāraparikkhepavaḍḍhanenāti pākāraparikkhepena bhūmiyā vaḍḍhanena. Rājagahasāvatthiyo viya idampi ca nagaraṁ…pe… sabbākāravepullataṁ pattaṁ. Anekapariyāyenāti ettha pariyāyasaddo kāraṇavacanoti āha ‘‘anekehi kāraṇehī’’ti, ayaṁ kāyo aviññāṇakopi saviññāṇakopi evampi asubho evampi asubhoti nānāvidhehi kāraṇehīti attho. Asubhākārasandassanappavattanti kesādivasena tatthāpi vaṇṇādito asubhākārassa sabbaso dassanavasena pavattaṁ. Kāyavicchandanīyakathanti attano parassa ca karajakāye vicchandanuppādanakathaṁ. Muttaṁ vātiādinā byatirekamukhena kāyassa amanuññataṁ dasseti. Tattha ādito tīhi padehi adassanīyatāya asārakatāya ca, majjhe catūhi duggandhatāya, ante ekena lesamattenapi manuññatābhāvamassa dasseti. Atha khotiādinā anvayato sarūpeneva amanuññatāya dassanaṁ. ‘‘Kesalomādī’’ti saṅkhepato vuttamatthaṁ vibhāgena dassetuṁ ‘‘yepī’’tiādi vuttaṁ.",
  "tika-s0305t9:11": "Vaṇṇentoti vitthārento. Asubhāyāti asubhamātikāya. Phātikammanti bahulīkāro. Kilesacorehi anabhibhavanīyattā jhānaṁ ‘‘cittamañjūsa’’nti vuttaṁ. Nissāyāti pādakaṁ katvā.",
  "tika-s0305t9:12": "Apare pana ‘‘tasmiṁ kira addhamāse na koci buddhaveneyyo ahosi, tasmā bhagavā evamāha – ‘icchāmahaṁ, bhikkhave’tiādī’’ti vadanti. Pare kirāti kira-saddo arucisaṁsūcanattho. Tenāha ‘‘idaṁ pana icchāmatta’’nti.",
  "tika-s0305t9:13": "Anekakāraṇasammissoti ettha kāraṇaṁ nāma kāyassa asuciduggandhajegucchapaṭikūlatāva. Sabbamakaṁsūti puthujjanā nāma sāvajjepi tattha anavajjasaññino hutvā karaṇakārāpanasamanuññatābhedaṁ sabbaṁ pāpaṁ akaṁsu . Kāmaṁ dasānussatiggahaṇeneva ānāpānassati gahitā, sā pana tattha sannipatitabhikkhūsu bahūnaṁ sappāyā sātthikā ca, tasmā puna gahitā. Tathā hi bhagavā tameva kammaṭṭhānaṁ imasmiṁ sutte kathesi. Āhāre paṭikūlasaññā asubhakammaṭṭhānasadisā, cattāro pana āruppā ādikammikānaṁ ayogyāti tesaṁ idha aggahaṇaṁ daṭṭhabbaṁ.",
  "tika-s0305t9:14": "Vesāliṁ upanissāyāti vesālīnagaraṁ gocaragāmaṁ katvā. Muhuttenevāti satthari saddhamme ca gāravena upagatabhikkhūnaṁ vacanasamanantarameva uṭṭhahiṁsūti katvā vuttaṁ. Buddhakāle kira bhikkhū bhagavato sandesaṁ sirasā sampaṭicchituṁ ohitasotā viharanti.",
  "tika-s0305t9:15": "Ānāpānapariggāhikāyāti assāsapassāse pariggaṇhanavasena pavattāya satiyā. Sampayutto samādhīti tāya sampayuttaaññamaññapaccayabhūtāya uppanno samādhi. Ānāpānassatiyaṁ vā samādhīti iminā upanissayapaccayasabhāvampi dasseti, ubhayatthāpi sahajātādīnaṁ sattannampi paccayānaṁ vasena paccayabhāvaṁ dasseti. ‘‘Yathāpaṭipannā me sāvakā cattāro satipaṭṭhāne bhāventī’’tiādīsu uppādanavaḍḍhanaṭṭhena bhāvanāti vuccatīti tadubhayavasena atthaṁ dassento ‘‘bhāvitoti uppādito vaḍḍhito vā’’ti āha. Tattha bhāvaṁ vijjamānataṁ ito gatoti bhāvito, uppādito paṭiladdhamattoti attho. Uppanno pana laddhāsevano bhāvito, paguṇabhāvaṁ āpādito vaḍḍhitoti attho. Bahulīkatoti bahulaṁ pavattito. Tena āvajjanādivasībhāvappattimāha. Yo hi vasībhāvamāpādito, so icchiticchitakkhaṇe samāpajjitabbato punappunaṁ pavattissati. Tena vuttaṁ ‘‘punappunaṁ kato’’ti. Yathā ‘‘idheva, bhikkhave, samaṇo (ma. ni. 1.139; a. ni. 4.241), vivicceva kāmehī’’ti (dī. ni. 1.226; ma. ni. 1.271; saṁ. ni. 2.152; a. ni. 4.123) ca evamādīsu paṭhamapade vutto eva-saddo dutiyādīsupi vuttoyeva hoti, evamidhāpīti āha ‘‘ubhayattha evasaddena niyamo veditabbo’’ti. Ubhayattha niyamena laddhaguṇaṁ dassetuṁ ‘‘ayaṁ hī’’tiādi vuttaṁ.",
  "tika-s0305t9:16": "Asubhakammaṭṭhānanti asubhārammaṇaṁ jhānamāha. Tañhi asubhesu yogakammabhāvato yogino sukhavisesānaṁ kāraṇabhāvato ca ‘‘asubhakammaṭṭhāna’’nti vuccati. Kevalanti iminā ārammaṇaṁ nivatteti. Paṭivedhavasenāti jhānapaṭivedhavasena. Jhānañhi bhāvanāvisesena ijjhantaṁ attano visayaṁ paṭivijjhantameva pavattati yathāsabhāvato paṭivijjhiyati cāti paṭivedhoti vuccati. Oḷārikārammaṇattāti bībhacchārammaṇattā. Paṭikūlārammaṇattāti jigucchitabbārammaṇattā. Pariyāyenāti kāraṇena, lesantarena vā. Ārammaṇasantatāyāti anukkamena vicitabbataṁ pattārammaṇassa paramasukhumataṁ sandhāyāha. Santehi sannisinne ārammaṇe pavattamāno dhammo sayampi sannisinnova hoti. Tenāha ‘‘santo vūpasanto nibbuto’’ti, nibbutasabbapariḷāhoti attho. Ārammaṇasantatāya tadārammaṇānaṁ dhammānaṁ santatā lokuttaradhammārammaṇāhi paccavekkhaṇāhi veditabbā.",
  "tika-s0305t9:17": "Nāssa santapaṇītabhāvāvahaṁ kiñci secananti asecanako. Asecanakattā anāsittako, anāsittakattā eva abbokiṇṇo, asammisso parikammādinā. Tato eva pāṭiyekko visuṁyeveko. Āveṇiko asādhāraṇo. Sabbametaṁ sarasato eva santabhāvaṁ dassetuṁ vuttaṁ, parikammaṁ vā santabhāvanimittaṁ. Parikammanti ca kasiṇakaraṇādinimittuppādapariyosānaṁ, tādisaṁ ettha natthīti adhippāyo. Tadā hi kammaṭṭhānaṁ nirassādattā asantaṁ appaṇītaṁ siyā. Upacāre vā natthi ettha santatāti yojanā. Yathā upacārakkhaṇe nīvaraṇādivigamena aṅgapātubhāvena ca paresaṁ santatā hoti, na evamimassa. Ayaṁ pana ādisamannā…pe… paṇīto cāti yojanā. Kecīti uttaravihāravāsino. Anāsittakoti upasecanena anāsittako. Tenāha – ‘‘ojavanto’’ti ojavantasadisoti attho. Madhuroti iṭṭho. Cetasikasukhapaṭilābhasaṁvattanaṁ tikacatukkajjhānavasena, upekkhāya vā santabhāvena sukhagatikattā sabbesampi jhānānaṁ vasena veditabbaṁ. Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṁvattanaṁ daṭṭhabbaṁ, tañca kho jhānato vuṭṭhitakāle. Imasmiṁ pakkhe ‘‘appitappitakkhaṇe’’ti idaṁ hetumhi bhummavacanaṁ daṭṭhabbaṁ.",
  "tika-s0305t9:18": "Avikkhambhiteti jhānena sakasantānato anīhate appahīne. Akosallasambhūteti akosallaṁ vuccati avijjā, tato sambhūte. Avijjāpubbaṅgamā hi sabbe pāpadhammā. Khaṇenevāti attano pavattikkhaṇeneva. Antaradhāpetīti ettha antaradhāpanaṁ vināsanaṁ, taṁ pana jhānakattukaṁ idhādhippetanti pariyuṭṭhānappahānaṁ hotīti āha – ‘‘vikkhambhetī’’ti. Vūpasametīti visesena upasameti. Visesena upasamanaṁ pana sammadeva upasamanaṁ hotīti āha ‘‘suṭṭhu upasametī’’ti. Sāsanikassa jhānabhāvanā yebhuyyena nibbedhabhāgiyā hotīti āha ‘‘nibbedhabhāgiyattā’’ti. Ariyamaggassa pādakabhūto ayaṁ samādhi anukkamena vaḍḍhitvā ariyamaggabhāvaṁ upagato viya hotīti āha ‘‘anupubbena ariyamaggavuḍḍhippatto’’ti. Ayaṁ panattho virāganirodhapaṭinissaggānupassanānaṁ vasena sammadeva yujjati. Sesaṁ suviññeyyameva.",
  "tika-s0305t9:19": "10. Kimilasuttavaṇṇanā",
  "tika-s0305t9:20": "986.Theroti ānandatthero. Ayaṁ desanāti ‘‘kathaṁ vibhāvito nu kho kimilā’’tiādinā pavattā desanā. Kāyaññataranti rūpakāye aññatarakoṭṭhāse. Evanti yathā ānāpānaṁ anussaranto bhikkhu kāye kāyānupassī jāto, evaṁ sabbattha vāresu vedanānupassītiādi attho veditabbo.",
  "tika-s0305t9:21": "Desanāsīsanti desanāpadesaṁ. Manasikārapadesena vedanā vuttāti taṁ sabbaṁ sarūpato aññāpadesato apadisati. Yatheva hītiādinā tattha nidassanaṁ dasseti. Cittasaṅkhārapadadvayeti ‘‘cittasaṅkhārapaṭisaṁvedī passambhayaṁ cittasaṅkhāra’’nti etasmiṁ padadvaye.",
  "tika-s0305t9:22": "Evaṁ santepīti pītimanasikāracittasaṅkhārapadesena yadi vedanā vuttā, evaṁ santepi. Esā yathāvuttā vedanā ārammaṇaṁ na hoti. Vedanārammaṇā ca anupassanā, tasmā vedanānupassanā na yujjati. Yadi evaṁ mahāsatipaṭṭhānādīsu ‘‘vedanā vediyatī’’ti vuttaṁ, taṁ kathanti āha – ‘‘mahāsatipaṭṭhānādīsupī’’tiādi. Tattha sukhādīnaṁ vatthunti sukhādīnaṁ uppattiyā vatthubhūtaṁ rūpasaddādiṁ ārammaṇaṁ katvā vedanā vediyati, na puggalo puggalasseva abhāvato. Vedanāppavattiṁ upādāya nissāya yathā ‘‘puggalo vedanaṁ vediyatī’’ti vohāramattaṁ hoti. Evaṁ idhāpi vedanāya assāsapassāse ārabbha pavatti, tathā pavattamanasikārasīsena ‘‘vedanāsu vedanānupassī bhikkhu tasmiṁ samaye viharatī’’ti vutto. Taṁ sandhāyāti taṁ vedanāya ārammaṇabhāvaṁ sandhāya . Ādīnaṁ padānaṁ. Etassa ‘‘vedanānupassanā na yujjatī’’ti vuttaanuyogassa.",
  "tika-s0305t9:23": "Sappītike dve jhāne samāpajjatīti pītisahagatāni paṭhamadutiyajjhānāni paṭipāṭiyā samāpajjati. Tassāti tena. Paṭisaṁviditasaddāpekkhāya hi kattuatthe etaṁ sāmivacanaṁ. Samāpattikkhaṇeti samāpajjanakkhaṇe. Jhānapaṭilābhenāti jhānena samaṅgībhāvena. Ārammaṇatoti ārammaṇamukhena tadārammaṇajhānapariyāpannā pīti paṭisaṁviditā hoti, ārammaṇassa paṭisaṁviditattāti vuttaṁ hoti. Yathā nāma sappapariyesanaṁ carantena tassa āsaye paṭisaṁvidite sopi paṭisaṁvidito hoti mantāgadabalena tassa gahaṇassa sukarattā, evaṁ pītiyā āsayabhūte ārammaṇe paṭisaṁvidite sā pīti paṭisaṁviditāva hoti salakkhaṇato sāmaññalakkhaṇato ca tassā gahaṇassa sukarattā. Vipassanakkhaṇeti vipassanāpaññāya tikkhavisadabhāvappattāya visayato dassanakkhaṇe. Lakkhaṇappaṭivedhenāti pītiyā salakkhaṇassa sāmaññalakkhaṇassa ca paṭivijjhanena. Yañhi pītiyā visesato sāmaññato ca lakkhaṇaṁ, tasmiṁ vidite sā yāthāvato viditā eva hoti. Tenāha ‘‘asammohato pīti paṭisaṁviditā hotī’’ti.",
  "tika-s0305t9:24": "Idāni tamatthaṁ pāḷiyā eva vibhāvetuṁ ‘‘vuttañheta’’ntiādimāha. Tattha dīghaṁ assāsavasenāti dīghassa assāsassa ārammaṇabhūtassa vasena. Pajānato sā pīti paṭisaṁviditā hotīti sambandho. Cittassa ekaggataṁ avikkhepaṁ pajānatoti jhānapariyāpannaṁ ‘‘avikkhepo’’ti laddhanāmaṁ cittassekaggataṁ taṁsampayuttāya paññāya pajānato. Yathā hi ārammaṇamukhena pīti paṭisaṁviditā hoti, evaṁ taṁsampayuttadhammāpi ārammaṇamukhena paṭisaṁviditā eva hontīti. Sati upaṭṭhitā hotīti dīghaṁ assāsavasena jhānasampayuttā sati tasmiṁ ārammaṇe upaṭṭhitā ārammaṇamukhena jhānepi upaṭṭhitā nāma hoti. Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṁviditā hoti. Dīghaṁ passāsavasenātiādīsupi imināva nayena attho veditabbo. Tena vuttaṁ ‘‘eteneva nayena avasesapadānipi atthato veditabbānī’’ti.",
  "tika-s0305t9:25": "Yathevātiādīsu ayaṁ saṅkhepattho – jhānapaṭilābhena yathā ārammaṇato pītiādayo paṭisaṁviditā honti tena vinā tesaṁ appavattanato. Evaṁ jhānasampayuttena taṁpariyāpannena vedanāsaṅkhātamanasikārapaṭilābhena ārammaṇato vedanā paṭisaṁviditā hoti aruṇuggamena viya sūriyassa tena vinā vedanāya appavattanato. Tasmā vuttanayena atisayappavatti vedanā suppaṭividitā, tasmā suvuttametanti pubbe vuttacodanaṁ nirākaroti.",
  "tika-s0305t9:26": "Ārammaṇeti assāsapassāsanimittaṁ vadati. Cittānupassīyeva nāmesa hoti asammohato cittassa paṭisaṁviditattā. Tenāha ‘‘tasmā’’tiādi. Cittapaṭisaṁviditavasenāti ādi-saddena itarā tissopi cittānupassanā saṅgaṇhāti.",
  "tika-s0305t9:27": "Soti dhammānupassanaṁ anuyutto bhikkhu. Yaṁ taṁ pahānaṁ pahāyakañāṇaṁ. Paññāyāti aparāya vipassanāpaññāya aniccavirāgādito disvā duvidhāyapi ajjhupekkhitā hoti. Idañhi catukkanti aniccānupassanādivasena vuttaṁ catukkaṁ. Tassāpi dhammānupassanāya. Pajahatīti pahānanti āha ‘‘niccasaññaṁ…pe… pahānakarañāṇaṁ adhippeta’’nti. Vipassanāparamparanti paṭipāṭiyā vipassanamāha. Pathapaṭipannaṁ ajjhupekkhatīti majjhimāya paṭipattiyā sammadeva vīthipaṭipannaṁ bhāvanācittaṁ paggahaniggahānaṁ akaraṇena ajjhupekkhati. Ekato upaṭṭhānanti yasmā majjhimasamathavīthinātivattiyā tattha ca pakkhandanena indriyānaṁ ekarasabhāvena, tatramajjhattatāya bhāvato avisesaṁ ekaggabhāvūpagamanena ekantato upaṭṭhāti, tasmā na tattha kiñci kātabbanti ajjhupekkhati. Tatthāti evaṁ ajjhupekkhane. Sahajātānampi ajjhupekkhanā hoti tesaṁ pavattanākārassa ajjhupekkhanato. ‘‘Paññāya disvā’’ti vuttattā ārammaṇaajjhupekkhanā adhippetā. Na kevalaṁ nīvaraṇādidhamme ajjhupekkhitā, atha kho abhijjhā …pe… paññāya disvā ajjhupekkhitā hotīti yojanā.",
  "tika-s0305t9:28": "Paṁsupuñjaṭṭhāniyassa kilesassa uppattiṭṭhānadassanatthaṁ ‘‘catumahāpatho viya cha āyatanāni’’icceva vuttaṁ. Kāyādayo cattāro ārammaṇasatipaṭṭhānā. Catūsu ārammaṇesūti kāyādīsu catūsu ārammaṇesu pavattācattāro satipaṭṭhānā paṁsupuñjaṭṭhāniyassa kilesassa upahananato.",
  "tika-s0305t9:29": "Ekadhammavaggavaṇṇanā niṭṭhitā.",
  "tika-s0305t9:30": "2. Dutiyavaggo",
  "tika-s0305t9:31": "1-2. Icchānaṅgalasuttādivaṇṇanā",
  "tika-s0305t9:32": "987-988.Kasmātiādi vihārasamāpattiācikkhaṇe kāraṇaṁ vibhāvetuṁ āraddhaṁ.",
  "tika-s0305t9:33": "Eva-vākāroti eva-kāro vā-kāro ca. Ekantasantattā ekantena santamanasikārabhāvato. Sekkhavacaneneva tesaṁ sikkhitabbassa atthibhāve siddhepi sikkhitabbarahitesu tesupi sekkhapariyāyassa vuccamānattā sikkhitabbasaddena sekkhe visesetvā vuttā. Āsavakkhayatthaṁ sikkhitabbassa abhāvepi diṭṭhadhammasukhavihāratthaṁ jhānādisikkhanena vinā sikkhitabbābhāvā ‘‘asekkhā nāmā’’ti vuttā. Buddhānaṁ pana sabbaso sammadeva pariniṭṭhitasikkhattā ‘‘sikkhāmī’’ti na vuttaṁ. Ānāpānajjhānaphalasamāpatti tathāgatavihāro.",
  "tika-s0305t9:34": "3-10. Paṭhamaānandasuttādivaṇṇanā",
  "tika-s0305t9:35": "989-996.Aniccādivasenāti aniccadukkhānattavasena. Pavicinati pakārehi vicinati. Nikkilesāti apagatakilesā vikkhambhitakilesā. Pītisambojjhaṅgo, passaddhisambojjhaṅgoti pāṭho.",
  "tika-s0305t9:36": "Yāya anosakkanaṁ anativattanañca hoti, ayaṁ tatramajjhattupekkhā majjhattākāroti vuttā. Ekacittakkhaṇikāti ekacittuppādapariyāpannattā.",
  "tika-s0305t9:37": "Cattunnaṁ catukkānaṁ vasena soḷasakkhattukā. Ānāpānasannissayena pavattattā ārammaṇavasena pavattā ānāpānārammaṇāpi aparabhāge sati ānāpānassatīti pariyāyena vattabbataṁ arahatīti ‘‘ānāpānassati missakā kathitā’’ti vuttaṁ. Ānāpānamūlakāti ānāpānasannissayena pavattā satipaṭṭhānā. Tesaṁ mūlabhūtāti tesaṁ satipaṭṭhānānaṁ mūlakāraṇabhūtā. Bojjhaṅgamūlakāti bojjhaṅgapaccayabhūtā. Tepi bojjhaṅgāti ete vīsati satipaṭṭhānahetukā bojjhaṅgā. Vijjāvimuttipūrakāti tatiyavijjāya tassa phalassa ca paripūraṇavasena pavattā bojjhaṅgā. Phalasampayuttāti catutthaphalasampayuttā, catubbidhaphalasampayuttā vā.",
  "tika-s0305t9:38": "Dutiyavaggavaṇṇanā niṭṭhitā.",
  "tika-s0305t9:39": "Ānāpānasaṁyuttavaṇṇanā niṭṭhitā."
}