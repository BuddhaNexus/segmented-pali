{
  "tika-abh08t46:0": "22. Bāvīsatimo paricchedo",
  "tika-abh08t46:1": "Ñāṇadassanavisuddhiniddesavaṇṇanā",
  "tika-abh08t46:2": "1319-21. Idāni ñāṇadassanavisuddhiyā niddese anuppatte sā yassa ñāṇassa anantaraṁ uppajjati, taṁ tāva dassento ‘‘ito para’’ntiādimāha. Ito paranti ito anulomañāṇato upari. Āvajjaniyaṭhānattāti āvajjanakiccaṁ karontaṁ kiriyamanodhātu viya maggassa āvajjanaṭṭhāne ṭhitattā abbohārikameva ubhayavisuddhilakkhaṇābhāvato. Kiñcāpi evaṁ, tathāpi vuṭṭhānagāminivipassanāya pariyosānattā vipassanāpakkhiyamevāti āha ‘‘vipassanāya sotasmiṁ, patitattā vipassanā’’ti. Etenassa paṭipadāñāṇadassanavisuddhibhajanaṁ dasseti.",
  "tika-abh08t46:3": "1322. Puthujjanesu bhavaṁ pothujjanikaṁ, tadeva gottaṁ ariyehi asammissā puthujjanasamaññāti pothujjanikagottaṁ. Ekavaṁsajānañhi samānā samaññā ‘‘gotta’’nti vuccati, gaṁ tāyati buddhiṁ, abhidhānañca ekaṁsikavisayatāya rakkhatīti katvā. Vā-saddo vakkhamānatthavikappane. Abhibhuyya pavattito gotrabhūti sambandho. Gottaṁ vuccati nibbānaṁ ‘‘ariyo’’ti buddhiyā, abhidhānassa ca tāyanato pavattanatoti adhippāyo. Tato bhavatīti tato gottato ārammaṇapaccayato bhavati. Iti-saddo cettha hetuttho daṭṭhabbo. Tena yasmā tato bhavati, tasmā gotrabhūti attho.",
  "tika-abh08t46:4": "1323-5. Ñāṇadassanavisuddhi eva ñāṇadassanasuddhikaṁ. Taṁ sampādetuṁ panicchatā tena bhikkhunā yaṁ aññaṁ kiñcipi kātabbaṁ, taṁ natthīti sambandho. Kasmā natthīti ce āha ‘‘yaṁ hī’’tiādi. ‘‘Katamevā’’ti vutte ‘‘katha’’nti anuyogassa upaṭṭhitattā ‘‘anulomāvasānaṁ hī’’tiādinā taṁ samattheti.",
  "tika-abh08t46:5": "1326-7. Evaṁ uppannaanulomañāṇassa panassa etehi tīhipi anulomañāṇehi attano balānurūpena thūlathūle saccapaṭicchādakatamamhi antaradhāpite sabbasaṅkhāragate cittaṁ na pakkhandati , na laggati, padumapalāsato udakaṁ viya patikuṭati pativaṭṭati, sabbaṁ nimittārammaṇampi sabbaṁ pavattārammaṇampi palibodhato upaṭṭhāti, athassa sabbasmiṁ nimittappavattārammaṇe palibodhato upaṭṭhite dutiyassa vā tatiyassa vā anulomañāṇassa anantaraṁ gotrabhuñāṇaṁ uppajjati. Tenāha ‘‘tassā’’tiādi. Paṭhamāvajjanañceva paṭhamābhogatāpi cāti paṭhamāvajjanaṁ paṭhamābhogabhūtaṁ. Sakatthe hi ayaṁ tā-paccayoti. Tattha āvajjanaṁ cittasantānassa pariṇāmanavasena, ābhogo attano ābhujanavasena daṭṭhabbo.",
  "tika-abh08t46:6": "1328-33.Anantarādīhīti anantarasamanantaraāsevanaupanissayanatthivigatavasena chahi paccayehi. Muddhanti muddhabhūtaṁ. Ekantikatāya ekavārameva ca uppajjanato punarāvattābhāvena pana anāvattaṁ. Anāvajjanampi cāti anāvajjanampisamānaṁ. Saññaṁ datvā viyāti ‘‘evaṁ uppajjāhī’’ti saññaṁ datvā viya. Anibbiddhapubbanti apadālitapubbaṁ. Viddhaṁsentovāti vināsento eva. Jāyatīti nibbattati. Ettha ca imaṁ upamaṁ āharanti – eko kira issāso aṭṭhausabhamatte padese phalakasataṁ ṭhapāpetvā vatthena mukhaṁ veṭhetvā saraṁ sannayhitvā cakkayante aṭṭhāsi, añño puriso cakkayantaṁ āvijjhitvā yadā issāsassa phalakaṁ abhimukhaṁ hoti, tadā tattha daṇḍakena saññaṁ deti. Issāso daṇḍakasaññaṁ amuñcitvāva saraṁ khipitvā phalakasatanibbijjhati. Tattha daṇḍakasaññaṁ dento viya gotrabhuñāṇaṁ, issāso viya maggañāṇaṁ, daṇḍakasaññaṁ amuñcitvāva phalakasataṁ nibbijjhanaṁ viya maggañāṇassa gotrabhuñāṇena dinnasaññaṁ amuñcitvāva nibbānaṁ ārammaṇaṁ katvā anibbiddhapubbānaṁ apadālitapubbānaṁ lobhadosamohakkhandhānaṁ nibbijjhananti.",
  "tika-abh08t46:7": "1335-8.Anāmatagga…pe… mahodadhinti aṭṭhamabhavato paṭṭhāya nibbattakaṁ aññātakoṭiṁ saṁsāravaṭṭadukkhamahāsamuddaṁ. Pāṇātipātādipañcaverāni ceva pañcavīsati mahābhayāni cāti sabbaverabhayāni. Anekepi ānisaṁseti ratanattaye niviṭṭhasaddhādike ānisaṁse. Ādimaggenāti sotāpattimaggasaṅkhātena paṭhamamaggena. Paṭhamamaggañāṇavaṇṇanā.",
  "tika-abh08t46:8": "1339.Tassevānantaranti tassa anantaraṁyeva. Dvepi tīṇi vāti nātitikkhapaññassa dve, tikkhapaññassa tīṇi phalacittāni.",
  "tika-abh08t46:9": "1340-3.‘‘Ajānitvāvadanti te’’ti vatvā tattha kāraṇaṁ dassetuṁ ‘‘ekassā’’tiādi vuttaṁ. Pañcamaṁ maggacittanti imināva chaṭṭhassa abhāvadīpanena ‘‘ekaṁ phalacitta’’nti vadato godattattherassa vādopi paṭikkhitto.",
  "tika-abh08t46:10": "1344.‘‘Ettāvatā’’ti paṭhamamaggassa uppattianantaraṁ phalassa uppattimattena. Sotāpannoti vuccatīti sotāpanno nāma dutiyo ariyapuggaloti vuccati. So devarajjacakkavattirajjādipamādaṭṭhānaṁ āgamma bhusaṁ pamattopi hutvā kāmasugatiyaṁ sattakkhattumeva sandhāvitvā saṁsaritvā dukkhassantakaraṇasamattho hoti. Yathāha –",
  "tika-abh08t46:11": "‘‘Kiñcāpi te honti bhusaṁ pamattā,",
  "tika-abh08t46:12": "Na te bhavaṁ aṭṭhamamādiyantī’’ti. (khu. pā. 6.9; su. ni. 232; netti. 115);",
  "tika-abh08t46:13": "Rūpārūpalokesu pana na tathā niyamoti ācariyā.",
  "tika-abh08t46:14": "1347.Phalādīnanti ādi-saddena pahīnakilesādike saṅgaṇhāti. Tathā ca ‘‘iminā vatāhaṁ maggena āgato’’ti paṭhamaṁ maggaṁ paccavekkhati, tato ‘‘ayaṁ me ānisaṁso laddho’’ti phalaṁ paccavekkhati, tato ‘‘ime nāma me kilesā pahīnā’’ti pahīnakilese paccavekkhati, tato ‘‘ime nāma me kilesā avasiṭṭhā’’ti uparimaggattayavajjhe kilese paccavekkhati, avasāne ‘‘ayaṁ me dhammo ārammaṇato paṭividdho’’ti amataṁ nibbānaṁ paccavekkhati. Iti sotāpannassa pañca paccavekkhaṇañāṇāni honti. Yathā ca sotāpannassa, evaṁ sakadāgāmianāgāmīnampi. Arahato pana avasiṭṭhakilesapaccavekkhaṇaṁ nāma natthi. Evaṁ sabbānipi ekūnavīsati paccavekkhaṇañāṇāni. Tenāha ‘‘paccavekkhaṇañāṇāni, bhavantekūnavīsatī’’ti.",
  "tika-abh08t46:15": "1348-50. Yāsaṁ paccavekkhaṇavasena imāni ñāṇāni pavattanti, tā dassetuṁ ‘‘maggo phalañcā’’tiādimāha. Ukkaṭṭhaparicchedoyeva ceso. Pahīnāvasiṭṭhakilesapaccavekkhaṇañhi sekhānampi hoti vā na vā. Na hi sabbeva tattha samatthā honti. Teneva hi mahānāmo bhagavantaṁ pucchi ‘‘ko su nāma me dhammo ajjhattaṁ appahīno, yena me ekadā lobhadhammāpi cittaṁ pariyādāya tiṭṭhantī’’tiādi (ma. ni. 1.175). Yogamārabhateti tasmiṁyeva vā āsane nisinno, aparena vā samayena kāmarāgabyāpādānaṁ tanubhāvakarāya sakadāgāmimaggasaṅkhātāya dutiyāya bhūmiyā adhigamatthāya vipassanāyogaṁ karoti, dutiyabhāvo cassa desanāvasena, uppattivasena ca veditabbo. Sampayuttānaṁ pana nissayabhāvena te dhammā bhavanti etthāti bhūmi, yasmā vā samānepi lokuttarabhāve sayampi bhavati, na nibbānaṁ viya apātubhūtaṁ, tasmāpi ‘‘bhūmī’’ti vuccati. Ñāṇena parimajjatīti tena tenākārena indriyānaṁ tikkhatarataṁ sampādetvā, balabojjhaṅgānañca paṭutarabhāvaṁ sādhetvā lakkhaṇattayaṁ tīraṇavasena parimajjati.",
  "tika-abh08t46:16": "1351-2. Tattha aparāparaṁ ñāṇaṁ cārento parivatteti. Tenāha ‘‘vipassanāvīthiṁ ogāhatī’’ti. Heṭṭhā vuttanayenāti udayabbayañāṇādīnaṁ uppādane vuttanayeneva. Gotrabhussa anantaranti ettha gotrabhu viya gotrabhu. Paṭhamamaggapurecārikañāṇañhi puthujjanagottābhibhavanato, ariyagottabhavanato ca nippariyāyato ‘‘gotrabhū’’ti vuccati, idaṁ pana taṁsadisatāya pariyāyato gotrabhu. Ekaccasaṁkilesavisuddhiyā, pana accantavisuddhiyā ārammaṇakaraṇato ca ‘‘vodāna’’nti vuccati. Tenāha paṭṭhāne ‘‘anulomaṁ vodānassa anantarapaccayena paccayo’’ti (paṭṭhā. 1.1.417). Yasmā pana paṭisambhidāmagge ‘‘uppādādiabhibhavanaṭṭhaṁ upādāya aṭṭha gotrabhudhammā samādhivasena uppajjanti, dasa gotrabhudhammā vipassanāvasena uppajjantī’’tiādīsu (paṭi. ma. 1.60) gotrabhunāmavaseneva āgataṁ, tasmā idhāpi ‘‘gotrabhussa anantara’’nti vuttaṁ gottasaṅkhātanibbānato bhūtanti katvā. Dutiyamaggañāṇavaṇṇanā.",
  "tika-abh08t46:17": "1355-7.Yanti yasmā. Sakidevāti ekavārameva. Imaṁ lokaṁ āgantvāti iminā pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṁ patvā idheva parinibbāyati, ekacco idha patvā devaloke parinibbāyati, ekacco devaloke patvā tattheva parinibbāyati, ekacco devaloke patvā idhūpapajjitvā parinibbāyatīti ime cattāropi idha na gahitā. Yo pana idha patvā devaloke yāvatāyukaṁ vasitvā idhūpapajjitvā parinibbāyati, ayamekova idha gahitoti. Antakaro bhaveti dukkhassantakaro bhaveyya, bhave vā antakaro bhavassa antakaroti attho. Tatiyāya bhūmiyā pattiyāti sambandho. Byāpādakāmarāgānaṁpahānāyāti tesaṁyeva sakadāgāmimaggena tanukarānaṁ saṁyojanānaṁ niravasesappahānāya. Tatiyamaggañāṇavaṇṇanā.",
  "tika-abh08t46:18": "1363-7. Paṭisandhivasena kāmabhavassa anāgamanato anāgāmī. Tenāha ‘‘tattheva parinibbāyī’’ti. Tatthevāti suddhāvāse vā aññattha vā yattha uppanno, tattheva parinibbāyi. Anāvattisabhāvoti tasmā lokā idha paṭisandhiggahaṇavasena imaṁ lokaṁ punarāgamanābhāvato anāvattanasabhāvo, buddhadassanatheradassanadhammassavanānaṁ panatthāya āgamanaṁ hotiyeva. Rūparāgādipahānāyāti rūparāgaarūparāgamānauddhaccaavijjāsaṅkhātānaṁ pañcannaṁ uddhambhāgiyasaṁyojanānaṁ niravasesappahānāya. Viddhaṁsāyāti vināsāya. Catutthamaggañāṇavaṇṇanā.",
  "tika-abh08t46:19": "1371-4.Mahākhīṇāsavoti mahānubhāvato nibaddhapūjāvacanametaṁ, na upādāyavacanaṁ ‘‘yathā mahāmoggallāno’’ti. Na hi cūḷakhīṇāsavo nāma atthi. Anuppatto sadattho sakattho, pūjattho vā etenāti anuppattasadattho, sadatthoti ca arahattaṁ veditabbaṁ. Tañhi attupanibandhanaṭṭhena, attānaṁ avijahanaṭṭhena, attano paramatthaṭṭhena ca attano atthattā ‘‘sadattho’’ti vuccati. Khīṇāni dasapi bhavasaṁyojanāni etassāti khīṇasaṁyojano. Dakkhiṇaṁ arahatīti dakkhiṇeyyo. Catassopīti sotāpattimaggo sakadāgāmimaggo anāgāmimaggo arahattamaggoti catassopi. Visuddhikāmenāti attano visuddhiṁ icchantena. Tapoyeva dhanamassāti tapodhano, tena.",
  "tika-abh08t46:20": "Iti abhidhammatthavikāsiniyā nāma",
  "tika-abh08t46:21": "Abhidhammāvatārasaṁvaṇṇanāya",
  "tika-abh08t46:22": "Ñāṇadassanavisuddhiniddesavaṇṇanā niṭṭhitā."
}