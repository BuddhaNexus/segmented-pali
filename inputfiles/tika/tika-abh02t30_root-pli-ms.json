{
  "tika-abh02t30:0": "13. Appamaññāvibhaṅgo",
  "tika-abh02t30:1": "1. Suttantabhājanīyavaṇṇanā",
  "tika-abh02t30:2": "642.Disādesodhināti ‘‘ekaṁ disa’’ntiādidisodhinā, vihāragāmanigamanagarajanapadarajjādidesodhinā ca. Sattodhināti ‘‘sabbā itthiyo, sabbe purisā, ariyā, anariyā’’tiādivasappavattena sattodhinā. Etassāti etassa padassa, padatthassa vā. Anuvattakanti adhikāravasena pavattakaṁ. Taṁ dvayanti tathā-saddo, iti-saddoti ubhayaṁ. ‘‘Tathā dutiya’’nti hi vutte ‘‘tathā-saddo yathā mettāsahagatena cetasā puratthimādīsu ekaṁ disaṁ pharitvā viharati, tathā dutiyampi disaṁ mettāsahagatena cetasā pharitvā viharatī’’ti imamatthaṁ dīpeti. Sesadvayepi eseva nayo. Yasmā itīti ayaṁ iti-saddo pakāratthe, evanti vuttaṁ hoti, tasmā ‘‘yathā mettāsahagatena cetasā ekaṁ, dutiyaṁ, tatiyaṁ, catutthaṁ disaṁ pharitvā viharati, evaṁ uddhaṁ, adho, tiriyaṁ mettāsahagatena cetasā pharitvā viharatī’’ti imamatthaṁ dīpeti. Tena vuttaṁ ‘‘mettā…pe… taṁ dvaya’’nti. Tassāti dvayassa. Pharaṇantarādiṭṭhānanti pharaṇato aññaṁ pharaṇantaraṁ, taṁ ādi yassa, taṁ pharaṇantarādi. Pharaṇantarañhetaṁ mettābhāvanāya, yadidaṁ vipulatā. Ādi-saddena bhummantarapaguṇabhāvādi gayhati, tassa pharaṇantarādino ṭhānaṁ ṭhānabhūto ‘‘vipulenā’’tiādinā vuccamāno mettābhāvanāviseso. Vuttappakāramattaparāmasanassa tassa dvayassa aṭṭhānaṁ anokāsoti. Iti katvā iminā kāraṇena na vuttaṁ taṁ dvayanti attho.",
  "tika-abh02t30:3": "643.Rāgassāti kāmarāgassa. Sinehassāti puttasinehādisinehassa. Vipattiyāti rāgasinehasaṅkhātāya mettābhāvanāya vipattiyā vināsassa. Anuppattito hirottappabalena anuppajjanato.",
  "tika-abh02t30:4": "645.Adhimuñcitvāti bhāvanācittaṁ ārammaṇe suṭṭhu vissajjetvā, taṁ panettha adhimuccanaṁ yasmā pharaṇavaseneva hoti, tasmā vuttaṁ ‘‘suṭṭhu pasāretvā’’ti. Yasmā pana ārammaṇe suṭṭhu asaṁsappanavaseneva taṁ mettābhāvanāya adhimuccanaṁ hoti, tasmā ‘‘balavatā vā adhimokkhena adhimuccitvā’’ti ca vuttaṁ.",
  "tika-abh02t30:5": "648.Etesaṁ padānaṁ sabbena sakalena disādesādibhedena avadhinā. Sabbāvadhidisādipharaṇākārehīti sabbāvadhibhūtadisādesapuggalapharaṇappakārehi.",
  "tika-abh02t30:6": "650.Vighātavasenāti vikkhambhanavasena.",
  "tika-abh02t30:7": "Suttantabhājanīyavaṇṇanā niṭṭhitā.",
  "tika-abh02t30:8": "3. Pañhapucchakavaṇṇanā",
  "tika-abh02t30:9": "699.Kathitānaṁ kusalādidhammānaṁ. Imasmiṁ pana appamaññāvibhaṅge kathitā appamaññā, tā ca sabhāvato lokiyā eva, na khandhavibhaṅgādīsu kathitā khandhādayo viya lokuttarāpīti ekaṁsato sabbāsaṁ appamaññānaṁ lokiyabhāvameva dīpetuṁ aṭṭhakathāyaṁ ‘‘imasmiṁ panā’’tiādi vuttanti imamatthaṁ dassento āha ‘‘imasmiṁ pana…pe… hotī’’ti.",
  "tika-abh02t30:10": "Pañhapucchakavaṇṇanā niṭṭhitā.",
  "tika-abh02t30:11": "Appamaññāvibhaṅgavaṇṇanā niṭṭhitā."
}