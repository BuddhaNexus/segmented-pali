{
  "tika-s0402t56:0": "(24) 4. Kammavaggo",
  "tika-s0402t56:1": "1. Saṁkhittasuttavaṇṇanā",
  "tika-s0402t56:2": "232. Catutthassa paṭhame kāḷakanti malīnaṁ, cittassa appabhassarabhāvakaranti attho. Taṁ panettha kammapathappattameva adhippetanti āha ‘‘dasaakusalakammapatha’’nti. Kaṇhābhijātihetuto vā kaṇhaṁ. Tenāha ‘‘kaṇhavipāka’’nti. Apāyūpapatti manussesu ca dobhaggiyaṁ kaṇhavipāko, yaṁ tassa tamabhāvo vutto. Nibbattanatoti nibbattāpanato. Paṇḍarakanti odātaṁ, cittassa pabhassarabhāvakaranti attho. Sukkābhijātihetuto vā sukkaṁ. Tenāha ‘‘sukkavipāka’’nti. Saggūpapatti manussasobhaggiyañca sukkavipāko, yaṁ tassa jotibhāvo vutto. Ukkaṭṭhaniddesena pana ‘‘sagge nibbattanato’’ti vuttaṁ, nibbattāpanatoti attho. Missakakammanti kālena kaṇhaṁ kālena sukkanti evaṁ missakavasena katakammaṁ. Sukhadukkhavipākanti vatvā tattha sukhadukkhānaṁ pavattiākāraṁ dassetuṁ ‘‘missakakammaṁ hī’’tiādi vuttaṁ. Kammassa kaṇhasukkasamaññā kaṇhasukkābhijātihetutāyāti apacayagāmitāya tadubhayaviddhaṁsakassa kammakkhayakarakammassa idha sukkapariyāyopi icchitoti āha ‘‘ubhaya…pe… ayamettha attho’’ti. Tattha ubhayavipākassāti yathādhigatassa ubhayavipākassa. Sampattibhavapariyāpanno hi vipāko idha sukkaṁ sukkavipākoti adhippeto, na accantaparisuddho ariyaphalavipāko.",
  "tika-s0402t56:3": "Saṁkhittasuttavaṇṇanā niṭṭhitā.",
  "tika-s0402t56:4": "2. Vitthārasuttavaṇṇanā",
  "tika-s0402t56:5": "233. Dutiye sabyābajjhanti vā sadukkhaṁ, attanā uppādetabbena dukkhena sadukkhanti attho, dukkhasaṁvattanikanti vuttaṁ hoti. Kāyasaṅkhārādīsu kāyadvāre gahaṇādivasena copanappattā dvādasa akusalacetanā abyābajjhakāyasaṅkhāro nāma. Vacīdvāre hanusaṁcopanavasena vacībhedappavattikā tāyeva dvādasa vacīsaṅkhāro nāma. Ubhayacopanaṁ appatvā raho cintentassa manodvāre pavattā manosaṅkhāro nāma. Iti tīsupi dvāresu kāyaduccaritādibhedā akusalā cetanāva saṅkhārāti veditabbā. Abhisaṅkharotīti āyūhati, taṁ pana āyūhanaṁ paccayasamavāyasiddhito saṅkaḍḍhitvā piṇḍanaṁ viya hoti. Sadukkhaṁ lokanti apāyalokamāha. Vipākaphassāti phassasīsena tattha vipākappavattamāha. Vemānikapetāti idaṁ bāhullato vuttaṁ, itaresampi vinipātikānaṁ kālena sukhaṁ, kālena dukkhaṁ hoti. Tassa pahānāyāti tassa yathāvuttassa kammassa anuppattidhammatāpādanāya. Yā cetanāti yā apacayagāminicetanā. Tenevāha ‘‘vivaṭṭagāminī maggacetanā veditabbā’’ti.",
  "tika-s0402t56:6": "Vitthārasuttavaṇṇanā niṭṭhitā.",
  "tika-s0402t56:7": "3-9. Soṇakāyanasuttādivaṇṇanā",
  "tika-s0402t56:8": "234-240. Tatiye purimāni, bhante, divasāni purimatarānīti ettha hiyyo divasaṁ purimaṁ nāma, tato paraṁ purimataranti āha ‘‘atītānantaradivasato paṭṭhāyā’’tiādi. Iti imesu dvīsu pavattito yathākkamaṁ purimapurimatarabhāvo dassito. Evaṁ santepi yadettha ‘‘purimatara’’nti vuttaṁ, tato pabhuti yaṁ yaṁ oraṁ, taṁ taṁ purimaṁ. Yaṁ yaṁ paraṁ, taṁ taṁ purimataraṁ orapārabhāvassa viya purimatarabhāvassa ca apekkhāsiddhattā. Sesaṁ vuttanayameva. Catutthādīni uttānatthāneva.",
  "tika-s0402t56:9": "Soṇakāyanasuttādivaṇṇanā niṭṭhitā.",
  "tika-s0402t56:10": "10-11. Samaṇasuttādivaṇṇanā",
  "tika-s0402t56:11": "241-2. Dasame sesapadesupīti ‘‘idha dutiyo samaṇo’’tiādīsu sesapadesupi. Yathā hi ‘‘vivicceva kāmehī’’ti (dī. ni. 1.226; ma. ni. 1.271, 287, 297; saṁ. ni. 2.152; a. ni. 4.123) ettha kato niyamo ‘‘vivicca akusalehī’’ti etthāpi katoyeva hoti sāvadhāraṇaatthassa icchitabbattā, evamidhāpīti. Tenāha ‘‘dutiyādayopi hī’’tiādi. Sāmaññaphalādhigamavasena nippariyāyato samaṇabhāvoti tesaṁ vasenettha cattāro samaṇā desitā. Imasmiñhi ṭhāne cattāro phalaṭṭhakasamaṇāva adhippetā samitapāpasamaṇaggahaṇato. Kasmā panettha mahāparinibbāne viya maggaṭṭhā tadatthāya paṭipannāpi na gahitāti? Veneyyajjhāsayato. Tattha hi maggādhigamatthāya vipassanāpi ito bahiddhā natthi, kuto maggaphalānīti dassentena bhagavatā ‘‘ñāyassa dhammassa padesavattī, ito bahiddhā samaṇopi natthī’’ti (dī. ni. 2.214) vuttaṁ. Idha pana niṭṭhānappattameva taṁtaṁsamaṇabhāvaṁ gaṇhantena phalaṭṭhakasamaṇāva gahitā, maggaṭṭhato phalaṭṭho savisesaṁ dakkhiṇeyyoti. Svāyamattho dvīsu suttesu desanābhedeneva viññāyatīti. Rittāti vivittā. Tucchāti nissārā paṭipannakasārābhāvato.",
  "tika-s0402t56:12": "Pavadanti etehīti pavādā. Diṭṭhigatikānaṁ nānādiṭṭhidīpakasamayāti āha ‘‘cattāro sassatavādā’’tiādi. Tattha cattāro sassatavādāti lābhivasena tayo, takkivasena ekoti evaṁ cattāro sassatavādā. Pubbenivāsañāṇalābhī titthiyo mandapañño anekajātisatasahassamattaṁ anussarati, majjhapañño dasa saṁvaṭṭavivaṭṭakappāni, tikkhapañño cattālīsa saṁvaṭṭavivaṭṭakappāni, na tato paraṁ. So evaṁ anussaranto ‘‘sassato attā ca loko cā’’ti abhivadati, takkī pana takkapariyāhataṁ vīmaṁsānucaritaṁ sayaṁpaṭibhānaṁ ‘‘sassato attā ca loko cā’’ti abhivadati. Tena vuttaṁ ‘‘lābhivasena tayo, takkivasena ekoti evaṁ cattāro sassatavādā’’ti.",
  "tika-s0402t56:13": "Sattesu saṅkhāresu ca ekaccaṁ sassatanti pavatto vādo ekaccasassatavādo. So pana brahmakāyikakhiḍḍāpadosikamanopadosikattabhāvato cavitvā idhāgatānaṁ takkino ca uppajjanavasena catubbidhoti āha ‘‘cattāro ekaccasassatavādā’’ti.",
  "tika-s0402t56:14": "Cattāro antānantikāti ettha amati gacchati ettha vosānanti anto, mariyādā. Tappaṭisedhena ananto. Anto ca ananto ca antānanto sāmaññaniddesena, ekasesena vā ‘‘nāmarūpapaccayā saḷāyatana’’ntiādīsu (ma. ni. 3.126; udā. 1) viya. Antānantasahacarito vādo antānanto yathā ‘‘kuntā carantī’’ti. Antānantasannissayo vā yathā ‘‘mañcā ghosantī’’ti. So etesaṁ atthīti antānantikā. ‘‘Antavā attā ca loko ca, anantavā attā ca loko ca, antavā ca anantavā ca attā ca loko ca, nevantavā nānantavā’’ti evaṁ pavattavādā cattāro. Avaḍḍhitakasiṇassa taṁ kasiṇaṁ attāti ca lokoti ca gaṇhantassa vasena paṭhamo vutto, dutiyo vaḍḍhitakasiṇassa vasena vutto, tatiyo tiriyaṁ vaḍḍhetvā uddhamadho avaḍḍhitakasiṇassa, catuttho takkivasena vutto. Ettha ca yuttaṁ tāva purimānaṁ tiṇṇaṁ vādānaṁ antañca anantañca antānantañca ārabbha pavattavādattā antānantikattaṁ, pacchimassa pana tadubhayanisedhanavasena pavattavādattā kathamantānantikattanti? Tadubhayappaṭisedhanavasena pavattavādattā eva. Antānantikappaṭisedhavādopi hi antānantavisayo eva taṁ ārabbha pavattattā.",
  "tika-s0402t56:15": "Na maratīti amarā. Kā sā? ‘‘Evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ceva vācā ca. Vividho khepoti vikkhepo, amarāya diṭṭhiyā, vācāya vā vikkhepoti amarāvikkhepo, so etassa atthīti amarāvikkhepiko. Atha vā amarā nāma macchajāti, sā ummujjanādivasena udake sandhāvamānā gāhaṁ na gacchati, evamevaṁ ayampi vādo ito cito ca sandhāvati, gāhaṁ na upagacchatīti amarāvikkhepoti vuccati, so etesaṁ atthīti amarāvikkhepikā. Svāyaṁ vādo musāvādānuyogachandarāgabhayamohabhāvahetukatāya catudhā pavattoti āha ‘‘cattāro amarāvikkhepikā’’ti.",
  "tika-s0402t56:16": "Adhicca yathicchakaṁ yaṁ kiñci kāraṇaṁ kassaci buddhipubbaṁ vā vinā samuppannoti attalokasaññitānaṁ khandhānaṁ adhicca pavattiākārārammaṇaṁ dassanaṁ tadākārasannissayena pavattito tadākārasahacaritatāya ca ‘‘adhiccasamuppanna’’nti vuccati yathā ‘‘mañcā ghosanti’’, ‘‘kuntā carantī’’ti ca. Taṁ etesaṁ atthīti adhiccasamuppannikā. Lābhivasena takkivasena ca ‘‘dve adhiccasamuppannikā’’ti vuttaṁ.",
  "tika-s0402t56:17": "Saññīti pavatto vādo saññivādo, so etesaṁ atthīti saññivādā. Rūpicatukkaṁ ekantasukhacatukkanti imesaṁ catunnaṁ catukkānaṁ vasena soḷasa saññivādā. Imesuyeva purimānaṁ dvinnaṁ catukkānaṁ vasena aṭṭha saññivādā, aṭṭha nevasaññināsaññivādā veditabbā. Kevalañhi tattha ‘‘saññī attā’’ti gaṇhantānaṁ tā diṭṭhiyo, idha asaññīti ca nevasaññīnāsaññīti ca.",
  "tika-s0402t56:18": "Satta ucchedavādāti manussattabhāve kāmāvacaradevattabhāve rūpāvacarattabhāve catubbidhārūpattabhāve ca ṭhatvā sattassa ucchedapaññāpanavasena satta ucchedavādā.",
  "tika-s0402t56:19": "Pañca diṭṭhadhammanibbānavādāti pañcakāmaguṇaupabhogavasena catubbidharūpajjhānasukhaparibhogavasena ca diṭṭhadhamme nibbūtipaññāpanavādā. Diṭṭhadhammoti paccakkhadhammo vuccati, tattha tattha paṭiladdhattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ, imasmiṁyeva attabhāve dukkhavūpasamanti attho. Taṁ vadantīti diṭṭhadhammanibbānavādā.",
  "tika-s0402t56:20": "Ñāyati kamati paṭivijjhatīti ñāyo, so eva nibbānasampāpakahetutāya dhammoti āha ‘‘ñāyassa dhammassā’’ti. Ito bahiddhā samaṇopi natthītiādīsu kasmā panete aññattha natthīti? Akkhettatāya. Yathā hi na āragge sāsapo tiṭṭhati, na udakapiṭṭhe aggi jalati, na piṭṭhipāsāṇe bījāni viruhanti, evamevaṁ bāhiresu titthāyatanesu na ime samaṇā uppajjanti, imasmiṁyeva sāsane uppajjanti. Kasmā? Sukkhettatāya. Sā pana nesaṁ akkhettatā sukkhettatā ca ariyamaggassa abhāvato bhāvato ca veditabbā. Tenāha bhagavā –",
  "tika-s0402t56:21": "‘‘Yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi tattha… tatiyopi tattha… catutthopi tattha samaṇo upalabbhati. Imasmiṁ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (dī. ni. 2.214).",
  "tika-s0402t56:22": "Ariyamaggassa ca abhāvo bhāvo ca suparisuddhassa sīlassa suparisuddhāya samathavipassanābhāvanāya abhāvato bhāvato ca veditabbo. Tadubhayañca durakkhātasvākkhātabhāvahetukaṁ . So ca asammāsambuddhappaveditattā. Yasmā titthāyatanaṁ akkhettaṁ, sāsanaṁ khettaṁ, tasmā yathā surattahatthapādo bhāsurakesarabhāro sīho migarājā na susāne vā saṅkārakūṭe vā paṭivasati, tiyojanasahassavitthataṁ pana himavantaṁ ajjhogāhetvā maṇiguhāyameva vasati, yathā ca chaddanto nāgarājā na gocariyahatthikulādīsu navasu kulesu uppajjati, yathā ca valāhako assarājā na gadrabhakule vā ghoṭakakule vā uppajjati, sindhutīre pana sindhavakuleyeva uppajjati, yathā ca sabbakāmadadaṁ manoharaṁ maṇiratanaṁ na saṅkārakūṭe vā paṁsupabbatādīsu vā uppajjati, vipulapabbatabbhantareyeva uppajjati, yathā ca timirapiṅgalo maccharājā na khuddakapokkharaṇīsu uppajjati, caturāsītiyojanasahassagambhīre mahāsamuddeyeva uppajjati, yathā ca diyaḍḍhayojanasatiko supaṇṇarājā na gāmadvāre eraṇḍavanādīsu paṭivasati, mahāsamuddaṁ pana ajjhogāhetvā simbalidahavaneyeva paṭivasati, yathā ca dhataraṭṭho suvaṇṇahaṁso na gāmadvāre āvāṭakādīsu paṭivasati, navutihaṁsasahassaparivāro pana hutvā cittakūṭeyeva paṭivasati, yathā ca catuddīpissaro cakkavattirājā na nīcakule uppajjati, asambhinnajātiyakhattiyakuleyeva pana uppajjati, evamevaṁ imesu samaṇesu ekasamaṇopi na aññattha titthāyatane uppajjati, ariyamaggaparikkhate pana buddhasāsaneyeva uppajjati. Tenāha bhagavā – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139-140; a. ni. 4.241). Ekādasame natthi vattabbaṁ.",
  "tika-s0402t56:23": "Samaṇasuttādivaṇṇanā niṭṭhitā.",
  "tika-s0402t56:24": "Kammavaggavaṇṇanā niṭṭhitā."
}