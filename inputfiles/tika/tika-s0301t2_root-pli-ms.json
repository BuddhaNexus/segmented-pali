{
  "tika-s0301t2:0": "2. Devaputtasaṁyuttaṁ",
  "tika-s0301t2:1": "1. Paṭhamavaggo",
  "tika-s0301t2:2": "1. Paṭhamakassapasuttavaṇṇanā",
  "tika-s0301t2:3": "82. Devassa putto devaputto. Devānaṁ janakajanetabbasambandhābhāvato kathamayaṁ devaputtoti vuccatīti āha ‘‘devānaṁ hī’’tiādi. ‘‘Apākaṭo aññataroti vuccatī’’ti idaṁ yebhuyyavasena vuttaṁ. Pākaṭopi hi katthaci ‘‘aññataro’’ti vuccati. Heṭṭhā devatāsaṁyutte ‘‘apākaṭā aññatarā devatā’’ti vatvā idha ‘‘pākaṭo devaputto’’ti vuttaṁ. Tathā hissa kassapoti gottanāmaṁ gahitaṁ, tañca kho purimajātisiddhasamaññāvasena. Anusāsanaṁ anusāso, taṁ anusāsaṁ. Bhikkhuniddesanti bhikkhusaddassa niddesaṁ. Bhikkhuovādanti bhikkhubhāvāvahaṁ ovādaṁ. Yadi pana na assosi, kathamayaṁ pañhaṁ kathesīti? Aññato sutaṁ nissāya pañhaṁ kathesi, na pana bhagavato sammukhā sutabhāvena.",
  "tika-s0301t2:4": "Tesanti yathāvuttānaṁ tiṇṇaṁ puggalānaṁ. ‘‘Kathetukāmo cevā’’tiādinā hi catutthaṁ idha uddhaṭaṁ. Tattha ādito tiṇṇaṁ bhagavā pañhaṁ bhāraṁ na karoti ekekaṅgavekallato ceva aṅgadvayavekallato ca, catutthassa pana ubhayaṅgapāripūrattā bhāraṁ karotīti āha ‘‘ayaṁ panā’’tiādi.",
  "tika-s0301t2:5": "Gāthāyaṁ ‘‘subhāsitassā’’ti upayogatthe sāmivacananti āha ‘‘subhāsitaṁ sikkheyyā’’ti. Catusaccādinissitaṁ buddhavacanaṁ sikkhanto catubbidhaṁ vacīsucaritaṁ sikkhati nāmāti āha ‘‘catusaccanissitaṁ…pe… sikkheyyā’’ti. Avadhāraṇena tappaṭipakkhaṁ paṭinivatteti. Upāsitabbanti āsevitabbaṁ bhāvetabbaṁ bahulīkātabbaṁ. Aṭṭhatiṁsabhedaṁ kammaṭṭhānanti idaṁ tassa vipassanāpadaṭṭhānataṁ hadaye ṭhapetvā vuttaṁ. Tathā hi vuttaṁ ‘‘dutiyapadena adhipaññāsikkhā kathitā’’ti. Ye pana ‘‘dutiyapadena adhicittasikkhā cittavūpasamena adhipaññāsikkhā’’ti paṭhanti, tesaṁ padena aṭṭhatiṁsappabhedakammaṭṭhānaṁ suddhasamathakammaṭṭhānasseva gahaṇaṁ daṭṭhabbaṁ. Yadi evaṁ ‘‘aṭṭhasamāpattivasenā’’ti idaṁ kathanti? ‘‘Taṁ vipassanādhiṭṭhānānaṁ samāpattīnaṁ vasena kathita’’nti vadanti. Evañca katvā ‘‘dutiyapadena adhipaññāsikkhā’’ti idaṁ vacanaṁ samatthitaṁ hoti. Sikkhanaṁ nāma āsevananti āha ‘‘bhāveyyāti attho’’ti. Upāsananti payirupāsanaṁ. Tañca kho assutapariyāpuṇanakammaṭṭhānuggahādivasena dassento ‘‘tampī’’tiādimāha. Adhisīlasikkhā kathitā lakkhaṇahāranayena. Vacīsucaritassa hi sīlasabhāvattā taggahaṇeneva tadekalakkhaṇaṁ kāyasucaritampi itarampi gahitamevāti. Ettha ca adhisīlasikkhāya cittaviveko, adhipaññāsikkhāya upadhiviveko, adhicittasikkhāya kāyaviveko kathito, kāyaviveko pana sarūpeneva pāḷiyaṁ gahitoti tividhassapi vivekassa pakāsitattaṁ daṭṭhabbaṁ. Sesaṁ suviññeyyameva.",
  "tika-s0301t2:6": "Paṭhamakassapasuttavaṇṇanā niṭṭhitā.",
  "tika-s0301t2:7": "2. Dutiyakassapasuttavaṇṇanā",
  "tika-s0301t2:8": "83.Dvīhi jhānehīti ārammaṇalakkhaṇūpanijjhānalakkhaṇehi dvīhi jhānehi. Kammaṭṭhānavimuttiyāti kammaṭṭhānānuyogaladdhāya vimuttiyā. Tena tadaṅgavikkhambhanavimuttiyo vadati. Satthusāsanassa hadayattā abbhantarattā hadayassa mānasassa, anupattiṁ paṭilābhamānasaṁ. Taṁ pana atthato aññā evāti āha ‘‘arahatta’’nti. Taṁ pattukāmena ekantato vajjetabbataṇhādiṭṭhīnaṁ bhāve tassa anijjhanato, tadabhāve ijjhanato ca te uppādanavasena yadaggena nissito, tadaggena panāyampi tehi nissito nāma hotīti āha ‘‘anissito’’tiādi. Arahattaṁ ānisaṁsitabbaṭṭhena ānisaṁsaṁ etassāti arahattānisaṁso. Arahattaṁ pattukāmassa pubbabhāgapaṭipadā icchitabbā. Tattha ca sabbapaṭhamo kammaṭṭhānaattānuyogo, so idha na gahitoti āha ‘‘tantidhammo pubbabhāgo’’ti. Tattha tantidhammoti pariyattidhammo.",
  "tika-s0301t2:9": "Dutiyakassapasuttavaṇṇanā niṭṭhitā.",
  "tika-s0301t2:10": "3. Maghasuttavaṇṇanā",
  "tika-s0301t2:11": "84.Maghoti sakkassetaṁ nāmaṁ purimajātianugataṁ. Svevāti sakko eva. Vatenāti mātāpituupaṭṭhānādicārittadhammena . Aññeti upadhivepakkapāpadhamme abhibhavitvā. Asuranti indasattubhūtaṁ asuraṁ.",
  "tika-s0301t2:12": "Maghasuttavaṇṇanā niṭṭhitā.",
  "tika-s0301t2:13": "4. Māgadhasuttavaṇṇanā",
  "tika-s0301t2:14": "85.Catutthasuttaṁ vuttatthamevāti devatāsaṁyutte saṁvaṇṇitatthameva, tasmā idha na vattabbo atthoti adhippāyo.",
  "tika-s0301t2:15": "Māgadhasuttavaṇṇanā niṭṭhitā",
  "tika-s0301t2:16": "5. Dāmalisuttavaṇṇanā",
  "tika-s0301t2:17": "86.Tena kāraṇenāti tena padhānena kāraṇabhūtena, padhānakaraṇanimittanti attho. Yaṁ kiñci khuddakampi mahantampi hīnampi paṇītampi bhavaṁ. Āyatapaggahoti dīgharattassa vīriyārambho. Kiccavosānanti kiccaniṭṭhānaṁ. Tathevāti yathā arahattuppattito pubbe, tato pacchāpi tatheva ‘‘buddhipaggaho’’ti vīriyaṁ daḷhaṁ karotūti kuppadhammaṁ viya maññamāno vadati. Diṭṭhadhammasukhavihārādiatthaṁ pana vīriyakaraṇaṁ icchitabbameva.",
  "tika-s0301t2:18": "Asaṁkiṇṇāti avomissā evaṁ aññattha anāgatattā. Tenāha ‘‘bhagavatā hī’’tiādi. Yadi evaṁ idheva kasmā etaṁ vuttanti āha ‘‘idha panā’’tiādi. Patiṭṭhanti nadī nāma anavaṭṭhitatīrā, tattha patiṭṭhātabbaṭṭhānaṁ.",
  "tika-s0301t2:19": "Dāmalisuttavaṇṇanā niṭṭhitā.",
  "tika-s0301t2:20": "6. Kāmadasuttavaṇṇanā",
  "tika-s0301t2:21": "87.Pubbayogāvacaroti pubbe yogāvacaro purimattabhāve bhāvanamanuyutto. Ayaṁ kira kassapassa bhagavato sāsane pabbajitvāva bahūni vassasahassāni samaṇadhammaṁ akāsi, na pana visesaṁ nibbattesi. Tamatthaṁ kāraṇena saddhiṁ dassetuṁ ‘‘bahalakilesatāyā’’tiādi vuttaṁ. Ekantaparisuddhassāti yathā visesāvaho hoti , evaṁ ekantena parisuddhassa sabbaso anupakkiliṭṭhassa. Sīlena samāhitāti yathā sīlaṁ uparūpari visesāvahaṁ nibbedhabhāgiyañca hoti, evaṁ sammadeva āhitacittā suṭṭhu sampannacittā. Tathābhūtā tena samannāgatā hontīti āha ‘‘samupetā’’ti. Patiṭṭhitasabhāvāti sekkhattā eva yathādhigatadhammena niccalabhāvena adhiṭṭhitasabhāvā. Mayā tuṭṭhiyā gahitāya devaputto ‘‘dullabhā tuṭṭhī’’ti vakkhatīti bhagavā ‘‘tuṭṭhi hoti sukhāvahā’’ti avocāti āha ‘‘upari pañhasamuṭṭhāpanattha’’nti. Pabbajito rukkhamūliko abbhokāsiko vā anagāriyupeto nāma hoti, senāsane pana vasanto kathanti āha ‘‘sattabhūmike’’tiādi. Catupaccayasantosoti bhāvanābhiyogasiddho catūsu paccayesu santoso. Tena cittavūpasamena tuṭṭhi laddhāti dasseti. Cittavūpasamabhāvanāyāti cittakilesānaṁ vūpasamakarabhāvanāya, manacchaṭṭhānaṁ indriyānaṁ nibbisevanabhāvakaraṇena savisesaṁ cittassa vūpasamakarabhāvanāya rato manoti yojanā.",
  "tika-s0301t2:22": "Ettha ca indriyūpasamena cittasamādhānaṁ paripuṇṇaṁ hoti indriyabhāvanāya cittasamādhānassa akārakānaṁ dūrīkaraṇato. Adhicittasamādhānena catupaccayasantoso savisesaṁ parisuddho paripuṇṇo ca hoti paccayānaṁ alābhalābhesu pariccāgasabhāvato. Vuttanayena pana santuṭṭhassa yathāsamādinnaṁ sīlaṁ visujjhati pāripūriñca upagacchati, tathābhūto catusaccakammaṭṭhāne yutto maggapaṭipāṭiyā sabbaso kilese samucchindanto nibbānadiṭṭho hotīti imamatthaṁ dasseti ‘‘ye rattindiva’’ntiādinā. Kiṁ na gacchissanti? Gamissantevāti ariyamaggabhāvanaṁ pahāya sammāpaṭipattiyā dukkarabhāvaṁ sandhāya sāsaṅkaṁ vadati. Tenāha ‘‘ayaṁ pana duggamo bhagavā visamo maggo’’ti.",
  "tika-s0301t2:23": "Tattha keci ‘‘ayaṁ panāti devaputto. So hi bhagavato ‘ariyā gacchantī’ti vacanaṁ sutvā ‘duggamo bhagavā’tiādimāhā’’ti vadanti, taṁ na yujjati. Yasmā ‘‘saccameta’’nti evamādipi tasseva vevacanaṁ katvā dassitaṁ, tasmā ‘‘yena maggena ariyā gacchantī’’ti tumhehi vuttaṁ, ayaṁ pana ‘‘duggamo bhagavā visamo maggo’’ti āha devaputto. Ariyamaggo kāmaṁ kadāci atidukkhā paṭipadātipi vuccati, tañca kho pubbabhāgapaṭipadāvasena, ayaṁ pana atīva sugamo sabbakilesaduggavivajjanato kāyaduccaritādivisamassa rāgādivisamassa ca dūrīkaraṇato na visamo. Tenāha ‘‘pubbabhāgapaṭipadāyā’’tiādi. Assāti ariyamaggassa. Ariyamaggassa hi adhisīlasikkhādīnaṁ paribundhitabbabhāgena bahū parissayā hontīti. Evaṁ vuttoti ‘‘duggamo visamo’’ti ca evaṁ vutto.",
  "tika-s0301t2:24": "Avaṁsirāti anuṭṭhahanena adhobhūtauttamaṅgā. Kusalaṅgesu hi sammādiṭṭhi uttamaṅgā sabbaseṭṭhattā , tañca anariyā patanti na uṭṭhahanti micchāpaṭipajjanato. Tenāha ‘‘ñāṇasirenā’’tiādi. Anariyamaggeti micchāmagge. Tenāha ‘‘visame magge’’ti. Taṁ magganato anariyā ariyānaṁ maggato apāpuṇanena pariccattā hutvā apāye sakalavaṭṭadukkhe ca patanti. Svevāti svāyaṁ anariyehi kadācipi gantuṁ asakkuṇeyyo maggo ariyānaṁ visuddhasattānaṁ sabbaso samadhigamena samo hoti. Kāyavisamādīhi samannāgatattā visame sattakāye tesaṁ sabbasova pahānena sabbattha samāyeva.",
  "tika-s0301t2:25": "Kāmadasuttavaṇṇanā niṭṭhitā.",
  "tika-s0301t2:26": "7. Pañcālacaṇḍasuttavaṇṇanā",
  "tika-s0301t2:27": "88.Sambādheti sampīḷitataṇhākilesādinā sauppīḷatāya paramasambādhe. Ativiya saṅkāraṭṭhānabhūto hi nīvaraṇasambādho adhippeto. So hi duggahano tasmiṁ asati kāmaguṇasambādho anavasaro eva seyyathāpi mahākassapādīnaṁ. Okāsanti jhānassetaṁ nāmaṁ nīvaraṇasambādhābhāvato. Asambādhabhāvena hi jhānaṁ idha ‘‘okāso’’ti vuttaṁ, tañca kho accantāsambādhaṭṭhānatāya vipassanāpādakatāya . Tathā hi pāḷiyaṁ ‘‘avindī’’tiādi vuttaṁ. Tattha avindīti vindi paṭilabhi. Bhūrimedhasoti mahāpañño, sapaññoti attho. Abujjhīti bujjhi paṭivijjhi. Paṭilīno hutvā seṭṭho, paṭilīnānaṁ vā seṭṭhoti paṭilīnaseṭṭho. Mānussayavasena unnatabhāvato paṭilīno nāma pahīnamāno. Paṭilabhiṁsūti kāmaguṇasambādhepi ‘‘ime kāmaguṇā mādisānaṁ kiṁ karissantī’’ti? Te abhibhuyya nibbānappattiyā sammāsatiṁ paṭilabhiṁsu. Tena sampayuttena lokuttarasamādhināpi suṭṭhu samāhitā.",
  "tika-s0301t2:28": "Ayaṁ kira devaputto ito purimavāre attabhāve paṭhamajjhānalābhī hutvā tato cavitvā brahmakāyikāsu nibbattitvā tattha jhānasukhaṁ anubhavitvā tato cuto idāni kāmabhave nibbatto, tasmā taṁ jhānaṁ sambhāvento ‘‘tādisassa nāma jhānasukhassa lābhī bhagavā’’ti tena guṇena bhagavantaṁ abhitthavanto ‘‘sambādhe vatā’’ti gāthaṁ abhāsi. Athassa bhagavā yathā nāma aṭṭhasaṭṭhiyojanasatasahassubbedhasinerupabbatarājaṁ upādāya sāsapo na kiñci hoti, evaṁ anantāparimeyyabuddhaguṇe upādāya rūpāvacarapaṭhamajjhānaṁ na kiñci hotīti dassento ‘‘ye sati’’ntiādinā anuttaraguṇādhigamaṁ pavedesi. Tattha satinti vipassanāsatiyā saddhiṁ ariyamaggasatiṁ. Susamāhitāti lokiyasamādhinā ceva lokuttarasamādhinā ca suṭṭhu samāhitā. Te hi accantaṁ susamāhitā, na jhānamattalābhino akuppadhammattā. Keci ‘‘kammante susamāhitā’’ti pāṭhaṁ vatvā ‘‘maggasamāhitā’’ti atthaṁ vadanti.",
  "tika-s0301t2:29": "Pañcālacaṇḍasuttavaṇṇanā niṭṭhitā.",
  "tika-s0301t2:30": "8. Tāyanasuttavaṇṇanā",
  "tika-s0301t2:31": "89. Atītajātiyaṁ sayaṁkāravasena tāya diṭṭhiyā uppāditattā pubbe titthakaro. Tenāha ‘‘diṭṭhi uppādetvā’’ti. Apare āhu ‘‘ayaṁ me satthāti gahaṇavasena titthakaro assa atthīti pubbe titthakaro, atītattabhāve titthakarasāvako’’ti. Te ‘‘diṭṭhiṁ uppādetvāti tassa satthuno diṭṭhiṁ ādāya gahetvāti attho’’ti vadanti. Titthaṁ nāma dvāsaṭṭhi diṭṭhiyo tabbinimuttassa micchāvādassa abhāvato. Titthe niyuttāti titthikā, te eva titthiyāti vuttā ka-kārassa ya-kāraṁ katvā. Tassāti yathāvuttassa kalyāṇakammassa. Nissandenāti phalabhāvena. Vīriyappaṭisaṁyuttāti vīriyadīpanāti attho.",
  "tika-s0301t2:32": "Aniyamitaāṇattīti aniyamavidhānaṁ aniyamavasena vidhivacanaṁ. Taṇhāsotanti taṇhāppabandhanaṁ. Nīharāti samehi pajaha. Ekattanti ekaggaṁ. Tenāha ‘‘jhāna’’nti. Upapajjatīti na uppajjati na pāpuṇātīti āha ‘‘na paṭilabhatī’’ti. Na osakkeyyāti na saṅkocaṁ āpajjeyya. Gharāvāsato paribbajanaṁ parito apagamoti paribbajo. Pabbajitavatasamādānassa adaḷhatāya ca tattha ca asakkaccakiriyāya sithilagahitā. Atirekanti pabbajjāya purimakālatopi adhikaṁ. Uparīti uparūpari. Dukkaṭaṁ akatameva seyyoti duccaritaṁ nāma sabbena sabbaṁ akatameva hitāvahaṁ.",
  "tika-s0301t2:33": "Yaṁ kiñcīti yaṁ kiñci kammaṁ. Sithilaṁ katanti asakkaccakāritāya sithilaṁ katvā pavattitaṁ. Evarūpamevāti evarūpaṁ parāmaṭṭhasāmaññasadisameva pacchānutāpacariyādipaṭibhāgato. Saṁkiliṭṭhameva taṇhāsaṁkilesaupakkiliṭṭhattā. Āsaṅkitaparisaṅkitantiādito samantatopi parehi saṅkitaṁ. Brahmacariyassa ādi ādibrahmacariyaṁ, tattha niyuttāti ādibrahmacariyikā, maggabrahmacariyassa pubbabhāgapaṭipadāti attho. Tenāha ‘‘maggabrahmacariyassa ādibhūtā’’ti. Pubbapadhānabhūtāti paṭhamārambhabhūtā.",
  "tika-s0301t2:34": "Tāyanasuttavaṇṇanā niṭṭhitā.",
  "tika-s0301t2:35": "9. Candimasuttavaṇṇanā",
  "tika-s0301t2:36": "90. Vimāne gahite taṁnivāsīpi gahito hotīti vuttaṁ ‘‘candavimānavāsī devaputto’’ti. Sabbadhīti sabbasmā duggaṭṭhānā vippamuttosi bhagavā tvaṁ, tasmā mayhampi ito sambādhaṭṭhānato vippamokkhaṁ karohīti adhippāyo. Tenāha ‘‘tassa me saraṇaṁ bhavā’’ti. Lokānukampakāti sabbassa lokassa anuggahā, tasmā tuyhampi etassapi candassa. Tādisā evāti samānā eva. Pamuñcasīti pamuñcittha. Tenāha ‘‘atītatthe vattamānavacana’’nti.",
  "tika-s0301t2:37": "Candimasuttavaṇṇanā niṭṭhitā.",
  "tika-s0301t2:38": "10. Sūriyasuttavaṇṇanā",
  "tika-s0301t2:39": "91.Andhabhāvakaraṇeti lokassa andhakaraṇetipi apare. Tenāha ‘‘tamasī’’ti. Virocatīti vijjotati. Kāmaṁ devaputtavasena paṭhamaṁ devatā uddhaṭā, rāhuno pana payogo tassa vimāneti āha ‘‘maṇḍalīti maṇḍalasaṇṭhāno’’ti. Vadati tadā mukhena gahitattā. Mukhena gahaṇañcettha ‘‘gilī’’ti adhippetaṁ, na ca ajjhoharaṇanti āha ‘‘gilīti vadatī’’ti. Idāni tassa mukhena gahaṇasamatthataṁ dassetuṁ ‘‘rāhussa hī’’tiādi vuttaṁ. Sotiādi tassa candimasūriyānaṁ gahaṇakāraṇadassanaṁ. Adhivatthā devatāti candimasūriyānaṁ paricārakadevatā. Veganti javaṁ. So hi kenaci abhimukhaṁ atidunnivāro kammaniyāmasiddho. Matthakanti kaṇṭhassa uparimadesaṁ. Keci ‘‘sīsamatthakamevā’’ti vadanti. Nikkhameyya vegassa tikkhasīghathāmabhāvato. Ākaḍḍhitvāti attano gamanadisābhimukhaṁ ākaḍḍhitvā. Nanti rāhuṁ. Uddhaṁ ullaṅghetukāmampi onameyya. Padadvayenapi so mahāsarīro mahābalo, candimasūriyānaṁ pana gamanavego tena sabbathāpi dunnivāriyovāti dasseti. Vimānenāti candaggahe candavimānena, sūriyaggahe sūriyavimānena ubhinnampi vimānena saheva. Amāvāsiyañhi dve vimānāni yojanamattantaritāni hutvā saheva pavattanti. Yadi dvepi devaputtā sotāpattiphalaṁ pattā, atha kasmā sūriyasutte eva ‘‘pajaṁ mama’’nti vuttaṁ, na candasutteti? ‘‘So ca kira na cirasseva tato cavitvā aññattha nibbatto, aññā eva ca devatā tattha vasi, yasmiṁ candaggahe bhagavā taṁ gāthaṁ abhāsi, na tathā sūriyo, aparabhāge pana tatthapi kālena kālaṁ rāhuggaho hotī’’ti vadanti.",
  "tika-s0301t2:40": "Sūriyasuttavaṇṇanā niṭṭhitā.",
  "tika-s0301t2:41": "Paṭhamavaggavaṇṇanā niṭṭhitā.",
  "tika-s0301t2:42": "2. Anāthapiṇḍikavaggo",
  "tika-s0301t2:43": "1. Candimasasuttavaṇṇanā",
  "tika-s0301t2:44": "92. Pabbatataṭā sandamāno tathārūpo nadīnivattanapadesopi sambādhaṭṭhānatāya kaccho viyāti āha ‘‘pabbatakacchepī’’ti. Paṭipakkhadūrībhāvena seṭṭhaṭṭhena ca eko udetīti ekodi, ekaggatā. Tasmiṁ yogato ekaggacittā idha ekodī. Paṭipakkhato attānaṁ nipayanti visodhentīti nipakā, paññavanto. Tenāha ‘‘ekaggacittā cevā’’tiādi. Kāyādibhedaṁ ārammaṇaṁ sātisayāya satiyā sarantīti satā. Tenāha ‘‘satimanto’’ti. Sotthiṁ gamissantīti yathāvuttapadese magā sotthimanupaddavena vattissanti, evaṁ jhānalābhino sotthiṁ kilesehi anupaddutā vattissanti. Ayaṁ kira devaputto brahmaloke nibbānasaññī, tasmā evamāha. Bhagavā ‘‘ayaṁ devaputto anibbānagāmī samāno nibbānagāmisaññī, handassa nibbānagāmino dassemī’’ti dutiyaṁ gāthamāha. Catunnaṁ oghānaṁ, saṁsāramahoghasseva vā paratīrabhāvato paratīranti nibbānaṁ. Ambuni jāto ambujo, maccho. Suttajālaṁ chinditvā macchā viya kilesajālaṁ bhinditvā gamissantīti.",
  "tika-s0301t2:45": "Candimasasuttavaṇṇanā niṭṭhitā.",
  "tika-s0301t2:46": "2. Veṇḍusuttavaṇṇanā",
  "tika-s0301t2:47": "93.Payirupāsiyāti payirupāsahetu. Sikkhantīti tissopi sikkhā sikkhanti. Siṭṭhipadeti kilesānaṁ sāsanato vaṭṭadukkhaparittāsanato ca siṭṭhisaññite yathānusiṭṭhaṁ paṭipajjitabbato pade, saddhammeti attho. Tenāha ‘‘anusiṭṭhipade’’ti. Tattha anusiṭṭhīti saddhammo. Kāleti yuttapattakāle. Appamādonāma samathavipassanābhāvanā.",
  "tika-s0301t2:48": "Veṇḍusuttavaṇṇanā niṭṭhitā.",
  "tika-s0301t2:49": "3. Dīghalaṭṭhisuttavaṇṇanā",
  "tika-s0301t2:50": "94.Tathevapaññāyīti dīghalaṭṭhitveva paññāyi, tathāsamaññā eva ahosi.",
  "tika-s0301t2:51": "Dīghalaṭṭhisuttavaṇṇanā niṭṭhitā.",
  "tika-s0301t2:52": "4. Nandanasuttavaṇṇanā",
  "tika-s0301t2:53": "95. Natthi etassa āvaṭṭaṁ āvaraṇanti anāvaṭaṁ. Rukkho vā pabbato vāti sattānaṁ pakaticakkhussa āvaraṇabhūto rukkho viya pabbato viya ca abhibhavituṁ samattho ñeyyāvaraṇo natthi. Kathaṁvidhanti kathaṁsaṇṭhitaṁ, kathaṁpakāraṁ vā. Dukkhanti vaṭṭadukkhaṁ.",
  "tika-s0301t2:54": "Nandanasuttavaṇṇanā niṭṭhitā.",
  "tika-s0301t2:55": "5. Candanasuttavaṇṇanā",
  "tika-s0301t2:56": "96.Heṭṭhāti kāmabhave. Tattha hi paribbhamantassa patiṭṭhā dullabhā yebhuyyena tattha sattā nimuggā eva honti, tasmā heṭṭhā appatiṭṭho saṁsāro. Uparīti mahaggatabhave. Tattha hi nibbattassa nibbānaṁ āruhituṁ ālambanā dullabhā, jhānābhiratiyā tattheva nikanti tesaṁ balavatī hoti, tasmā upari anālambano saṁsāro. Pesitattoti nibbānaṁ pati pesitacitto. Tayo kammābhisaṅkhārāti puññābhisaṅkhārādayo tayo abhisaṅkhārā. Tena ‘‘nandīpubbako kammabhavo’’ti vatvā ‘‘nandiṁ janetvā’’ti vutto. Kāmasaññāsīsena kāmacchandassa gahaṇaṁ, kāmacchandapamukhāni ca orambhāgiyasaṁyojanāni gahitānīti āha ‘‘kāmasaññāgahaṇena pañcorambhāgiyasaṁyojanānī’’ti. Rūpabhavo rūpaṁ bhavapadalopena. Rūpabhavaggahaṇena cettha sesabhavassapi gahaṇaṁ. Tassa saṁyojanaggahaṇena pañca uddhambhāgiyasaṁyojanāni gahitāni. Mahogheti saṁsāramahoghe. Tesanti kāmabhavādīnaṁ gahaṇena bhavabhāvena tadekalakkhaṇatāya. Arūpabhavo gahito lakkhaṇahāranayena. Sesaṁ suviññeyyameva.",
  "tika-s0301t2:57": "Candanasuttavaṇṇanā niṭṭhitā.",
  "tika-s0301t2:58": "6. Vāsudattasuttavaṇṇanā",
  "tika-s0301t2:59": "97.Chaṭṭhaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:60": "Vāsudattasuttavaṇṇanā niṭṭhitā.",
  "tika-s0301t2:61": "7. Subrahmasuttavaṇṇanā",
  "tika-s0301t2:62": "98.Subrahmāti tassa devaputtassa nāmaṁ. Tassa satthu santikūpasaṅkamanassa kāraṇaṁ dassento ‘‘so kirā’’tiādimāha. Tadeva sokaṁ tassa devaputtassa aṭṭhuppatti. Accharāsaṅghaparivutoti sahassamattena accharāsaṅghena parivuto. Nandanakīḷikanti nandanavanakīḷikaṁ. Hatthaṁ āgacchatīti hatthagayhupago hoti. Ganthentīti ettha mālāveṭhanampi khiḍḍāpasutatāyāti daṭṭhabbaṁ. Aññathā pupphāniyeva tāya tāya cittassa vasena mālābhāvena hatthaṁ upagacchantīti. Upacchedakakammavasenāti tasmiṁ devaloke āyusese sati eva tassa pana upaghātakassa laddhokāsassa pāpakammassa vasena. ‘‘Pahāro’’ti divasassa tatiyo bhāgo vuccati, tasmā ekappahārenevāti ekavelāyamevāti attho.",
  "tika-s0301t2:63": "Piyavatthukasokenāti piyavatthunimittakena sokena. Ruppamānoti pīḷiyamāno. Sattame divaseti manussagaṇanāya sattame divase. Tatthevāti tasmiṁyeva niraye nibbattitabbaṁ iminā tāhi ca saheva pubbe tassa pāpakammassa katattā. Ruppīti cittasantāsaṁ āpajji. Niddhamitunti nīharituṁ apanetuṁ. Satthu santikaṁ gantvāti tāhi pañcasatāhi accharāhi saddhiṁ bhagavato santikaṁ gantvā.",
  "tika-s0301t2:64": "Idantiattano cittaṁ dasseti āsannapaccakkhabhāvato. Niccanti sadā. Svāyaṁ niccattho adhippāyavasena gahetabboti tattha pahātabbaṁ gahetabbañca dassento ‘‘devaloke’’tiādimāha. Na gahetabbo hetupavattito pubbe tassa utrāsassa abhāvato. Tesūti dukkhesu. Tāni hi hetupaccayehi kattabbato gāthāyaṁ ‘‘kicchesū’’ti vuttāni. Kicchesūti vā kicchanimittaṁ. Yāsañhi payogavipattīnaṁ vasenassa tāni dukkhāni uppajjeyyuṁ, taṁnimittanti attho. Tā hi assa payogavipattiyo gativipattiyo satthu santikaṁ upagamanena hāyeyyuṁ. Nibbattānaṁ diṭṭhānīti nibbattānaṁ vasena diṭṭhāni dukkhāni. Tesu ca dukkhesu. Sabbattha nimittatthe bhummaṁ. Ḍayhamāno viya cittasantāpena.",
  "tika-s0301t2:65": "Cattāripi saccāni bujjhati paṭivijjhatīti bodhi, satiādidhammasāmaggī, tasmā bojjhā bodhito. Sā pana bodhi bhāvanākāreneva pavattati, aññatrasaddayogena ca ‘‘bojjhā’’ti nissakkavacananti tadatthaṁ dassento muñcitvāpadaṁ apekkhitvā ‘‘bojjhaṅgabhāvana’’nti āha. Tapoguṇanti dhutadhammamāha. So hi taṇhāloluppassa tapanato tapo, sayaṁ guṇasabhāvattā guṇasannissayato ca guṇanti. Tenāha ‘‘dhutaṅgasaṅkhātaṁ tapoguṇa’’nti. Sabbe saṅkhāragatā nissajjīyanti etthāti sabbanissaggo, asaṅkhatadhātūti āha ‘‘sabbanissaggāti nibbānato’’ti.",
  "tika-s0301t2:66": "Indriyasaṁvarovapaṭhamaṁ veditabbo paṭipattikkamavasena tasseva paṭhamattā. Taṁ pana paṭipattikkamaṁ dassetuṁ ‘‘indriyasaṁvare hī’’tiādimāha. Nippariyāyato maggapariyāpannā eva bojjhaṅgāti āha ‘‘sahavipassanāya bojjhaṅge’’ti. Tassāti tathābhāvena tassa yogino. Yasmā devaputtassa satthā taṁ gāthaṁ vatvā upari ca saccāni pakāsesi, tasmā vuttaṁ ‘‘bhagavā catusaccavasena desanaṁ vinivattesī’’ti. Devaputto sotāpattiphale patiṭṭhahīti kāmaṁ tasseva visesādhigamo idhāgato, pañcasatamattāhi pana accharāhi saddhiṁ sotāpattiphale patiṭṭhahīti veditabbaṁ. Tenāha mahāsatipaṭṭhānasuttavaṇṇanāyaṁ (dī. ni. aṭṭha. 2.373; ma. ni. aṭṭha. 1.106) ‘‘so desanāpariyosāne pañcahi accharāsatehi saddhiṁ sotāpattiphale patiṭṭhāya taṁ sampattiṁ thāvaraṁ katvā devalokameva agamāsī’’ti.",
  "tika-s0301t2:67": "Subrahmasuttavaṇṇanā niṭṭhitā.",
  "tika-s0301t2:68": "8. Kakudhasuttavaṇṇanā",
  "tika-s0301t2:69": "99. ‘‘Nandāmī’’ti vutte nandī nāma pabbajitassa malanti codetukāmo devaputto ‘‘nandasī’’ti pucchi. Athassa bhagavā taṁ paṭikkhipanto ‘‘kiṁ laddhā’’ti? Āha. Tena ‘‘tayā mama adhippetanandiyā idha paccayo eva natthi, kuto sā nandī’’ti dasseti. Tenāha ‘‘tuṭṭhi nāmā’’tiādi. Atha devaputto nandiyā asati sokena bhavitabbaṁ, soko ca pabbajitassa malanti codento āha ‘‘tena hi, samaṇa, socasī’’ti. Bhagavā tampi paṭikkhipanto ‘‘kiṁ jīyitthā’’tiādimāha. Kiṁ maṁ jinātīti attho?",
  "tika-s0301t2:70": "Yadi te nandisokā na santi hāsavatthuno lābhassa jāniyā ca abhāvato, ekavihārino pana aratiyā bhavitabbanti āha – ‘‘kacci taṁ ekamāsīnaṁ, aratī nābhikīratī’’ti. Tasmimpi bhagavatā paṭikkhitte atha nesampi nandisokāratīnaṁ abhāve kāraṇaṁ pucchanto ‘‘kathaṁ tva’’nti gāthamāha? Athassa bhagavā taṁ kāraṇaṁ pavedento ‘‘aghajātassā’’ti gāthamāha. Tattha aghajātassāti aghe jātassa. Tenāha ‘‘vaṭṭadukkhe ṭhitassā’’ti. Jātataṇhassa appahīnataṇhassa vaṭṭadukkhaṁ āgatameva kāraṇassa appahīnattā. Tasseva hi kāraṇassa appahīnataṁ dassento ‘‘dukkhī sukhaṁ patthayatīti hi vutta’’nti āha. Dukkhappavattiyā sāpi taṇhāppavatti tena dassitā. Itītiādinā vuttamevatthaṁ nigamanavasena dasseti.",
  "tika-s0301t2:71": "Kakudhasuttavaṇṇanā niṭṭhitā.",
  "tika-s0301t2:72": "9. Uttarasuttavaṇṇanā",
  "tika-s0301t2:73": "100.Navamanti uttarasuttaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:74": "Uttarasuttavaṇṇanā niṭṭhitā.",
  "tika-s0301t2:75": "10. Anāthapiṇḍikasuttavaṇṇanā",
  "tika-s0301t2:76": "101. Dasame kāmaṁ devatāsaṁyuttepi ‘‘idaṁ hi taṁ jetavana’’ntiādinā imā eva gāthā āgatā. Tattha ‘‘aññatarā devatā’’ti nidānaṁ āropitaṁ. Heṭṭhā āgatanayattā eva hi potthakesu na likhitaṁ, idha pana devaputtasaṁyutte ‘‘anāthapiṇḍiko devaputto’’ti nidāne nigame ca āgataṁ, tattha devaputtena satthu vuttappakāraguṇapavedanavasena vuttaṁ. Satthā pana bhikkhūnaṁ tamatthaṁ pavedento ‘‘aññataro devaputto’’ti āha. Tathā pavedane pana kāraṇaṁ dassento ‘‘ānandattherassā’’tiādimāha. Anumānabuddhiyāti anumānañāṇassa. Ānubhāvappakāsanatthanti baladīpanatthaṁ.",
  "tika-s0301t2:77": "Anāthapiṇḍikasuttavaṇṇanā niṭṭhitā.",
  "tika-s0301t2:78": "Dutiyavaggavaṇṇanā niṭṭhitā.",
  "tika-s0301t2:79": "3. Nānātitthiyavaggo",
  "tika-s0301t2:80": "1. Sivasuttavaṇṇanā",
  "tika-s0301t2:81": "102.Tatiyavaggassa paṭhamanti tatiyavagge paṭhamasuttaṁ. Vuttatthameva heṭṭhā satullapakāyikavagge paṭhamasutte.",
  "tika-s0301t2:82": "Sivasuttavaṇṇanā niṭṭhitā.",
  "tika-s0301t2:83": "2. Khemasuttavaṇṇanā",
  "tika-s0301t2:84": "103.Paṭhamaṁyevāti jarāmaraṇādibhāvato pageva. Balavacintanaṁ cintetīti yathā sākaṭiko ajānitvā visame magge sakaṭaṁ pājento akkhe chinne patikātuṁ avisahanto dukkhī dummano balavacintanaṁ cinteti, mahantaṁ cittasantāpaṁ pāpuṇāti, evaṁ adhammavādī maccumukhaṁ patto balavacittasantāpaṁ pāpuṇāti, tasmā dhammacariyāya nappamajjitabbanti.",
  "tika-s0301t2:85": "Khemasuttavaṇṇanā niṭṭhitā.",
  "tika-s0301t2:86": "3. Serīsuttavaṇṇanā",
  "tika-s0301t2:87": "104.Yaṁdānaṁ demīti yaṁ deyyadhammaṁ parassa demi. Tassa pati hutvāti tabbisayaṁ lobhaṁ suṭṭhu abhibhavanto tassa adhipati hutvā demi tena anākaḍḍhanīyattā. ‘‘Na dāso na sahāyo’’ti vatvā tadubhayaṁ anvayato byatirekato dassetuṁ ‘‘yo hī’’tiādi vuttaṁ. Dāso hutvā deti taṇhāya dāsabyassa upagatattā. Sahāyo hutvā deti tassa piyabhāvāvissajjanato. Sāmī hutvā deti taṇhādāsabyato attānaṁ mocetvā abhibhuyya pavattanato. Sāmiparibhogasadisā hetassāyaṁ pavattatīti.",
  "tika-s0301t2:88": "Atha vā yo dānasīlatāya dāyako puggalo, so dāne pavattibhedena dānadāso dānasahāyo dānapatīti tippakāro hotīti dasseti. Tadassa tippakārataṁ vibhajitvā dassetuṁ ‘‘yo hī’’tiādi vuttaṁ. Dātabbaṭṭhena dānaṁ, annapānādi. Tattha yaṁ attanā paribhuñjati taṇhādhipannatāya, tassa vase vattanato dāso viya hoti. Yaṁ paresaṁ dīyati, tatthapi annapānasāmaññena idaṁ vuttaṁ ‘‘dānasaṅkhātassa deyyadhammassa dāso hutvā detī’’ti. Sahāyo hutvā deti attanā paribhuñjitabbassa paresaṁ dātabbassa ca samasamaṭṭhapanena. Pati hutvā deti sayaṁ deyyadhammassa vase avattitvā tassa attano vase vattāpanato.",
  "tika-s0301t2:89": "Aparo nayo – yo attanā paṇītaṁ paribhuñjitvā paresaṁ nihīnaṁ deti, so dānadāso nāma tannimittanihīnabhāvāpattito. Yo yādisaṁ attanā paribhuñjati, tādisameva paresaṁ deti, so dānasahāyo nāma tannimittanihīnādhikabhāvavissajjanena sadisabhāvāpattito. Yo attanā nihīnaṁ paribhuñjitvā paresaṁ paṇītaṁ deti, so dānapati nāma tannimittaseṭṭhabhāvappattito. Kammasarikkhako hi vipāko, tasmā devaputto ‘‘dānapatī’’ti vadanto ‘‘ahaṁ tādiso ahosi’’nti dasseti.",
  "tika-s0301t2:90": "‘‘Catūsu dvāresu dānaṁ dīyitthā’’ti pāḷiyaṁ saṅkhepato vuttamatthaṁ vitthāretvā dassetuṁ ‘‘tassa kirā’’tiādi vuttaṁ. Dānanti yiṭṭhaṁ, tañca kho sabbasādhāraṇavasena katanti āha ‘‘samaṇa…pe… yācakāna’’nti. Pabbajjūpagatāti yaṁ kiñci pabbajjaṁ upagatā. Bhovādinoti jātimattabrāhmaṇe vadati. Nālattha buddhasuññattā tadā lokassa. Duggatāti dukkhajīvikakappakā kasiravuttikā. Tenāha ‘‘daliddamanussā’’ti. Kasivāṇijjādijīvikaṁ anuṭṭhātuṁ asamatthā idha ‘‘kapaṇā’’ti adhippetāti āha ‘‘kāṇakuṇiādayo’’ti. Pathāvinoti addhikā. Vanibbakāti dāyakānaṁ guṇakittanakammaphalakittanavasena yācakā seyyathāpi naggādayo. Tenāha ‘‘iṭṭhaṁ dinna’’ntiādi. Pasatamattanti vīhitaṇḍulādivasena vuttaṁ. Sarāvamattanti yāgubhattādivasena. Yathā gāmalābho gāme uppajjanako āyalābho, evaṁ tattha dvāralābhoti āha ‘‘tattha uppajjanakasatasahasse’’ti. Mahantataraṁ dānaṁ adaṁsu aññassapi dhanassa viniyogaṁ gatattā. Taṁ sandhāyāti taṁ mahantataraṁ dānaṁ kataṁ sandhāya. Rañño hi tattha dānaṁ itthāgārassa dānena mahatā abhibhūtaṁ viya paṭinivattaṁ hotīti āha ‘‘paṭinivattī’’ti. Kocīti bhummatthe paccattavacanaṁ. Tenāha ‘‘katthacī’’ti. Anekavassasahassāyukakāle tassa uppannattā asītivassasahassāni so rājā dānamadāsīti.",
  "tika-s0301t2:91": "Serīsuttavaṇṇanā niṭṭhitā.",
  "tika-s0301t2:92": "4. Ghaṭīkārasuttavaṇṇanā",
  "tika-s0301t2:93": "105.Catutthaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:94": "Ghaṭīkārasuttavaṇṇanā niṭṭhitā.",
  "tika-s0301t2:95": "5. Jantusuttavaṇṇanā",
  "tika-s0301t2:96": "106. Ye vinaye apakataññuno saṁkilesikesu vodāniyesu dhammesu na kusalā yaṁ kiñci na kārino vippaṭisārabahulā. Tesaṁ anuppannañca uddhaccaṁ uppajjati, uppannañca bhiyyobhāvaṁ vepullaṁ āpajjatīti āha ‘‘akappiye kappiyasaññitāya…pe… uddhaccapakatikā’’ti. Sārābhāvena tucchattā ca naḷo viyāti naḷo, mānoti āha ‘‘unnaḷāti uggatanaḷā’’ti. Tenāha ‘‘uṭṭhitatucchamānā’’ti. Māno hi seyyassa seyyoti sadisoti ca pavattiyā visesato tuccho. Cāpallenāti capalabhāvena, taṇhāloluppenāti attho. Mukhakharāti mukhena pharusā, pharusavādinoti attho. Vikiṇṇavācāti visaṭavacanā, samphappalāpatāya apariyantavacanā. Tenāha ‘‘asaṁyatavacanā’’tiādi. Caṇḍasote baddhanāvāsadisāti etena anavaṭṭhitakiriyataṁ dasseti. Yena samannāgatā sattā ekasmiṁ ṭhāne ṭhātuṁ vā nisīdituṁ vā na sakkonti, ito cito ca vicaranti. Anavaṭṭhitacittāti ekasmiṁ ārammaṇe na avaṭṭhitacittā. Vivaṭaindriyāti asaṁvutacakkhādiindriyā.",
  "tika-s0301t2:97": "Guṇakathāya saddhiṁ kathiyamāno nigguṇassa aguṇo pākaṭo hoti jātimaṇisamīpe ṭhitassa viya kācamaṇino doso. Sukhajīvinoti sukhe ṭhitā. Yathā dāyakānaṁ subharaṁ hoti, evaṁ sukhena akicchena pavattajīvikā. Tenāha ‘‘pubbe bhikkhū’’tiādi.",
  "tika-s0301t2:98": "Attano rucivasena gāmakiccaṁ netīti gāmaṇi, te pana hīḷento vadati ‘‘gāmaṇikā’’ti. Vissajjetvāti sativossaggavasena vissajjetvā kilesamucchāyāti mahicchāsaṅkhātāya taṇhāmucchāya. Sīlavantānaṁyeva hi duppaṭipattiṁ sandhāya devaputto vadati. Vattabbayuttakeyevāti ovādena mayā anuggahetabbameva. Chaḍḍitakāti pariccattā ācariyupajjhāyādīhi. Tato eva anāthā appatiṭṭhā. Petāti vigatajīvitā matā. Yathā petā, tatheva honti attahitāsamatthatāya viññūnaṁ jigucchitabbatāya ca.",
  "tika-s0301t2:99": "Jantusuttavaṇṇanā niṭṭhitā.",
  "tika-s0301t2:100": "6. Rohitassasuttavaṇṇanā",
  "tika-s0301t2:101": "107.Ekokāseti cakkavāḷassa pariyantasaññite ekasmiṁ okāse. Bhummanti ‘‘yatthā’’ti idaṁ bhummavacanaṁ, sāmaññato vuttampi ‘‘so lokassa anto’’ti vacanato visiṭṭhavisayameva hoti. ‘‘Na jāyati na mīyatī’’ti vatvā puna ‘‘na cavati na upapajjatī’’ti kasmā vuttanti āha ‘‘idaṁ aparāparaṁ…pe… gahita’’nti. Padagamanenāti padasā gamanena. Saṅkhāralokassa antaṁ sandhāya vadati upari saccāni pakāsetukāmo. Saṅkhāralokassa hi anto nibbānaṁ.",
  "tika-s0301t2:102": "Daḷhaṁ thiraṁ dhanu etassāti daḷhadhanvā. So eva daḷhadhammoti vutto. Tenāha ‘‘daḷhadhanū’’ti. Uttamappamāṇenāti sahassathāmappamāṇena. Dhanusippasikkhitatāya dhanuggaho, na dhanuggahamattenāti āha ‘‘dhanuggahoti dhanuācariyo’’ti. ‘‘Dhanuggaho’’ti vatvā ‘‘sikkhito’’ti vutte dhanusikkhāya sikkhitoti viññāyati, sikkhā ca ettake kāle samatthassa ukkaṁsagato hotīti āha ‘‘dasa dvādasa vassāni dhanusippaṁ sikkhito’’ti. Usabhappamāṇepīti vīsatiyaṭṭhiyo usabhaṁ, tasmiṁ usabhappamāṇe padese. Vālagganti vāḷakoṭiṁ. Katahatthoti paricitahattho. Katasarakkhepoti vivaṭasarakkhepapadesadassanavasena sarakkhepakatāvī. Tenāha ‘‘dassitasippo’’ti. ‘‘Katasippo’’ti keci. Asanti etenāti asanaṁ, kaṇḍo. Tālacchāyanti tālacchādiṁ, sā pana ratanamattā, vidatthicaturaṅgulā vā.",
  "tika-s0301t2:103": "Puratthimasamuddāti ekasmiṁ cakkavāḷe puratthimasamuddā. Samuddasīsena puratthimacakkavāḷamukhavaṭṭiṁ vadati. Pacchimasamuddoti etthāpi eseva nayo. Nippapañcatanti adandhakāritaṁ. Sampatteti tādisena javena gacchantena sampatte. Anotatteti etthāpi ‘‘sampatte’’ti padaṁ ānetvā sambandho, tathā ‘‘nāgalatādantakaṭṭhaṁ khāditvā’’ti etthāpi. Tadāti yadā so lokantagavesako ahosi, tadā. Dīghāyukakāloti anekavassasahassāyukakālo. Cakkavāḷalokassāti sāmaññavasena ekavacanaṁ, cakkavāḷalokanti attho. Imasmiṁyeva cakkavāḷe nibbatti pubbaparicariyasiddhāya nikantiyā. Sasaññimhi samanaketi na rūpadhammamattake, atha kho pañcakkhandhasamudāyeti dasseti. Samitapāpoti samucchinnasaṁkilesadhammo.",
  "tika-s0301t2:104": "Rohitassasuttavaṇṇanā niṭṭhitā.",
  "tika-s0301t2:105": "7-8. Nandasuttanandivisālasuttavaṇṇanā",
  "tika-s0301t2:106": "108-109. Nandasuttavisālasuttāni sattamaaṭṭhamāni heṭṭhā saṁvaṇṇitarūpattā vuttatthāneva.",
  "tika-s0301t2:107": "Nandasuttanandivisālasuttavaṇṇanā niṭṭhitā.",
  "tika-s0301t2:108": "9. Susimasuttavaṇṇanā",
  "tika-s0301t2:109": "110.Tuyhampinoti tuyhampi nu, nu-saddo pucchāyaṁ, tasmā vaṇṇaṁ kathetukāmo pucchatīti adhippāyo. Na vaṭṭatīti na yujjati, kathitoti kathetuṁ āraddho, tenāha ‘‘matthakaṁ na pāpuṇātī’’ti. Tameva matthakāpāpuṇanaṁ dassetuṁ ‘‘so hī’’tiādi vuttaṁ. Satisampajaññāyogato gorūpasīlo, mūḷho khalitapañño, gorūpassa viya sīlaṁ etassāti hi gorūpasīlo. Sabhāgo ekarūpacittatāya. Ariyānaṁ sabhāgatā nāma guṇavantavasenāti āha ‘‘aññamaññassa guṇesu pasīditvā’’ti. Soḷasavidhaṁ paññanti mahāpaññādikā cha, nava anupubbavihārasamāpattipaññā, āsavakkhayapaññāti imaṁ soḷasavidhaṁ paññaṁ. Tesaṭṭhi sāvakasādhāraṇañāṇānipi ettheva saṅgahaṁ samosaraṇaṁ gacchanti.",
  "tika-s0301t2:110": "Ānandāti theraṁ āha. Ācāroti cārittasīlamāha. Gocaroti gocarasampatti. Vihāroti samāpattivihāro. Abhikkamotiādinā iriyāpathavihāraṁ. Tuyhampīti pi-saddena bhagavatā attānaṁ ādiṁ katvā tadaññesaṁ viññūnaṁ sabbesaṁ therassa ruccanasabhāvo dīpitoti dassento ‘‘mayhaṁ ruccatī’’tiādimāha. Tattha satipi ānandattherassapi asītiyā mahātherānaṁ antogadhabhāve ‘‘asītiyā mahātherānaṁ ruccatī’’ti vatvā ‘‘tuyhampi ruccatī’’ti vacanaṁ tena dhammasenāpatino vaṇṇaṁ kathāpetukāmatāyāti daṭṭhabbaṁ.",
  "tika-s0301t2:111": "Sāṭakantareti nivatthavatthantare. Laddhokāsoti nibbuddhaṁ karonto sāṭakantare laddhaṁ gahetuṁ laddhāvasaro. Labhissāminoti labhissāmi vata. Dīpadhajabhūtanti satayojanavitthiṇṇaṁ jambudīpassa dhajabhūtaṁ. Puggalapalāpeti antosārābhāvato palāpabhūte puggale haranto. Bālatāyāti rucikhantiādiabhāvatāya. Dosatāyāti dussakabhāvena. Mohenāti mahāmūḷhatāya. Keci pana ‘‘bālo bālatāyāti mūḷhatāya pakatibālabhāvena na jānāti. Mūḷho mohenāti sayaṁ abālo samānopi yadā mohena pariyuṭṭhito hoti, tadā mohena na jānāti, ayaṁ padadvayassa viseso’’ti vadanti. Vipallatthacittoti yakkhummādena pittummādena vā viparītacitto.",
  "tika-s0301t2:112": "‘‘Catūsukosallesū’’ti vuttaṁ catubbidhaṁ kosallaṁ pāḷiyā eva dassetuṁ ‘‘vuttaṁ heta’’ntiādi vuttaṁ. Tattha yo aṭṭhārasa dhātuyo samudayato atthaṅgamato assādato ādīnavato nissaraṇato ca yathābhūtaṁ pajānāti, ayaṁ dhātukusalo. Vuttanayena āyatanesu kusalo āyatanakusalo. Avijjādīsu dvādasapaṭiccasamuppādaṅgesu kusalo paṭiccasamuppādakusalo. ‘‘Idaṁ imassa phalassa ṭhānaṁ kāraṇaṁ, idaṁ aṭṭhānaṁ akāraṇa’’nti evaṁ ṭhānañca ṭhānato, aṭṭhānañca aṭṭhānato yathābhūtaṁ pajānato ṭhānāṭṭhānakusalo. Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto, ayaṁ paṇḍito nāma.",
  "tika-s0301t2:113": "Mahantānaṁ atthānaṁ pariggaṇhanato mahatī paññā etassāti mahāpañño. Sesapadesupi eseva nayoti āha ‘‘mahāpaññādīhi samannāgatoti attho’’ti. Nānattanti yāhi mahāpaññādīhi samannāgatattā thero ‘‘mahāpañño’’tiādinā kittito, tāsaṁ mahāpaññādīnaṁ idaṁ nānattaṁ ayaṁ vemattatā. Yassa kassaci visesato arūpadhammassa mahattaṁ nāma kiccasiddhiyā veditabbanti tadassa kiccasiddhiyā dassento ‘‘mahante sīlakkhandhe pariggaṇhātī’’tiādimāha. Tattha hetumahantatāya paccayamahantatāya nissayamahantatāya pabhedamahantatāya kiccamahantatāya phalamahantatāya ānisaṁsamahantatāya ca sīlakkhandhassa mahantabhāvo veditabbo. Tattha hetū alobhādayo. Paccayā hirottappasaddhāsativīriyādayo. Nissayā sāvakabodhipaccekabodhisammāsambodhiniyatatā, taṁsamaṅgino ca purisavisesā. Pabhedo cārittādivibhāgo. Kiccaṁ tadaṅgādivasena paṭipakkhassa vidhamanaṁ. Phalaṁ saggasampadā nibbānasampadā ca. Ānisaṁso piyamanāpatādi. Ayamettha saṅkhepo, vitthāro pana visuddhimagge (visuddhi. 1.8-9) ākaṅkheyyasuttādīsu (ma. ni. 1.64 ādayo) ca āgatanayena veditabbo. Iminā nayena samādhikkhandhādīnampi mahantatā yathārahaṁ niddhāretvā veditabbā. Ṭhānāṭṭhānādīnaṁ pana mahantabhāvo mahāvisayatāya veditabbo. Tattha ṭhānāṭṭhānānaṁ mahāvisayatā bahudhātukasuttādīsu āgatanayena, vihārasamāpattīnaṁ samādhikkhandhe niddhāritanayena veditabbā. Ariyasaccānaṁ sakalasāsanasaṅgaṇhanato saccavibhaṅge (vibha. 189 ādayo) taṁsaṁvaṇṇanāsu (vibha. aṭṭha. 189 ādayo) āgatanayena; satipaṭṭhānādīnaṁ satipaṭṭhānavibhaṅgādīsu (vibha. 355 ādayo) taṁsaṁvaṇṇanādīsu (vibha. aṭṭha. 355 ādayo) ca āgatanayena; sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato ca; abhiññānaṁ mahāsambhārato mahāvisayato mahākiccato mahānubhāvato mahānipphattito ca; nibbānassa madanimmadanādimahatthasiddhito mahantatā veditabbā. Pariggaṇhātīti sabhāvādito paricchijja gaṇhāti jānāti paṭivijjhatīti attho. Sā panāti mahāpaññatā.",
  "tika-s0301t2:114": "Puthupaññāti ettha nānākhandhesu ñāṇaṁ pavattatīti ayaṁ rūpakkhandho nāma…pe… ayaṁ viññāṇakkhandho nāmāti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati. Tesu ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho, ekavidhena saññākkhandho, saṅkhārakkhandho, viññāṇakkhandhoti evaṁ ekekassa khandhassa ekavidhādivasena atītādivasenapi nānākaraṇaṁ paṭicca ñāṇaṁ pavattati. Tathā idaṁ cakkhāyatanaṁ nāma…pe… idaṁ dhammāyatanaṁ nāmaṁ. Tattha dasāyatanā kāmāvacarā, dve catubhūmakāti evaṁ āyatanānaṁ nānākaraṇaṁ paṭicca ñāṇaṁ pavattati. Nānādhātūsūti ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve catubhūmakāti evaṁ dhātunānākaraṇaṁ paṭicca ñāṇaṁ pavattati, taṁ upādiṇṇadhātuvasena vuttanti veditabbaṁ paccekabuddhānañhi dvinnaṁ aggasāvakānañca upādiṇṇadhātūsu eva nānākaraṇaṁ paṭicca ñāṇaṁ pavattati. Tañca kho ekadesamattato, na nippadesato, anupādiṇṇakadhātūnaṁ pana nānākaraṇaṁ na jānanti eva. Itarasāvakesu vattabbameva natthi, sabbaññubuddhānaṁyeva pana imāya nāma dhātuyā ussannattāva imassa rukkhassa khandho seto hoti, imassa kāḷo, imassa maṭṭho, imassa bahalattaco, imassa tanuttaco, imassa pattaṁ vaṇṇasaṇṭhānādivasena evarūpaṁ; imassa pupphaṁ nīlaṁ pītakaṁ lohitakaṁ odātaṁ, sugandhaṁ duggandhaṁ; phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ maṭṭhaṁ pharusaṁ sugandhaṁ madhuraṁ tittakaṁ ambilaṁ kaṭukaṁ kasāvaṁ; kaṇṭako tikhiṇo atikhiṇo ujuko kuṭilo tambo lohito odāto hotīti dhātunānattaṁ paṭicca ñāṇaṁ pavattati.",
  "tika-s0301t2:115": "Atthesūti rūpādīsu ārammaṇesu. Nānāpaṭiccasamuppādesūti ajjhattabahiddhābhedato ca saṇṭhānabhedato ca nānappabhedesu paṭiccasamuppādaṅgesu. Avijjādiaṅgānañhi paccekaṁ paṭiccasamuppādasaññitāti. Tenāha saṅkhārapiṭake ‘‘dvādasa paccayā dvādasa paṭiccasamuppādā’’ti. Nānāsuññatamanupalabbhesūti nānāsabhāvesu niccasārādivirahato suññasabhāvesu, tato eva itthipurisaattaattaniyādivasena anupalabbhesu sabhāvesu. Ma-kāro hettha padasandhikaro. Nānāatthesūti atthapaṭisambhidāvisayesu paccayuppannādibhedesu nānāvidhesu atthesu. Dhammesūti dhammapaṭisambhidāvisayesu paccayādinānādhammesu. Niruttīsūti tesaṁyeva atthadhammānaṁ niddhāraṇavacanasaṅkhātāsu niruttīsu. Paṭibhānesūti atthapaṭisambhidādīsu visayabhūtesu ‘‘imāni idamatthajotakānī’’ti tathā tathā paṭibhānato patiṭṭhānato paṭibhānānīti laddhanāmesu ñāṇesu. Puthu nānāsīlakkhandhesūtiādīsu sīlassa puthuttaṁ nānattañca vuttameva. Itaresaṁ pana vuttanayānusārena suviññeyyattā pākaṭameva. Yaṁ pana abhinnaṁ ekameva nibbānaṁ, tattha upacāravasena puthuttaṁ gahetabbanti āha ‘‘puthu janasādhāraṇe dhamme samatikkammā’’ti. Tenassa idha madanimmadanādipariyāyena puthuttaṁ dīpitaṁ hoti.",
  "tika-s0301t2:116": "Evaṁ visayavasena paññāya mahattaṁ puthuttañca dassetvā idāni sampayuttadhammavasena hāsabhāvaṁ, pavattiākāravasena javanabhāvaṁ, kiccavasena tikkhādibhāvañca dassetuṁ ‘‘katamā hāsapaññā’’tiādi vuttaṁ. Tattha hāsabahuloti pītibahulo. Sesapadāni tassa vevacanāni. Sīlaṁ paripūretīti haṭṭhapahaṭṭho udaggudaggo hutvā pītisahagatāya paññāya pātimokkhasīlaṁ ṭhapetvā hāsanīyatarasseva visuṁ gahitattā itaraṁ tividhaṁ sīlaṁ paripūreti. Pītisomanassasahagatā hi paññā abhirativasena tadārammaṇe phullitā vikasitā viya vattati, na upekkhāsahagatā. Sīlakkhandhaṁ samādhikkhandhantiādīsupi eseva nayo. Therotiādinā abhinīhārasiddhā therassa hāsapaññatāti dasseti.",
  "tika-s0301t2:117": "Sabbaṁrūpaṁ aniccalakkhaṇato khippaṁ javatīti rūpakkhandhaṁ aniccanti sīghavegena pavattiyā paṭipakkhadūrībhāvena pubbābhisaṅkhārassa sātisayattā indena visaṭṭhavajiraṁ viya lakkhaṇaṁ paṭivijjhantī adandhāyantī rūpakkhandhe aniccalakkhaṇaṁ vegena paṭivijjhati, tasmā sā javanapaññā nāmāti attho. Sesapadesupi eseva nayo. Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ ‘‘rūpa’’ntiādi vuttaṁ. Tattha khayaṭṭhenāti yattha yattha uppajjati, tattha tattheva khaṇeneva bhijjanato khayasabhāvato. Bhayaṭṭhenāti bhayānakato. Asārakaṭṭhenāti attasāravirahato niccasārādivirahato ca. Tulayitvāti tulābhūtāya vipassanāya tulayitvā. Tīrayitvāti tāya eva tīraṇabhūtāya tīretvā. Vibhāvayitvāti yāthāvato pakāsetvā pañcakkhandhaṁ vibhūtaṁ katvā pākaṭaṁ katvā. Rūpanirodheti rūpakkhandhassa nirodhabhūte nibbāne ninnapoṇapabbhārabhāvena. Idāni sikhāppattavipassanāvasena javanapaññaṁ dassetuṁ puna ‘‘rūpa’’ntiādi vuttaṁ. ‘‘Vuṭṭhānagāminivipassanāvasenā’’ti keci.",
  "tika-s0301t2:118": "Ñāṇatikkhabhāvo nāma savisesaṁ paṭipakkhasamucchindane veditabboti ‘‘khippaṁ kilese chindatīti tikkhapañño’’ti vatvā te pana kilese vibhāgena dassento ‘‘uppannaṁ kāmavitakka’’ntiādimāha. Tikkhapañño khippābhiñño hoti, paṭipadā cassa na calatīti āha ‘‘ekasmiṁ āsane cattāro ca ariyamaggā adhigatā hontī’’tiādi. Thero cātiādinā dhammasenāpatino tikkhapaññatā sikhāppattāti dasseti.",
  "tika-s0301t2:119": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti yāthāvato dassanena saccasampaṭivedho ijjhati, na aññathāti kāraṇamukhena nibbedhikapaññaṁ dassetuṁ ‘‘sabbasaṅkhāresu ubbegabahulo hotī’’tiādi vuttaṁ. Tattha ubbegabahuloti vuttanayena sabbasaṅkhāresu abhiṇhappavattasaṁvego. Uttāsabahuloti ñāṇuttāsavasena sabbasaṅkhāresu bahuso utrastamānaso. Tena ādīnavānupassanamāha. Ukkaṇṭhanabahuloti iminā pana nibbidānupassanamāha, aratibahulotiādinā tassā eva aparāparuppattiṁ. Bahimukho sabbasaṅkhārato bahibhūtaṁ nibbānaṁ uddissa pavattañāṇamukho, tathā vā pavattitavimokkhamukho. Nibbijjhanaṁ nibbedho, so etissā atthi, nibbijjhatīti vā nibbedhā, sā eva paññā nibbedhikā. Yaṁ panettha atthato na vibhattaṁ, taṁ heṭṭhā vuttanayattā suviññeyyameva.",
  "tika-s0301t2:120": "Appicchoti santaguṇaniguhanatāti attani vijjamānānaṁ bāhusaccadhutadhammasīlādiguṇānañceva paṭivedhaguṇassa ca niguhanaṁ, paṭiggahaṇe ca mattaññutāti eteneva pariyesanaparibhogamattaññutāpi vuttā hoti. Tīhi santosehīti catūsu paccayesu paccekaṁ tīhi santosehi , sabbe pana dvādasa. Paṭisallīnena vivekaṭṭhakāyānaṁ na saṅgaṇikārāmānaṁ. Nekkhammābhiratānanti pabbajjaṁ upagatānaṁ. Parisuddhacittānaṁ vigatacittasaṁkilesānaṁ. Paramavodānappattānaṁ aṭṭhasamāpattisamadhigamena ativiya vodānaṁ visuddhiṁ pattānaṁ. Kilesupadhiādīnaṁ abhāvato nirupadhīnaṁ. Phalasamāpattivasena sabbasaṅkhāravinissaṭattā visaṅkhāraṁ nibbānaṁ. Upagatānaṁ, imesaṁ tiṇṇaṁ vivekānaṁ lābhī pavivitto ‘‘pakārehi vivitto’’ti katvā. Samāsajjanaṁ parisinehuppādo saṁsaggo, savanavasena uppajjanakasaṁsaggo savanasaṁsaggo. Esa nayo sesesupi. Samullapanaṁ ālāpasallapanaṁ. Saṁsaggavatthunā iminā tassa paribhogo paribhogasaṁsaggo.",
  "tika-s0301t2:121": "Āraddhavīriyoti ettha vīriyārambho nāma vīriyassa paggaṇhanaṁ paripuṇṇakaraṇaṁ. Taṁ pana sabbaso kilesānaṁ niggaṇhananti dassento ‘‘tatthā’’tiādimāha. Odhunanavattāti kilesānaṁ yassa kassaci sāvajjassa odhunanavasena vattā. Tenāha ‘‘bhikkhūna’’ntiādi. Otiṇṇaṁ nāma vajjaṁ ajjhācaritanti ārocitaṁ. Anotiṇṇaṁ anārocitaṁ. Tantivasenāti pāḷidhammavasena, yuttasaddassa vasenāti attho. Pāpe lāmake puggale dhamme ca garahati jigucchatīti pāpagarahī. Tenāha ‘‘pāpapuggale’’tiādi. Ekadassīti ekabhavadassī, idhalokamattadassī diṭṭhadhammikasukhamattāpekkhī. Samantāti samantato, parito me katthaci mā ahūti yojanā.",
  "tika-s0301t2:122": "Soḷasahi padehīti soḷasahi koṭṭhāsehi. Akuppanti kenaci akopanīyaṁ. Ayaṁ dhammasenāpatino guṇakathā satthu vacanānusārena dasasahassacakkavāḷabyāpinī ahosi, taṁ dassetuṁ ‘‘eva’’ntiādi vuttaṁ. Catubbidhā vaṇṇanibhā pātubhavi uḷārapītisomanassasamuṭṭhānattā. Suṭṭhu obhāsatīti subho. Obhāsasampattiyā maṇino bhaddakatāti āha ‘‘subhoti sundaro’’ti. Jātimā parisuddhaākarasamuṭṭhitattā. Kuruvindajātiādijātivisesopi maṇi ākaraparisuddhamūlako evāti āha ‘‘jātisampanno’’ti. Dhovanādiparikammenāti catūsu pāsāṇesu dhovanadosanīharaṇatāpanasaṇhakaraṇādiparikammena. Rattakambalassa vasena sabhāvavaṇṇasiddhiyā veḷuriyamaṇi ativiya sobhatīti āha ‘‘paṇḍukambale nikkhitto’’ti. Nikkhanti bhaṇḍamāha. Tañca appakena suvaṇṇena kataṁ bhaṇḍaṁ na sobhati sobhāvipulenāti āha ‘‘atirekapañcasuvaṇṇena katapiḷandhana’’nti. Suvaṇṇanti pañcadharaṇassa samaññā, tasmā pañcavīsatisuvaṇṇasāriyā vicittaābharaṇaṁ idha ‘‘nikkha’’nti adhippetaṁ. Tañhi vipulaṁ na parittakaṁ. Mahājambusākhāya pavattanadiyanti mahājambusākhāya heṭṭhā sañjātanadiyaṁ. Taṁ kira ratanaṁ rattaṁ. Sukusalena…pe… sampahaṭṭhanti suṭṭhu kusalena suvaṇṇakārena ukkāya tāpetvā sammā pahaṭṭhaṁ majjanādivasena sukataparikammaṁ. Dhātuvibhaṅgeti dhātuvibhaṅgasutte. Katabhaṇḍanti ābharaṇabhāvena kataṁ bhaṇḍaṁ.",
  "tika-s0301t2:123": "Nātiucco nātinīco taruṇasūriyo nāma. Satthārā ābhatavaṇṇo ubbhataguṇoti attho. Neva maraṇaṁ abhinandatīti attanopi maraṇaṁ neva abhinandati attavinipātassa sāvajjabhāvato. Bodhisatto pana paresaṁ atthāya attano attabhāvaṁ pariccajati karuṇāvasena, evaṁ vosajjanaṁ paramatthapāramīpāripūriṁ gacchatīti sāvakā na tathā kātuṁ sakkā sikkhāpadato. Na jīvitaṁ pattheti jīvitāsāya samucchinnattā. Divasasaṅkhepanti ajja tvaṁ idaṁ nāma kammaṁ karohi, idaṁ te vetananti divasabhāgena paricchinnaṁ vetanaṁ. Tādiso hi bhatako divasakkhayameva udikkhati, na kammaniṭṭhānaṁ. Nibbisaṁ bhatako yathāti vetanaṁ bhatiṁ icchanto kālakkhayaṁ udikkhanto bhatakapuriso viya.",
  "tika-s0301t2:124": "Susimasuttavaṇṇanā niṭṭhitā.",
  "tika-s0301t2:125": "10. Nānātitthiyasāvakasuttavaṇṇanā",
  "tika-s0301t2:126": "111.Nānātitthiyasāvakāti puthutitthiyānaṁ sāvakā. Chinditeti hatthacchedādivasena chede. Māriteti māraṇe. Na pāpaṁ samanupassatīti kiñci pāpaṁ atthīti na passati, paresañca tathā pavedeti. Vissāsanti vissatthabhāvaṁ. ‘‘Katakammānampi vipāko natthī’’ti vadanto katapāpānaṁ akatapuññānañca vissatthataṁ nirāsaṅkataṁ janeti.",
  "tika-s0301t2:127": "Tapojigucchāyāti tapasā acelavatādinā pāpato jigucchanena, ‘‘pāpaṁ virājayāmā’’ti acelavatādisamādānenāti attho. Tasmiñhi samādāne ṭhitena saṁvarena saṁvutacitto samannāgato pihito ca nāma hotīti ‘‘susaṁvutatto’’tiādi vuttaṁ. Cattāro yāmā bhāgā catuyāmā, catuyāmā eva cātuyāmā. Bhāgattho hi idha yāma-saddo yathā ‘‘rattiyaṁ paṭhamo yāmo’’ti. So panettha bhāgo saṁvaralakkhaṇoti āha ‘‘cātuyāmena susaṁvuto’’ti, catukoṭṭhāsena saṁvarena suṭṭhu saṁvutoti attho. Paṭikkhittasabbasītodakoti paṭikkhittasabbasītudakaparibhogo. Sabbena pāpavāraṇena yuttoti sabbappakārena saṁvaralakkhaṇena pāpavāraṇena samannāgato. Dhutapāpoti sabbena nijjaralakkhaṇena pāpavāraṇenapi dhutapāpo. Phuṭṭhoti aṭṭhannampi kammānaṁ khepanena vikkhepappattiyā kammakkhayalakkhaṇena sabbena pāpavāraṇena phuṭṭho, taṁ phusitvā ṭhito. Na niguhantoti na niguhanahetu diṭṭhasute tatheva kathento.",
  "tika-s0301t2:128": "Nānātitthiyānaṁyevaupaṭṭhākoti paravādīnaṁ sabbesaṁyeva titthiyānaṁ upaṭṭhāko, tesu sādhāraṇavasena abhippasanno. Koṭippattāti mokkhādhigamena samaṇadhamme pattabbamariyādappattā.",
  "tika-s0301t2:129": "Sahacaritamattenāti sīhanādena saha vassakaraṇamattena. Sīhena sīhanādaṁ nadantena saheva siṅgālena attano siṅgālaravakaraṇamattena. Kotthukoti khuddakakotthu. Āsaṅkitasamācāroti attanā ca parehi ca āsaṅkitabbasamācāro. Sappurisānanti buddhādīnaṁ.",
  "tika-s0301t2:130": "Tassāti vegabbharissa devaputtassa. Sarīre anuāvisīti sarīre anupavisitvā viya āvisi. Adhimuccīti yathā gahitassa vasena cittaṁ na vattati, attano eva vase vattati, evaṁ adhiṭṭhahi. Āyuttāti dassanena saṁyuttā . Pavivekiyanti kappakavatthabhuñjanasenāsanehi pavivittabhāvaṁ. Tenāha ‘‘te kirā’’tiādi. Rūpe niviṭṭhāti cakkhurūpadhamme abhiniviṭṭhā. Tenāha ‘‘taṇhādiṭṭhīhi patiṭṭhitā’’ti. Devalokapatthanakāmāti devalokasseva abhipatthanakāmā. Maraṇadhammatāya mātiyā. Tenāha ‘‘mātiyāti maccā’’ti. Paralokatthāyāti parasampattibhāvāya lokassa atthāya.",
  "tika-s0301t2:131": "Pabhāsavaṇṇāti pabhāya samānavaṇṇā. Kesaṁ pabhāyāti āha ‘‘candobhāsā’’tiādi. Sajjhārāgapabhāsavaṇṇā indadhanupabhāsavaṇṇāti paccekaṁ yojanā. Āmo āmagandho etassa atthīti āmisaṁ. Vadhāyāti viddhaṁsituṁ. Rūpāti rūpāyatanādirūpidhammā.",
  "tika-s0301t2:132": "Rājagahasamīpappavattīnaṁ rājagahiyānaṁ. ‘‘Seto’’ti kelāsakūṭo adhippetoti āha ‘‘setoti kelāso’’ti. Kenaci na ghaṭṭetīti aghaṁ, antalikkhanti āha ‘‘aghagāmīnanti ākāsagāmīna’’nti. Udakaṁ dhīyati etthāti udadhi, mahodadhi. Vipuloti vepullapabbato. Himavantapabbatānanti himavantapabbatabhāgānaṁ. Buddho seṭṭho sīlasamādhipaññāvimuttivimuttiñāṇadassanādīhi sabbaguṇehi.",
  "tika-s0301t2:133": "Nānātitthiyasāvakasuttavaṇṇanā niṭṭhitā.",
  "tika-s0301t2:134": "Tatiyavaggavaṇṇanā niṭṭhitā.",
  "tika-s0301t2:135": "Sāratthappakāsiniyā saṁyuttanikāya-aṭṭhakathāya",
  "tika-s0301t2:136": "Devaputtasaṁyuttavaṇṇanāya līnatthappakāsanā samattā."
}