{
  "tika-vin09t7:0": "Sekhiyakaṇḍaṁ",
  "tika-vin09t7:1": "Sekhiyesu satipi vītikkame anādariyāpekkhasseva āpattīti dassanatthaṁ kārako na vutto. Ayañhi vinayadhammatā, yadidaṁ sāpekkhe kārakaniddeso, so vuttaniyame vidhi, bhummakaraṇañca. Aṭṭhaṅgulādhikampi otāretvā nivāsetuṁ vaṭṭati. Tato paraṁ otārentassa dukkaṭanti mahāaṭṭhakathāyaṁ vuttaṁ. Ārāme vāti buddhupaṭṭhānādikāle. Pārupitabbanti uttarāsaṅgakiccavasena vuttaṁ.",
  "tika-vin09t7:2": "Ṭhatvāti ettha gacchantopi parissayābhāvaṁ oloketuṁ labhatiyevāti (vajira. ṭī. pācittiya 582) likhitaṁ. Yathā vāsūpagatassa antaraghare kāyaṁ vivaritvā nisīdituṁ vaṭṭati, tathā tassa santike gantukāmassapi kāyabandhanaṁ abandhitvā saṅghāṭiṁ apārupitvā gāmappavesanamanārocetvā yathākāmaṁ gantuṁ vaṭṭati. Tasmā addhānamaggagamanakāle eko bhikkhu gāmappavesanavattaṁ pūretvā gāmaṁ pavisitvā ekaṁ āvasathaṁ puratova ṭhitaṁ patvā parikkhāraṁ ṭhapetvā vāsūpagato ce hoti, itarehi tassa santikaṁ yathāsukhaṁ gantuṁ vaṭṭati. Ko pana vādo catūhapañcāhaṁ vāsamadhiṭṭhāya vasitabhikkhūnaṁ santikaṁ gantuñca vāsūpagatānaṁ santikaṁ gantuñca vaṭṭatīti. Buddhapūjampi yathāsukhaṁ gantuṁ vaṭṭati. Vuttampi cetaṁ aṭṭhakathāyaṁ ‘‘anāpatti kāraṇaṁ paṭicca tahaṁ tahaṁ oloketī’’ti. Tattha kāraṇaṁ nāma āmisapūjāti veditabbāti likhitaṁ.",
  "tika-vin09t7:3": "Chabbīsatisāruppavaṇṇanā niṭṭhitā.",
  "tika-vin09t7:4": "Yasmā ‘‘samatittiko piṇḍapāto paṭiggahetabbo’’ti (pāci. 602-603) vacanaṁ piṇḍapāto samapuṇṇo paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpito hoti. Sūpodanaviññattiyaṁ mukhe pakkhipitvā vippaṭisāre uppanne puna uggiritukāmassāpi sahasā ce pavisati, ettha asañciccabhuñjati nāma. Viññattikatañca akatañca ekasmiṁ ṭhāne ṭhitaṁ sahasā anupadhāretvā gahetvā bhuñjati, assatiyā bhuñjati nāma.",
  "tika-vin09t7:5": "Sayaṁ yānagato hutvā, yathā yānagatassa ce;",
  "tika-vin09t7:6": "Alaṁ vatthuṁ tathā nālaṁ, sachatto chattapāṇino.",
  "tika-vin09t7:7": "‘‘Sūpodanaviññattisikkhāpadaṁ theyyasatthasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedana’’nti pāṭho.",
  "tika-vin09t7:8": "Sekhiyavaṇṇanā niṭṭhitā.",
  "tika-vin09t7:9": "Bhikkhupātimokkhavaṇṇanā niṭṭhitā.",
  "tika-vin09t7:10": " Namo tassa bhagavato arahato sammāsambuddhassa"
}