{
  "tika-abh04t0:0": " Namo tassa bhagavato arahato sammāsambuddhassa",
  "tika-abh04t0:1": "Abhidhammapiṭake",
  "tika-abh04t0:2": "Dhammasaṅgaṇī-anuṭīkā",
  "tika-abh04t0:3": "Vīsatigāthāvaṇṇanā",
  "tika-abh04t0:4": "1. Abhidhammasaṁvaṇṇanāya atthaṁ saṁvaṇṇetukāmo tassā ādigāthāya tāva payojanasambandhābhidhānapubbaṅgamaṁ atthaṁ niddhārento uḷārajjhāsayānaṁ nisammakārīnaṁ paṭipatti paresaṁ vividhahitasukhanipphādanappayojanāti ācariyassāpi dhammasaṁvaṇṇanāya ādimhi satthari nipaccakārassa antarāyavisosanatthatā viya satthari dhamme ca paresaṁ accantasukhappaṭilābhasaṁvattaniyasaddhāratanuppādanatthatāpi siyāti dassetuṁ ‘‘dhammasaṁvaṇṇanāya’’ntiādimāha. Tattha yathānusiṭṭhaṁ paṭipajjamāne apāyesu apatamāne dhāretīti dhammoti sāmaññavacanopi dhamma-saddo saddantarasannidhānena idha pariyattivisesavisayo. Saṁvaṇṇīyati attho etāyāti saṁvaṇṇanā, aṭṭhakathā.",
  "tika-abh04t0:5": "Tividhayānamukhena vimuttidhammaṁ yathārahamanusāsatīti satthā. Paṇamanaṁ paṇāmo, kāyavācācittehi satthu guṇaninnatā. Kiriyā karaṇaṁ, paṇāmassa karaṇaṁ paṇāmakaraṇaṁ, vandanāpayogo. So ca kiñcāpi ‘‘idāni adhippetaṁ paṇāmaṁ karonto’’tiādinā ‘‘tassa pāde namassitvā’’tiādikassa adhippetapaṇāmabhāvaṁ dassessati, ‘‘karuṇā viyā’’tiādikassa pana sabbassa thomanāvasena vuttassapi vasena veditabbo. So hi satthu mahākaruṇādiguṇavisesakittanavasena pavatto mahākaruṇādiguṇavisesāvinābhāvinā saṁvaṇṇiyamānasaṁvaṇṇanādhammavibhāvitena dhammassa svākkhātabhāvena svākkhātadhamme satthari anuppannasaddhānaṁ saddhājananāya, uppannasaddhānañca bhiyyobhāvāya hoti. Satthuno ca aviparītadhammadesanabhāvena avitathadesanābhūte dhammeti etena satthuno mahākaruṇādiguṇānaṁyeva ca phalavisesanipphādanasamatthatāya pasādāvahataṁ āha. Dhammena hi satthusiddhi, satthārā ca dhammasiddhi, dhammasampattiyāpi satthuguṇatāya satthuguṇavibhāvanena sampajjatīti.",
  "tika-abh04t0:6": "Evaṁ satthari paṇāmakaraṇassa ekaṁ payojanaṁ dassetvā idāni sambandhaṁ vibhāveti ‘‘tadubhayappasādā hī’’tiādinā. Na hi satthari dhamme vā appasanno saṁvaṇṇiyamāne tadadhigantabbe ca dhamme sammā paṭipajjati, nāpi sīlādianupādāparinibbānantaṁ mahantaṁ atthaṁ sādheti, tasmā dhammasaṁvaṇṇanāsu paresaṁ sammāpaṭipattiākaṅkhāya tathārūpadhammapaṭiggāhakehi ca viniyojitena satthari dhamme ca pasāduppādanaṁ satthari paṇāmakaraṇaṁ vihitanti adhippāyo.",
  "tika-abh04t0:7": "Bhagavato guṇasaṁkittanaṁ tassa dhammasaṅghānampi thomanā hotiyevāti vuttaṁ ‘‘ratanattayapaṇāmavacana’’nti. Tathā ca vakkhati ‘‘bhagavato thomanenevā’’tiādi (dha. sa. mūlaṭī. 6). Vakkhamānaṁ vā ‘‘saddhammañcassa pūjetvā’’tiādiṁ sandhāya vuttaṁ. Viññāpanatthaṁ paresaṁ viññūnanti vā sambandhanīyaṁ. Aviññūnaṁ appamāṇatāya abhājanatāya ca viññūnaṁ gahaṇaṁ. Te hi buddhādīsu sagāravassa pamāṇabhūtataṁ jānantā tassa vacanaṁ sotabbaṁ saddhātabbaṁ maññanti, sammadeva ca naṁ anutiṭṭhantā tadadhippāyaṁ pūrenti. Idhāpi purimanayeneva sambandho veditabbo pasādaviññāpanādimukhenapi sammāpaṭipattiākaṅkhāya paveditattā.",
  "tika-abh04t0:8": "Ettha ca paṭhamo atthavikappo saddhānusārīnaṁ puggalānaṁ vasena vutto, dutiyo dhammānusārīnaṁ. Paṭhamo vā asaṁsiddhasatthudhammānaṁ vasena vutto, dutiyo saṁsiddhasatthudhammānaṁ. Tathā paṭhamo paṭhame ratane paṇāmakiriyādassanaparo, dutiyo itaresupīti ayaṁ viseso veditabbo.",
  "tika-abh04t0:9": "Paṇāmo karīyati etāyāti paṇāmakaraṇaṁ, paṇāmakiriyābhinipphādikā cetanā. Sā hi khettasampattiyā ācariyassa ca ajjhāsayasampattiyā diṭṭhadhammavedanīyabhūtā yathāladdhasampattinimittakassa kammassa balānuppadānavasena purimakammanipphannassa vipākasantānassa antarā vemajjhe āyanti āpatantīti antarāyāti laddhanāmānaṁ rogādianatthānaṁ vidhāyakassa upapīḷakassa upacchedakassa vā kammassa viddhaṁsanasamattho puññātisayoti imamatthaṁ dasseti ‘‘ratanattayapaṇāma…pe… visesabhāvato’’ti. Evañca katvā rāgādipariyuṭṭhānābhāvavacanena antarāyassa kāraṇabhūtāya payogavipattiyā abhāvassa, atthalābhādivacanena anantarāyatāhetubhūtāya payogasampattiyā sabbhāvassa, ‘‘sabyāpajjhāya pajāya abyāpajjho viharatī’’ti (a. ni. 6.10; 11.11) vacanena diṭṭheva dhamme sukhavihāritāya ca pakāsanaṁ mahānāmasuttaṁyeva udāhaṭaṁ.",
  "tika-abh04t0:10": "Guṇavisesadassanatthanti etena satipi kāyamanopaṇāmānaṁ antarāyavisosanasamatthabhāve tehi paṇāmavisayassa paṇāmārahabhāvavibhāvanena sātisayo vacīpaṇāmo vihitoti dasseti. Guṇavisesavā hītiādinā ācariyassa yuttapattakāritaṁ dasseti. Desanā vinayapiṭaketi ettha nanu vinayapiṭakassapi desanābhāvato desanāvinayapiṭakānaṁ bhedavacanaṁ na yuttanti? No na yuttaṁ ‘‘tīsupi cetesu ete dhammatthadesanāpaṭivedhā’’ti (dha. sa. aṭṭha. nidānakathā; dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā) ettha viya samudāyadesanāya avayavadesanānaṁ ādhārabhāvato. Desanākāle vā manasā vavatthāpitāya vinayatantiyā vinayapiṭakabhāvato tadatthapaññāpanassa ca desanābhāvato bhedavacanaṁ. Atha vā desīyati etenāti desanā, desanāsamuṭṭhāpako cittuppādo, tassa ca vinayapiṭakavisayo karuṇāpubbaṅgamo ca soti evamettha bhedavacanopapatti daṭṭhabbā. Suttantapiṭaketiādīsupi eseva nayo.",
  "tika-abh04t0:11": "Kathaṁ pana bhagavato desanā vinayapiṭake karuṇāppadhānā, suttābhidhammapiṭakesu ca paññākaruṇāpaññāppadhānāti viññāyatīti? Yato ukkaṁsapariyantagatahirottappopi bhagavā lokiyasādhujanehipi pariharitabbāni ‘‘sikharaṇī’’tiādīni vacanāni yathāparādhañca garahavacanāni vinayapiṭakadesanāyaṁ mahākaruṇāsañcoditamānaso mahāparisamajjhe abhāsi, taṁtaṁsikkhāpadapaññattikāraṇāpekkhāya verañjādīsu sārīrikañca khedamanubhosi, tasmā kiñcāpi bhūmantarapaccayākārasamayantarakathānaṁ viya vinayapaññattiyāpi samuṭṭhāpikā paññā anaññasādhāraṇatāya atisayakiccavatī, tatopi karuṇāya kiccaṁ adhikanti adhippāyena vuttaṁ ‘‘vinayapiṭake karuṇāppadhānā’’ti. Karuṇābyāpārādhikatāya hi desanāya karuṇāppadhānatā, suttantadesanāya mahākaruṇāsamāpattibahulo veneyyasantānesu tadajjhāsayānulomena gambhīramatthapadaṁ patiṭṭhapesīti karuṇāpaññāppadhānatā, abhidhammadesanāya pana sabbaññutaññāṇassa visayabhāvappahonako rūpārūpaparicchedo dhammasabhāvānurodhena pavattitoti paññāppadhānatā. Teneva ca kāraṇenātiādinā desanānurūpataṁtaṁsaṁvaṇṇanāya thomanā ācariyassa pakatīti dasseti.",
  "tika-abh04t0:12": "Kusalā rūpaṁ cakkhumā dasa dāḷimādi samūhavasena atthānavabodhanattho viya atthāvabodhanattho hi saddappayogo attaparādhīno kevalo atthapadatthako, so padatthavipariyesakārinā iti-saddena saddapadatthako jāyatīti āha ‘‘karuṇā viyāti nidassanavacana’’nti. Nidassanañhi nāma nidassitabbadhamme tena ca sambandhe sati hoti, nāññathāti tassa nidassanabhāvaṁ vibhāvento āha ‘‘yassa yathā…pe… pavattitthāti attho’’ti.",
  "tika-abh04t0:13": "‘‘Tattha karuṇā viyāti nidassanavacana’’ntiādinā nidassananidassitabbadhammānaṁ ādhāravisayabyāpārehi savisesanehi saha pakāsanavasena gāthāya atthatatvaṁ dassetvā avayavabhedavasena atthaṁ dassetuṁ ‘‘kiratīti karuṇā’’tiādi vuttaṁ. Tattha nicchandarāgānaṁ bhūtapubbagatiyā vā sattatā veditabbā. Ekassapi dhammassa anekasāmaññākāravantatāya ‘‘yathāsabhāvaṁ pakārehī’’ti vuttaṁ. Tathā hi vuttaṁ – ‘‘sabbe dhammā sabbākārenā’’ti (mahāni. 156; cūḷani. mogharājamāṇavapucchāniddesa 85; paṭi. ma. 3.5) dhammānaṁ aññeyyattaṁ paṭikkhipati ñātuṁ asakkuṇeyyattābhāvato. Etena tassā paññāya akicchavuttitaṁ āha. Yatheva hi ‘‘ñeyyesu sabbesu pavattitthā’’ti ettāvatā adhippetatthe siddhe tesaṁ attattaniyatāvirahasaṁsūcanatthaṁ paresaṁ sattādimicchāgāhapaṭisedhanena dhamma-saddena ñeyyā visesitabbā, evaṁ ‘‘dhammesu sabbesu pavattitthā’’ti ettāvatā ca adhippetatthe siddhe dhammesu tassā paññāya ākaṅkhappaṭibaddhatāya akicchavuttitaṁ dassetuṁ aññeyyattapaṭisedhanena ñeyya-saddena dhammā visesitāti. Ñeyyadhamma-saddā nīluppalasaddā viya aññamaññaṁ bhedābhedayuttāti ‘‘ñeyyā ca te dhammā cā’’ti vuttaṁ. Yā yāti yathā-saddassatthaṁ dasseti. Byāpanicchāyañhi ayaṁ yathā-saddo, tappabhedā paññā pavattitthāti sambandhoti.",
  "tika-abh04t0:14": "Bhagavati pavattāvāti idaṁ yebhuyyena upamānopameyyatthānaṁ bhinnādhāratāya bhinnādhārassa ca upamānatthassa idha asambhavato vuttaṁ. Bhagavato karuṇāya aññehi asādhāraṇabhāvo satte saṁsāradukkhato uddharitvā accantasukhe nibbāne patiṭṭhapetuṁ attano sarīrajīvitapariccāgenapi ekantahitajjhāsayatāvasena veditabbo, yato vineyyānaṁ kosohitavatthaguyhapahūtajivhāvidaṁsanampi kataṁ, yañca yadime sattā jāneyyuṁ, bhagavato sāsanena rahadamiva sītalaṁ sampajjalitaṁ aggikkhandhampi samogāheyya. Aññesaṁ passantānanti sambandho. Uddhaṭāti padaṁ apekkhitvā mahoghapakkhandānaṁ sattānanti kammatthe sāmivacanaṁ. Ayañhettha saṅkhepattho – kāmādimahoghapakkhande satte tato uddhaṭā natthañño koci maṁ ṭhapetvāti passato yathā bhagavato karuṇāya āvisanaṁ hoti, na evaṁ aññesaṁ tathādassanasseva abhāvato. Atha vā aññesaṁ passantānanti yadipi pare passeyyuṁ, tathāpi na tesaṁ bhagavato viya karuṇokkamanaṁ atthi appaṭipattito attahitamattapaṭipattito cāti attho.",
  "tika-abh04t0:15": "Anāvaraṇā tīsu kālesu sabbattha appaṭihatavuttitāya, asādhāraṇā sabbadhammānaṁ niravasesahetupaccayapariggahavasena tesañca sabhāvakiccādiavatthāvisesādiparijānanena āyūhanavelāyameva taṁtaṁkammānaṁ taṁtaṁphalavisesahīnamajjhimapaṇītādivibhāgassa indriyabaddhesu anindriyabaddhesu ca atisukhumatirohitavidūravuttiatītānāgatādibhedabhinnānaṁ rūpadhammānaṁ taṁtaṁkāraṇasamavāyavibhāvaneneva taṁtaṁphalesu vaṇṇasaṇṭhānagandharasaphassādivisesassa niravasesato paṭivijjhanena veditabbā. Ayañca attho bhagavato anekadhātunānādhātulokaṁ yathābhūtaṁ ñāṇādivasena veditabbo. Yathā ca passantassāti idaṁ rāgaggiādīhi lokasannivāsassa ādittatādiākāradassanaṁ bhagavato mahākaruṇokkamanupāyaṁ sandhāya vuttaṁ. Taṁ pana bahukehi ākārehi passantānaṁ buddhānaṁ bhagavantānaṁ sattesu mahākaruṇā okkamati. ‘‘Āditto lokasannivāso…pe… uyyutto…pe… payāto…pe… kummaggappaṭipanno…pe… upanīyati loko adhuvo…pe… atāṇo loko anabhissaro…pe… assako loko sabbaṁ pahāya gamanīyaṁ…pe… ūno loko atitto taṇhādāsoti passantānaṁ buddhānaṁ bhagavantānaṁ sattesu mahākaruṇā okkamatī’’tiādinā (paṭi. ma. 1.117) paṭisambhidāmagge parosataṁ ākārehi dassitanti ganthavitthāraṁ pariharituṁ saṁvaṇṇayituñca upāyaṁ dassetuṁ āha ‘‘taṁ sabbaṁ paṭisambhidāmagge mahākaruṇāñāṇavibhaṅgavasena jānitabba’’nti. Indriyaparopariyattaāsayānusaya yamakapāṭihāriya sabbaññutānāvaraṇañāṇāni sesāsādhāraṇañāṇāni. Tesampi hi vibhaṅgo ‘‘idha tathāgato satte passati apparajakkhe’’tiādinā (paṭi. ma. 1.111) paṭisambhidāmagge nānappakārena dassitoti purimanayeneva atidisati. Ādi-saddena tattha vibhattānaṁ paṭisambhidāsaccañāṇādīnaṁ saṅgaho katoti veditabbo.",
  "tika-abh04t0:16": "Nippadesasappadesavisayā karuṇā viya bhagavato paññāpi idha nippadesasappadesavisayā niravasesā adhippetāti tassā katipayabhedadassanena nayato tadavasiṭṭhabhedā gahetabbāti dassento ‘‘paññāggahaṇena cā’’tiādimāha. Te pana sīlasamādhi paññāvimuttivimuttiñāṇadassana, dvācattālīsasatadukadhamma, bāvīsatitikadhamma, catusatipaṭṭhāna sammappadhāna iddhipāda sāmaññaphala ariyavaṁsādi, pañcagati pañcapadhāniyaṅgapañcaṅgikasamādhi indriya bala nissāraṇīyadhātu vimuttāyatana vimuttiparipācanīyadhammasaññādi, chasāraṇīyadhamma anussatiṭṭhāna agāravagārava nissāraṇiyadhātu satatavihāra anuttariya nibbedhabhāgiyapaññādi, sattaaparihāniyadhamma ariyadhana bojjhaṅga sappurisadhammanijjaravatthu saññā dakkhiṇeyyapuggalakhīṇāsavabalādi, aṭṭhapaññāpaṭilābhahetu micchatta sammatta lokadhamma ariyānariyavohāra ārambhavatthu kusītavatthu akkhaṇa mahāpurisavitakka abhibhāyatana vimokkhādi, navayonisomanasikāramūladhammapārisuddhipadhāniyaṅga sattāvāsa āghātavatthu āghātapaṭivinaya saññānānatta anupubbavihārādi, dasanāthakaradhamma kasiṇāyatana akusalakammapatha kusalakammapatha micchatta sammatta ariyavāsa dasabalañāṇa asekkhadhammādi, ekādasamettānisaṁsa sīlānisaṁsa dhammatā buddhihetu, dvādasāyatanapaṭiccasamuppāda dhammacakkākāra, terasadhutaguṇa, cuddasabuddhañāṇa, pañcadasacaraṇavimuttiparipācanīyadhamma, soḷasaānāpānassati saccākāra suttantapaṭṭhāna, aṭṭhārasa buddhadhammadhātu bhedakaravatthu, ekūnavīsatipaccavekkhaṇa, catuvīsatipaccaya, aṭṭhavīsatisuttantapaṭṭhāna, paṇṇāsaudayabbayadassana, paropaṇṇāsakusaladhamma, dvāsaṭṭhidiṭṭhigata, aṭṭhasatataṇhāvicaritādibhedānaṁ dhammānaṁ paṭivijjhanadesanākārappavattā, ye ca catuvīsatikoṭisatasahassasamāpattisañcārimahāvajirañāṇappabhedā, ye ca anantanayasamantapaṭṭhānapavicayadesanākārappavattā, ye ca anantāsu lokadhātūsu anantānaṁ sattānaṁ āsayānusayacaritādivibhāvanākārappavattāti evaṁpakārā bhagavato paññāpabhedā, sabbepi idha ādi-saddena nayato saṅgayhantīti veditabbaṁ. Ko hi samattho bhagavato paññāya pabhede anupadaṁ niravasesato dassetuṁ. Teneva bhagavantaṁ ṭhapetvā paññavantānaṁ aggabhūto dhammasenāpatisāriputtattheropi buddhaguṇaparicchedanaṁ patianuyutto ‘‘apica me, bhante, dhammanvayo vidito’’ti (dī. ni. 2.146) āhāti.",
  "tika-abh04t0:17": "Saṁsāramahoghapakkhandānaṁ sattānaṁ tato santāraṇatthaṁ paṭipanno tehi payojito nāma hoti asatipi tesaṁ tathāvidhe abhisandhiyanti vuttaṁ ‘‘sattā hi mahābodhiṁ payojentī’’ti. Etena sabbenāti mahābodhimūlādidassanena. Apagamanaṁ nirupakkilesanti yojetabbaṁ. Jātasaṁvaddhabhāvadassanena ‘‘anādi anidhano ca satto’’ti evaṁpakārā micchāvādā paṭisedhitā honti. Samaññā…pe… dasseti satte paramatthato asatipi sattapaññattivohārasūcanato. Karuṇā ādipaññā pariyosānanti idaṁ sambharaṇanipphattikālāpekkhāya vuttaṁ, na paricchedavantatāya. Tenevāha ‘‘tannidānabhāvato tato uttarikaraṇīyābhāvato’’ti. Sabbe buddhaguṇā dassitā honti nayato dassitattā. Eso eva hi anavasesato buddhaguṇadassanupāyo yadidaṁ nayaggāhaṇaṁ. Paradhanaharaṇāditopi virati paresaṁ anatthapariharaṇavasappavattiyā siyā karuṇūpanissayāti karuṇānidānaṁ sīlaṁ. Tato eva ‘‘tato pāṇātipātādiviratippavattito’’ti vuttaṁ.",
  "tika-abh04t0:18": "2.Yassā saṁvaṇṇanantiādinā ‘‘dayāyā’’tiādithomanāya sambandhaṁ dasseti. Payojanaṁ pana vuttanayena veditabbaṁ. Abbhantaraṁ niyakajjhattaṁ, tato bahibhūtaṁ bāhiraṁ. Dayāti karuṇā adhippetāti dayā-saddassa mettākaruṇānaṁ vācakattā vakkhamānañca anuyogaṁ manasi katvā vuttaṁ. Tāya hi samussāhito, na mettāyāti adhippāyo. Pubbe vuttassa paṭiniddeso hotīti ta-saddassa atthaṁ āha. Tanti paññaṁ visesetvā upamābhāvena vinivattā caritatthatāya. Paṭiniddesaṁ nārahati padhānāpadhānesu padhāne kiccadassanato. Dvinnaṁ padānaṁ…pe… vatoti karuṇāvācinā dayā-saddena ekādhikaraṇabhāvena vuccamāno ta-saddo tato aññadhammavisayo bhavituṁ na yuttoti adhippāyo. Apariyāyasaddānaṁ samānādhikaraṇabhāvo visesanavisesitabbabhāve sati hoti, nāññathāti āha ‘‘samānā…pe… hotī’’ti. Samānādhikaraṇabhāvena hettha visesanavisesitabbabhāvo sādhīyati, sā ca samānādhikaraṇatā visiṭṭhavibhattikānaṁ na hotīti samānavibhattitāyapi tameva sādhīyatīti ‘‘dayā…pe… cida’’nti idaṁ dayāya visesitabbabhāve kāraṇavacanaṁ. Padhānatāya hi sāmaññatāya ca sā visesitabbā jātā. Tattha bhagavato tadaññesañca karuṇānaṁ vācakattā sāmaññatā veditabbā. Tassa cāti dayā-saddassa. ‘‘Padhānañca pañña’’ntiādinā kiñcāpi purimagāthāya paññāppadhānā, ‘‘tāyā’’ti pana kevalaṁ avatvā dayāvisesanabhāvena vuttattā appadhānāyapi karuṇāya paṭiniddeso yuttoti dasseti. Appadhānatā ca karuṇāya purimagāthāya vasena vuttā, idha pana padhānā eva. Tathā ca vuttaṁ ‘‘dayāsamussāhinīti padhānā’’ti (dha. sa. mūlaṭī. 2).",
  "tika-abh04t0:19": "Kathaṁ pana…pe… ñātabbāti vakkhamānaññeva atthaṁ hadaye ṭhapetvā codeti. Yadi evanti yadi aṭṭhakathāya adhippāyaṁ aggahetvā vacanamattameva gaṇhasi. Mettāti ca na yujjeyyāti yathā ‘‘mettacittataṁ āpanno’’ti etissā aṭṭhakathāya vasena na dayā karuṇā , evaṁ ‘‘nikkaruṇataṁ āpanno’’ti etissā aṭṭhakathāya vasena na dayā mettāti vacanamattaggahaṇe aṭṭhakathānampi virodhaṁ dasseti. ‘‘Adhippāyavasena yojetabbo’’ti vatvā tameva adhippāyaṁ dayā-saddo hītiādinā vivarati. Akkharacintakā hi dayā-saddaṁ dānagatirakkhaṇesu paṭhanti. Anurakkhaṇañca mettākaruṇānaṁ hitūpasaṁhāradukkhāpanayanākāravuttīnaṁ samānakiccaṁ, tasmā ubhayattha dayā-saddo pavattatīti vuttaṁ. Antonītanti antogadhaṁ, rukkhattho viya dhavakhadirādīnaṁ anurakkhaṇattho mettākaruṇānaṁ sāmaññanti attho, adhippāyo pana ‘‘dayāpanno’’ti ettha sabbapāṇabhūtahitānukampīti anantaraṁ karuṇāya vuttattā dayā-saddo mettāpariyāyoti viññāyati. Mettāpi hi karuṇā viya pāṇātipātaviratiyā kāraṇanti. ‘‘Adayāpanno’’ti ettha pana kāruṇiko avihiṁ sajjhāsayattā paresaṁ vihesāmattampi na karoti, ko pana vādo pāṇātipātaneti nikkaruṇatāya pāṇātipātitā dassitāti veditabbā. Etamevatthaṁ sandhāya ‘‘evañhi aṭṭhakathānaṁ avirodho hotī’’ti āha. Yadi dayā-saddo mettākaruṇānaṁ vācako, evampikathaṁ pana karuṇā ‘‘dayā’’ti jānitabbāti anuyogo tadavattho evāti codanaṁ manasi katvā karuṇā ca desanāyātiādinā karuṇāya eva gahaṇe kāraṇamāha.",
  "tika-abh04t0:20": "Nanu tāyātiādinā sāmatthiyatopi pakaraṇaṁ balavanti pakaraṇavaseneva karuṇāvisayassa ñātataṁ dasseti. Yathāruci pavattitthāti etaṁ purimagāthāya sappadesanippadesasattavisayāya karuṇāya gahitabhāvassa kāraṇavacanaṁ. Yathārucipavatti hi ekasmiṁ anekesu ca icchānurūpappavattīti. ‘‘Idha pana nippadesasattavisayataṁ gahetu’’nti etena siddhe sati ārambho ñāpakattho hotīti puna ‘‘sattesū’’ti vacanaṁ imamatthavisesaṁ bodhetīti dasseti. Na devesuyevātiādināpi dayāsādhanassa samussāhanassa sattavisayabhāve sāmatthiyaladdhepi ‘‘sattesū’’ti vacanaṁ tassa nippadesasattavisayabhāvo adhippetoti imaṁ visesaṁ ñāpetīti dasseti.",
  "tika-abh04t0:21": "Kāladesadesakaparisādiparidīpanaṁ bāhiranidānanti kālādīni niddhārento ‘‘yasmiṁ kāle’’tiādimāha. Avasānamhi vasanto tidasālayeti vacanatoti etena tassa pāṭihāriyassa saddantarasannidhānena avacchinnataṁ dasseti. Tattha pavattavohārena ca na sakkāti puthujjanasantānepi rāgādipaṭipakkhaharaṇassa abhāvato nicchandarāgesu sattavohāro viya puthujjanasantāne rāgādipaṭipakkhaharaṇavasena pavattaṁ tadabhāvepi bhagavato santāne ruḷhīvasena pāṭihāriyantveva vuccatīti na sakkā vattunti adhippāyo. Diṭṭhiharaṇavasena ye sammādiṭṭhikā jātā acelakakassapādayo viya, diṭṭhippakāsane asamatthabhāvena appaṭibhānabhāvādippattiyā saccakādayo viya.",
  "tika-abh04t0:22": "3.Sītapabbatā nāma ‘‘sineruṁ parivāretvā ṭhitā yugandharo…pe… giri brahā’’ti (visuddhi. 1.137; pārā. aṭṭha. 1.1 verañjakaṇḍavaṇṇanā) evaṁ vuttapabbatā.",
  "tika-abh04t0:23": "4-5. Sabbaso cakkavāḷasahassehi sabbaso āgamma sabbaso sannisinnenāti sambandhavasena tayo vikappā yuttā, sabbaso cakkavāḷasahassehi dasahi dasahīti pana aniṭṭhasādhanato paṭisedhito. Vajjitabbeti ye vajjetuṁ sakkā ‘‘atisammukhā atisamīpaṁ unnatappadeso’’ti, ete. Itare pana tassā parisāya mahantabhāvena na sakkā pariharituṁ.",
  "tika-abh04t0:24": "‘‘Sabbañeyya…pe… samatthā’’ti vatvā tesaṁ desetabbappakārajānanasamatthāti vacanaṁ attanā paṭividdhākārassa dhammasāmināpi paresaṁ desetuṁ asakkuṇeyyattā vuttaṁ. Aññathā sabbepi sattā diṭṭhasaccā eva bhaveyyuṁ. Sabbañeyyadhammānaṁ yathāsabhāvajānanasamatthatādiyeva yathāvuttabalaṁ. Tesaṁ gahaṇasamatthataṁ dīpeti, adhikavacanamaññamatthaṁ bodhetīti adhippāyo.",
  "tika-abh04t0:25": "6.Tathāgato vandanīyotiādinā ‘‘namassitvā’’tiādikiriyāvisesānaṁ taṁtaṁsuttānurodhena pavattitamāha. Sarīrasobhaggādīti ādi-saddena kalyāṇavākkaraṇatāādhipaccaparivārasampattiādi saṅgayhati.",
  "tika-abh04t0:26": "7.Antaradhāpetvāti nirodhetvā. Nirodhanañcettha uppādakahetupariharaṇavasena tesaṁ anuppattikaraṇanti veditabbaṁ. Atthaṁ pakāsayissāmīti sambandhoti ‘‘sosetvā’’ti pubbakālakiriyāya aparakālakiriyāpekkhatāya vuttaṁ.",
  "tika-abh04t0:27": "8.Dukkarabhāvaṁdīpetunti adukkarassa tathāabhiyācetabbatābhāvatoti adhippāyo. Pārājikasaṅghādisesānaṁ sīlavipattibhāvato thullaccayādīnañca yebhuyyena ācāravipattibhāvato ācārasīlānaṁ tathā yojanā katā, tathā cārittasīlassa ācārasabhāvattā itaraṁ sabhāveneva gahetvā dutiyā. Asakkuṇeyyanti visuddhācārādiguṇasamannāgatena sabrahmacārinā saddhammaciraṭṭhitatthaṁ sādaraṁ abhiyācitena tena ca abhidhammatthappakāsane samatthoti yāthāvato pamāṇitena tabbimukhabhāvo na sukaroti adhippāyo.",
  "tika-abh04t0:28": "9.Devadeva-saddassa attho paṭṭhānasaṁvaṇṇanāṭīkāyaṁ vipañcitoti na vitthārayimha.",
  "tika-abh04t0:29": "13.Paṭhamasaṅgītiyaṁ yā aṭṭhakathā saṅgītāti vacanena sā bhagavato dharamānakālepi aṭṭhakathā saṁvijjati, tena pāṭho viya bhagavaṁmūlikāvāti viññāyati. ‘‘Abhidhammassā’’ti padaṁ ‘‘atthaṁ pakāsayissāmī’’ti etadapekkhanti ‘‘kassa pana sā aṭṭhakathā’’ti pucchitvā adhikāravasena tameva abhidhammapadaṁ ākaḍḍhati. Āvuttiādivasena vā ayamattho vibhāvetabbo.",
  "tika-abh04t0:30": "16. Ariyamaggassa bojjhaṅgamaggaṅgajhānaṅgavisesaṁ pādakajjhānameva niyametītiādinayappavatto tipiṭakacūḷanāgattheravādo ādi-saddena vipassanāya ārammaṇabhūtā khandhā niyamenti, puggalajjhāsayo niyametīti evamādayo moravāpivāsimahādattattheratipiṭakacūḷābhayattheravādādayo saṅgayhanti. Tappakāsanenevāti abhidhammassa atthappakāsaneneva. Soti mahāvihāravāsīnaṁ vinicchayo. Tathāti asammissānākulabhāvena. Asammissānākulabhūto vā vinicchayo mahāvihāravāsīnaṁ santakabhāvena, etena abhidhammassa atthappakāsaneneva mahāvihāravāsīnaṁ vinicchayo idha abhinipphādīyatīti dasseti. Atha vā tappakāsanenevāti asammissānākulabhāvappakāsaneneva . Soti pakāsiyamāno abhidhammattho. Tathāti mahāvihāravāsīnaṁ vinicchayabhāvena. Imasmiṁ atthavikappe ‘‘asammissaṁ anākulaṁ atthaṁ pakāsayissāmī’’ti sambandhanīyaṁ.",
  "tika-abh04t0:31": "17.Aññañcasabbaṁ atthappakāsanaṁ hotīti tosanaṁ hotīti attho. Tenevāha ‘‘sabbena tena tosanaṁ kataṁ hotī’’ti. Yuttarūpā yojanā.",
  "tika-abh04t0:32": "Vīsatigāthāvaṇṇanā niṭṭhitā.",
  "tika-abh04t0:33": "Nidānakathāvaṇṇanā",
  "tika-abh04t0:34": "Paricchedo sattappakaraṇabhāvo. Sanniveso sattannaṁ pakaraṇānaṁ tadavayavānañca vavatthānaṁ. Sāgarehi tathā cintāti ‘‘imassa abhidhammassa gambhīrabhāvavijānanatthaṁ cattāro sāgarā veditabbā’’tiādinā nayena jalasāgarādīhi saha nayasāgaravicāro. ‘‘Satabhāgena sahassabhāgena dhammantarā dhammantaraṁ saṅkamitvā saṅkamitvā desesī’’tiādinā desanābhedehi abhidhammassa gambhīrabhāvakathā desanāhi gambhīratā.",
  "tika-abh04t0:35": "‘‘Evaṁ temāsaṁ nirantaraṁ desentassā’’tiādinā desanākāle bhagavato sarīrassa yāpitākāravicāro desanā…pe… gahaṇaṁ. Tathā therassa…pe…pi cāti ‘‘abhidhamme vācanāmaggo nāmā’’tiādinā abhidhamme vācanāmaggassa sāriputtattherasambandhitatā tassa ca teneva uppāditatā. Yo hi bhagavatā devatānaṁ desitākāro, so aparicchinnavāranayatantitāya ananto aparimāṇo na bhikkhūnaṁ vācanāyoggo, yo ca therassa desitākāro, so atisaṁkhittatāya. Nātisaṅkhepanātivitthārabhūto pana pāṭhanayo therappabhāvito vācanāmaggoti.",
  "tika-abh04t0:36": "Vacanatthavijānanenātiādinā kusalā dhammātiādipadānaññeva atthavaṇṇanaṁ akatvā abhidhamma-saddavicārassa sambandhamāha. ‘‘Ye te mayā dhammā abhiññā desitā. Seyyathidaṁ – cattāro satipaṭṭhānā…pe… sikkhitaṁ sikkhiṁsu dve bhikkhū abhidhamme nānāvādā’’tiādisuttavasena kiñcāpi bodhipakkhiyadhammā ‘‘abhidhammo’’ti vuccanti, dhamma-saddo ca samādhiādīsu diṭṭhappayogo, pariyattidhammo eva pana idha adhippetoti dassento ‘‘suttantādhikā pāḷīti attho’’ti āha. Tattha dhammabyabhicārabhāvena visesato abhidhammo viya suttantopi ‘‘dhammo’’ti vuccati. ‘‘Yo vo, ānanda, mayā dhammo ca vinayo ca desito paññatto’’tiādīsu (dī. ni. 1.216) aññattha ca sambhavato abhi-saddena nivattetabbatthaṁ dīpetuṁ ‘‘suttantā’’ti vuttaṁ. Nanu ca atirekavisesaṭṭhā bhinnasabhāvā yato te yathākkamaṁ adhikavicittapariyāyehi bodhitā, tasmā ‘‘dhammātirekadhammavisesaṭṭhehī’’ti bahuvacanena bhavitabbaṁ, na ekavacanenāti anuyogaṁ manasi katvā āha ‘‘dvinnampi…pe… ekavacananiddeso kato’’ti.",
  "tika-abh04t0:37": "Payogameva nārahati upasagga-saddānaṁ dhātu-saddasseva purato payojanīyattā. Athāpi payujjeyya atimālādīsu ati-saddādayo viya. Evampi yathā ‘‘atimālā’’ti ettha samāsavasena anāvibhūtāya kamanakiriyāya visesako ati-saddo, na mālāya, evamidhāpi abhi-saddo na dhammavisesako yuttoti adhippāyo. Aññassapi hi upasaggassāti idaṁ ruḷhīvasena, atthe upasajjatīti vā upasaggassa anvatthasaññataṁ gahetvā vuttaṁ. Atichattādīsu hi ati-saddo idha upasaggoti adhippeto. Tattha yathā kalyāṇo pūjito vā puriso atipurisoti bhavati, evaṁ atirekavisesaṭṭhānampi kalyāṇapūjitatthabhāvasambhavato kalyāṇaṁ vā pūjitaṁ vā chattaṁ atichattanti saddanayo veditabbo. Kalyāṇapūjitabhāvā hi guṇavisesayogena icchitabbā. Guṇaviseso cesa yadidaṁ pamāṇātireko ca vicittarūpatā ca. Evañca pana katvā ‘‘akiriyāyapī’’ti vacanaṁ samatthitaṁ bhavati. Yathā ca atichattādīsu, evaṁ abhidhamma-saddepi daṭṭhabbaṁ. Anekatthā hi nipātāti. Tabbhāvadīpakattāti atirekavisesabhāvadīpakattā.",
  "tika-abh04t0:38": "Ekato anāgatattāti idaṁ suttante ekato āgatānaṁ khandhāyatanādīnaṁ suttantabhājanīyassa diṭṭhattā ‘‘cha imāni, bhikkhave, indriyānī’’tiādinā (saṁ. ni. 5.495-496) cakkhādīnaṁ channaṁ itthindriyādīnaṁ tiṇṇaṁ sukhindriyādīnaṁ pañcannaṁ saddhindriyādīnaṁ pañcannaṁ anaññātaññassāmītindriyādīnañca tiṇṇaṁ vasena visuṁ visuṁ suttantabhāvena āgatattā ekasuttabhāvena anāgatānaṁ bāvīsatiyā indriyānaṁ suttantabhājanīyassa adiṭṭhattā ca vuttaṁ, na suttante ekato āgamanassa suttantabhājanīyassa kāraṇattā. Suttante ekato sabbena sabbañca anāgatā hi bhūmantaraparicchedapaṭisambhidā suttantabhājanīyavasena vibhattā dissanti, ekato āgatāni ca sikkhāpadāni tathā na vibhattāni. Veramaṇīnaṁ viya pana sabhāvakiccādivibhāgavinimutto bāvīsatiyā indriyānaṁ samāno vibhajanappakāro natthi, yo suttantabhājanīyaṁ siyāti indriyavibhaṅge suttantabhājanīyaṁ natthīti yuttaṁ siyā.",
  "tika-abh04t0:39": "Yadipi paccayadhammavinimutto paccayabhāvo nāma natthi, yathā pana pavatto paccayadhammo paccayuppannadhammānaṁ paccayo hoti, so tassa pavattiākāraviseso hetuādibhāvo tato añño viya paccayadhammassa paccayabhāvoti vutto, so ca ‘‘avijjāpaccayā saṅkhārā sambhavantī’’tiādīsu padhānabhāvena vutto. Tattha ca guṇībhūtā hetuhetuphalabhūtā avijjāsaṅkhārādayoti vuttaṁ ‘‘paccayabhāvo uddiṭṭho’’ti. Uddiṭṭhadhammānantiādi uddesena paricchinnānaṁyeva khandhādīnaṁ khandhavibhaṅgādīsu pañhapucchakanayo dassito, na ito aññathāti katvā vuttaṁ.",
  "tika-abh04t0:40": "Suttante saṅgītisuttantādike. Pañca sikkhāpadāni pāṇātipātā…pe… pamādaṭṭhānā veramaṇīti evaṁ uddiṭṭhāni. Añño pana veramaṇīnaṁ vibhajitabbappakāro natthīti idaṁ atītāniccādivibhāgo veramaṇīnaṁ khandhāyatanādīsu antogadhattā tabbaseneva vijānitabbo, tato pana añño abhidhammanayavidhuro veramaṇīnaṁ vibhajitabbappakāro natthīti adhippāyena vuttaṁ. Tathā ca paṭisambhidāmagge ‘‘cakkhuṁ aniccaṁ…pe… jarāmaraṇaṁ anicca’’nti anupadadhammasammasanakathāyaṁ na veramaṇiyo uddhaṭā.",
  "tika-abh04t0:41": "Nanu dhammasaṅgaṇīdhātukathādīnampi vasena abhidhammapāḷiyā atirekavisesabhāvo dassetabboti? Saccametaṁ, so pana ekantaabhidhammanayanissito avuttopi siddhoti katvā na dassito. Etena vā nidassanena sopi sabbo netabbo. Abhidhammanayasāmaññena vā abhidhammabhājanīyapañhapucchakehi so vutto evāti na vuttoti daṭṭhabbo.",
  "tika-abh04t0:42": "Pañhavārāti pucchanavissajjanavasena pavattā pāḷinayā. Etthevāti dhammahadayavibhaṅge eva. Apekkhāvasikattā appamahantabhāvassa yato appamattikā mahādhātukathātanti dhammahadayavibhaṅgavacanavasena avasesā, taṁ dassanatthaṁ ‘‘dhammahadayavibhaṅge anāgantvā mahādhammahadaye āgatatantito’’ti vuttaṁ. Dhammahadaya…pe… āgatatantito rūpakaṇḍadhātuvibhaṅgādīsu anāgantvā mahādhātukathāyaṁ āgatatanti appamattikāvāti sambandho . Atha dhātukathāya vitthārakathā mahādhātukathā dhammahadayavibhaṅge anāgantvā mahādhammahadaye āgatatantito dhātukathāyaṁ anāgantvā mahādhātukathāya āgatatanti appamattikāvāti yojetabbaṁ.",
  "tika-abh04t0:43": "Upalabbhatīti anulomapaccanīyapañcakassa, nupalabbhatīti paccanīyānulomapañcakassa upalakkhaṇavasena vuttaṁ. Saccikaṭṭhaṁ nissayanti ‘‘sabbatthā’’tiādinā desādianāmasanena rūpādisattapaññāsadhammappabhedaṁ saccikaṭṭhameva nissayabhūtaṁ. Sabbatthāti etthāpi ‘‘upalabbhati nupalabbhatīti paṭiññāya gahitāya paṭikkhepaggahaṇattha’’nti ānetvā sambandhanīyaṁ, tathā sabbadā sabbesūti etthāpi. Yadi khandhāyatanādayo gahitā aṭṭhakathāyaṁ āgatanayena, atha pana vuttanti sambandho. Yo saccikaṭṭhoti saccikaṭṭhanissayaṁ upalakkheti. Etehīti etehi vacanehi. Saccikaṭṭhadesakālappadesehi kathaṁ saccikaṭṭhādīnaṁ padeso ekadesabhūto sabboti vuccati? Padesānaṁ puthuttā. ‘‘Sabbesu padesesū’’ti paccekaṁ bhedāmasanavasena cāyaṁ pañho pavattoti na purimehi avaseso.",
  "tika-abh04t0:44": "Upalabbhati…pe… micchāti ekanti upalabbhatīti paṭiññāggahaṇapaṭikkhepaggahaṇaniggaṇhanānaṁ anulomapaṭilomato paṭiññāṭhapananiggahapāpanāropanānañca vasena pavattā tanti paṭhamapañcakassa ekaṁ aṅgaṁ eko avayavoti attho. Evaṁ sesesupi netabbaṁ. Niggahassa suniggahabhāvaṁ icchato sakavādino ‘‘tvaṁ ce pana maññasi vattabbe kho puggalo nupalabbhatī’’tiādinā (kathā. 3) paṭiññāṭhapanena, tena ‘‘tava tattha hetāya paṭiññāya hevaṁ paṭijānanto hevaṁ niggahetabbe atha taṁ niggaṇhāma suniggahito ca hotī’’ti vatvā ‘‘hañci puggalo nupalabbhatī’’tiādinā (kathā. 2) paravādino attano paṭikammaṁ yathā sakavādī na nibbeṭheti, evaṁ karaṇaṁ paṭikammaveṭhanaṁ. Paravādino paṭikammassa duppaṭikammabhāvaṁ icchato sakavādino taṁnidassanena ‘‘eso ce dunniggahito heva’’nti paṭikammanidassanena, ‘‘vattabbe kho puggalo upalabbhati…pe… paramatthenāti (kathā. 1). No ca mayaṁ tayā tattha hetāya paṭiññāya hevaṁ paṭijānanto hevaṁ niggahetabbā. Atha amhe niggaṇhāsi dunniggahitā ca homā’’ti vatvā ‘‘hañci puggalo upalabbhatī’’tiādinā (kathā. 5) niggahassa dunniggahitabhāvadassanena aniggahitabhāvakaraṇaṁ niggahanibbeṭhanaṁ. ‘‘Tena hi yaṁ niggaṇhāsi hañci puggalo upalabbhatī’’tiādiṁ vatvā ‘‘tena hi ye kate niggahe se niggahe dukkaṭe sukate paṭikamme sukatā paṭipādanā’’ti sakavādino niggahassa, aniggahabhāvāropanena attano paṭikammassa supaṭikammabhāvakaraṇena ca sakavādino niggahassa chedo vināsanaṁ puggalavādanisedhanavasena samuṭṭhitattā. Dhammatāya anulomanavasena uṭṭhahitvā tabbilomanavasena pavatto anulomapaccanīkapañcako vuttavipariyāyena dutiyapañcako veditabbo.",
  "tika-abh04t0:45": "Tadādhāroti te saccikaṭṭhaparamatthā rūpādayo ādhārā etassāti tadādhāro. Etena ‘‘rūpasmiṁ attā’’ti evaṁpakāro puggalavādo dassito hoti. Tesaṁ vā ādhārabhūtoti etena ‘‘attani rūpa’’nti evaṁpakāro. Aññatra vā tehīti tehi rūpādīhi vinā. Ādhārādheyyādibhāvena asaṁsaṭṭho visuṁyeva vinā. Tena sattādiguṇehi avokiṇṇo purisoti evamādiko. Taṁsāmibhūtatāya vā tadadhīnabhāvena ‘‘aññatra vā tehī’’ti vuttanti ‘‘rūpavā attā’’ti evaṁpakāro puggalavādo dassitoti veditabbo. Anaññoti etena ‘‘rūpaṁ attā’’ti evaṁpakāro. Ruppanādisabhāvo rūpakkhandhādīnaṁ visesalakkhaṇaṁ, sappaccayādisabhāvo sāmaññalakkhaṇaṁ. Rūpādito añño anañño vā aññatte ca tadādhārādibhūto upalabbhamāno āpajjatīti anuyuñjati sakavādī pakārantarassa asambhavato. Puggalavādī puggalassa rūpādīhi na aññattaṁ icchati rūpādi viya paccakkhato anumānato vā gāhayituṁ asakkuṇeyyattā tassa ca kārakavedakabhāvassa ayujjamānakattā. Nāpi anaññattaṁ ruppanasappaccayādisabhāvappasaṅgato puggalasseva abhāvappasaṅgato ca. Yatheva hi na vinā indhanena aggi paññāpiyati, na ca aññaṁ indhanato aggiṁ sakkā paṭijānituṁ, nāpi anaññaṁ. Yadi hi añño siyā, na uṇhaṁ indhanaṁ siyā. Atha anañño, niddahitabbaṁyeva dāhakaṁ siyā. Evameva na vinā rūpādīhi puggalo paññāpiyati, na ca tehi añño, nāpi anañño sassatucchedabhāvappasaṅgatoti laddhiyaṁ ṭhatvā puggalavādī ‘‘na hevā’’ti paṭikkhipati. Tattha aggindhanopamā tāva yadi lokavohārena vuttā, apaḷittaṁ kaṭṭhādiindhanaṁ niddahitabbañca, paḷittaṁ bhāsuruṇhaṁ aggi dāhakañca, tañca ojaṭṭhamakarūpaṁ purimapacchimakālikaṁ aniccaṁ saṅkhataṁ paṭiccasamuppannaṁ, yadi evaṁ puggalo rūpādīhi añño anicco ca āpanno. Atha paramatthato, tasmiṁyeva kaṭṭhādike paḷitte yaṁ usumaṁ so aggi, taṁsahajātāni tīṇi bhūtāni indhanaṁ, evampi siddhaṁ lakkhaṇabhedato aggindhanānaṁ aññattanti aggi viya indhanato rūpādīhi añño puggalo anicco ca āpannoti byāhatāti veditabbaṁ.",
  "tika-abh04t0:46": "Puggalo upalabbhatīti paṭijānantassa pakārantarassa asambhavato vuttesu pakāresu ekena pakārena upalabbhamāno upalabbhatīti ‘‘āpanna’’nti vuttaṁ ‘‘paṭiññāya ekattāpanna’’nti. Ekattāpannattā eva appaṭikkhipitabbaṁ, puggale paṭisiddhe tadabhinivesopi ayāthāvato puggalavādino gahitākārasuññatāvibhāvanena sakaṭṭhānato cāvito paṭisedhito eva nāma hotīti vuttaṁ ‘‘puggaladiṭṭhiṁ paṭisedhento’’ti. Puggaloyeva vā tathā passitabbattā diṭṭhi. ‘‘Sāmī nivāsī kārako vedako nicco dhuvo’’ti abhinivesavisayabhūto hi parikappamattasiddho puggalo idha paṭikkhipīyati, ‘‘na cattārome, bhikkhave, puggalā’’tiādinā vuttavohārapuggaloti ananuyogo ākāsakusumassa rattanīlādibhāvavicāraṇā viyāti attho. Pubbe ‘‘nupalabbhatī’’ti paṭijānitvā visesacodanāya anāpajjanato puna ‘‘na hevā’’ti paṭikkhepo paṭiññāya āpajjanaleso. Vañjhāputtakassa dīgharassatānuyogassa viya sabbena sabbaṁ paramatthato anupalabbhamānassa puggalassa rūpādīhi aññānaññatānuyogassa ananuyogabhāvo eva idha aviparītattho.",
  "tika-abh04t0:47": "Yaṁkāraṇāti etena ‘‘yatonidāna’’nti ettha vibhattialopo daṭṭhabboti dasseti. Ajjhācarantīti abhibhavanti. Abhinandanādayo taṇhādīhi yathāsaṅkhyaṁ yojetabbā, taṇhādiṭṭhīhi vā abhinandanajjhosānāni, tīhipi abhivadanaṁ avisesena vā tīhipi tayo yojetabbā. Ettha ce natthi abhinanditabbantiādinā abhinandanādīnaṁ abhāvasūcanena phalūpacārato abhinandanādīnaṁ samucchedapaṭippassaddhibhūtaṁ maggaphalaṁ vuccati, taṁ paccāmasanañca esevāti idanti katvā vuttaṁ ‘‘abhi…pe… phalaṁ vā’’ti.",
  "tika-abh04t0:48": "‘‘Ñāyatīti jāna’’nti ukkaṁsagativijānanena niravasesaṁ ñeyyajātaṁ pariggayhatīti tabbisayāya jānātikiriyāya sabbaññutaññāṇameva karaṇaṁ bhavitumarahatīti ‘‘sabbaññutaññāṇena jānitabbaṁ jānātī’’ti vuttaṁ. Atha vā pakaraṇavasena, ‘‘bhagavā’’ti saddantarasannidhānena vā ayaṁ attho vibhāvetabbo. Passaṁ passatīti etthāpi eseva nayo. Jānantāpi vipallāsavasena jānanti titthiyā paṭhamajjhānaarūpajjhānehi kāmarūpapariññāvādino. Jānanto jānātiyeva bhagavā anāgāmiarahattamaggehi taṁpariññāvāditāya. Ayañca attho dukkhakkhandhasuttavasena (ma. ni. 1.163, 175 ādayo) vibhāvetabbo. Paññācakkhunā uppannattā vā cakkhubhūto. Ñāṇabhūtotiādīsupi eseva nayo. Atha vā dibbacakkhuādikaṁ pañcavidhampi cakkhuṁ bhūto pattoti cakkhubhūto. Evaṁ ñāṇabhūtotiādīsupi daṭṭhabbaṁ. Sāmukkaṁsikāya dhammadesanāya sātisayo bhagavato vattuādibhāvoti vuttaṁ ‘‘catusaccadhamme vadatīti vattā’’tiādi. ‘‘Pavattā’’ti ettha pa-kārassa pakaṭṭhatthataṁ dassetuṁ ‘‘ciraṁ…pe… pavattā’’ti āha. Niddhāretvā netā ninnetā.",
  "tika-abh04t0:49": "‘‘Ekūnanavuti cittānī’’ti vuttā cittasahacariyāya yathā ‘‘kuntā pacarantī’’ti. Tesañca pāḷipadesānaṁ ekekaṁ padaṁ uddharitvāpi kiñcāpi kusalattikapadāniyeva uddharitvā cittuppādakaṇḍe cittāni vibhattāni, kusalattikena pana sabhāvadhammasaṅgahitānaṁ sesattikadukapadānaṁ asaṅgahitānaṁ abhāvato kusalattikapaduddhārena nayadassanabhūtena itarattikadukapadānipi uddhaṭānevāti vuttaṁ. Evañca katvā mātikāggahaṇaṁ samatthitaṁ bhavati.",
  "tika-abh04t0:50": "So ca dhammoti ‘‘tayo kusalahetū’’tiādīsu (dha. sa. 1060) purimāya purimāya pāḷiyā pacchimā pacchimā atthaniddesoti vuttaṁ. ‘‘Samānentī’’tisaddassa paṭapaṭāyati-saddassa viya saddanayo daṭṭhabboti dassetuṁ ‘‘samānaṁ karontī’’ti vuttaṁ. Samānakaraṇañca ūnapakkhipanena adhikāpanayanena vā hoti, idha ūnapakkhipanenāti dassetuṁ ‘‘pūrentī’’ti vuttaṁ. Samānetabbanti etthāpīti ‘‘paṭṭhānaṁ samānetabba’’nti ettha.",
  "tika-abh04t0:51": "Balavatā ñāṇavegena abhidhammapaccavekkhaṇavasappavattena. Balavato ñāṇavegassa sabbakilesakkhepanavasappavattassa. Gambhīrameva gambhīragataṁ diṭṭhigatantiādīsu viya. Niravasesenāti na kañci avasesetvā. Pañcakhīlarahitenāti pañcacetokhīlarahitena.",
  "tika-abh04t0:52": "Ekādhikesuaṭṭhasu kilesasatesūti ‘‘jātimado’’tiādinā ekakavasena āgatā tesattati, ‘‘kodho ca upanāho cā’’tiādinā dukavasena chattiṁsa, ‘‘tīṇi akusalamūlānī’’tiādinā tikavasena pañcādhikaṁ sataṁ, ‘‘cattāro āsavā’’tiādinā catukkavasena chappaññāsa, ‘‘pañcorambhāgiyāni saṁyojanānī’’tiādinā pañcakavasena pañcasattati, ‘‘cha vivādamūlānī’’tiādinā chakkavasena caturāsīti, ‘‘satta anusayā’’tiādinā sattakavasena ekūnapaññāsa, ‘‘aṭṭha kilesavatthūnī’’tiādinā aṭṭhakavasena catusaṭṭhi, ‘‘nava āghātavatthūnī’’tiādinā navakavasena ekāsīti, ‘‘dasa kilesavatthūnī’’tiādinā dasakavasena sattati, ‘‘ajjhattikassuppādāya aṭṭhārasa taṇhāvicaritānī’’tiādinā aṭṭhārasakavasena aṭṭhasatanti evaṁ ekādhikesu aṭṭhasu kilesasatesu. Sesā tenavutādhikaṁ chasataṁ kilesā. Te brahmajālasuttāgatāhi dvāsaṭṭhiyā diṭṭhīhi saha pañcapaññāsādhikaṁ sattasataṁ honti.",
  "tika-abh04t0:53": "Atha vā cuddasekantākusalā, pañcavīsati kusalābyākatasādhāraṇā, cuddasa kusalattikasādhāraṇā, upacayādidvayaṁ ekaṁ katvā sattavīsati rūpāni cāti ime asīti dhammā, imesu bhāvadvaye ekaṁ ṭhapetvā ajjhattikā ekūnāsīti, bāhirā ekūnāsītīti sabbepi aṭṭhapaññāsādhikaṁ sataṁ honti. Imesu ekekasmiṁ dasannaṁ dasannaṁ kilesānaṁ uppajjanato asītiadhikaṁ diyaḍḍhakilesasahassaṁ honti.",
  "tika-abh04t0:54": "Atha vā tepaññāsa arūpadhammā, aṭṭhārasa rūparūpāni, ākāsadhātu, lakkhaṇarūpāni cāti pañcasattati dhammā ajjhattabahiddhābhedato paññāsasataṁ honti. Tattha ekekasmiṁ dasa dasa kilesātipi diyaḍḍhakilesasahassaṁ. Tathā ettha vedanaṁ sukhindriyādivasena pañcavidhaṁ katvā sattapaññāsa arūpadhammā, aṭṭhārasa rūparūpāni cāti pañcasattati vipassanūpagadhammā ajjhattabahiddhābhedato paññāsasataṁ honti. Etesu ekekasmiṁ dasa dasa kilesātipi diyaḍḍhakilesasahassaṁ.",
  "tika-abh04t0:55": "Aparo nayo – dvādasaakusalacittuppādesu paṭhame cha kilesā, dutiye satta, tatiye cha, catutthe satta, pañcame cha, chaṭṭhe satta, sattame cha, aṭṭhame satta, navame pañca, dasame cha, ekādasame pañca, dvādasame cattāroti sabbe dvāsattati, ime pañcadvārikā pañcasu rūpādīsu ārammaṇesu ekekasmiṁ dvāsattatīti saṭṭhiadhikāni tīṇi satāni, manodvārikā pana chasu ārammaṇesu ekekasmiṁ dvāsattati dvāsattatīti katvā dvattiṁsādhikāni cattāri satāni, sabbānipi dvānavutiadhikāni sattasatāni, tāni ajjhattabahiddhāvisayatāya caturāsītiadhikaṁ diyaḍḍhakilesasahassaṁ hontīti veditabbaṁ.",
  "tika-abh04t0:56": "Atha vā rūpārammaṇādīni pañca, avasesarūpavedanāsaññāsaṅkhāraviññāṇavasena pañca dhammārammaṇakā sesā cāti dasa, te ajjhattabahiddhābhedato vīsati, paññatti cāti ekavīsatiyā ārammaṇesu dvāsattati dvāsattati kilesāti dvādasādhikaṁ diyaḍḍhakilesasahassaṁ honti.",
  "tika-abh04t0:57": "Atha vā dvādasasu akusalacittuppādesu paṭhame vīsati dhammā, dutiye dvāvīsati, tatiye vīsati, catutthe dvāvīsati, pañcame ekūnavīsati, chaṭṭhe ekūnavīsati, sattame ekūnavīsati, aṭṭhame ekavīsati, navame ekūnavīsati, dasame ekavīsati, ekādasame soḷasa, dvādasame soḷasāti sabbe akusaladhammā chattiṁsādhikāni dve satāni, ime chasu ārammaṇesu paccekaṁ chattiṁ sādhikāni dve satāni, sabbe soḷasādhikāni cattāri satāni ca sahassaṁ hontīti evampi diyaḍḍhakilesasahassaṁ veditabbaṁ.",
  "tika-abh04t0:58": "Itaresanti taṇhāvicaritānaṁ ‘‘atītāni chattiṁsā’’tiādinā atītādibhāvāmasanato. Khepaneti ariyamaggena samucchindane. ‘‘Diyaḍḍhakilesasahassaṁ khepetvā’’ti hi vuttaṁ. Paramatthato atītādīnaṁ maggena appahātabbattā ‘‘atītādibhāvāmasanā aggahaṇaṁ khepane’’ti vuttaṁ. Yaṁ pana paṭṭhāne ‘‘dassanena pahātabbo dhammo dassanena pahātabbassa dhammassa anantarapaccayena paccayo’’tiādinā tike, tathā dassanena pahātabbātītatikatike ‘‘atītā dassanena pahātabbā’’tiādinā ca tīsu kālesu dassanādipahātabbavacanaṁ kataṁ, taṁ atītādīnaṁ saṁkiliṭṭhatāya apāyagamanīyatāya ca dassanapahātabbehi niratisayattā vuttanti daṭṭhabbaṁ.",
  "tika-abh04t0:59": "Na bhāsitatthavacananti idaṁ ‘‘hitapariyāyavacana’’nti etena nivattitassa ekadesakathanaṁ. Yathā hi ayaṁ attha-saddo na bhāsitatthavacanaṁ, evaṁ visayappayojanādivacanampi na hotīti. Yathāvuttassāti hitapariyāyassa. ‘‘Na haññadatthatthipasaṁsalābhā’’ti padassa niddese ‘‘attattho vā parattho vā’’tiādinā (mahāni. 69) kiñcāpi suttanirapekkhaṁ attatthādayo vuttā suttatthabhāvena aniddiṭṭhattā, tesu pana ekopi atthappabhedo suttena dīpetabbataṁ nātikkamatīti āha ‘‘te suttaṁ sūcetī’’ti. Imasmiṁ vikappe attha-saddo bhāsitatthavacanampi hoti. Purimakā hi pañca atthappabhedā hitapariyāyā, tato pare cha bhāsitatthappabhedā, pacchimakā pana ubhayasabhāvā. Tattha duradhigamatāya vibhāvane aladdhagādho gambhīro, na vivaṭo guḷho, mūludakādayo viya paṁsunā akkharasannivesādinā tirohito paṭicchanno, niddhāretvā ñāpetabbo neyyo, yathārutavaseneva veditabbo nīto. Anavajjanikkilesavodānā pariyāyavasena vuttā, kusalavipākakiriyadhammavasena vā . Paramattho nibbānaṁ, aviparītasabhāvo eva vā. Sātisayaṁ pakāsitāni tapparabhāvena pakāsitattā. ‘‘Ettakaṁ tassa bhagavato suttāgataṁ suttapariyāpanna’’nti (pāci. 1242), ‘‘sakavāde pañcasuttasatānī’’ti (dha. sa. aṭṭha. nidānakathā; kathā. aṭṭha. nidānakathā) ca evamādīsu sutta-saddo upacaritoti adhippāyenāha ‘‘idameva atthānaṁ sūcanato suttanti vutta’’nti. Ekantahitapaṭilābhasaṁvattanikā suttantadesanāti idampi vineyyānaṁ hitasampāpane suttantadesanāya tapparabhāvaṁyeva sandhāya vuttaṁ. Tapparabhāvo ca vineyyajjhāsayānulomato daṭṭhabbo, tathā attatthādippakāsanapadhānatāpi. Itarehīti vinayābhidhammehi.",
  "tika-abh04t0:60": "Rattiādīsūti rattirājavinayesu visayabhūtesu. Nanu ca ‘‘abhirattī’’ti avuttattā rattiggahaṇaṁ na kattabbaṁ, ‘‘abhiññātā abhilakkhitā’’ti ca ñāṇalakkhaṇakiriyāvisesako abhi-saddoti? Na, ‘‘abhiññātā abhilakkhitā’’ti abhi-saddavisiṭṭhānaṁ ñātalakkhitasaddānaṁ rattisaddena samānādhikaraṇatāya rattivisayattā. Ettha ca vācakasaddasannidhāne nipātānaṁ tadatthajotakamattattā lakkhitasaddatthajotako abhi-saddo lakkhaṇe vattatīti vutto. Abhilakkhitasaddapariyāyo ca abhiññātasaddoti daṭṭhabbo, abhivinayasaddassa pana abhipurisassa viya samāsasiddhi daṭṭhabbā. Anekatthā hi nipātā, anekatthabhedo ca saddānaṁ payogavisayoti.",
  "tika-abh04t0:61": "Kiñcāpi desanādayo desetabbādinirapekkhā na santi, āṇādayo pana visesato desakādiadhīnāti taṁtaṁvisesayogavasena tesaṁ bhedo vutto. Yathā hi āṇāvidhānaṁ visesato āṇārahādhīnaṁ tattha kosallayogato, evaṁ vohāraparamatthavidhānāni ca vidhāyakādhīnānīti āṇādividhino desakāyattatā vuttā. Aparādhajjhāsayānurūpaṁ viya dhammānurūpampi sāsanaṁ visesato tathāvinetabbapuggalāpekkhanti vuttaṁ ‘‘sāsitabba…pe… tabbabhāvenā’’ti. Saṁvarāsaṁvaranāmarūpānaṁ viya viniveṭhetabbāya diṭṭhiyāpi kathanaṁ sati vācāvatthusmiṁ, nāsatīti visesato tadadhīnanti āha ‘‘kathetabbassa…pe… kathā’’ti. Upārambhādīti upārambhanissaraṇadhammakosarakkhaṇāni. Pariyāpuṇanādīti pariyāpuṇanasuppaṭipattiduppaṭipattiyo.",
  "tika-abh04t0:62": "Tantisamudāyo avayavatantiyā ādhāro yathā ‘‘rukkhe sākhā’’ti. Na codetabbametaṁ samukhena, visayavisayimukhena vā vinayādīnaṁyeva gambhīrabhāvassa vuttattāti adhippāyo. Dhammo hi vinayādayo, tesañca visayo attho, dhammatthavisayā ca desanāpaṭivedhāti. ‘‘Paṭivedhassā’’tiādinā dhammatthānaṁ duppaṭividdhattā desanāya uppādetuṁ asakkuṇeyyattā paṭivedhassa uppādetuñca paṭivijjhituñca asakkuṇeyyattā dukkhogāhataṁ dasseti.",
  "tika-abh04t0:63": "Dhammānurūpaṁ yathādhammanti ca attho yujjati. Desanāpi hi paṭivedho viya aviparītaṁ savisayavibhāvanato dhammānurūpaṁ pavattati yato ‘‘aviparītābhilāpo’’ti vuccati. Dhammaniruttiṁ dassetīti etena desanāsaddasabhāvāti dīpeti. Tathā hi niruttipaṭisambhidāya parittārammaṇādibhāvo pāḷiyaṁ vutto, aṭṭhakathāyañca ‘‘taṁtaṁsabhāvaniruttisaddaṁ ārammaṇaṁ katvā’’tiādinā saddārammaṇatā. Imassa atthassa ayaṁ saddo vācakoti vacanavacanīyaṁ vavatthapetvā taṁtaṁvacanīyavibhāvanavasena pavattito hi saddo desanāti. Nanu ca ‘‘dhammo tantī’’ti imasmiṁ pakkhe dhammassapi saddasabhāvattā dhammadesanānaṁ viseso na siyāti? Na, tesaṁ tesaṁ atthānaṁ bodhakabhāvena ñāto uggahitādivasena ca pubbe pavattito saddappabandho dhammo, pacchā paresaṁ avabodhanatthaṁ pavattito tadatthappakāsanako saddo desanāti. Atha vā yathāvuttasaddasamuṭṭhāpako cittuppādo desanā musāvādādayo viya. Vacanassa pavattananti ca yathāvuttacittuppādamāha. So hi vacanaṁ pavatteti, taṁ vā etena pavattīyatīti pavattanaṁ. Desīyati attho etenāti desanā. Pakārehi ñāpīyati etena, pakārato ñāpetīti vā paññattīti vuccatīti. Tenevāha ‘‘adhippāyo’’tiādi. Abhisameti, abhisamīyati vā etenāti abhisamayoti evampi abhisamayattho sambhavati. Abhisametabbato pana abhisamayoti dutiyavikappe paṭivedhoyevāti.",
  "tika-abh04t0:64": "Vuttanayena veditabbāti avijjāsaṅkhārādīnaṁ dhammatthānaṁ duppaṭivijjhatāya dukkhogāhatā, tesaṁ paññāpanassa dukkarabhāvato taṁdesanāya paṭivedhanasaṅkhātassa paṭivedhassa uppādanavisayikaraṇānaṁ asakkuṇeyyatāya dukkhogāhatā veditabbā.",
  "tika-abh04t0:65": "Kāraṇe phalavohārena te dhammā dukkhāya saṁvattantīti vuttanti āha ‘‘upārambha…pe… hetubhāvenā’’ti. Aññaṁ atthanti upārambhaṁ nissaraṇañca. Niṭṭhāpetvāti kathanavasena pariyosāpetvā. Tassa ‘‘āraddha’’nti etena sambandho. Uddānasaṅgahādibhedo saṅgītoti pāṭho yutto, ‘‘saṅgītiyā’’ti pana likhanti. Purimaṁ vā saṅgītiyāti bhāvena bhāvalakkhaṇe bhummaṁ, pacchimaṁ adhikaraṇe. Piṭakādīti piṭakanikāyaṅgadhammakkhandhāni.",
  "tika-abh04t0:66": "Tattha aṅgesu suttaṅgameva na sambhavati ‘‘sagāthakaṁ suttaṁ geyyaṁ, niggāthakaṁ suttaṁ veyyākaraṇa’’nti (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) vuttattā, maṅgalasuttādīnañca suttaṅgasaṅgaho na siyā gāthābhāvato dhammapadādīnaṁ viya, geyyaṅgasaṅgaho vā siyā sagāthakattā sagāthāvaggassa viya, tathā ubhatovibhaṅgādīsu sagāthakapadesānanti? Vuccate –",
  "tika-abh04t0:67": "Suttanti sāmaññavidhi, visesavidhayo pare;",
  "tika-abh04t0:68": "Sanimittā niruḷhattā, sahatāññena nāññato. (netti. aṭṭha. saṅgahavāravaṇṇanā);",
  "tika-abh04t0:69": "Sabbassapi hi buddhavacanassa suttanti ayaṁ sāmaññavidhi. Tenevāha āyasmā mahākaccāyano nettiyaṁ ‘‘navavidhasuttantapariyeṭṭhī’’ti (netti. saṅgahavāra). ‘‘Ettakaṁ tassa bhagavato suttāgataṁ suttapariyāpannaṁ (pāci. 1242) sakavāde pañca suttasatānī’’ti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṁ, tadekadesesu pana geyyādayo visesavidhayo tena tena nimittena patiṭṭhitattā. Tathā hi geyyassa sagāthakattaṁ tabbhāvanimittaṁ. Lokepi hi sasilokaṁ sagāthakaṁ vā cuṇṇiyaganthaṁ ‘‘geyya’’nti vadanti. Gāthāvirahe pana sati pucchaṁ katvā vissajjanabhāvo veyyākaraṇassa. Pucchāvissajjanañhi byākaraṇanti vuccati. Byākaraṇameva veyyākaraṇanti.",
  "tika-abh04t0:70": "Evaṁ sante sagāthakānampi pañhavissajjanavasena pavattānaṁ veyyākaraṇabhāvo āpajjatīti? Nāpajjati veyyākaraṇādisaññānaṁ anokāsabhāvato ‘‘gāthāvirahe pana satī’’ti visesitattā ca. Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāpaṭisaṁyuttesu ‘‘vuttañheta’’ntiādivacanasambandhesu abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā. Satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyaṅgādayo. Yaṁ panettha geyyaṅgādinimittarahitaṁ, taṁ suttaṅgaṁ visesasaññāparihārena sāmaññasaññāya pavattanatoti.",
  "tika-abh04t0:71": "Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthāti? Na, sodhitattā. Sodhitañhi pubbe gāthāvirahe sati pucchāvissajjanabhāvo veyyākaraṇabhāvassa nimittanti. Yañca vuttaṁ ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ na, niruḷhattā. Niruḷho hi maṅgalasuttādīsu suttabhāvo. Na hi tāni dhammapadabuddhavaṁsādayo viya gāthābhāvena paññātāni, kintu suttabhāveneva. Teneva hi aṭṭhakathāyaṁ suttanāmakanti nāmaggahaṇaṁ kataṁ. Yaṁ pana vuttaṁ ‘‘sagāthakattā geyyaṅgasaṅgaho vā siyā’’ti, tadapi natthi. Yasmā sahatāññena. Saha gāthāhīti sagāthakaṁ, sahabhāvo ca nāma attato aññena hoti, na ca maṅgalasuttādīsu gāthāvinimutto koci suttappadeso atthi, yo ‘‘saha gāthāhī’’ti vucceyya, na ca samudāyo nāma koci atthi. Yadapi vuttaṁ ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tadapi na, aññato. Aññā eva hi tā gāthā jātakādipariyāpannattā. Ato na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo veditabbo.",
  "tika-abh04t0:72": "Jinasāsanaṁ abhidhammo. Paṭividdhaṭṭhānaṁ paṭivedhabhūmi paṭivedhāvatthā, paṭivedhahetu vā. ‘‘So evaṁ pajānāmi sammādiṭṭhipaccayāpi vedayita’’nti (saṁ. ni. 5.11-12) vuttaṁ. Pāḷiyaṁ pana ‘‘so evaṁ pajānāmi micchādiṭṭhipaccayāpi vedayitaṁ. Sammādiṭṭhipaccayāpi vedayita’’nti āgataṁ (saṁ. ni. 5.11-12). Paccayādīhīti paccayasabhāvavūpasamatadupāyādīhi. Paravādicodanaṁ patvāti aṭṭhakathāyaṁ āgataṁ paravādicodanaṁ patvā. Adhiga…pe… rūpenāti adhigantabbo ca so desetabbo cāti adhigantabbadesetabbo, so eva dhammo, tadanurūpena. Ettha ca yathādhammasāsanattā yathādhigatadhammadesanābhāvato abhidhammassa abhisambodhi adhigamanidānaṁ. Desakālādiyeva desanānidānaṁ. Yaṁ pana aṭṭhakathāyaṁ ‘‘desanānidānaṁ yāva dhammacakkappavattanā’’ti vuttaṁ, taṁ abhidhammadesanāvisesena dhammacakkappavattananti katvā vuttaṁ. Dhammacakkappavattanasutte vā desitehi ariyasaccehi sakalābhidhammapadatthasaṅgahato, paramatthato abhidhammabhūtānaṁ vā sammādiṭṭhiādīnaṁ tattha desitattā vuttaṁ. Tattakānaṁyeva desanāruḷhatāya aḍḍhachakkesu jātakasatesu paripācanaṁ vuttanti daṭṭhabbaṁ. Na hi ettakāsu eva jātīsu puññādisambhārasambharaṇaṁ , kiṁ pana kāraṇaṁ ettakā eva jātiyo desitāti? Tadaññesaṁ aṭṭhuppattiyā abhāvato.",
  "tika-abh04t0:73": "Sumedhakathāvaṇṇanā",
  "tika-abh04t0:74": "Uppanne buddhe tato attānaṁ seyyato vā sadisato vā dahanto jhānābhiññāhi parihāyati, na tathā sumedhapaṇḍito aṭṭhāsīti tassa jhānābhiññāhi aparihāni daṭṭhabbā. Tenevāha ‘‘tāpasehi asamo’’ti. Yathā nibbānaṁ, aññaṁ vā niccābhimataṁ aviparītavuttitāya sabbakālaṁ tathābhāvena ‘‘sassata’’nti vuccati, evaṁ buddhānaṁ vacananti tassa sassatatā vuttā. Tenevāha ‘‘aviparītamevā’’ti. Upapāramīādivibhāgena anekappakāratā. Samādānādhiṭṭhānanti samādānassa adhiṭṭhānaṁ pavattanaṁ karaṇanti attho. Ñāṇatejenāti pāramīpavicayañāṇappabhāvena. Mahānubhāvañhi taṁ ñāṇaṁ bodhisambhāresu anāvaraṇaṁ anācariyakaṁ mahābodhisamuppattiyā anurūpapubbanimittabhūtaṁ. Tathā hi taṁ manussapurisabhāvādiādhārameva jātaṁ. Kāyādīsu asubhasaññādibhāvena suddhagocarā. ‘‘Aññathā’’ti padassa pakaraṇaparicchinnaṁ atthaṁ dassento ‘‘līnatā’’ti āha. Līnatāti ca saṅkoco vīriyahāni vīriyārambhassa adhippetattā. Tenāha ‘‘esā me vīriyapāramī’’ti.",
  "tika-abh04t0:75": "Nidānakathāvaṇṇanā niṭṭhitā."
}