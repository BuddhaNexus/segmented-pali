{
  "tika-s0403t11:0": "(12) 2. Andhakavindavaggo",
  "tika-s0403t11:1": "1-4. Kulūpakasuttādivaṇṇanā",
  "tika-s0403t11:2": "111-114. Dutiyassa paṭhame asanthavesu kulesu vissāso etassāti asanthavavissāsī. Anissaro hutvā vikappeti saṁvidahati sīlenāti anissaravikappī. Vissaṭṭhāni visuṁ khittāni bhedena avatthitāni kulāni ghaṭanatthāya upasevati sīlenāti vissaṭṭhupasevī. Dutiyādīni uttānatthāneva.",
  "tika-s0403t11:3": "Kulūpakasuttādivaṇṇanā niṭṭhitā.",
  "tika-s0403t11:4": "5-13. Maccharinīsuttādivaṇṇanā",
  "tika-s0403t11:5": "115-123. Pañcame āvāsamacchariyādīni pañca idha bhikkhuniyā vasena āgatāni, bhikkhussa vasenapi tāni veditabbāni. Āvāsamacchariyena hi samannāgato bhikkhu āgantukaṁ disvā ‘‘ettha cetiyassa vā saṅghassa vā parikkhāro ṭhapito’’tiādīni vatvā saṅghikaāvāsaṁ na deti. Kulamacchariyena samannāgato bhikkhu tehi tehi kāraṇehi ādīnavaṁ dassetvā attano upaṭṭhāke kule aññesaṁ pavesampi nivāreti. Lābhamacchariyena samannāgato saṅghikampi lābhaṁ maccharāyanto yathā aññe na labhanti, evaṁ karoti attanā visamanissitatāya balavanissitatāya ca. Vaṇṇamacchariyena samannāgato attano vaṇṇaṁ vaṇṇeti, paresaṁ vaṇṇe ‘‘kiṁ vaṇṇo eso’’ti taṁ taṁ dosaṁ vadati. Vaṇṇoti cettha sarīravaṇṇopi, guṇavaṇṇopi veditabbo.",
  "tika-s0403t11:6": "Dhammamacchariyena samannāgato – ‘‘imaṁ dhammaṁ pariyāpuṇitvā eso maṁ abhibhavissatī’’ti aññassa na deti. Yo pana – ‘‘ayaṁ imaṁ dhammaṁ uggahetvā aññathā atthaṁ viparivattetvā nāsessatī’’ti dhammanuggahena vā – ‘‘ayaṁ imaṁ dhammaṁ uggahetvā uddhato unnaḷo avūpasantacitto apuññaṁ pasavissatī’’ti puggalānuggahena vā na deti, na taṁ macchariyaṁ. Dhammoti cettha pariyattidhammo adhippeto. Paṭivedhadhammo hi ariyānaṁyeva hoti, te ca naṁ na maccharāyanti macchariyassa sabbaso pahīnattāti tassa asambhavo eva. Tattha āvāsamacchariyena lohagehe paccati, yakkho vā peto vā hutvā tasseva āvāsassa saṅkāraṁ sīsena ukkhipitvā carati. Kulamacchariyena appabhogo hoti. Lābhamacchariyena gūthaniraye nibbattati, saṅghassa vā gaṇassa vā lābhaṁ maccharāyitvā puggalikaparibhogena vā paribhuñjitvā yakkho vā peto vā mahāajagaro vā hutvā nibbattati. Vaṇṇamacchariyena bhavesu nibbattassa vaṇṇo nāma na hoti. Dhammamacchariyena kukkuḷaniraye nibbattati. Chaṭṭhādīni uttānatthāneva.",
  "tika-s0403t11:7": "Maccharinīsuttādivaṇṇanā niṭṭhitā.",
  "tika-s0403t11:8": "Andhakavindavaggavaṇṇanā niṭṭhitā."
}