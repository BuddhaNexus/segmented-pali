{
  "tika-vin02t5:0": "3. Nissaggiyakaṇḍaṁ (bhikkhunīvibhaṅgavaṇṇanā)",
  "tika-vin02t5:1": "733. Nissaggiyesu paṭhamaṁ uttānameva.",
  "tika-vin02t5:2": "740. Dutiye ‘‘ayyāya dammīti evaṁ paṭiladdhanti nissaṭṭhapaṭiladdhaṁ. Teneva mātikāṭṭhakathāyampi ‘‘nissaṭṭhaṁ paṭilabhitvāpi yathādāneyeva upanetabba’’nti vuttaṁ. Yathādāneyeva upanetabbanti yathā dāyakena dinnaṁ, tathā upanetabbaṁ, akālacīvarapakkheyeva ṭhapetabbanti vuttaṁ hoti. Ettha ca bhājāpitāya laddhacīvarameva nissaggiyaṁ hoti, taṁ vinayakammaṁ katvāpi attanā na labhati. Sesamettha uttānameva. Akālacīvaratā, tathāsaññitā, kālacīvaranti adhiṭṭhāya lesena bhājāpanaṁ, paṭilābhoti imāni panettha cattāri aṅgāni.",
  "tika-vin02t5:3": "743. Tatiye metanti me etaṁ. Sakasaññāya gahitattā pācittiyaṁ dukkaṭañca vuttaṁ. Itarathā bhaṇḍagghena kāretabbaṁ. Upasampannatā, parivattitacīvarassa vikappanupagatā, sakasaññāya acchindanaṁ vā acchindāpanaṁ vāti imāni panettha tīṇi aṅgāni.",
  "tika-vin02t5:4": "748-752. Catutthe āhaṭasappiṁ datvāti attano datvā. Yamakaṁ pacitabbanti sappiñca telañca ekato katvā pacitabbaṁ. Lesena gahetukāmatā, aññassa viññāpanaṁ, paṭilābhoti imāni panettha tīṇi aṅgāni.",
  "tika-vin02t5:5": "753. Pañcame sāti thullanandā. Ayanti ayaṁ sikkhamānā. Cetāpetvāti jānāpetvā icceva atthoti idha vuttaṁ, mātikāṭṭhakathāyaṁ (kaṅkhā. aṭṭha. aññacetāpanasikkhāpadavaṇṇanā) pana ‘‘aññaṁ cetāpetvāti attano kappiyabhaṇḍena idaṁ nāma āharāti aññaṁ parivattāpetvā’’ti vuttaṁ, tasmā ‘‘cetāpetvā’’ti imassa parivattāpetvātipi attho daṭṭhabbo. Aññaṁ cetāpeyyāti ‘‘evaṁ me idaṁ datvā aññampi āharissatī’’ti maññamānā ‘‘na me iminā attho, idaṁ nāma me āharā’’ti tato aññaṁ cetāpeyya.",
  "tika-vin02t5:6": "758. Chaṭṭhe dhammakiccanti puññakammaṁ. Pāvārikassāti dussavāṇijakassa. Yāya cetāpitaṁ, tassāyeva nissaggiyaṁ nissaṭṭhapaṭilābho ca, tasmā tāya bhikkhuniyā nissaṭṭhaṁ paṭilabhitvā yathādāne upanetabbaṁ, na attanā gahetabbaṁ. Aññassatthāyāti cīvarādīsu aññatarassatthāya. Aññuddisikenāti purimassevatthadīpanaṁ. Parikkhārenāti kappiyabhaṇḍena.",
  "tika-vin02t5:7": "764. Sattame sayaṁ yācitakenāti sayaṁ yācitakenāpīti attho. Teneva pāḷiyaṁ ‘‘tena ca parikkhārena sayampi yācitvā’’ti vuttaṁ, tatoyeva mātikāṭṭhakathāyaṁ ‘‘saññācikenāti sayaṁ yācitakenāpī’’ti attho vutto.",
  "tika-vin02t5:8": "768-773. Aṭṭhamanavamadasamāni uttānatthāneva.",
  "tika-vin02t5:9": "784. Ekādasame yasmā pavāritaṭṭhāne viññatti nāma na paṭisedhetabbā, tasmā bhagavā dhammanimantanavasena pavāritaṭṭhāne ‘‘vadeyyāsi yenattho’’ti vuttāya ‘‘catukkaṁsaparamaṁ viññāpetabba’’nti paricchedaṁ dassetīti veditabbaṁ. Teneva mātikāṭṭhakathāyaṁ (kaṅkhā. aṭṭha. garupāvuraṇasikkhāpadavaṇṇanā) ‘‘cetāpetabbanti ṭhapetvā sahadhammike ca ñātakapavārite ca aññena kismiñcideva guṇe parituṭṭhena vadeyyāsi yenatthoti vuttāya viññāpetabba’’nti vuttaṁ.",
  "tika-vin02t5:10": "788. Dvādasamaṁ uttānatthameva.",
  "tika-vin02t5:11": "Bhikkhunīvibhaṅge nissaggiyapācittiyasikkhāpadavaṇṇanā niṭṭhitā.",
  "tika-vin02t5:12": "Nissaggiyakaṇḍaṁ niṭṭhitaṁ."
}