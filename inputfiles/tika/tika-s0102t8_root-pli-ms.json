{
  "tika-s0102t8:0": "9. Mahāsatipaṭṭhānasuttavaṇṇanā",
  "tika-s0102t8:1": "Uddesavārakathāvaṇṇanā",
  "tika-s0102t8:2": "373. ‘‘Kasmā bhagavā idaṁ suttamabhāsī’’ti asādhāraṇaṁ samuṭṭhānaṁ pucchati, sādhāraṇaṁ pana ‘‘pākaṭa’’nti anāmasitvā ‘‘kururaṭṭhavāsīna’’ntiādi vuttaṁ. Samuṭṭhānanti hi desanānidānaṁ, taṁ sādhāraṇāsādhāraṇabhedato duvidhaṁ, sādhāraṇampi ajjhattikabāhirabhedato duvidhaṁ. Tattha sādhāraṇaṁ ajjhattikaṁ samuṭṭhānaṁ nāma bhagavato mahākaruṇā. Tāya hi samussāhitassa bhagavato veneyyānaṁ dhammadesanāya cittaṁ udapādi. Yathāha ‘‘sattesu ca kāruññataṁ paṭicca buddhacakkhunā lokaṁ volokesī’’tiādi. (Dī. ni. 2.69; ma. ni. 1.283; 2.339; saṁ. ni. 1.172; mahāva. 9) bāhiraṁ pana sādhāraṇaṁ samuṭṭhānaṁ nāma dasasahassamahābrahmaparivārassa sahampatimahābrahmuno ajjhesanaṁ. Tathā cāha ‘‘brahmuno ca ajjhesanaṁ viditvā’’ti. (Dī. ni. 2.69; ma. ni. 1.283; 2.339; saṁ. ni. 1.179; mahāva. 9) tadajjhesanuttarakālañhi dhammapaccavekkhaṇājanitaṁ appossukkataṁ paṭipassambhetvā bhagavā dhammaṁ desetuṁ ussāhajāto ahosi. Yathā ca mahākaruṇā, evaṁ dasabalañāṇādayo ca desanāya ajjhattasamuṭṭhānabhāve vattabbā. Sabbañhi ñeyyadhammaṁ, tesaṁ desetabbappakāraṁ, sattānañca āsayānusayādiṁ yāthāvato jānitvā bhagavā ṭhānāṭṭhānādīsu kosallena veneyyajjhāsayānurūpaṁ vicittanayadesanaṁ pavattesīti. Asādhāraṇampi ajjhattikabāhirabhedato duvidhameva. Tattha ajjhattikaṁ yāya mahākaruṇāya, yena ca desanāñāṇena idaṁ suttaṁ pavattitaṁ, tadubhayaṁ veditabbaṁ, bāhiraṁ pana dassetuṁ ‘‘kururaṭṭhavāsīna’’ntiādimāha. Tena vuttaṁ ‘‘asādhāraṇaṁ samuṭṭhānaṁ pucchatī’’ti, tena ‘‘attajjhāsayādīsu catūsu suttanikkhepesu kataroya’’nti suttanikkhepo pucchito hotīti itaro ‘‘kururaṭṭhavāsīna’’ntiādinā ‘‘parajjhāsayoyaṁ suttanikkhepo’’ti dasseti.",
  "tika-s0102t8:3": "Kururaṭṭhaṁ kira tadā taṁnivāsisattānaṁ yonisomanasikāravantatādinā yebhuyyena suppaṭipannatāya, pubbe ca katapuññatābalena tadā utuādisampattiyuttameva ahosi. Tena vuttaṁ ‘‘utupaccayādisampannattā’’ti. Ādi-saddena bhojanādisampattiṁ saṅgaṇhāti. Keci pana ‘‘pubbe pavattakuruvattadhammānuṭṭhānavāsanāya uttarakuru viya yebhuyyena utuādisampannameva hontaṁ bhagavato kāle sātisayaṁ utusappāyādiyuttaṁ taṁ raṭṭhaṁ ahosī’’ti vadanti. Cittasarīrakallatāyāti cittassa, sarīrassa ca arogatāya. Anuggahitapaññābalāti laddhūpakārañāṇānubhāvā, anu anu vā āciṇṇapaññātejā. Ekavīsatiyā ṭhānesuti kāyānupassanāvasena cuddasasu ṭhānesu, vedanānupassanāvasena ekasmiṁ ṭhāne, tathā cittānupassanāvasena, dhammānupassanāvasena pañcasu ṭhānesūti evaṁ ekavīsatiyā ṭhānesu. Kammaṭṭhānaṁ arahatte pakkhipitvāti catusaccakammaṭṭhānaṁ yathā arahattaṁ pāpeti, evaṁ desanāvasena arahatte pakkhipitvā. Suvaṇṇacaṅkoṭakasuvaṇṇamañjūsāsu pakkhittāni sumanacampakādinānāpupphāni, maṇimuttādisattaratanāni ca yathā bhājanasampattiyā savisesaṁ sobhanti, kiccakarāni ca honti manuññabhāvato, evaṁ sīladassanādisampattiyā bhājanavisesabhūtāya kururaṭṭhavāsiparisāya desitā bhagavato ayaṁ desanā bhiyyoso mattāya sobhati, kiccakārī ca hotīti imamatthaṁ dasseti ‘‘yathā hi puriso’’tiādinā. Etthāti kururaṭṭhe.",
  "tika-s0102t8:4": "Pakatiyāti sarasatopi, imissā satipaṭṭhānasuttadesanāya pubbepīti adhippāyo. Anuyuttā viharanti satthu desanānusārato bhāvanānuyogaṁ.",
  "tika-s0102t8:5": "Vissaṭṭhaattabhāvenāti aniccādivasena kismiñci yonisomanasikāre cittaṁ aniyojetvā rūpādiārammaṇe abhirativasena vissaṭṭhacittena bhavituṁ na vaṭṭati, pamādavihāraṁ pahāya appamattena bhavitabbanti adhippāyo.",
  "tika-s0102t8:6": "Ekāyanoti ettha ayana-saddo maggapariyāyo. Na kevalaṁ ayanameva, atha kho aññepi bahū maggapariyāyāti paduddhāraṁ karonto ‘‘maggassa hī’’ti ādiṁ vatvā yadi maggapariyāyo ayana-saddo, kasmā puna ‘‘maggo’’ti vuttanti codanaṁ sandhāyāha ‘‘tasmā’’tiādi. Tattha ekamaggoti eko eva maggo. Na hi nibbānagāmimaggo añño atthīti. Nanu satipaṭṭhānaṁ idha maggoti adhippetaṁ, tadaññe ca bahū maggadhammā atthīti? Saccaṁ atthi, te pana satipaṭṭhānaggahaṇeneva gahitā tadavinābhāvato. Tathā hi ñāṇavīriyādayo niddese gahitā, uddese pana satiyā eva gahaṇaṁ veneyyajjhāsayavasenāti daṭṭhabbaṁ. ‘‘Na dvidhāpathabhūto’’ti iminā imassa maggassa anekamaggabhāvābhāvaṁ viya anibbānagāmibhāvābhāvañca dasseti. Ekenāti asahāyena. Asahāyatā ca duvidhā attadutiyatābhāvena vā, yā ‘‘vūpakaṭṭhakāyatā’’ti vuccati, taṇhādutiyatābhāvena vā, yā ‘‘pavivittacittatā’’ti vuccati. Tenāha ‘‘vūpakaṭṭhena pavivittacittenā’’ti. Seṭṭhopi loke ‘‘eko’’ti vuccati ‘‘yāva pare ekāhaṁ vo karomī’’tiādīsūti āha ‘‘ekassāti seṭṭhassā’’ti. Yadi saṁsārato nissaraṇaṭṭho ayanaṭṭho, aññesampi upanissayasampannānaṁ sādhāraṇato, kathaṁ bhagavatoti āha ‘‘kiñcāpī’’tiādi. Imasmiṁ khoti ettha kho-saddo avadhāraṇe, tasmā imasmiṁ yevāti attho. Desanābhedoyeva heso, yadidaṁ ‘‘maggo’’ti vā ‘‘ayano’’ti vā. Ayana-saddo vā kammakaraṇādivibhāgo. Tenāha ‘‘atthato pana eko vā’’ti.",
  "tika-s0102t8:7": "Nānāmukhabhāvanānayappavattoti kāyānupassanādimukhena tatthāpi ānāpānādimukhena bhāvanānayena pavatto. Ekāyananti ekagāminaṁ, nibbānagāminanti attho. Nibbānañhi adutiyabhāvato, seṭṭhabhāvato ca ‘‘eka’’nti vuccati. Yathāha ‘‘ekañhi saccaṁ na dutīyamatthī’’ti (su. ni. 890). ‘‘Yāvatā bhikkhave dhammā saṅkhatā vā asaṅkhatā vā virāgo tesaṁ aggaṁ akkhāyatī’’ti. (A. ni. 4.34; itivu. 90) khayo eva antoti khayanto, jātiyā khayantaṁ diṭṭhavāti jātikhayantadassī. Avibhāgena sabbepi satte hitena anukampatīti hitānukampī. Atariṁsūti tariṁsu. Pubbeti purimakā buddhā, pubbe vā atītakāle.",
  "tika-s0102t8:8": "Tanti tesaṁ vacanaṁ, taṁ vā kiriyāvuttivācakattaṁ na yujjati. Na hi saṅkheyyappadhānatāya sattavācino ekasaddassa kiriyāvuttivācakatā atthi. ‘‘Sakimpi uddhaṁ gaccheyyā’’tiādīsu (a. ni. 7.72) viya sakiṁ ayanoti iminā byañjanena bhavitabbaṁ. Evamatthaṁ yojetvāti ‘‘ekaṁ ayanaṁ assā’’ti evaṁ samāsapadatthaṁ yojetvā. Ubhayathāpīti purimanayena, pacchimanayena ca. Na yujjati idhādhippetamaggassa anekavāraṁ pavattisabbhāvato. Tenāha ‘‘kasmā’’tiādi. ‘‘Anekavārampi ayatī’’ti purimanayassa ayuttatādassanaṁ, ‘‘anekañcassa ayanaṁ hotī’’ti pacchimanayassa.",
  "tika-s0102t8:9": "Imasmiṁpadeti ‘‘ekāyano ayaṁ bhikkhave maggo’’ti imasmiṁ vākye, imasmiṁ vā ‘‘pubbabhāgamaggo, lokuttaramaggo’’ti vidhānapade. Missakamaggoti lokiyena missako lokuttaramaggo . Visuddhiādīnaṁ nippariyāyahetukaṁ saṅgaṇhanto ācariyatthero ‘‘missakamaggo’’ti āha. Itaro pariyāyahetu idhādhippetoti ‘‘pubbabhāgamaggo’’ti avoca.",
  "tika-s0102t8:10": "Saddaṁ sutvāti ‘‘kālo bhante dhammasavanāyā’’ti kālārocanasaddaṁ paccakkhato, paramparāya ca sutvā. Evaṁ ukkhipitvāti evaṁ ‘‘sundaraṁ manoharaṁ imaṁ kathaṁ chaḍḍemā’’ti achaḍḍentā ucchubhāraṁ viya paggahetvā na vicaranti. Āluḷetīti viluḷito ākulo hotīti attho. Ekāyanamaggo vuccati pubbabhāgasatipaṭṭhānamaggoti ettāvatā idhādhippetatthe siddhe tasseva alaṅkāratthaṁ so pana yassa pubbabhāgamaggo, taṁ dassetuṁ ‘‘maggānaṭṭhaṅgiko’’tiādikā gāthāpi paṭisambhidāmaggatova ānetvā ṭhapitā.",
  "tika-s0102t8:11": "Nibbānagamanaṭṭhenāti nibbānaṁ gacchati adhigacchati etenāti nibbānagamanaṁ,soyeva aviparītasabhāvatāya attho, tena nibbānagamanaṭṭhena, nibbānādhigamūpāyatāyāti attho. Magganīyaṭṭhenāti gavesitabbatāya. ‘‘Gamanīyaṭṭhenā’’ti vā pāṭho, upagantabbatāyāti attho. ‘‘Rāgādīhī’’ti iminā rāgadosamohānaṁyeva gahaṇaṁ ‘‘rāgo malaṁ, doso malaṁ, moho mala’’nti (vibha. 924) vacanato. ‘‘Abhijjhāvisamalobhādīhī’’ti pana iminā sabbesampi upakkilesānaṁ saṅgaṇhanatthaṁ te visuṁ uddhaṭā. ‘‘Sattānaṁ visuddhiyā’’ti vuttassa atthassa ekantikataṁ dassento ‘‘tathā hī’’tiādimāha. Kāmaṁ ‘‘visuddhiyā’’ti sāmaññajotanā, cittasseva pana visuddhi idhādhippetāti dassetuṁ ‘‘rūpamalavasena panā’’tiādi vuttaṁ. Na kevalaṁ aṭṭhakathāvacanameva, atha kho idaṁ ettha āhacca bhāsitanti dassento ‘‘tathā hī’’tiādimāha.",
  "tika-s0102t8:12": "Sā panāyaṁ cittavisuddhi sijjhamānā yasmā sokādīnaṁ anuppādāya saṁvattati, tasmā vuttaṁ ‘‘sokaparidevānaṁ samatikkamāyā’’tiādi. Tattha socanaṁ ñātibyasanādinimittaṁ cetaso santāpo antonijjhānaṁ soko. Ñātibyasanādinimittameva sokāvatiṇṇato ‘‘kahaṁ ekaputtaka kahaṁ ekaputtakā’’tiādinā (ma. ni. 2.353, 354; saṁ. ni. 2.63) paridevanavasena vācāvippalāpo paridavanaṁ paridevo. Āyatiṁ anuppajjanaṁ idha samatikkamoti āha ‘‘pahānāyā’’ti. Taṁ panassa samatikkamāvahataṁ nidassanavasena dassento ‘‘ayañhī’’tiādimāha.",
  "tika-s0102t8:13": "Tattha yaṁ pubbe, taṁ visodhehīti atītesu khandhesu taṇhāsaṁkilesavisodhanaṁ vuttaṁ. Pacchāti parato . Teti tuyhaṁ. Māhūti mā ahu. Kiñcananti rāgādikiñcanaṁ, etena anāgatesu khandhesu saṁkilesavisodhanaṁ vuttaṁ. Majjheti tadubhayavemajjhe. No ce gahessasīti na upādiyissasi ce, etena paccuppanne khandhappabandhe upādānappavatti vuttā. Upasanto carissasīti evaṁ addhattayagatasaṁkilesavisodhane sati nibbutasabbapariḷāhatāya upasanto hutvā viharissasīti arahattanikūṭena gāthaṁ niṭṭhapesi. Tenāha ‘‘imaṁ gātha’’ntiādi.",
  "tika-s0102t8:14": "Puttāti orasā, aññepi vā dinnakakittimādayo ye keci. Pitāti janako, aññepi vā pituṭṭhāniyā. Bandhavāti ñātakā. Ayañhettha attho – puttā vā pitā vā bandhavā vā antakena maccunā adhipannassa abhibhūtassa maraṇato tāṇāya na honti. Kasmā? Natthi ñātīsu tāṇatāti. Na hi ñātīnaṁ vasena maraṇato ārakkhā atthi, tasmā paṭācāre ‘‘ubho puttā kālaṅkatā’’tiādinā (apa. therī 1.498) mā niratthakaṁ paridevi, dhammaṁyeva pana yāthāvato passāti adhippāyo. Sotāpattiphale patiṭṭhitāti yathānulomaṁ pavattitāya sāmukkaṁsikāya dhammadesanāya pariyosāne sahassanayapaṭimaṇḍite sotāpattiphale patiṭṭhahi. Kathaṁ panāyaṁ satipaṭṭhānamaggavasena sotāpattiphale patiṭṭhāsīti āha ‘‘yasmā panā’’tiādi. Na hi catusaccakammaṭṭhānakathāya vinā sāvakānaṁ ariyamaggādhigamo atthi. ‘‘Imaṁ gāthaṁ sutvā’’ti panidaṁ sokavinodanavasena pavattitāya gāthāya paṭhamaṁ sutattā vuttaṁ, sāpi hi saccadesanāya parivārabandhā eva aniccatākathāti katvā. Itaragāthāyaṁ pana vattabbameva natthi. Bhāvanāti paññābhāvanā. Sā hi idha adhippetā. Tasmāti yasmā rūpādīnaṁ aniccādito anupassanāpi satipaṭṭhānabhāvanāva, tasmā. Tepīti santatimahāmattapaṭācārāpi.",
  "tika-s0102t8:15": "Pañcasatecoreti satasatacoraparivāre pañcacore paṭipāṭiyā pesesi, te araññaṁ pavisitvā theraṁ pariyesantā anukkamena therassa samīpe samāgacchiṁsu. Tenāha ‘‘te gantvā theraṁ parivāretvā nisīdiṁsū’’ti. Vedanaṁ vikkhambhetvāti ūruṭṭhibhedapaccayaṁ dukkhavedanaṁ amanasikārena vinodetvā. Pītipāmojjaṁ uppajji vippaṭisāralesassapi asambhavato. Tenāha ‘‘parisuddhaṁ sīlaṁ nissāyā’’ti. Therassa hi sīlaṁ paccavekkhato parisuddhaṁ sīlaṁ nissāya uḷāraṁ pītipāmojjaṁ uppajjamānaṁ ūruṭṭhibhedajanitaṁ dukkhavedanaṁ vikkhambhesi. Tiyāmarattinti accantasaṁyoge upayogavacanaṁ, tenassa vipassanāyaṁ appamādaṁ, paṭipattiussukkāpanañca dasseti. Pādānīti pāde. Saṁyamessāmīti saññapessāmi, saññattiṁ karissāmīti attho. Aṭṭiyāmīti jigucchāmi. Harāyāmīti lajjāmi. Vipassisanti sampassiṁ.",
  "tika-s0102t8:16": "Pacalāyantānanti pacalāyikānaṁ niddaṁ upagatānaṁ. Agatinti agocaraṁ. Vatasampannoti dhutaguṇasampanno. Pamādanti pacalāyanaṁ sandhāyāha. Oruddhamānasoti uparuddhaadhicitto. Pañjarasminti sarīre. Sarīrañhi nhārusambandhaaṭṭhisaṅghāṭatāya idha ‘‘pañjara’’nti vuttaṁ.",
  "tika-s0102t8:17": "Pītavaṇṇāya pana paṭākāya kāyaṁ pariharaṇato, mallayuddhacittakatāya ca ‘‘pītamallo’’ti paññāto pabbajitvā pītamallatthero nāma jāto. Tīsu rajjesūti paṇḍucoḷagoḷarajjesu. ‘‘Sabbamallā sīhaḷadīpe sakkārasammānaṁ labhantī’’ti tambapaṇṇidīpaṁ āgamma. Taṁyeva aṅkusaṁ katvāti ‘‘rūpādayo ‘mamā’ti na gahetabbā’’ti natumhākavaggena pakāsitamatthaṁ attano cittamattahatthino aṅkusaṁ katvā. Pādesu avahantesūti ativelaṁ caṅkamanena akkamituṁ asamatthesu. Jaṇṇukehi caṅkamati ‘‘nisinne niddāya avasaro hotī’’ti. Byākaritvāti attano vīriyārambhassa saphalatāpavedanamukhena sabrahmacārīnaṁ tattha ussāhaṁ janento aññaṁ byākaritvā. Bhāsitanti vacanaṁ, kassa pana tanti āha ‘‘buddhaseṭṭhassa sabbalokaggavādino’’ti. ‘‘Na tumhāka’’ntiādi tassa pavattiākāradassanaṁ. Tayidaṁ me saṅkhārānaṁ accantavūpasamakāraṇanti dassento ‘‘aniccā vatā’’ti gāthamāhari, tena idānāhaṁ saṅkhārānaṁ khaṇe khaṇe bhaṅgasaṅkhātassa rogassa abhāvena arogo parinibbutoti dasseti.",
  "tika-s0102t8:18": "Assāti sakkassa. Upapattīti devūpapatti. Puna pākatikāva ahosi sakkabhāveneva upapannattā.",
  "tika-s0102t8:19": "Subrahmāti evaṁnāmo. Accharānaṁ nirayūpapattiṁ disvā tato pabhuti satataṁ pavattamānaṁ attano cittutrāsaṁ sandhāyāha ‘‘niccaṁ utrastamidaṁ citta’’ntiādi. Tattha utrastanti santastaṁ bhītaṁ . Ubbigganti saṁviggaṁ. Utrastanti vā saṁviggaṁ. Ubbigganti bhayavasena saha nissayena sañcalitaṁ. Anuppannesūti anāgatesu. Kiccesūti tesu tesu itikattabbesu. ‘‘Kicchesū’’ti vā pāṭho, dukkhesūti attho, nimittatthe cetaṁ bhummaṁ, bhāvidukkhanimittanti attho. Uppatitesūti uppannesu kiccesūti yojanā. Tadā attano parivārassa uppannaṁ dukkhaṁ sandhāya vadati.",
  "tika-s0102t8:20": "Bojjhāti bodhito, ariyamaggatoti attho. ‘‘Aññatrā’’ti ca padaṁ apekkhitvā nissakkavacanaṁ, bodhiṁ ṭhapetvāti attho. Sesesupi eseva nayo. Tapasāti tapokammato, tena maggādhigamassa upāyabhūtaṁ sallekhapaṭipadaṁ dasseti. Indriyasaṁvarāti manacchaṭṭhānaṁ indriyānaṁ saṁvaraṇato , etena satisaṁvarasīsena sabbampi saṁvarasīlaṁ, lakkhaṇahāranayena vā sabbampi catupārisuddhisīlaṁ dasseti. Sabbanissaggāti sabbassapi nissajjanato sabbakilesappahānato. Kilesesu hi nissaṭṭhesu kammavaṭṭaṁ, vipākavaṭṭañca nissaṭṭhameva hotīti. Sotthinti khemaṁ anupaddavataṁ.",
  "tika-s0102t8:21": "Ñāyati nicchayena kamati nibbānaṁ, taṁ vā ñāyati paṭivijjhīyati etenāti ñāyo, ariyamaggoti āha ‘‘ñāyo vuccati ariyo aṭṭhaṅgiko maggo’’ti. Taṇhāvānavirahitattāti taṇhāsaṅkhātavānavivittattā. Taṇhā hi khandhehi khandhaṁ, kammunā phalaṁ, sattehi ca dukkhaṁ vinati saṁsibbatīti ‘‘vāna’’nti vuccati, tayidaṁ natthi ettha vānaṁ, na vā etasmiṁ adhigate puggalassa vānanti nibbānaṁ, asaṅkhatā dhātu. Parappaccayena vinā paccakkhakaraṇaṁ sacchikiriyāti āha ‘‘attapaccakkhatāyā’’ti.",
  "tika-s0102t8:22": "Nanu ‘‘visuddhiyā’’ti cittavisuddhiyā adhippetattā visuddhiggahaṇenevettha sokasamatikkamādayopi gahitā eva honti, te puna kasmā gahitāti anuyogaṁ sandhāya ‘‘tattha kiñcāpī’’tiādi vuttaṁ. Sāsanayuttikovideti saccapaṭiccasamuppādādilakkhaṇāyaṁ dhammanītiyaṁ cheke. Taṁ tamatthaṁñāpetīti ye ye bodhaneyyapuggalā saṅkhepavitthārādivasena yathā yathā bodhetabbā, attano desanāvilāsena bhagavā te te tathā tathā bodhento taṁ tamatthaṁ ñāpeti. Taṁ taṁ pākaṭaṁ katvā dassentoti atthāpattiṁ agaṇento taṁ tamatthaṁ pākaṭaṁ katvā dassento. Na hi sammāsambuddho atthāpattiñāpakādisādhanīyavacanāti. Saṁvattatīti jāyati, hotīti attho. Yasmā anatikkantasokaparidevassa na kadāci cittavisuddhi atthi sokaparidevasamatikkamanamukheneva cittavisuddhiyā ijjhanato, tasmā āha ‘‘sokaparidevānaṁ samatikkamena hotī’’ti. Yasmā pana domanassapaccayehi dukkhadhammehi phuṭṭhaṁ puthujjanaṁ sokādayo abhibhavanti, pariññātesu ca tesu te na honti, tasmā vuttaṁ ‘‘sokaparidevānaṁ samatikkamo dukkhadomanassānaṁ atthaṅgamenā’’ti. Ñāyassāti aggamaggassa, tatiyamaggassa ca. Tadadhigamena hi yathākkamaṁ dukkhadomanassānaṁ atthaṅgamo. Sacchikiriyābhisamayasahabhāvīpi itarābhisamayo tadavinābhāvato sacchikiriyābhisamayahetuko viya vutto. Ñāyassādhigamo nibbānassa sacchikiriyāyāti phalañāṇena vā paccakkhakaraṇaṁ sandhāya vuttaṁ, ‘‘nibbānassa sacchikiriyāyā’’ti sampadānavacanañcetaṁ daṭṭhabbaṁ.",
  "tika-s0102t8:23": "Vaṇṇabhaṇananti pasaṁsāvacanaṁ. Tayidaṁ na idheva, atha kho aññatthāpi satthu āciṇṇaṁ evāti dassento ‘‘yatheva hī’’tiādimāha. Tattha ādimhi kalyāṇamādi vā kalyāṇaṁ etassāti ādikalyāṇaṁ. Sesapadadvayepi eseva nayo. Atthasampattiyā sātthaṁ. Byañjanasampattiyā sabyañjanaṁ. Sīlādipañcadhammakkhandhapāripūrito, upanetabbassa abhāvato ca kevalaparipuṇṇaṁ. Nirupakkilesato apanetabbassa ca abhāvato parisuddhaṁ. Seṭṭhacariyabhāvato sāsanabrahmacariyaṁ, maggabrahmacariyañca vo pakāsessāmīti. Ayamettha saṅkhepo, vitthāro pana visuddhimagge (visuddhi. 1.147) vuttanayeneva veditabbo. Ariyavaṁsāti ariyānaṁ buddhādīnaṁ vaṁsā paveṇiyo. Aggaññāti aggāti jānitabbā sabbavaṁsehi seṭṭhabhāvato. Rattaññāti cirarattāti jānitabbā. Vaṁsaññāti buddhādīnaṁ vaṁsāti jānitabbā. Porāṇāti purātanā anadhunātanattā. Asaṅkiṇṇāti avikiṇṇā anapanītā. Asaṅkiṇṇapubbāti ‘‘kiṁ imehī’’ti ariyehi na apanītapubbā . Na saṅkīyantīti idānipi tehi na apanīyanti. Na saṅkīyissantīti anāgatepi tehi na apanīyissanti. Appaṭikuṭṭhā…pe… viññūhīti ye loke viññū samaṇabrāhmaṇā, tehi appaccakkhatā aninditā, agarahitāti attho. ‘‘Visuddhiyā’’tiādīhīti visuddhiādidīpanehi. Padehīti vākyehi, visuddhiatthatādibhedabhinnehi vā dhammakoṭṭhāsehi. Upaddaveti anatthe. Visuddhinti visujjhanaṁ saṁkilesappahānaṁ. Vācuggatakaraṇaṁ uggaho. Pariyāpuṇanaṁ paricayo. Atthassa hadaye ṭhapanaṁ dhāraṇaṁ. Parivattanaṁ vācanaṁ.",
  "tika-s0102t8:24": "Gandhārakoti gandhāradese uppanno. Pahontīti sakkonti. Aniyyānikamaggāti micchāmaggā, micchattaniyatāniyatamaggāpi vā. Suvaṇṇanti kūṭasuvaṇṇampi vuccati. Maṇīti kācamaṇipi, muttāti veḷujāpi, pavāḷanti pallavopi vuccatīti rattajambunadādipadehi te visesitā.",
  "tika-s0102t8:25": "Na tato heṭṭhāti idhādhippetakāyādīnaṁ vedanādisabhāvattābhāvā, kāyavedanācittavimuttassa tebhūmakadhammassa visuṁ vipallāsavatthantarabhāvena gahitattā ca heṭṭhā gahaṇesu vipallāsavatthūnaṁ aniṭṭhānaṁ sandhāya vuttaṁ, pañcamassa pana vipallāsavatthuno abhāvā ‘‘na uddha’’nti āha. Ārammaṇavibhāgena hettha satipaṭṭhānavibhāgoti. Tayo satipaṭṭhānāti satipaṭṭhāna-saddassa atthuddhāradassanaṁ, na idha pāḷiyaṁ vuttassa satipaṭṭhāna-saddassa atthadassananti. Ādīsu hi satigocaroti ettha ādi-saddena ‘‘phassasamudayā vedanānaṁ samudayo, nāmarūpasamudayā cittassa samudayo, manasikārasamudayā dhammānaṁ samudayo’’ti (saṁ. ni. 5.408) ‘‘satipaṭṭhānā’’ti vuttānaṁ sabhigocarānaṁ pakāsake suttappadese saṅgaṇhāti. Evaṁ ‘‘paṭisambhidāpāḷiya’’mpi (paṭi. ma. 2.34) avasesapāḷippadesadassanattho ādi-saddo daṭṭhabbo. Satiyā paṭṭhānanti satiyā patiṭṭhātabbaṭṭhānaṁ. Dānādīni karontassa rūpādīni satiyā ṭhānaṁ hontīti taṁnivāraṇatthamāha ‘‘padhānaṁ ṭhāna’’nti. Pa-saddo hi idha ‘‘paṇītā dhammā’’tiādīsu (dha. saṁ. mātikā 14) viya padhānatthadīpakoti adhippāyo.",
  "tika-s0102t8:26": "Ariyoti ariyaṁ sabbasattaseṭṭhaṁ sammāsambuddhamāha. Etthāti etasmiṁ saḷāyatanavibhaṅgasutte.(Ma. ni. 3.310) suttekadesena hi suttaṁ dasseti. Tattha hi –",
  "tika-s0102t8:27": "‘‘Tayo satipaṭṭhānā yadariyo…pe… arahatīti iti kho panetaṁ vuttaṁ, kiñcetaṁ paṭicca vuttaṁ. Idha, bhikkhave, satthā sāvakānaṁ dhammaṁ deseti anukampako hitesī anukampaṁ upādāya ‘idaṁ vo hitāya idaṁ vo sukhāyā’ti. Tassa sāvakā na sussūsanti. Na sotaṁ odahanti, na aññā cittaṁ upaṭṭhapenti, vokkamma ca satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, anavassuto ca viharati sato sampajāno. Idaṁ, bhikkhave, paṭhamaṁ satipaṭṭhānaṁ. Yadariyo sevati…pe… arahati.",
  "tika-s0102t8:28": "Puna caparaṁ, bhikkhave, satthā…pe...idaṁ vo sukhāyāti . Tassa ekacce sāvakā na sussūsanti…pe… na ca vokkamma satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, na ca attamano hoti, na ca attamanataṁ paṭisaṁvedeti, anattamanatā ca attamanatā ca tadubhayaṁ abhinivajjetvā upekkhako viharati sato sampajāno. Idaṁ vuccati, bhikkhave, dutiyaṁ.",
  "tika-s0102t8:29": "Puna caparaṁ, bhikkhave…pe… sukhāyāti, tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṁvedeti, anavassuto ca viharati sato sampajāno. Idaṁ vuccati, bhikkhave, tatiya’’nti (ma. ni. 3.311).",
  "tika-s0102t8:30": "Evaṁ paṭighānunayehi anavassutatā, niccaṁ upaṭṭhitassatitāya tadubhayavītivattatā ‘‘satipaṭṭhāna’’nti vuttā. Buddhānaṁyeva hi niccaṁ upaṭṭhitassatitā hoti āveṇikadhammabhāvato, na paccekabuddhādīnaṁ. Pa-saddo ārambhaṁ joteti, ārambho ca pavattīti katvā āha ‘‘pavattayitabbatoti attho’’ti. Satiyā karaṇabhūtāya paṭṭhānaṁ paṭṭhapetabbaṁ satipaṭṭhānaṁ. Ana-saddo hi bahulaṁvacanena kammatthopi hotīti. Tathāssa kattuatthopi labbhatīti ‘‘paṭṭhātīti paṭṭhāna’’nti vuttaṁ. Paṭṭhātīti ettha pa-saddo bhusatthavisiṭṭhaṁ pakkhandanaṁ dīpetīti ‘‘okkanditvā pakkhanditvā pattharitvā pavattatīti attho’’ti āha. Puna bhāvatthaṁ sati, saddaṁ, paṭṭhānasaddañca vaṇṇento ‘‘atha vā’’tiādimāha, tena purimavikappe sati, saddo, paṭṭhāna-saddo ca kattuatthoti viññāyati. Saraṇaṭṭhenāti cirakatassa, cirabhāsitassa ca anussaraṇaṭṭhena. Idanti yaṁ ‘‘satiyeva satipaṭṭhāna’’nti vuttaṁ, idaṁ. Idha imasmiṁ suttapadese adhippetaṁ.",
  "tika-s0102t8:31": "Yadi evanti. Yadi sati eva satipaṭṭhānaṁ, sati nāma eko dhammo, evaṁ sante kasmā ‘‘satipaṭṭhānā’’ti bahuvacananti āha ‘‘satibahuttā’’tiādi. Yadi bahukā tā satiyo, atha kasmā ‘‘maggo’’ti ekavacananti yojanā. Maggaṭṭhenāti niyyānaṭṭhena. Niyyāniko hi maggadhammo, teneva niyyānikabhāvena ekattūpagato ekantato nibbānaṁ gacchati, atthikehi ca tadatthaṁ maggīyatīti āha ‘‘vuttañheta’’nti, attanāva pubbe vuttaṁ paccāharati. Tattha catassopi cetāti kāyānupassanādivasena catubbidhāpi ca etā satiyo. Aparabhāgeti ariyamaggakkhaṇe. Kiccaṁ sādhayamānāti pubbabhāge kāyādīsu subhasaññādividhamanavasena visuṁ visuṁ pavattitvā maggakkhaṇe satiyeva tattha catubbidhassapi vipallāsassa samucchedavasena pahānakiccaṁ sādhayamānā ārammaṇakaraṇavasena nibbānaṁ gacchati. Catukiccasādhaneneva hettha bahuvacananiddeso. Evañca satīti evaṁ maggaṭṭhena ekattaṁ upādāya ‘‘maggo’’ti ekavacanena, ārammaṇabhedena catubbidhataṁ upādāya ‘‘cattāro’’ti ca vattabbatāya sati vijjamānattā. Vacanānusandhinā ‘‘ekāyano aya’’ntiādikā desanā sānusandhikāva, na ananusandhikāti adhippāyo. Vuttamevatthaṁ nidassanena paṭipādetuṁ ‘‘mārasenappamaddana’’nti (saṁ. ni. 5.224) suttapadaṁ ānetvā ‘‘yathā’’tiādinā nidassanaṁ saṁsandati. ‘‘Tasmā’’tiādi nigamanaṁ.",
  "tika-s0102t8:32": "Visesato kāyo, vedanā ca assādassa kāraṇanti tappahānatthaṁ tesu taṇhāvatthūsu oḷārikasukhumesu asubhadukkhabhāvadassanāni mandatikkhapaññehi taṇhācaritehi sukarānīti tāni tesaṁ ‘‘visuddhimaggo’’ti vuttāni. Tathā ‘‘niccaṁ attā’’ti abhinivesavatthutāya diṭṭhiyā visesakāraṇesu cittadhammesu aniccānattatādassanāni sarāgādivasena, saññāphassādivasena, nīvaraṇādivasena ca nātippabhedātippabhedagatesu tesu tappahānatthaṁ mandatikkhapaññānaṁ diṭṭhicaritānaṁ sukarānīti tesaṁ tāni ‘‘visuddhimaggo’’ti vuttāni. Ettha ca yathā cittadhammānampi taṇhāya vatthubhāvo sambhavati, tathā kāyavedanānampi diṭṭhiyāti satipi nesaṁ catunnampi taṇhādiṭṭhivatthubhāve yo yassā sātisayapaccayo, taṁ dassanatthaṁ visesaggahaṇaṁ katanti daṭṭhabbaṁ. Tikkhapaññasamathayāniko oḷārikārammaṇaṁ pariggaṇhanto tattha aṭṭhatvā jhānaṁ samāpajjitvā uṭṭhāya vedanaṁ pariggaṇhātīti vuttaṁ ‘‘oḷārikārammaṇe asaṇṭhahanato’’ti. Vipassanāyānikassa pana sukhume citte, dhammesu ca cittaṁ pakkhandatīti cittadhammānupassanānaṁ mandatikkhapaññavipassanāyānikānaṁ visuddhimaggatā vuttā.",
  "tika-s0102t8:33": "Tesaṁ tatthāti ettha tattha-saddassa ‘‘pahānattha’’nti etena yojanā. Parato tesaṁ tatthāti etthāpi eseva nayo. Pañca kāmaguṇā savisesā kāye labbhantīti visesena kāyo kāmoghassa vatthu, bhavesu sukhaggahaṇavasena bhavassādo hotīti bhavoghassa vedanā vatthu, santatighanaggahaṇavasena visesato citte attābhiniveso hotīti diṭṭhoghassa cittaṁ vatthu, dhammesu vinibbhogassa dukkarattā, dhammānaṁ dhammamattatāya duppaṭivijjhattā ca sammoho hotīti avijjoghassa dhammā vatthu, tasmā tesu tesaṁ pahānatthaṁ cattārova vuttā.",
  "tika-s0102t8:34": "Evaṁ kāyādīnaṁ kāmoghādivatthubhāvakathaneneva kāmayogakāmāsavādīnampi vatthubhāvo dīpito hoti oghehi tesaṁ atthato anaññattā. Yadaggena ca kāyo kāmoghādīnaṁ vatthu, tadaggena abhijjhākāyaganthassa vatthu. ‘‘Dukkhāya vedanāya paṭighānusayo anusetī’’ti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu. Citte niccaggahaṇavasena sassatassa attano sīlena suddhīti ādi parāmasanaṁ hotīti sīlabbataparāmāsassa cittaṁ vatthu. Nāmarūpaparicchedena bhūtaṁ bhūtato apassantassa bhavavibhavadiṭṭhisaṅkhāto idaṁsaccābhiniveso hotīti tassa dhammā vatthu. Kāyassa kāmupādānavatthutā vuttanayāva. Yadaggena hi kāyo kāmoghassa vatthu, tadaggena kāmupādānassapi vatthu atthato abhinnattā. Sukhavedanassādavasena paralokanirapekkho ‘‘natthi dinna’’ntiādikaṁ (dī. ni. 1.171; ma. ni. 1.445; 2.95, 225; 3.91, 116; saṁ. ni. 3.210; dha. sa. 1221; vibha. 938) parāmāsaṁ uppādetīti diṭṭhupādānassa vedanā vatthu . Cittadhammānaṁ itarupādānavatthutā tatiyacatutthaganthayojanāyaṁ vuttanayā eva. Kāyavedanānaṁ chandadosāgativatthutā kāmoghabyāpādakāyaganthayojanāyaṁ vuttanayā eva. Santatighanaggahaṇavasena sarāgādicitte sammoho hotīti mohāgatiyā cittaṁ vatthu. Dhammasabhāvānavabodhe bhayaṁ hotīti bhayāgatiyā dhammā vatthu.",
  "tika-s0102t8:35": "Āhārasamudayā kāyassa samudayā, phassasamudayā vedanānaṁ samudayo, (saṁ. ni. 5.408) saṅkhārapaccayā viññāṇaṁ, viññāṇapaccayā nāmarūpanti (ma. ni. 3.126; udā. 1; vibha. 225) vacanato kāyādīnaṁ samudayabhūtā kabaḷīkāraphassamanosañcetanāviññāṇāhārā kāyādiparijānanena pariññātā hontīti āha ‘‘catubbidhāhārapariññattha’’nti. Pakaraṇanayoti nettipakaraṇavasena suttantasaṁvaṇṇanānayo.",
  "tika-s0102t8:36": "Saraṇavasenāti kāyādīnaṁ, kusalādidhammānañca upadhāraṇavasena. Saranti gacchanti nibbānaṁ etāyāti satīti imasmiṁ atthe ekatte ekasabhāve nibbāne samosaraṇaṁ samāgamo ekattasamosaraṇaṁ. Etadeva hi dassetuṁ ‘‘yathā hī’’tiādi vuttaṁ.",
  "tika-s0102t8:37": "Ekanibbānapavesahetubhūto vā samānatāya eko satipaṭṭhānasabhāvo ekattaṁ, tattha samosaraṇaṁ ekattasamosaraṇaṁ, taṁsabhāgatāva, ekanibbānapavesahetubhāvaṁ pana dassetuṁ ‘‘yathā’’tiādimāha. Etasmiṁ atthe saraṇekattasamosaraṇāni saheva satipaṭṭhānekabhāvassa kāraṇattena vuttānīti daṭṭhabbāni, purimasmiṁ visuṁ. Saraṇavasenāti vā gamanavasenāti atthe sati tadeva gamanaṁ samosaraṇanti, samosaraṇe vā sati-saddatthavasena avuccamāne dhāraṇatāva satīti sati-saddatthantarābhāvā purimaṁ satibhāvassa kāraṇaṁ, pacchimaṁ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni vuttāni honti.",
  "tika-s0102t8:38": "‘‘Cuddasavidhena, navavidhena, soḷasavidhena, pañcavidhenā’’ti idaṁ upari pāḷiyaṁ (dī. ni. 2.374) āgatānaṁ ānāpānapabbādīnaṁ vasena vuttaṁ, tesaṁ pana anantarabhedavasena, tadanugatabhedavasena ca bhāvanāya anekavidhatā labbhatiyeva, catūsu disāsu uṭṭhānakabhaṇḍasadisatā kāyānupassanāditaṁtaṁsatipaṭṭhānabhāvanānubhāvassa daṭṭhabbā.",
  "tika-s0102t8:39": "Kathetukamyatāpucchā itarāsaṁ pucchānaṁ idha asambhavato, niddesādivasena desetukamyatāya ca tathā vuttattā. ‘‘Idhā’’ti vuccamānapaṭipattisampādakassa bhikkhuno sannissayadassanaṁ, so cassa sannissayo sāsanato añño natthīti vuttaṁ ‘‘idhāti imasmiṁ sāsane’’ti. Dhamma…pe… lapanametaṁ tesaṁ attano sammukhābhimukhabhāvakaraṇatthaṁ, tañca dhammassa sakkaccasavanatthaṁ. ‘‘Gocare bhikkhave caratha sake pettike visaye’’tiādi (dī. ni. 3.80; saṁ. ni. 5.372) vacanato bhikkhugocarā ete dhammā, yadidaṁ kāyānupassanādayo. Tattha yasmā kāyānupassanādipaṭipattiyā bhikkhu hoti, tasmā ‘‘kāyānupassī viharatī’’tiādinā bhikkhuṁ dasseti bhikkhumhi taṁniyamatoti āha ‘‘paṭipattiyā bhikkhubhāvadassanato’’ti. Satthucariyānuvidhāyakattā, sakalasāsanasampaṭiggāhakattā ca sabbappakārāya anusāsaniyā bhājanabhāvo. Tasmiṁ gahiteti bhikkhumhi gahite. Bhikkhuparisāya jeṭṭhabhāvato rājagamanañāyena itarā parisāpi atthato gahitāva hontīti āha ‘‘sesā’’tiādi. Evaṁ paṭhamaṁ kāraṇaṁ vibhajitvā itarampi vibhajituṁ ‘‘yo ca ima’’ntiādi vuttaṁ.",
  "tika-s0102t8:40": "Samaṁ careyyāti kāyādi visamacariyaṁ pahāya kāyādīhi samaṁ careyya. Rāgādivūpasamena santo, indriyadamena danto, catumagganiyāmena niyato, seṭṭhacaritāya brahmacārī, sabbattha kāyadaṇḍādioropanena nidhāya daṇḍaṁ. Ariyabhāve ṭhito so evarūpo bāhitapāpasamitapāpabhinnakilesatāhi ‘‘brāhmaṇo, samaṇo, bhikkhū’’ti ca veditabbo.",
  "tika-s0102t8:41": "‘‘Ayañceva kāyo, bahiddhā ca nāmarūpa’’ntiādīsu khandhapañcakaṁ, tathā ‘‘sukhañca kāyena paṭisaṁvedetī’’tiādīsu (ma. ni. 1.271, 287; pārā. 11), ‘‘yā tasmiṁ samaye kāyassa passaddhi paṭippassaddhī’’tiādīsu ca vedanādayo cetasikā khandhā kāyoti vuccantīti tato visesanatthaṁ ‘‘kāyeti rūpakāye’’ti āha. Kesādīnañca dhammānanti kesādisaññitānaṁ bhūtupādādhammānaṁ. Evaṁ ‘‘cayaṭṭho sarīraṭṭho kāyaṭṭho’’ti saddanayena kāya-saddaṁ dassetvā idāni niruttinayenapi taṁ dassetuṁ ‘‘yathā cā’’tiādi vuttaṁ. Āyantīti uppajjanti.",
  "tika-s0102t8:42": "Asammissatoti vedanādayopi ettha sitā, ettha paṭibaddhāti kāye vedanādianupassanāpasaṅgepi āpanne tato asammissatoti attho. Samūhavisayatāya cassa kāya-saddassa, samudāyupādānatāya ca asubhākārassa ‘‘kāye’’ti ekavacanaṁ, tathā ārammaṇādivibhāgena anekabhedabhinnampi cittaṁ cittabhāvasāmaññena ekajjhaṁ gahetvā ‘‘citte’’ti ekavacanaṁ, vedanā pana sukhādibhedabhinnā visuṁ visuṁ anupassitabbāti dassentena ‘‘vedanāsū’’ti bahuvacanena vuttā, tatheva ca niddeso pavattito, dhammā ca paropaṇṇāsabhedā, anupassitabbākārena ca anekabhedā evāti tepi bahuvacanavaseneva vuttā.",
  "tika-s0102t8:43": "Avayavīgāhasamaññātidhāvanasārādānābhinivesanisedhanatthaṁ kāyaṁ aṅgapaccaṅgehi, tāni ca kesādīhi, kesādike ca bhūtupādāyarūpehi vinibbhuñjanto ‘‘tathā na kāye’’tiādimāha. Pāsādādinagarāvayavasamūhe avayavīvādinopi avayavīgāhaṁ na karonti, ‘‘nagaraṁ nāma koci attho atthī’’ti pana kesañci samaññātidhāvanaṁ siyāti itthipurisādisamaññātidhāvane nagaranidassanaṁ vuttaṁ. Aṅgapaccaṅgasamūho, kesalomādisamūho, bhūtupādāyasamūho ca yathāvuttasamūho, tabbinimutto kāyopi nāma koci natthi, pageva itthiādayoti āha ‘‘kāyo vā itthī vā puriso vā añño vā koci dhammo dissatī’’ti. ‘‘Koci dhammo’’ti iminā sattajīvādiṁ paṭikkhipati, avayavī pana kāyapaṭikkhepeneva paṭikkhittoti. Yadi evaṁ kathaṁ kāyādisamaññātidhāvanānīti āha ‘‘yathāvuttadhamma…pe… karontī’’ti. Tathā tathāti kāyādiākārena.",
  "tika-s0102t8:44": "Yaṁpassatīti yaṁ itthiṁ, purisaṁ vā passati. Nanu cakkhunā itthipurisadassanaṁ natthīti? Saccametaṁ, ‘‘itthiṁ passāmi, purisaṁ passāmī’’ti pana pavattasaññāya vasena ‘‘yaṁ passatī’’ti vuttaṁ micchādassanena vā diṭṭhiyā yaṁ passati, na taṁ diṭṭhaṁ taṁ rūpāyatanaṁ na hotīti attho viparītaggāhavasena micchāparikappitarūpattā. Atha vā taṁ kesādibhūtupādāyasamūhasaṅkhātaṁ diṭṭhaṁ na hoti, acakkhuviññāṇaviññeyyattā diṭṭhaṁ vā taṁ na hoti. Yaṁ diṭṭhaṁ, taṁ na passatīti yaṁ rūpāyatanaṁ kesādibhūtupādāyasamūhasaṅkhātaṁ diṭṭhaṁ, taṁ paññācakkhunā bhūtato na passatīti attho. Apassaṁ bajjhateti imaṁ attabhāvaṁ yathābhūtaṁ paññācakkhunā apassanto ‘‘etaṁ mama, eso hamasmi, eso me attā’’ti kilesabandhanena bajjhati.",
  "tika-s0102t8:45": "Na aññadhammānupassīti na aññasabhāvānupassī, asubhādito aññākārānupassī na hotīti attho. ‘‘Kiṁ vuttaṁ hotī’’tiādinā taṁ evatthaṁ pākaṭaṁ karoti. Pathavīkāyanti kesādikoṭṭhāsaṁ pathaviṁ dhammasamūhattā ‘‘kāyo’’ti vadati, lakkhaṇapathavimeva vā anekappabhedaṁ sakalasarīragataṁ, pubbāpariyabhāvena ca pavattamānaṁ samūhavasena gahetvā ‘‘kāyo’’ti vadati. ‘‘Āpokāya’’ntiādīsupi eseva nayo.",
  "tika-s0102t8:46": "Evaṁ gahetabbassāti ‘‘ahaṁ mama’’nti evaṁ attattaniyabhāvena andhabālehi gahetabbassa.",
  "tika-s0102t8:47": "Idāni sattannaṁ anupassanākārānampi vasena kāyānupassanaṁ dassetuṁ ‘‘apicā’’tiādi āraddhaṁ. Tattha aniccato anupassatīti catusamuṭṭhānikaṁ kāyaṁ ‘‘anicca’’nti anupassati, evaṁ passanto evañcassa aniccākārampi ‘‘anupassatī’’ti vuccati. Tathābhūtassa cassa niccaggāhassa lesopi na hotīti vuttaṁ ‘‘no niccato’’ti. Tathā hesa ‘‘niccasaññaṁ pajahatī’’ti (paṭi. ma. 3.35) vutto. Ettha ca ‘‘aniccato eva anupassatī’’ti eva-kāro luttaniddiṭṭhoti tena nivattitamatthaṁ dassetuṁ ‘‘no niccato’’ti vuttaṁ. Na cettha dukkhato anupassanādinivattanaṁ āsaṅkitabbaṁ paṭiyogīnivattanaparattā eva-kārassa, upari desanāruḷhattā ca tāsaṁ. ‘‘Dukkhato anupassatī’’tiādīsupi eseva nayo. Ayaṁ pana viseso – aniccassa dukkhattā tameva ca kāyaṁ dukkhato anupassati, dukkhassa anattattā anattato anupassati. Yasmā pana yaṁ aniccaṁ dukkhaṁ anattā, na taṁ abhinanditabbaṁ, yañca na abhinanditabbaṁ, na tattha rañjitabbaṁ, tasmā vuttaṁ ‘‘nibbindati, no nandati. Virajjati, no rajjatī’’ti. So evaṁ arajjanto rāgaṁ nirodheti, no samudeti samudayaṁ na karotīti attho. Evaṁ paṭipanno ca paṭinissajjati, no ādiyati. Ayañhi aniccādianupassanā tadaṅgavasena saddhiṁ kāyaṁ tannissayakhandhābhisaṅkhārehi kilesānaṁ pariccajanato, saṅkhatadosadassanena tabbiparīte nibbāne tanninnatāya pakkhandanato ‘‘pariccāgapaṭinissaggo ceva pakkhandanapaṭinissaggo cā’’ti vuccati, tasmā tāya samannāgato bhikkhu vuttanayena kilese pariccajati, nibbāne ca pakkhandati, tathābhūto ca nibbattanavasena kilese na ādiyati, nāpi adosadassitāvasena saṅkhatārammaṇaṁ, tena vuttaṁ ‘‘paṭinissajjati, no ādiyatī’’ti. Idānissa tāhi anupassanāhi yesaṁ dhammānaṁ pahānaṁ hoti, taṁ dassetuṁ ‘‘aniccato anupassanto niccasaññaṁ pajahatī’’tiādi vuttaṁ. Tattha niccasaññanti ‘‘saṅkhārā niccā’’ti evaṁ pavattaṁ viparītasaññaṁ. Diṭṭhicittavipallāsappahānamukheneva saññāvipallāsappahānanti saññāggahaṇaṁ, saññāsīsena vā tesampi gahaṇaṁ daṭṭhabbaṁ. Nandinti sappītikataṇhaṁ. Sesaṁ vuttanayameva.",
  "tika-s0102t8:48": "‘‘Viharatī’’ti iminā kāyānupassanāsamaṅgino iriyāpathavihāro vuttoti āha ‘‘iriyatī’’ti, iriyāpathaṁ pavattetīti attho. Ārammaṇakaraṇavasena abhibyāpanato ‘‘tīsu bhavesū’’ti vuttaṁ, uppajjanavasena pana kilesā parittabhūmakā evāti. Yadipi kilesānaṁ pahānaṁ ātāpananti taṁ sammādiṭṭhiādīnampi attheva, ātappa-saddo viya pana ātāpasaddo vīriyeyeva niruḷhoti vuttaṁ ‘‘vīriyassetaṁ nāma’’nti. Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati, na aññe dhammā. Ātāpīti cāyamīkāro pasaṁsāya, atisayassa vā dīpakoti ātāpīgahaṇena sammappadhānasamaṅgitaṁ dasseti. Sammā, samantato, sāmañca pajānanto sampajāno, asammissato vavatthāne aññadhammānupassitābhāvena sammā aviparītaṁ, sabbākārapajānanena samantato, uparūpari visesāvahabhāvena pavattiyā sāmaṁ pajānantoti attho . Yadi paññāya anupassati, kathaṁ satipaṭṭhānatāti āha ‘‘na hī’’tiādi. Sabbatthikanti sabbattha bhavaṁ sabbattha līne, uddhate ca citte icchitabbattā. Sabbe vā līne, uddhate ca bhāvetabbā bojjhaṅgā atthikā etāyāti sabbatthikā. Satiyā laddhupakārāya eva paññāya ettha yathāvutte kāye kammaṭṭhāniko bhikkhu kāyānupassī viharati. Anto saṅkhepo antoolīyano, kosajjanti attho. Upāyapariggaheti ettha sīlavisodhanādi, gaṇanādi, uggahakosallādi ca upāyo, tabbipariyāyato anupāyo veditabbo. Yasmā ca upaṭṭhitassati yathāvuttaṁ upāyaṁ na pariccajati, anupāyañca na upādiyati, tasmā vuttaṁ ‘‘muṭṭhassatī…pe… asamattho hotī’’ti. Tenāti upāyānupāyānaṁ pariggahaparivajjanesu, pariccāgāpariggahesu ca asamatthabhāvena. Assa yogino.",
  "tika-s0102t8:49": "Yasmā satiyevettha satipaṭṭhānaṁ vuttaṁ, tasmāssa sampayuttadhammā vīriyādayo aṅganti āha ‘‘sampayogaṅgañcassa dassetvā’’ti. Aṅga-saddo cettha kāraṇapariyāyo daṭṭhabbo. Satiggahaṇeneva cettha samādhissāpi gahaṇaṁ daṭṭhabbaṁ tassā samādhikkhandhe saṅgahitattā. Yasmā vā satisīsenāyaṁ desanā. Na hi kevalāya satiyā kilesappahānaṁ sambhavati, nibbānādhigamo vā, nāpi kevalā sati pavattati, tasmāssa jhānadesanāyaṁ savitakkādivacanassa viya sampayogaṅgadassanatāti aṅga-saddassa avayavapariyāyatā daṭṭhabbā. Pahānaṅganti ‘‘vivicceva kāmehī’’tiādīsu (dī. ni. 1.226; ma. ni. 1.271, 287, 297; saṁ. ni. 2.152; a. ni. 4.123; pārā. 11) viya pahātabbaṅgaṁ dassetuṁ. Yasmā ettha lokiyamaggo adhippeto, na lokuttaramaggo, tasmā pubbabhāgiyameva vinayaṁ dassento ‘‘tadaṅgavinayena vā vikkhambhanavinayena vā’’ti āha. Tesaṁ dhammānanti vedanādidhammānaṁ. Tesañhi tattha anadhippetattā ‘‘atthuddhāranayenetaṁ vutta’’nti vuttaṁ. Tatthāti vibhaṅge. Etthāti ‘‘loke’’ti etasmiṁ pade.",
  "tika-s0102t8:50": "Avisesena dvīhipi nīvaraṇappahānaṁ vuttanti katvā puna ekekena vuttaṁ pahānavisesaṁ dassetuṁ ‘‘visesenā’’ti āha. Atha vā ‘‘vineyya nīvaraṇānī’’ti avatvā abhijjhādomanassavinayavacanassa payojanaṁ dassento ‘‘visesenā’’tiādimāha. Kāyānupassanābhāvanāya hi ujuvipaccanīkānaṁ anurodhavirodhādīnaṁ pahānadassanaṁ etassa payojananti. Kāyasampattimūlakassāti rūpabalayobbanārogyādisarīrasampadānimittassa. Vuttavipariyāyato kāyavipattimūlako virodho veditabbo. Kāyabhāvanāyāti kāyānupassanābhāvanāya. Sā hi idha kāyabhāvanāti adhippetā. Subhasukhabhāvādīnanti ādi-saddena manuññaniccatādisaṅgaho daṭṭhabbo. Asubhāsukhabhāvādīnanti ettha pana ādi-saddena amanuññaaniccatādīnaṁ. Tenāti anurodhādippahānavacanena. ‘‘Yogānubhāvo hī’’tiādi vuttassevatthassa pākaṭakaraṇaṁ. Yogānubhāvo hi bhāvanānubhāvo. Yogasamatthoti yogamanuyuñjituṁ samattho. Purimena hi ‘‘anurodhavirodhavippamutto’’tiādivacanena bhāvanaṁ anuyuttassa ānisaṁso vutto, dutiyena bhāvanaṁ anuyuñjantassa paṭipatti. Na hi anurodhavirodhādīhi upaddutassa bhāvanā ijjhati.",
  "tika-s0102t8:51": "Anupassītietthāti ‘‘anupassī’’ti etasmiṁ pade labbhamānāya anupassanāya anupassanājotanāya kammaṭṭhānaṁ vuttanti evamattho daṭṭhabbo, aññathā ‘‘anupassanāyā’’ti karaṇavacanaṁ na yujjeyya. Anupassanā eva hi kammaṭṭhānaṁ, na ettha ārammaṇaṁ adhippetaṁ, yujjati vā. Kāyapariharaṇaṁ vuttanti sambandho. Kammaṭṭhānapariharaṇassa cettha atthasiddhattā ‘‘kāyapariharaṇa’’ntveva vuttaṁ. Kammaṭṭhānikassa hi kāyapariharaṇaṁ yāvadeva kammaṭṭhānaṁ pariharaṇatthanti. Kammaṭṭhānapariharaṇassa vā ‘‘ātāpī’’tiādinā (dī. ni. 2.373) vuccamānattā ‘‘kāyapariharaṇa’’ntveva vuttaṁ. Kāyaggahaṇena vā nāmakāyassāpi gahaṇaṁ, na rūpakāyasseva, teneva kammaṭṭhānapariharaṇampi saṅgahitaṁ hoti, evañca katvā ‘‘viharatīti ettha vuttavihārenā’’ti etthaggahaṇañca samatthitaṁ hoti ‘‘kāyānupassī viharatī’’ti vihārassa visesetvā vuttattā. ‘‘Ātāpī’’tiādi pana saṅkhepato vuttassa kammaṭṭhānapariharaṇassa saha sādhanena vitthāretvā dassanaṁ. Ātāpenāti ātāpaggahaṇena. ‘‘Satisampajaññenā’’tiādīsupi eseva nayo. Sabbatthakakammaṭṭhānanti buddhānussati, mettā, maraṇassati , asubhabhāvanā ca. Idañhi catukkaṁ yoginā parihariyamānaṁ ‘‘sabbatthakakammaṭṭhāna’’nti vuccati, sabbattha kammaṭṭhānānuyogassārakkhabhūtattā satisampajaññabalena avicchinnassa pariharitabbattā satisampajaññaggahaṇena tassa vuttatā vuttā. Satiyā vā samatho vutto tassā samādhikkhandhena saṅgahitattā.",
  "tika-s0102t8:52": "Vibhaṅge(vibha. kāyānupassanāniddese) pana attho vuttoti yojanā. Tenāti saddatthaṁ anādiyitvā bhāvatthasseva vibhajanavasena pavattena vibhaṅgapāṭhena saha. Aṭṭhakathānayoti saddatthassāpi vivaraṇavasena yathārahaṁ vutto atthasaṁvaṇṇanānayo. Yathā saṁsandatīti yathā atthato, adhippāyato ca avilomento aññadatthu saṁsandati sameti, evaṁ veditabbo.",
  "tika-s0102t8:53": "Vedanādīnaṁ puna vacaneti ettha nissayapaccayabhāvavasena cittadhammānaṁ vedanāsannissitattā, pañcavokārabhave arūpadhammānaṁ rūpapaṭibaddhavuttito ca vedanāya kāyādianupassanāppasaṅgepi āpanne tato asammissato vavatthānaṁ dassanatthaṁ, ghanavinibbhogādidassanatthañca dutiyaṁ vedanāggahaṇaṁ, tena na vedanāyaṁ kāyānupassī, cittadhammānupassī vā, atha kho vedanānupassī evāti vedanāsaṅkhāte vatthusmiṁ vedanānupassanākārasseva dassanena asammissato vavatthānaṁ dassitaṁ hoti. Tathā ‘‘yasmiṁ samaye sukhā vedanā, na tasmiṁ samaye dukkhā, adukkhamasukhā vā vedanā, yasmiṁ vā pana samaye dukkhā, adukkhamasukhā vā vedanā, na tasmiṁ samaye itarā vedanā’’ti vedanābhāvasāmaññe avatvā taṁ taṁ vedanaṁ vinibbhujjitvā dassanena ghanavinibbhogo dhuvabhāvaviveko dassito hoti, tena tāsaṁ khaṇamattāvaṭṭhānadassanena aniccatāya , tato eva dukkhatāya, anattatāya ca dassanaṁ vibhāvitaṁ hoti. Ghanavinibbhogādīti ādi-saddena ayampi attho veditabbo. Ayañhi vedanāyaṁ vedanānupassī eva, na aññadhammānupassī. Kiṁ vuttaṁ hoti – yathā nāma bālo amaṇisabhāvepi udakapubbuḷake maṇiākārānupassī hoti, na evaṁ ayaṁ ṭhitiramaṇīyepi vedayite, pageva itarasmiṁ manuññākārānupassī, atha kho khaṇapabhaṅguratāya, avasavattitāya kilesāsucipaggharaṇatāya ca aniccaanattaasubhākārānupassī, vipariṇāmadukkhatāya, saṅkhāradukkhatāya ca visesato dukkhānupassī yevāti. Evaṁ citta dhammesupi yathārahaṁ punavacane payojanaṁ vattabbaṁ. Lokiyā eva sammasanacārassa adhippetattā. ‘‘Kevalaṁ panidhā’’tiādinā ‘‘idha ettakaṁ veditabba’’nti veditabbaparicchedaṁ dasseti. ‘‘Esa nayo’’ti iminā yathā cittaṁ, dhammā ca anupassitabbā, tathā tāni anupassanto citte cittānupassī, dhammesu dhammānupassīti veditabboti imamatthaṁ atidisati. Dukkhatoti dukkhasabhāvato, dukkhanti anupassitabbāti attho. Sesapadadvayepi eseva nayo.",
  "tika-s0102t8:54": "Yo sukhaṁ dukkhato addāti yo bhikkhu sukhaṁ vedanaṁ vipariṇāmadukkhatāya ‘‘dukkhā’’ti paññācakkhunā addakkhi. Dukkhaṁ addakkhi sallatoti dukkhaṁ vedanaṁ pīḷājananato, antotudanato, dunnīharaṇato ca sallato addakkhi passi. Adukkhamasukhanti upekkhāvedanaṁ. Santanti sukhadukkhāni viya anoḷārikatāya, paccayavasena vūpasantasabhāvatāya ca santaṁ. Aniccatoti hutvāabhāvato, udayavayavantato, tāvakālikato, niccapaṭipakkhato ca ‘‘anicca’’nti yo addakkhi. Sa ve sammaddasobhikkhu ekaṁsena, paribyattaṁ vā vedanāya sammāpassanakoti attho.",
  "tika-s0102t8:55": "Dukkhātipīti saṅkhāradukkhatāya dukkhā itipi. Taṁ dukkhasminti sabbaṁ taṁ vedayitaṁ dukkhasmiṁ antogadhaṁ pariyāpannaṁ vadāmi saṅkhāradukkhatānativattanato. Sukhadukkhatopi cāti sukhādīnaṁ ṭhitivipariṇāmañāṇasukhatāya, vipariṇāmaṭhitiaññāṇadukkhatāya ca vuttattā tissopi ca sukhato, tissopi ca dukkhato anupassitabbāti attho. Satta anupassanā heṭṭhā pakāsitā eva. Sesanti yathāvuttaṁ sukhādivibhāgato sesaṁ sāmisanirāmisādibhedaṁ vedanānupassanāyaṁ vattabbaṁ.",
  "tika-s0102t8:56": "Ārammaṇa…pe… bhedānanti rūpādiārammaṇanānattassa nīlāditabbhedassa, chandādiadhipatinānattassa hīnāditabbhedassa, ñāṇajhānādisahajātanānattassa sasaṅkhārikāsaṅkhārikasavitakkāditabbhedassa, kāmāvacarādibhūminānattassa ukkaṭṭhamajjhimāditabbhedassa, kusalādikammanānattassa devagatisaṁvattaniyatāditabbhedassa, kaṇhasukkavipākanānattassa diṭṭhadhammavedanīyatāditabbhedassa, parittabhūmakādikiriyānānattassa tihetukāditabbhedassa vasena anupassitabbanti yojanā. Ādi-saddena savatthukāvatthukādinānattassa puggalattayasādhāraṇāditabbhedassa ca saṅgaho daṭṭhabbo. Salakkhaṇasāmaññalakkhaṇānanti phusanāditaṁtaṁlakkhaṇānañceva aniccatādisāmaññalakkhaṇānañca vasenāti yojanā. Suññatadhammassāti anattatāsaṅkhātasuññatāsabhāvassa. Yaṁ vibhāvetuṁ abhidhamme‘‘tasmiṁ kho pana samaye dhammā honti, khandhā hontī’’tiādinā (dha. sa. 121) suññatāvāradesanā pavattā, taṁ pahīnameva pubbe pahīnattā, tasmā tassa tassa puna pahānaṁ na vattabbaṁ. Na hi kilesā pahīyamānā ārammaṇavibhāgena pahīyanti anāgatānaṁyeva uppajjanārahānaṁ pahātabbattā, tasmā abhijjhādīnaṁ ekattha pahānaṁ vatvā itarattha na vattabbaṁ evāti imamatthaṁ dasseti ‘‘kāmañcetthā’’tiādinā. Atha vā maggacittakkhaṇe ekattha pahīnaṁ sabbattha pahīnameva hotīti visuṁ visuṁ pahānaṁ na vattabbaṁ. Maggena hi pahīnāti vattabbataṁ arahanti. Tattha purimāya codanāya nānāpuggalaparihāro, na hi ekassa pahīnaṁ tato aññassa pahīnaṁ nāma hoti. Pacchimāya nānācittakkhaṇikaparihāro. Nānācittakkhaṇeti hi lokiyamaggacittakkhaṇeti adhippāyo. Pubbabhāgamaggo hi idhādhippeto. Lokiyabhāvanāya ca kāye pahīnaṁ na vedanādīsu vikkhambhitaṁ hoti. Yadipi nappavatteyya, paṭipakkhabhāvanāya suppahīnattā tattha sā ‘‘abhijjhādomanassassa appavattī’’ti na vattabbā, tasmā punapi tappahānaṁ vattabbameva. Ekattha pahīnaṁ sesesupi pahīnaṁ hotīti lokuttarasatipaṭṭhānabhāvanaṁ, lokiyabhāvanāya vā sabbattha appavattimattaṁ sandhāya vuttaṁ. ‘‘Pañcapi khandhā upādānakkhandhā loko’’ti (vibha. 362, 364, 366) hi vibhaṅgecatūsupi ṭhānesu vuttanti.",
  "tika-s0102t8:57": "Uddesavāravaṇṇanāya līnatthappakāsanā.",
  "tika-s0102t8:58": "Kāyānupassanā",
  "tika-s0102t8:59": "Ānāpānapabbavaṇṇanā",
  "tika-s0102t8:60": "374.Ārammaṇavasenāti anupassitabbakāyādiārammaṇavasena. Catudhā bhinditvāti uddesavasena catudhā bhinditvā. Tato catubbidhasatipaṭṭhānato ekekaṁ satipaṭṭhānaṁ gahetvā kāyaṁ vibhajantoti pāṭhaseso.",
  "tika-s0102t8:61": "Kathañcāti ettha kathanti pakārapucchā, tena niddisiyamāne kāyānupassanāpakāre pucchati. Ca-saddo byatireko, tena uddesavārena apākaṭaṁ niddesavārena vibhāviyamānaṁ visesaṁ joteti. Bāhirakesupi ito ekadesassa sambhavato sabbappakāraggahaṇaṁ kataṁ ‘‘sabbappakārakāyānupassanānibbattakassā’’ti, tena ye ime ānāpānapabbādivasena āgatā cuddasappakārā, tadantogadhā ca ajjhattādianupassanāppakārā, tathā kāyagatāsatisutte (ma. ni. 3.153) vuttā kesādivaṇṇasaṇṭhānakasiṇārammaṇacatukkajjhānappakārā, lokiyādippakārā ca, te sabbepi anavasesato saṅgaṇhāti. Ime ca pakārā imasmiṁyeva sāsane, na ito bahiddhāti vuttaṁ ‘‘sabbappakāra…pe… paṭisedhano cā’’ti. Tattha tathābhāvapaṭisedhanoti sabbappakārakāyānupassanānibbattakassa puggalassa aññasāsanassa nissayabhāvapaṭisedhano, etena idha bhikkhaveti ettha idha-saddo antogadhaevasaddatthoti dasseti. Santi hi ekapadānipi avadhāraṇāni yathā ‘‘vāyubhakkho’’ti. Tenāha ‘‘idheva bhikkhavesamaṇo’’tiādi. Paripuṇṇasamaṇappakaraṇadhammo hi so puggalo, yo sabbappakārakāyānupassanānibbattako. Parappavādāti paresaṁ aññatitthiyānaṁ nānappakārā vādā titthāyatanāni.",
  "tika-s0102t8:62": "Araññādikasseva bhāvanānurūpasenāsanataṁ dassetuṁ ‘‘imassahī’’tiādi vuttaṁ. Duddamo damathaṁ anupagato goṇo kūṭagoṇo. Dohanakāle yathā thanehi anavasesato khīraṁ na paggharati, evaṁ dohapaṭibandhinī kūṭadhenu. Rūpa-saddādike paṭicca uppajjanakaassādo rūpārammaṇādiraso. Pubbe āciṇṇārammaṇanti pabbajjato pubbe, anādimati vā saṁsāre paricitārammaṇaṁ. Nibandheyyāti bandheyya. Satiyāti sammadeva kammaṭṭhānassa sallakkhaṇavasena pavattāya satiyā. Ārammaṇeti kammaṭṭhānārammaṇe. Daḷhanti thiraṁ, yathā satokārissa upacārappanābhedo samādhi ijjhati, tathā thāmagataṁ katvāti attho.",
  "tika-s0102t8:63": "Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ, ekaccānaṁ paccekabuddhānaṁ, buddhasāvakānañca visesādhigamassa aññena kammaṭṭhānena adhigatavisesānaṁ diṭṭhadhammasukhavihārassa padaṭṭhānabhūtaṁ.",
  "tika-s0102t8:64": "Vatthuvijjācariyo viya bhagavā yogīnaṁ anurūpanivāsaṭṭhānupadisanato. Bhikkhu dīpisadiso araññe ekako viharitvā paṭipakkhanimmathanavasena icchitatthasādhanato phalamuttamanti sāmaññaphalaṁ sandhāya vadati. Parakkamajavayoggabhūminti bhāvanussāhajavassa yoggakaraṇabhūmibhūtaṁ.",
  "tika-s0102t8:65": "Addhānavasena pavattānaṁ assāsapassāsānaṁ vasena dīghaṁ vā assasanto, ittaravasena pavattānaṁ assāsapassāsānaṁ vasena rassaṁ vā assasantoti yojanā. Evaṁ sikkhatoti assāsapassāsānaṁ dīgharassatāpajānanasabbakāyappaṭisaṁvedanaoḷārikoḷārikapaṭippassambhanavasena bhāvanaṁ sikkhato, tathābhūto vā hutvā tisso sikkhā pavattayato. Assāsapassāsanimitteti assāsapassāsasannissayena upaṭṭhitapaṭibhāganimitte. Assāsapassāse pariggaṇhāti rūpamukhena vipassanaṁ abhinivisanto, yo ‘‘assāsapassāsakammiko’’ti vutto. Jhānaṅgāni pariggaṇhāti arūpamukhena vipassanaṁ abhinivisanto. Vatthu nāma karajakāyo cittacetasikānaṁ pavattiṭṭhānabhāvato. Añño satto vā puggalo vā natthīti visuddhidiṭṭhi ‘‘tayidaṁ dhammamattaṁ, na ahetukaṁ, nāpi issarādivisamahetukaṁ, atha kho avijjādihetuka’’nti addhāttayepi kaṅkhāvitaraṇena vitiṇṇakaṅkho. ‘‘Yaṁ kiñci bhikkhu rūpa’’ntiādinā (ma. ni. 1.361; 2.113; 3.86, 89; paṭi. ma. 1.54) nayena kalāpasammasanavasena tilakkhaṇaṁ āropetvā. Udayavayānupassanādivasena vipassanaṁ vaḍḍhento. Anukkamena maggapaṭipāṭiyā.",
  "tika-s0102t8:66": "‘‘Parassa vā assāsapassāsakāye’’ti idaṁ sammasanavāravasenāyaṁ pāḷi pavattāti katvā vuttaṁ, samathavasena pana parassa assāsapassāsakāye appanānimittuppatti eva natthi. Aṭṭhapetvāti antarantarā na ṭhapetvā. Aparāparaṁ sañcaraṇakāloti ajjhattabahiddhādhammesupi nirantaraṁ vā bhāvanāya pavattanakālo kathito. Ekasmiṁ kāle panidaṁ ubhayaṁ na labbhatīti ‘‘ajjhattaṁ, bahiddhā’’ti ca vuttaṁ idaṁ dhammadvayaṁ ghaṭitaṁ ekasmiṁ kāle ekato ārammaṇabhāvena na labbhati, ekajjhaṁ ālambituṁ na sakkāti attho.",
  "tika-s0102t8:67": "Samudeti etasmāti samudayo, so eva kāraṇaṭṭhena dhammoti samudayadhammo. Assāsapassāsānaṁ uppattihetu karajakāyādi, tassa anupassanasīlo samudayadhammānupassī, taṁ pana samudayadhammaṁ upamāya dassento ‘‘yathā nāmā’’tiādimāha. Tattha bhastanti ruttiṁ. Gaggaranāḷinti ukkāpanāḷiṁ. Teti karajakāyādike. Yathā assāsapassāsakāyo karajakāyādisambandhī taṁnimittatāya, evaṁ karajakāyādayopi assāsapassāsakāyasambandhino taṁnimittabhāvenāti ‘‘samudayadhammā kāyasmi’’nti vattabbataṁ labhantīti vuttaṁ ‘‘samudaya…pe… vuccatī’’ti. Pakativācī vā dhamma-saddo ‘‘jātidhammāna’’ntiādīsu (ma. ni. 1.131; 3.310; paṭi. ma. 1.33) viyāti kāyassa paccayasamavāye uppajjanakapakatikāyānupassī vā ‘‘samudayadhammānupassī’’ti vutto. Tenāha ‘‘karajakāyañcā’’tiādi. Evañca katvā kāyasminti bhummavacanaṁ suṭṭhutaraṁ yujjati.",
  "tika-s0102t8:68": "Vayadhammānupassīti ettha ahetukattepi vināsassa yesaṁ hetudhammānaṁ abhāve yaṁ na hoti, tadabhāvo tassa abhāvassa hetu viya voharīyatīti upacārato karajakāyādiabhāvo assāsapassāsakāyassa vayakāraṇaṁ vutto. Tenāha ‘‘yathā bhastāyā’’tiādi . Ayaṁ tāvettha paṭhamavikappavasena atthavibhāvanā. Dutiyavikappavasena upacārena vināyeva attho veditabbo.",
  "tika-s0102t8:69": "Ajjhattabahiddhānupassanā viya bhinnavatthuvisayatāya samudayavayadhammānupassanāpi ekakāle na labbhatīti āha ‘‘kālena samudayaṁ kālena vayaṁ anupassanto’’ti. ‘‘Atthi kāyo’’ti eva-saddo luttaniddiṭṭhoti ‘‘kāyova atthī’’ti vatvā avadhāraṇena nivattitaṁ dassento ‘‘na satto’’tiādimāha. Tassattho – yo rūpādīsu sattavisattatāya, paresañca sajjāpanaṭṭhena, satvaguṇayogato vā ‘‘satto’’ti parehi parikappito, tassa sattanikāyassa pūraṇato ca cavanupapajjanadhammatāya galanato ca ‘‘puggalo’’ti, thīyati saṁhaññati ettha gabbhoti ‘‘itthī’’ti, puri pure bhāge seti pavattatīti ‘‘puriso’’ti, āhito ahaṁ māno etthāti ‘‘attā’’ti, attano santakabhāvena ‘‘attaniya’’nti, paro na hotīti katvā ‘‘aha’’nti, mama santakanti katvā ‘‘mamā’’ti, vuttappakāravinimutto aññoti katvā ‘‘kocī’’ti, tassa santakabhāvena ‘‘kassacī’’ti, vikappetabbo koci natthi, kevalaṁ ‘‘kāyo eva atthī’’ti. Dasahipi padehi attattaniyasuññatameva kāyassa vibhāveti. Evanti ‘‘kāyova atthī’’tiādinā vuttappakārena.",
  "tika-s0102t8:70": "Ñāṇapamāṇatthāyāti kāyānupassanāñāṇaṁ paraṁ pamāṇaṁ pāpanatthāya. Satipamāṇatthāyāti kāyapariggāhikaṁ satiṁ pavattanasatiṁ paraṁ pamāṇaṁ pāpanatthāya. Imassa hi vuttanayena ‘‘atthi kāyo’’ti aparāparuppattivasena paccupaṭṭhitā sati bhiyyoso mattāya tattha ñāṇassa, satiyā ca paribrūhanāya hoti. Tenāha ‘‘satisampajaññānaṁ vuḍḍhatthāyā’’ti. Imissā bhāvanāya taṇhādiṭṭhiggāhānaṁ ujupaṭipakkhattā vuttaṁ ‘‘taṇhā…pe… viharatī’’ti. Tathābhūto ca loke kiñcipi ‘‘aha’’nti vā ‘‘mama’’nti vā gahetabbaṁ na passati, kuto gaṇheyyāti āha ‘‘na ca kiñcī’’tiādi. Evampīti ettha pi-saddo heṭṭhā niddiṭṭhassa tādisassa atthassa abhāvato avuttasamuccayatthoti dassento ‘‘upari atthaṁ upādāyā’’ti āha yathā ‘‘antamaso tiracchānagatāyapi, ayampi pārājiko hotī’’ti. (Pārā. 42) evanti pana niddiṭṭhākārassa paccāmasanaṁ nigamanavasena katanti āha ‘‘iminā pana…pe… dassetī’’ti.",
  "tika-s0102t8:71": "Pubbabhāgasatipaṭṭhānassa idha adhippetattā vuttaṁ ‘‘sati dukkhasacca’’nti. Sā pana sati yasmiṁ attabhāve, tassa samuṭṭhāpikā taṇhā, tassāpi samuṭṭhāpikā eva nāma hoti tadabhāve abhāvatoti āha ‘‘tassā samuṭṭhāpikā purimataṇhā’’ti, yathā ‘‘saṅkhārapaccayā’’ti (ma. ni. 3.126; udā. 1; vibha. 484). Taṁviññāṇabījataṁsantatisambhūto sabbopi lokiyo viññāṇappabandho ‘‘saṅkhārapaccayā viññāṇaṁ’’ tveva vuccati suttantanayena. Appavattīti appavattinimittaṁ, ubhinnaṁ appavattiyā nimittabhūtoti attho. Na pavattati etthāti vā appavatti. ‘‘Dukkhaparijānano’’tiādi ekantato catukiccasādhanavaseneva ariyamaggassa pavattīti dassetuṁ vuttaṁ. Avuttasiddho hi tassa bhāvanāpaṭivedho. Catusaccavasenāti catusaccakammaṭṭhānavasena. Ussakkitvāti visuddhiparamparāya āruhitvā, bhāvanaṁ upari netvāti attho. Niyyānamukhanti vaṭṭadukkhato nissaraṇūpāyo.",
  "tika-s0102t8:72": "Ānāpānapabbavaṇṇanā niṭṭhitā.",
  "tika-s0102t8:73": "Iriyāpathapabbavaṇṇanā",
  "tika-s0102t8:74": "375.Iriyāpathavasenāti iriyanaṁ iriyā, kiriyā, idha pana kāyikapayogo veditabbo. Iriyānaṁ patho pavattimaggoti iriyāpatho, gamanādivasena pavattā sarīrāvatthā. Gacchanto vā hi satto kāyena kātabbakiriyaṁ karoti ṭhito vā nisinno vā nipanno vāti, tesaṁ iriyāpathānaṁ vasena, iriyāpathavibhāgenāti attho. Puna caparanti puna ca aparaṁ, yathāvuttaānāpānakammaṭṭhānato bhiyyopi aññaṁ kāyānupassanākammaṭṭhānaṁ kathemi, suṇāthāti vā adhippāyo . ‘‘Gacchanto vā’’tiādi gamanādimattajānanassa, gamanādigatavisesajānanassa ca sādhāraṇavacanaṁ, tattha gamanādimattajānanaṁ na idha nādhippetaṁ, gamanādigatavisesajānanaṁ pana adhippetanti taṁ vibhajitvā dassetuṁ ‘‘tattha kāma’’ntiādi vuttaṁ. Sattūpaladdhinti ‘‘satto atthī’’ti upaladdhiṁ sattaggāhaṁ. Na pajahati na pariccajati ‘‘ahaṁ gacchāmi, mama gamana’’nti gāhasabbhāvato. Tato eva attasaññaṁ ‘‘atthi attā kārako vedako’’ti evaṁ pavattaṁ viparītasaññaṁ na ugghāṭeti nāpaneti appaṭipakkhabhāvato, ananubrūhanato vā. Evaṁ bhūtassa cassa kuto kammaṭṭhānādibhāvoti āha ‘‘kammaṭṭhānaṁ vā satipaṭṭhānabhāvanā vā na hotī’’ti. ‘‘Imassa panā’’tiādi sukkapakkho, tassa vuttavipariyāyena attho veditabbo. Tameva hi atthaṁ vivarituṁ ‘‘idañhī’’tiādi vuttaṁ.",
  "tika-s0102t8:75": "Tattha ko gacchatīti sādhanaṁ, kiriyañca avinibbhuttaṁ katvā gamanakiriyāya kattupucchā, sā kattubhāvavisiṭṭhaattapaṭikkhepatthā dhammamattasseva gamanasiddhidassanato. Kassa gamananti tamevatthaṁ pariyāyantarena vadati sādhanaṁ, kiriyañca vinibbhuttaṁ katvā gamanakiriyāya akattusambandhībhāvavibhāvanato. Paṭikkhepatthañhi antonītaṁ katvā ubhayatthaṁ kiṁ-saddo pavatto. Kiṁ kāraṇāti pana paṭikkhittakattukāya gamanakiriyāya aviparītakāraṇapucchā. Idañhi gamanaṁ nāma attā manasā saṁyujjati, mano indriyehi, indriyāni attehīti evamādi micchākāraṇavinimuttaanurūpapaccayahetuko dhammānaṁ pavattiākāraviseso. Tenāha ‘‘tatthā’’tiādi.",
  "tika-s0102t8:76": "Na koci satto vā puggalo vā gacchati dhammamattasseva gamanasiddhito, tabbinimuttassa ca kassaci abhāvato. Idāni dhammamattasseva gamanasiddhiṁ dassetuṁ ‘‘cittakiriyāvāyodhātuvipphārenā’’tiādi vuttaṁ. Tattha cittakiriyā ca sā, vāyodhātuyā vipphāro vipphandanañcāti cittakiriyāvāyodhātuvipphāro, tena. Ettha ca cittakiriyaggahaṇena anindriyabaddhavāyodhātuvipphāraṁ nivatteti, vāyodhātuvipphāraggahaṇena cetanāvacīviññattibhedaṁ cittakiriyaṁ nivatteti, ubhayena pana kāyaviññattiṁ vibhāveti. ‘‘Gacchatī’’ti vatvā yathā pavattamāne kāye ‘‘gacchatī’’ti vohāro hoti, taṁ dassetuṁ ‘‘tasmā’’tiādi vuttaṁ. Tanti gantukāmatāvasena pavattacittaṁ. Vāyaṁ janetīti vāyodhātuadhikaṁ rūpakalāpaṁ uppādeti, adhikatā cettha sāmatthiyato, na pamāṇato. Gamanacittasamuṭṭhitaṁ sahajātarūpakāyassa thambhanasandhāraṇacalanānaṁ paccayabhūtena ākāravisesena pavattamānaṁ vāyodhātuṁ sandhāyāha ‘‘vāyo viññattiṁ janetī’’ti. Adhippāyasahabhāvī hi vikāro viññatti. Yathāvuttaadhikabhāveneva ca vāyogahaṇaṁ , na vāyodhātuyā eva janakabhāvato, aññathā viññattiyā upādāyarūpabhāvo durupapādo siyā. Purato abhinīhāro puratobhāgena kāyassa pavattanaṁ, yo ‘‘abhikkamo’’ti vuccati.",
  "tika-s0102t8:77": "‘‘Eseva nayo’’ti atidesena saṅkhepato vatvā tamatthaṁ vivarituṁ ‘‘tatrāpi hī’’tiādi vuttaṁ. Koṭito paṭṭhāyāti heṭṭhimakoṭito paṭṭhāya pādatalato paṭṭhāya. Ussitabhāvoti ubbiddhabhāvo.",
  "tika-s0102t8:78": "Evaṁ pajānatoti evaṁ cittakiriyavāyodhātuvipphāreneva gamanādi hotīti pajānato. Tassa evaṁ pajānanāya nicchayagamanatthaṁ ‘‘evaṁ hotī’’ti vicāraṇā vuccati loke yathābhūtaṁ ajānantehi micchābhinivesavasena, lokavohāravasena vā. Atthi panāti attano evaṁ vīmaṁsanavasena pucchāvacanaṁ. Natthīti nicchayavasena sattassa paṭikkhepavacanaṁ. ‘‘Yathā panā’’tiādi tasseva atthassa upamāya vibhāvanaṁ, taṁ suviññeyyameva.",
  "tika-s0102t8:79": "Nāvā mālutavegenāti yathā acetanā nāvā vātavegena desantaraṁ yāti, yathā ca acetano tejanaṁ kaṇḍo jiyāvegena desantaraṁ yāti, tathā acetano kāyo vātāhato yathāvuttavāyunā nīto desantaraṁ yātīti evaṁ upamāsaṁsandanaṁ veditabbaṁ. Sace pana koci vadeyya ‘‘yathā nāvātejanānaṁ pellakassa purisassa vasena desantaragamanaṁ, evaṁ kāyassāpī’’ti, hotu, evaṁ icchito vāyamattho yathā hi nāvātejanānaṁ saṁhatalakkhaṇasseva purisassa vasena gamanaṁ, na asaṁhatalakkhaṇassa, evaṁ kāyassāpīti. Kā no hāni, bhiyyopi dhammamattatāva patiṭṭhaṁ labhati, na purisavādo. Tenāha ‘‘yantasuttavasenā’’tiādi.",
  "tika-s0102t8:80": "Tattha payuttanti heṭṭhā vuttanayena gamanādikiriyāvasena paccayehi payojitaṁ. Ṭhātīti tiṭṭhati. Etthāti imasmiṁ loke. Vinā hetupaccayeti gantukāmatācittataṁsamuṭṭhānavāyodhātuādihetupaccayehi vinā. Tiṭṭheti tiṭṭheyya. Vajeti vajeyya gaccheyya ko nāmāti sambandho. Paṭikkhepattho cettha kiṁ-saddoti hetupaccayavirahena ṭhānagamanapaṭikkhepamukhena sabbāyapi dhammappavattiyā paccayādhīnavuttitāvibhāvanena attasuññatā viya aniccadukkhatāpi vibhāvitāti daṭṭhabbā.",
  "tika-s0102t8:81": "Paṇihitoti yathā yathā paccayehi pakārehi nihito ṭhapito. Sabbasaṅgāhikavacananti sabbesampi catunnaṁ iriyāpathānaṁ ekajjhaṁ saṅgaṇhanavacanaṁ, pubbe visuṁ visuṁ iriyāpathānaṁ vuttattā idaṁ nesaṁ ekajjhaṁ gahetvā vacananti attho. Purimanayo vā iriyāpathappadhāno vuttoti tattha kāyo appadhāno anunipphādīti idha kāyaṁ padhānaṁ, apadhānañca iriyāpathaṁ anunipphādiṁ katvā dassetuṁ dutiyanayo vuttoti evampettha dvinnaṁ nayānaṁ viseso veditabbo. Ṭhitoti pavatto.",
  "tika-s0102t8:82": "Iriyāpathapariggaṇhanampi iriyāpathavato kāyasseva pariggaṇhanaṁ tassa avatthāvisesabhāvatoti vuttaṁ ‘‘iriyāpathapariggaṇhanena kāye kāyānupassī viharatī’’ti. Tenevettha rūpakkhandhavaseneva samudayādayo uddhaṭā. Esa nayo sesavāresupi. Ādināti ettha ādi-saddena yathā ‘‘taṇhāsamudayā kammasamudayā āhārasamudayā’’ti nibbattilakkhaṇaṁ passantopi rūpakkhandhassa udayaṁ passatīti ime cattāro ākārā saṅgayhanti, evaṁ ‘‘avijjānirodhā’’ti ādayopi pañca ākārā saṅgahitāti daṭṭhabbā. Sesaṁ vuttanayameva.",
  "tika-s0102t8:83": "Iriyāpathapabbavaṇṇanā niṭṭhitā.",
  "tika-s0102t8:84": "Catusampajaññapabbavaṇṇanā",
  "tika-s0102t8:85": "376.Catusampajaññavasenāti samantato pakārehi, pakaṭṭhaṁ vā savisesaṁ jānātīti sampajāno, sampajānassa bhāvo sampajaññaṁ, tathāpavattaṁ ñāṇaṁ, hatthavikārādibhedabhinnattā cattāri sampajaññāni samāhaṭāni catusampajaññaṁ, tassa vasena. ‘‘Abhikkante’’tiādīni sāmaññaphale (dī. ni. aṭṭha. 1.214; dī. ni. ṭī. 1.214 vākyakhandhepi) vaṇṇitāni, na puna vaṇṇetabbāni, tasmā taṁtaṁsaṁvaṇṇanāya līnatthappakāsanāpi tattha vihitanayeneva gahetabbā. ‘‘Abhikkante paṭikkante sampajānakārī hotī’’tiādi vacanato abhikkamādigatacatusampajaññapariggaṇhanena rūpakāyassevettha samudayadhammānupassitādi adhippetoti āha ‘‘rūpakkhandhasseva samudayo ca vayo canīharitabbo’’ti. Rūpadhammānaṁyeva hi pavattiākāravisesā abhikkamādayoti. Sesaṁ vuttanayameva.",
  "tika-s0102t8:86": "Catusampajaññapabbavaṇṇanā niṭṭhitā.",
  "tika-s0102t8:87": "Paṭikkūlamanasikārapabbavaṇṇanā",
  "tika-s0102t8:88": "377.Paṭikkūlamanasikāravasenāti jigucchanīyatāya paṭikūlameva paṭikkūlaṁ, yo paṭikkūlasabhāvo paṭikkūlākāro, tassa manasi karaṇavasena. Antarenāpi hi bhāvavācinaṁ saddaṁ bhāvattho viññāyati yathā ‘‘paṭassa sukka’’nti. Yasmā visuddhimagge (visuddhi. 1.182) vuttaṁ, tasmā tattha, taṁsaṁvaṇṇanāyañca (visuddhi. ṭī. 1.182 ādayo) vuttanayena ‘‘imameva kāya’’nti ādīnamattho veditabbo.",
  "tika-s0102t8:89": "Vatthādīhi pasibbakākārena bandhitvā kataṁ āvāṭanaṁ putoḷi. Nānākārā ekasmiṁ ṭhāne sammissāti ettāvatā nānāvaṇṇānaṁ kesādīnañca upameyyatā. Vibhūtakāloti paṇṇattiṁ samatikkamitvā kesādīnaṁ asubhākārassa upaṭṭhitakālo. Iti-saddassa ākāratthataṁ dassento ‘‘eva’’nti vatvā taṁ ākāraṁ sarūpato dassento ‘‘kesādipariggaṇhanenā’’tiādimāha. Kesādisaññitānañhi asucibhāvānaṁ paramaduggandhajegucchapaṭikkūlākārassa samudayato anupassanā idha kāyānupassanāti. Sesaṁ vuttanayameva.",
  "tika-s0102t8:90": "Paṭikkūlamanasikārapabbavaṇṇanā niṭṭhitā.",
  "tika-s0102t8:91": "Dhātumanasikārapabbavaṇṇanā",
  "tika-s0102t8:92": "378.Dhātumanasikāravasenāti pathavīdhātuādikā catasso dhātuyo ārabbha pavattabhāvanāmanasikāravasena, catudhātuvavatthānavasenāti attho. Dhātumanasikāro, dhātukammaṭṭhānaṁ, catudhātuvavatthānanti hi atthato ekaṁ. Goghātakoti jīvikatthāya gunnaṁ ghātako. Antevāsikoti kammakaraṇavasena tassa samīpavāsī taṁ nissāya jīvanako . Vinivijjhitvāti ekasmiṁ ṭhāne aññamaññaṁ vinivijjhitvā. Mahāpathānaṁ vemajjhaṭṭhānasaṅkhāteti catunnaṁ mahāpathānaṁ tāya eva vinivijjhanaṭṭhānatāya vemajjhasaṅkhāte. Yasmā te cattāro mahāpathā catūhi disāhi āgantvā tattha samohitā viya honti, tasmā taṁ ṭhānaṁ catumahāpathaṁ, tasmiṁ catumahāpathe. Ṭhita-saddo ‘‘ṭhito vā’’tiādīsu (dī. ni. 1.263; a. ni. 5.28) ṭhānasaṅkhātairiyāpathasamaṅgitāya, ṭhā-saddassa vā gatinivattiatthatāya aññattha ṭhapetvā gamanaṁ sesairiyāpathasamaṅgitāya bodhako, idha pana yathā tathā rūpakāyassa pavattiākārabodhako adhippetoti āha ‘‘catunnaṁ iriyāpathānaṁ yena kenaci ākārena ṭhitattā yathā ṭhita’’nti. Tattha ākārenāti ṭhānādinā rūpakāyassa pavattiākārena. Ṭhānādayo hi iriyāpathasaṅkhātāya kiriyāya patho pavattimaggoti ‘‘iriyāpatho’’ti vuccantīti vutto vāyamattho. Yathāṭhitanti yathāpavattaṁ, yathāvuttaṁ ṭhānamevettha paṇidhānanti adhippetanti āha ‘‘yathā ṭhitattā ca yathāpaṇihita’’nti. ‘‘Ṭhita’’nti vā kāyassa ṭhānasaṅkhātairiyāpathasamāyogaparidīpanaṁ, ‘‘paṇihita’’nti tadaññairiyāpathasamāyogaparidīpanaṁ. ‘‘Ṭhita’’nti vā kāyasaṅkhātānaṁ rūpadhammānaṁ tasmiṁ tasmiṁ khaṇe sakiccavasena avaṭṭhānaparidīpanaṁ, paṇihitanti paccayavasena tehi tehi paccayehi pakārato nihitaṁ paṇihitanti evampettha attho veditabbo. Paccavekkhatīti pati pati avekkhati, ñāṇacakkhunā vinibbhujjitvā visuṁ visuṁ passati.",
  "tika-s0102t8:93": "Idāni vuttamevatthaṁ bhāvatthavibhāvanavasena dassetuṁ ‘‘yathā goghātakassā’’tiādi vuttaṁ. Tattha posentassāti maṁsūpacayaparibrūhanāya kuṇḍakabhattakappāsaṭṭhiādīhi saṁvaḍḍhentassa. Vadhitaṁ matanti hiṁsitaṁ hutvā mataṁ. Matanti ca matamattaṁ. Tenevāha ‘‘tāvadevā’’ti. Gāvīti saññā na antaradhāyatīti yāni aṅgapaccaṅgāni yathāsanniviṭṭhāni upādāya gāvīsamaññā matamattāyapi gāviyā tesaṁ taṁsannivesassa avinaṭṭhattā. Vilīyanti bhijjanti vibhujjantīti bīlā, bhāgā va-kārassa ba-kāraṁ, ikārassa ca īkāraṁ katvā. Bīlasoti bīlaṁ bīlaṁ katvā. Vibhajitvāti aṭṭhisaṅghātato maṁsaṁ vivecetvā, tato vā vivecitaṁ maṁsaṁ bhāgaso katvā. Tenevāha ‘‘maṁsasaññā pavattatī’’ti. Pabbajitassāpi apariggahitakammaṭṭhānassa. Ghanavinibbhoganti santatisamūhakiccaghanānaṁ vinibbhujjanaṁ vivecanaṁ. Dhātusopaccavekkhatoti ghanavinibbhogakaraṇena dhātuṁ dhātuṁ pathavīādidhātuṁ visuṁ visuṁ katvā paccavekkhantassa. Sattasaññāti attānudiṭṭhivasena pavattā sattasaññāti vadanti, vohāravasena pavattasattasaññāyapi tadā antaradhānaṁ yuttameva yāthāvato ghanavinibbhogassa sampādanato. Evañhi sati yathāvuttaopammatthena upameyyattho aññadatthu saṁsandati sameti. Tenevāha ‘‘dhātuvaseneva cittaṁ santiṭṭhatī’’ti. Dakkhoti cheko taṁtaṁsamaññāya kusalo ‘‘yathājāte sūnasmiṁ naṅguṭṭhakhuravisāṇādivante aṭṭhimaṁsādiavayavasamudāye avibhatte gāvīsamaññā, na vibhatte. Vibhatte pana aṭṭhimaṁsādiavayavasamaññā’’ti jānanato. Catumahāpatho viya catuiriyāpathoti gāviyā ṭhitacatumahāpatho viya kāyassa pavattimaggabhūto catubbidho iriyāpatho yasmā visuddhimagge (visuddhi. 1.305) vitthāritā, tasmā tattha, taṁsaṁvaṇṇanāyañca (visuddhi. ṭī. 1.306) vuttanayena veditabbo. Sesaṁ vuttanayameva.",
  "tika-s0102t8:94": "Dhātumanasikārapabbavaṇṇanā niṭṭhitā.",
  "tika-s0102t8:95": "Navasivathikapabbavaṇṇanā",
  "tika-s0102t8:96": "379. Sivathikāya apaviddhauddhumātakādipaṭisaṁyuttānaṁ odhiso pavattānaṁ kathānaṁ, tadabhidheyyānañca uddhumātakādiasubhabhāgānaṁ sivathikapabbānīti saṅgītikārehi gahitasamaññā . Tenāha ‘‘sivathikapabbehi vibhajitu’’nti. Maritvā ekāhātikkantaṁ ekāhamataṁ. Uddhaṁ jīvitapariyādānāti jīvitakkhayato upari maraṇato paraṁ. Samuggatenāti samuṭṭhitena. Uddhumātattāti uddhaṁ uddhaṁ dhumātattā sūnattā. Setarattehi viparibhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁ vinīlaṁ. Vinīlameva vinīlakanti ka-kārena padavaḍḍhanaṁ anatthantarato yathā ‘‘pītakaṁ lohitaka’’nti (dha. sa. 616). Paṭikkūlattāti jigucchanīyattā. Kucchitaṁ vinīlanti vinīlakanti kucchanattho vā ayaṁ ka-kāroti dassetuṁ vuttaṁ yathā ‘‘pāpako kittisaddo abbhuggacchatī’’ti. (Dī. ni. 3.316; a. ni. 5.213; mahāva. 285) paribhinnaṭṭhānehi kākakaṅkādīhi. Vissandamānapubbanti vissavantapubbaṁ, tahaṁ tahaṁ paggharantapubbanti attho. Tathābhāvanti vissandamānapubbabhāvaṁ.",
  "tika-s0102t8:97": "Sobhikkhūti yo ‘‘passeyya sarīraṁ sivathikāya chaḍḍita’’nti vutto, so bhikkhu. Upasaṁharati sadisataṁ. ‘‘Ayampi kho’’tiādi upasaṁharaṇākāradassanaṁ. Āyūti rūpajīvitindriyaṁ, arūpajīvitindriyaṁ panettha viññāṇagatikameva. Usmāti kammajatejo. Evaṁ pūtikasabhāvoyevāti evaṁ ativiya duggandhajegucchapaṭikkūlapūbhikasabhāvo eva, na āyuādīnaṁ avigame viya mattasoti adhippāyo. Ediso bhavissatīti evaṁbhāvīti āha ‘‘evaṁ uddhumātādibhedo bhavissatī’’ti.",
  "tika-s0102t8:98": "Luñcitvā luñcitvāti uppāṭetvā uppāṭetvā. Sāvasesamaṁsalohitayuttanti sabbaso akhāditattā tahaṁ tahaṁ sesena appāvasesena maṁsalohitena yuttaṁ. ‘‘Aññena hatthaṭṭhika’’nti avisesena hatthaṭṭhikānaṁ vippakiṇṇatā jotitāti anavasesato tesaṁ vippakiṇṇataṁ dassento ‘‘catusaṭṭhibhedampī’’tiādimāha .",
  "tika-s0102t8:99": "Terovassikānīti tirovassaṁ gatāni, tāni pana saṁvaccharaṁ vītivattāni hontīti āha ‘‘atikkantasaṁvaccharānī’’ti. Purāṇatāya ghanabhāvavigamena vicuṇṇatā idha pūtibhāvoti so yathā hoti, taṁ dassento ‘‘abbhokāse’’tiādimāha. Terovassikānevāti saṁvaccharamattātikkantāni eva. Khajjamānatādivasena dutiyasivathikapabbādīnaṁ vavatthāpitattā vuttaṁ ‘‘khajjamānatādīnaṁ vasena yojanā kātabbā’’ti.",
  "tika-s0102t8:100": "Navasivathikapabbavaṇṇanā niṭṭhitā.",
  "tika-s0102t8:101": "Imāneva dveti avadhāraṇena appanākammaṭṭhānaṁ tattha niyameti aññapabbesu tadabhāvato. Yato hi eva-kāro, tato aññattha niyameti, tena pabbadvayassa vipassanākammaṭṭhānatāpi appaṭisiddhā daṭṭhabbā aniccatādidassanato. Saṅkhāresu ādīnavavibhāvanāni sivathikapabbānīti āha ‘‘sivathikānaṁ ādīnavānupassanāvasena vuttattā’’ti. Iriyāpathapabbādīnaṁ appanāvahatā pākaṭā evāti ‘‘sesāni dvādasapī’’ti vuttaṁ. Yaṁ panettha atthato avibhattaṁ. Taṁ suviññeyyameva.",
  "tika-s0102t8:102": "Kāyānupassanāvaṇṇanā niṭṭhitā.",
  "tika-s0102t8:103": "Vedanānupassanāvaṇṇanā",
  "tika-s0102t8:104": "380.Sukhaṁvedananti ettha sukhayatīti sukhā. Sampayuttadhamme, kāyañca laddhassāde karotīti attho. Suṭṭhu vā khādati, khanati vā kāyikaṁ, cetasikañcābādhanti sukhā. ‘‘Sukaraṁ okāsadānaṁ etissāti sukhā’’ti apare. Vedayati ārammaṇarasaṁ anubhavatīti vedanā. Vedayamānoti anubhavamāno. ‘‘Kāma’’ntiādīsu yaṁ vattabbaṁ, taṁ iriyāpathapabbe vuttanayameva. Sampajānassa vediyanaṁ sampajānavediyanaṁ.",
  "tika-s0102t8:105": "Vatthuārammaṇāti rūpādiārammaṇā. Rūpādiārammaṇañhettha vedanāya pavattiṭṭhānatāya ‘‘vatthū’’ti adhippetaṁ . Assāti bhaveyya. Dhammavinimuttassa kattu abhāvato dhammasseva kattubhāvaṁ dassento ‘‘vedanāva vedayatī’’ti āha. ‘‘Vohāramattaṁ hotī’’ti etena ‘‘sukhaṁ vedanaṁ vedayamāno sukhaṁ vedanaṁ vedayāmī’’ti idaṁ vohāramattanti dasseti.",
  "tika-s0102t8:106": "Nitthunantoti balavato vedanāvegassa nirodhane ādīnavaṁ disvā tassa avasaradānavasena nitthunanto . Vegasandhāraṇe hi atimahantaṁ dukkhaṁ uppajjatīti aññampi vikāraṁ uppādeyya, tena thero aparāparaṁ parivattati. Vīriyasamathaṁ yojetvāti adhivāsanavīriyassa adhimattattā tassa hāpanavasena samādhinā samarasatāpādanena vīriyasamathaṁ yojetvā. Saha paṭisambhidāhīti lokuttarapaṭisambhidāhi saha. Ariyamaggakkhaṇe hi paṭisambhidānaṁ asammohavasena adhigamo, atthapaṭisambhidāya pana ārammaṇakaraṇavasenapi. Lokiyānampi vā sati uppattikāle tattha samatthataṁ sandhāyāha ‘‘saha paṭisambhidāhī’’ti. Samasīsīti vārasamasīsī hutvā, paccavekkhaṇavārassa anantaravāre parinibbāyīti attho.",
  "tika-s0102t8:107": "Yathā ca sukhaṁ, evaṁ dukkhanti yathā ‘‘sukhaṁ ko vedayatī’’tiādinā sampajānavediyanaṁ sandhāya vuttaṁ, evaṁ dukkhampi. Tattha dukkhayatīti dukkhā, sampayuttadhamme, kāyañca pīḷeti vibādhatīti attho. Duṭṭhuṁ vā khādati, khanati kāyikaṁ, cetasikañca sātanti dukkhā. ‘‘Dukkaraṁ okāsadānaṁ etissāti dukkhā’’ti apare. Arūpakammaṭṭhānanti arūpapariggahaṁ, arūpadhammamukhena vipassanābhinivesananti attho. Na pākaṭaṁ hoti phassassa, cittassa ca avibhūtākārattā. Tenāha ‘‘andhakāraṁ viya khāyatī’’ti. ‘‘Na pākaṭaṁhotī’’ti ca idaṁ tādise puggale sandhāya vuttaṁ, tesaṁ ādito vedanāva vibhūtatarā hutvā upaṭṭhāti. Evañhi yaṁ vuttaṁ sakkapañhavaṇṇanā dīsu ‘‘phasso pākaṭo hoti, viññāṇaṁ pākaṭaṁ hotī’’ti, (dī. ni. aṭṭha. 2.359) taṁ avirodhitaṁ hoti. Vedanāvasena kathiyamānaṁ kammaṭṭhānaṁ pākaṭaṁ hotīti yojanā. ‘‘Vedanānaṁ uppattipākaṭatāyā’’ti ca idaṁ sukhadukkhavedanānaṁ vasena vuttaṁ. Tāsañhi pavatti oḷārikā, na itarāya. Tadubhayaggahaṇamukhena vā gahetabbattā itarāyapi pavatti viññūnaṁ pākaṭā evāti ‘‘vedanāna’’nti avisesaggahaṇaṁ daṭṭhabbaṁ. Sakkapañhe vuttanayeneva veditabbo, tasmā tattha vattabbo atthaviseso tattha līnatthappakāsaniyaṁ vuttanayeneva gahetabbo.",
  "tika-s0102t8:108": "Pubbe ‘‘vatthuṁ ārammaṇaṁ katvā vedanāva vedayatī’’ti vedanāya ārammaṇādhīnavuttitāya ca anattatāya ca pajānanaṁ vuttaṁ, idāni tassā aniccatādipajānanaṁ dassento ‘‘ayaṁ aparopi pajānanapariyāyo’’ti āha. Yathā ekasmiṁ khaṇe cittadvayassa asambhavo ekajjhaṁ anekantapaccayābhāvato, evaṁ vedanādvayassa visiṭṭhārammaṇavuttito cāti āha ‘‘sukhavedanākkhaṇe dukkhāya vedanāya abhāvato’’ti. Nidassanamattañcetaṁ tadā upekkhāvedanāyapi abhāvato, tena sukhavedanākkhaṇe bhūtapubbānaṁ itaravedanānaṁ hutvāabhāvapajānanena sukhavedanāyapi hutvā abhāvo ñāto eva hotīti tassā pākaṭabhāvameva dassento ‘‘imissā casukhāya vedanāya ito paṭhamaṁabhāvato’’ti āha, eteneva ca tāsampi vedanānaṁ pākaṭabhāvo dassitoti daṭṭhabbaṁ. Tenāha ‘‘vedanā nāma aniccā adhuvā vipariṇāmadhammā’’ti. Aniccaggahaṇena hi vedanānaṁ viddhaṁsanabhāvo dassito viddhaste aniccatāya suviññeyyattā. Adhuvaggahaṇena pākaṭabhāvo tassa asadābhāvitādibhāvanato. Vipariṇāmaggahaṇena dukkhabhāvo tassa aññathattadīpanato, tena sukhāpi vedanā dukkhā, pageva itarāti tissannampi vedanānaṁ dukkhatā dassitā hoti. Iti ‘‘yadaniccaṁ dukkhaṁ, taṁ ekantato anattā’’ti tīsupi vedanāsu lakkhaṇattayapajānanā jotitāti daṭṭhabbaṁ. Tenāha ‘‘itiha tattha sampajāno hotī’’ti.",
  "tika-s0102t8:109": "Idāni tamatthaṁ suttena (ma. ni. 2.205) sādhetuṁ ‘‘vuttampi ceta’’ntiādimāha. Tattha neva tasmiṁ samaye dukkhaṁ vedanaṁ vedetīti tasmiṁ sukhavedanāsamaṅgisamaye neva dukkhaṁ vedanaṁ vedeti niruddhattā, anuppannattā ca yathākkamaṁ atītānāgatānaṁ. Paccuppannāya pana asambhavo vutto eva. Sakiccakkhaṇamattāvaṭṭhānato aniccā. Samecca sambhuyya paccayehi katattā saṅkhatā. Vatthārammaṇādipaccayaṁ paṭicca uppannattā paṭiccasamuppannā. Khayavayapalujjananirujjhanapakatitāya khayadhammā vayadhammā virāgadhammā nirodhadhammāti daṭṭhabbā.",
  "tika-s0102t8:110": "Kilesehi āmasitabbato āmisaṁ nāma, pañca kāmaguṇā, ārammaṇakaraṇavasena saha āmisehīti sāmisaṁ. Tenāha ‘‘pañcakāmaguṇāmisanissitā’’ti.",
  "tika-s0102t8:111": "Ito paranti ‘‘atthi vedanā’’ti evamādi pāḷiṁ sandhāyāha ‘‘kāyānupassanāyaṁ vuttanayamevā’’ti.",
  "tika-s0102t8:112": "Vedanānupassanāvaṇṇanā niṭṭhitā.",
  "tika-s0102t8:113": "Cittānupassanāvaṇṇanā",
  "tika-s0102t8:114": "381. Sampayogavasena pavattamānena saha rāgenāti sarāgaṁ. Tenāha ‘‘lobhasahagata’’nti. Vītarāganti ettha kāmaṁ sarāgapadapaṭiyoginā vītarāgapadena bhavitabbaṁ, sammasanacārassa pana adhippetattā tebhūmakasseva gahaṇanti ‘‘lokiyakusalābyākata’’nti vatvā ‘‘idaṁ panā’’tiādinā tameva adhippāyaṁ vivarati. Sesāni dve dosamūlāni, dve mohamūlānīti cattāri akusalacittāni. Tesañhi rāgena sampayogābhāvato nattheva sarāgatā, taṁnimittakatāya pana siyā taṁsahitakāle soti nattheva vītarāgatāpīti dukkhavinimuttatā evettha labbhatīti āha ‘‘neva purimapadaṁ na pacchimapadaṁ bhajantī’’ti. Yadi evaṁ padesikaṁ pajānanaṁ āpajjatīti? Nāpajjati, dukantarapariyāpannattā tesaṁ. Ye pana ‘‘paṭipakkhabhāve agayhamāne sampayogābhāvo evettha pamāṇaṁ ekaccaabyākatānaṁ viyā’’ti icchanti, tesaṁ matena sesākusalacittānampi dutiyapadasaṅgaho veditabbo . Dutiyadukepi vuttanayena attho veditabbo. Akusalamūlesu saha moheneva vattatīti samohanti āha ‘‘vicikicchāsahagatañceva uddhaccasahagatañcā’’ti. Yasmā cettha ‘‘saheva mohenāti samoha’’nti purimapadāvadhāraṇampi labbhatiyeva, tasmā vuttaṁ ‘‘yasmā panā’’tiādi. Yathā pana atimūḷhatāya pāṭipuggalikanayena savisesamohavantatāya ‘‘momūhacitta’’nti vattabbato vicikicchāuddhaccasahagatadvayaṁ visesato ‘‘samoha’’nti vuccati, na tathā sesākusalacittānīti ‘‘vaṭṭantiyevā’’ti sāsaṅkaṁ vadati. Sampayogavasena thinamiddhena anupatitaṁ anugatanti thinamiddhānupatitaṁ, pañcavidhaṁsasaṅkhārikākusalacittaṁ saṅkucitacittaṁ, saṅkucitacittaṁ nāma ārammaṇe saṅkocanavasena pavattanato. Paccayavisesavasena thāmajātena uddhaccena sahagataṁ saṁsaṭṭhanti uddhaccasahagataṁ, aññathā sabbampi akusalacittaṁ uddhaccasahagatamevāti. Pasaṭacittaṁ nāma ārammaṇe savisesaṁ vikkhepavasena visaṭabhāvena pavattanato.",
  "tika-s0102t8:115": "Kilesavikkhambhanasamatthatāya vipulaphalatāya ca dīghasantānatāya ca mahantabhāvaṁ gataṁ, mahantehi vā uḷāracchandādīhi gataṁ paṭipannanti mahaggataṁ, taṁ pana rūpārūpabhūmigataṁ tato mahantassa loke abhāvato. Tenāha ‘‘rūpārūpāvacara’’nti. Tassa cettha paṭiyogī parittaṁ evāti āha ‘‘amahaggatanti kāmāvacara’’nti. Attānaṁ uttarituṁ samatthehi saha uttarehīti sauttaraṁ. Tappaṭipakkhena anuttaraṁ. Tadubhayaṁ upādāyupādāya veditabbanti āha ‘‘sauttaranti kāmāvacarantiādi. Paṭipakkhavikkhambhanasamatthena samādhinā sammadeva āhitaṁ samāhitaṁ. Tenāha ‘‘yassā’’tiādi. Yassāti yassa cittassa. Yathāvuttena samādhinā na samāhitanti asamāhitaṁ. Tenāha ‘‘ubhayasamādhirahita’’nti. Tadaṅgavimuttiyā vimuttaṁ, kāmāvacarakusalacittaṁ, vikkhambhanavimuttiyā vimuttaṁ, mahaggatacittanti tadubhayaṁ sandhāyāha ‘‘tadaṅgavikkhambhanavimuttīhi vimutta’’nti. Yattha tadubhayavimutti natthi, taṁ ubhayavimuttirahitanti gayhamāne lokuttaracittepi siyāsaṅkāti taṁ nivattanatthaṁ ‘‘samuccheda…pe… okāsova natthī’’ti āha. Okāsabhāvo ca sammasanacārassa adhippetattā veditabbo. Yaṁ panettha atthato avibhattaṁ, taṁ heṭṭhā vuttanayattā uttānameva.",
  "tika-s0102t8:116": "Cittānupassanāvaṇṇanā niṭṭhitā.",
  "tika-s0102t8:117": "Dhammānupassanā",
  "tika-s0102t8:118": "Nīvaraṇapabbavaṇṇanā",
  "tika-s0102t8:119": "382. Pahātabbādidhammavibhāgadassanavasena pañcadhā dhammānupassanā niddiṭṭhāti ayamattho pāḷito eva viññāyatīti tamatthaṁ ulliṅgento ‘‘pañcavidhena dhammānupassanaṁ kathetu’’nti āha. Yadi evaṁ kasmā nīvaraṇādivaseneva niddiṭṭhanti? Vineyyajjhāsayato. Yesañhi veneyyānaṁ pahātabbadhammesu paṭhamaṁ nīvaraṇāni vibhāgena vattabbāni, tesaṁ vasenettha bhagavatā paṭhamaṁ nīvaraṇesu dhammānupassanā kathitā. Tathā hi kāyānupassanāpi samathapubbaṅgamā desitā, tato pariññeyyesu khandhesu, āyatanesu ca bhāvetabbesu bojjhaṅgesu, pariññeyyādivibhāgesu saccesu ca uttarā desanā, tasmā cettha samathabhāvanāpi yāvadeva vipassanatthā icchitā. Vipassanāpadhānā, vipassanābahulā ca satipaṭṭhānadesanāti tassā vipassanābhinivesavibhāgena desitabhāvaṁ vibhāvento ‘‘apicā’’tiādimāha. Tattha khandhāyatanadukkhasaccavasena missakapariggahakathanaṁ daṭṭhabbaṁ. Saññāsaṅkhārakkhandhapariggahampīti pi-saddena sakalapañcupādānakkhandhapariggahaṁ sampiṇḍeti itaresaṁ tadantogadhattā.",
  "tika-s0102t8:120": "‘‘Kaṇhasukkadhammānaṁ yuganandhatā natthī’’ti pajānanakāle abhāvā ‘‘abhiṇhasamudācāravasenā’’ti vuttaṁ. Saṁvijjamānanti attano santāne upalabbhamānaṁ. Yathāti yenākārena, so pana ‘‘kāmacchandassa uppādo hotī’’ti vuttattā kāmacchandassa kāraṇākārova, atthato kāraṇamevāti āha ‘‘yena kāraṇenā’’ti. Ca-saddo vakkhamānatthasamuccayattho.",
  "tika-s0102t8:121": "Tatthāti ‘‘yathā cā’’tiādinā vuttapade. Subhampīti kāmacchandopi. So hi attano gahaṇākārena ‘‘subha’’nti vutto, tenākārena pavattanakassa aññassa kāmacchandassa nimittattā ‘‘nimitta’’nti ca. Iṭṭhaṁ, iṭṭhākārena vā gayhamānaṁ rūpādi subhārammaṇaṁ. Ākaṅkhitassa hitasukhassa pattiyā anupāyabhūto manasikāro anupāyamanasikāro. Tanti ayonisomanasikāraṁ . Tatthāti tasmiṁ sabhāgahetubhūte, ārammaṇabhūte ca duvidhe subhanimitte. Āhāroti paccayo attano phalaṁ āharatīti katvā.",
  "tika-s0102t8:122": "Asubhanti asubhajjhānaṁ uttarapadalopena, taṁ pana dasasu aviññāṇakaasubhesu ca kesādīsu saviññāṇakaasubhesu ca pavattaṁ daṭṭhabbaṁ. Kesādīsu hi saññā ‘‘asubhasaññā’’ti girimānandasutte (a. ni. 10.60) vuttā. Ettha ca catubbidhassa ayonisomanasikārassa, yonisomanasikārassa ca gahaṇaṁ niravasesadassanatthaṁ katanti daṭṭhabbaṁ, tesu pana asubhesu ‘‘subha’’nti, ‘‘asubha’’nti ca manasikāro idhādhippeto, tadanukūlattā pana itare pīti.",
  "tika-s0102t8:123": "Ekādasasu asubhesu paṭikkūlākārassa uggaṇhanaṁ, yathā vā tattha uggahanimittaṁ uppajjati, tathā paṭipatti asubhanimittassa uggaho. Upacārappanāvahāya asubhabhāvanāya anuyuñjanā asubhabhāvanānuyogo. ‘‘Bhojane mattaññuno mitāhārassa thinamiddhābhibhavābhāvā otāraṁ alabhamāno kāmacchando pahīyatī’’ti vadanti, ayameva ca attho niddesepi vuccati. Yo pana bhojanassa paṭikkūlataṁ, tabbipariṇāmassa tadādhārassa tassa ca upanissayabhūtassa ativiya jegucchataṁ, kāyassa ca āhāraṭṭhitikattaṁ sammadeva jānāti, so sabbaso bhojane pamāṇassa jānanena bhojanemattaññū nāma. Tādisassa hi kāmacchando pahīyateva.",
  "tika-s0102t8:124": "Asubhakammikatissatthero dantaṭṭhidassāvī. Pahīnassāti vikkhambhanavasena pahīnassa. Ito paresupi evarūpesu ṭhānesu eseva nayo. Abhidhammapariyāyena (dha. sa. 1159, 1503) sabbopi lobho kāmacchandanīvaraṇanti āha ‘‘arahattamaggenā’’ti.",
  "tika-s0102t8:125": "Paṭighampi purimuppannaṁ paṭighanimittaṁ parato uppajjanakassa paṭighassa kāraṇanti katvā.",
  "tika-s0102t8:126": "Mejjati siniyhatīti mitto, hitesī puggalo, tasmiṁ mitte bhavā, mittassa vā esāti mettā, hitesitā, tassā mettāya. Appanāpi upacāropi vaṭṭati sādhāraṇavacanabhāvato. ‘‘Cetovimuttī’’ti vutte appanāva vaṭṭati appanaṁ appattāya paṭipakkhato suṭṭhu muccanassa abhāvato. Tanti yonisomanasikāraṁ. Tatthāti mettāya. Bahulaṁ pavattayatoti bahulīkāravato.",
  "tika-s0102t8:127": "Sattesu mettāyanassa hitūpasaṁhārassa uppādanaṁ pavattanaṁ mettānimittassa uggaho, paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṁ. Kammameva sakaṁ etesanti kammassakā, sattā, tabbhāvo kammassakatā, kammadāyādatā. Dosamettāsu yāthāvato ādīnavānisaṁsānaṁ paṭisaṅkhānaṁ vīmaṁsā idha paṭisaṅkhānaṁ. Mettāvihārikalyāṇamittavantatā idha kalyāṇamittatā. Odissakaanodissakadisāpharaṇānanti (odhisakaanodhisakadisāpharaṇānaṁ ma. ni. aṭṭha. 1.115) attaatipiyasahāyamajjhattaverivasena odissakatā, sīmāsambhede kate anodissakatā. Ekādidisāpharaṇavasena disāpharaṇatā mettāya uggahaṇe veditabbā. Vihāraracchāgāmādivasena vā odissakadisāpharaṇaṁ. Vihārādiuddesarahitaṁ puratthimādidisāvasena anodissakadisāpharaṇanti evaṁ dvidhā uggahaṇaṁ sandhāya ‘‘odissakaanodissakadisāpharaṇāna’’nti vuttaṁ. Uggahoti ca yāva upacārā daṭṭhabbo. Uggahitāya āsevanā bhāvanā. Tattha sabbe sattā, pāṇā, bhūtā, puggalā, attabhāvapariyāpannāti etesaṁ vasena pañcavidhā, ekekasmiṁ averā hontu , abyāpajjhā, anīghā, sukhī attānaṁ pariharantūti catudhā pavattito vīsatividhā anodissakapharaṇā mettā. Sabbā itthiyo, purisā, ariyā, anariyā, devā, manussā, vinipātikāti sattodhikaraṇavasena pavattā sattavidhā, aṭṭhavīsati vidhā vā, dasahi disāhi disodhikaraṇavasena pavattā dasavidhā, ekekāya vā disāya sattādiitthādiaverādibhedena asītādhikacatusatappabhedā ca odhiso pharaṇā veditabbā.",
  "tika-s0102t8:128": "Yena ayonisomanasikārena aratiādikāni uppajjanti, so aratiādīsu ayonisomanasikāro. Tena nipphādetabbe hi idaṁ bhummaṁ. Esa nayo ito paresupi. Ukkaṇṭhitā pantasenāsanesu, adhikusaladhammesu ca uppajjanabhāvariñcanā. Kāyavinamanāti karajakāyassa virūpenākārena namanā. Līnākāroti saṅkocāpatti.",
  "tika-s0102t8:129": "Kusaladhammapaṭipattiyā paṭṭhapanasabhāvatāya, tappaṭipakkhānaṁ visosanasabhāvatāya ca ārambhadhātuādito pavattavīriyanti āha ‘‘paṭhamārambhavīriya’’nti. Yasmā paṭhamārambhamattassa kosajjavidhamanaṁ, thāmagamanañca natthi, tasmā vuttaṁ ‘‘kosajjato nikkhantatāya tato balavatara’’nti . Yasmā pana aparāparuppattiyā laddhāsevanaṁ uparūpari visesaṁ āvahantaṁ ativiya thāmagatameva hoti, tasmā vuttaṁ ‘‘paraṁ paraṁ ṭhānaṁ akkamanato tatopi balavatara’’nti.",
  "tika-s0102t8:130": "Atibhojane nimittaggāhoti atibhojane thinamiddhassa nimittaggāho , ettake bhutte taṁ bhojanaṁ thinamiddhassa kāraṇaṁ hoti, ettake na hotīti thinamiddhassa kāraṇākāraṇagāho hotīti attho. Byatirekavasena cetaṁ vuttaṁ, tasmā ‘‘ettake bhutte taṁ bhojanaṁ thinamiddhassa kāraṇaṁ na hotī’’ti bhojane mattaññutā ca atthato dassitāti daṭṭhabbaṁ. Tenāha ‘‘catupañca…pe… na hotī’’ti. Divā sūriyālokanti divā gahitanimittaṁ sūriyālokaṁ rattiyaṁ manasi karontassāpīti evamettha attho veditabbo. Dhutaṅgānaṁ vīriyanissitattā vuttaṁ ‘‘dhutaṅganissitasappāyakathāyapī’’ti.",
  "tika-s0102t8:131": "Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇamevāti ‘‘avūpasamo nāma avūpasantākāro, uddhaccakukkuccamevetaṁ atthato’’ti vuttaṁ.",
  "tika-s0102t8:132": "Bahussutassa ganthato, atthato ca suttādīni vicārentassa tabbahulavihārino atthavedādipaṭilābhasabbhāvato vikkhepo na hotīti, yathāvidhipaṭipattiyā, yathānurūpapatikārappavattiyā ca katākatānusocanañca na hotīti ‘‘bāhusaccenapi…pe… uddhaccakukkuccaṁ pahīyatī’’ti āha. Yadaggena bāhusaccena uddhaccakukkuccaṁ pahīyati, tadaggena paripucchakatāvinayapakataññutāhipi taṁ pahīyatīti daṭṭhabbaṁ. Vuddhasevitā ca vuddhasīlitaṁ āvahatīti cetovūpasamakarattā uddhaccakukkuccappahānakārī vuttā. Vuddhattaṁ pana anapekkhitvā kukkuccavinodakā vinayadharā kalyāṇamittā vuttāti daṭṭhabbā. Vikkhepo ca pabbajitānaṁ yebhuyyena kukkuccahetuko hotīti ‘‘kappiyākappiyaparipucchābahulassā’’tiādinā vinayanayeneva paripucchakatādayo niddiṭṭhā. Pahīne uddhaccakukkucceti niddhāraṇe bhummaṁ. Kukkuccassa domanassasahagatattā anāgāmimaggena āyatiṁ anuppādo vutto.",
  "tika-s0102t8:133": "Tiṭṭhati pavattati etthāti ṭhānīyā vicikicchāya ṭhānīyā vicikicchāṭhānīyā, vicikicchāya kāraṇabhūtā dhammā, tiṭṭhatīti vā ṭhānīyā, vicikicchā ṭhānīyā etissāti vicikicchāṭhānīyā, atthato vicikicchā eva. Sā hi purimuppannā parato uppajjanakavicikicchāya sabhāgahetutāya asādhāraṇaṁ kāraṇaṁ.",
  "tika-s0102t8:134": "Kusalākusalāti kosallasambhūtaṭṭhena kusalā, tappaṭipakkhato akusalā. Ye akusalā, te sāvajjā, asevitabbā, hīnā ca. Ye kusalā, te anavajjā, sevitabbā,paṇītā ca. Kusalā vā hīnehi chandādīhi āraddhā hīnā, paṇītehi paṇītā. Kaṇhāti kāḷakā cittassa apabhassarabhāvakaraṇā. Sukkāti odātā cittassa pabhassarabhāvakaraṇā. Kaṇhābhijātihetuto vā kaṇhā. Sukkābhijātihetuto sukkā. Te eva sappaṭibhāgā. Kaṇhā hi ujuvipaccanīkatāya sukkasappaṭibhāgā, tathā sukkāpi itarehi. Atha vā kaṇhasukkā ca sappaṭibhāgā ca kaṇhasukkasappaṭibhāgā. Sukhā hi vedanā dukkhāya vedanāya sappaṭibhāgā, dukkhā ca vedanā sukhāya vedanāya sappaṭibhāgāti.",
  "tika-s0102t8:135": "Kāmaṁ bāhusaccaparipucchakatāhi sabbāpi aṭṭhavatthukā vicikicchā pahīyati, tathāpi ratanattayavicikicchāmūlikā sesavicikicchāti katvā āha ‘‘tīṇi ratanāni ārabbhā’’ti. Ratanattayaguṇāvabodhe ‘‘satthari kaṅkhatī’’tiādi (dha. sa. 1008, 1123, 1167, 1241, 1263, 1270; vibha. 915) vicikicchāya asambhavoti. Vinaye pakataññutā ‘‘sikkhāya kaṅkhatī’’ti vuttāya vicikicchāya pahānaṁ karotīti āha ‘‘vinaye ciṇṇavasībhāvassāpī’’ti. Okappaniyasaddhāsaṅkhātaadhimokkhabahulassāti saddheyyavatthuno anupavisanasaddhāsaṅkhātaadhimokkhena adhimuccanabahulassa, adhimuccanañca adhimokkhuppādanamevāti daṭṭhabbaṁ, saddhāya vā ninnapoṇatāadhimutti adhimokkho.",
  "tika-s0102t8:136": "Samudayavayāti samudayavayadhammā. Subhanimittaasubhanimittādīsūti ‘‘subhanimittādīsu asubhanimittādīsū’’ti ādi-saddo paccekaṁ yojetabbo. Tattha paṭhamena ādi-saddena paṭighanimittādīnaṁ saṅgaho, dutiyenamettācetovimuttiādīnaṁ. Sesamettha yaṁ vattabbaṁ, taṁ vuttanayameva.",
  "tika-s0102t8:137": "Nīvaraṇapabbavaṇṇanā niṭṭhitā.",
  "tika-s0102t8:138": "Khandhapabbavaṇṇanā",
  "tika-s0102t8:139": "383. Upādānehi ārammaṇakaraṇādivasena upādātabbā vā khandhā upādānakkhandhā.",
  "tika-s0102t8:140": "Itirūpanti ettha iti-saddo idaṁ-saddena samānatthoti adhippāyenāha ‘‘idaṁ rūpa’’nti. Tayidaṁ sarūpaggahaṇabhāvato anavasesapariyādānaṁ hotīti āha ‘‘ettakaṁ rūpaṁ, na ito paraṁ rūpaṁ atthī’’ti. Itīti vā pakāratthe nipāto, tasmā ‘‘iti rūpa’’nti iminā bhūtupādādivasena yattako rūpassa pabhedo, tena saddhiṁ rūpaṁ anavasesato pariyādiyitvā dasseti. Sabhāvatoti ruppanasabhāvato, cakkhādivaṇṇādisabhāvato ca. Vedanādīsupīti ettha ‘‘ayaṁ vedanā, ettakā vedanā, na ito paraṁ vedanā atthīti sabhāvato vedanaṁ pajānātī’’tiādinā, sabhāvatoti ca ‘‘anubhavanasabhāvato, sātādisabhāvato cā’’ti evamādinā yojetabbaṁ. Sesaṁ vuttanayattā suviññeyyameva.",
  "tika-s0102t8:141": "Khandhapabbavaṇṇanā niṭṭhitā.",
  "tika-s0102t8:142": "Āyatanapabbavaṇṇanā",
  "tika-s0102t8:143": "384.Chasu ajjhattikabāhiresūti ‘‘chasu ajjhattikesu chasu bāhiresū’’ti ‘‘chasū’’ti padaṁ paccekaṁ yojetabbaṁ. Kasmā panetāni ubhayāni chaḷeva vuttāni? Chaviññāṇakāyuppattidvārārammaṇavavatthānato. Cakkhuviññāṇavīthiyā pariyāpannassa hi viññāṇakāyassa cakkhāyatanameva uppattidvāraṁ, rūpāyatanameva ca ārammaṇaṁ, tathā itarāni itaresaṁ, chaṭṭhassa pana bhavaṅgamanasaṅkhāto manāyatanekadeso uppattidvāraṁ, asādhāraṇañca dhammāyatanaṁ ārammaṇaṁ. Cakkhatīti cakkhu, rūpaṁ assādeti, vibhāveti cāti attho. Suṇātīti sotaṁ. Ghāyatīti ghānaṁ. Jīvitanimittatāya raso jīvitaṁ, taṁ jīvitaṁ avhāyatīti jivhā. Kucchitānaṁ sāsavadhammānaṁ āyo uppattidesoti kāyo. Munāti ārammaṇaṁ vijānātīti mano. Rūpayati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpaṁ. Sappati attano paccayehi harīyati sotaviññeyyabhāvaṁ gamīyatīti saddo. Gandhayati attano vatthuṁ sūcetīti gandho. Rasanti taṁ sattā assādentīti raso. Phusīyatīti phoṭṭhabbaṁ. Attano sabhāvaṁ dhārentīti dhammā. Sabbāni pana āyānaṁ tananādiatthena āyatanāni. Ayamettha saṅkhepo, vitthāro pana visuddhimaggasaṁvaṇṇanāyaṁ (visuddhi. 2.510, 511, 512; visuddhi. ṭī. 2.510) vuttanayeneva veditabbo.",
  "tika-s0102t8:144": "Cakkhuñcapajānātīti (dī. ni. 2.384; ma. ni. 1.117) ettha cakkhu nāma pasādacakkhu, na sasambhāracakkhu, nāpi dibbacakkhuādikanti āha cakkhupasādanti. Yaṁ sandhāya vuttaṁ ‘‘yaṁ cakkhu catunnaṁ mahābhūtānaṁ upādāya pasādo’’ti. (Dha. sa. 596) ca-saddo vakkhamānatthasamuccayattho. Yāthāvasarasalakkhaṇavasenāti aviparītassa attano rasassa ceva lakkhaṇassa ca vasena, rūpesu āviñchanakiccassa ceva rūpābhighātārahabhūtapasādalakkhaṇassa ca daṭṭhukāmatānidānakammasamuṭṭhānabhūtapasādalakkhaṇassa ca vasenāti attho. Atha vā yāthāvasarasalakkhaṇavasenāti yāthāvasarasavasena ceva lakkhaṇavasena ca, yāthāvasarasoti ca aviparītasabhāvo veditabbo. So hi rasīyati aviraddhapaṭivedhavasena assādīyati ramīyatīti ‘‘raso’’ti vuccati, tasmā salakkhaṇavasenāti vuttaṁ hoti. Lakkhaṇavasenāti aniccādisāmaññalakkhaṇavasena.",
  "tika-s0102t8:145": "‘‘Cakkhuñca paṭicca rūpe ca uppajjati cakkhuviññāṇa’’ntiādīsu (ma. ni. 1.204, 400; ma. ni. 3.421, 425, 426; saṁ. ni. 2.43, 45; 2.4.60) samuditāniyeva rūpāyatanāni cakkhuviññāṇuppattihetu, na visuṁ visunti imassa atthassa jotanatthaṁ ‘‘rūpe cā’’ti puthuvacanaggahaṇaṁ, tāya eva ca desanāgatiyā kāmaṁ idhāpi ‘‘rūpe ca pajānātī’’ti vuttaṁ, rūpabhāvasāmaññena pana sabbaṁ ekajjhaṁ gahetvā bahiddhā catusamuṭṭhānikarūpañcāti ekavacanavasena attho. Sarasalakkhaṇa vasenāti cakkhuviññāṇassa visayabhāvakiccassa vasena ceva cakkhupaṭihananalakkhaṇassa vasena cāti yojetabbaṁ.",
  "tika-s0102t8:146": "Ubhayaṁ paṭiccāti cakkhuṁ upanissayapaccayavasena paccayabhūtaṁ, rūpe ārammaṇādhipatiārammaṇūpanissayavasena paccayabhūte ca paṭicca. Kāmaṁ ayaṁ suttantasaṁvaṇṇanā, nippariyāyakathā nāma abhidhammasannissitā evāti abhidhammanayeneva saṁyojanāni dassento ‘‘kāmarāga…pe… avijjāsaṁyojana’’nti āha. Tattha kāmesu rāgo, kāmo ca so rāgo cāti vā kāmarāgo. So eva bandhanaṭṭhena saṁyojanaṁ. Ayañhi yassa saṁvijjati, taṁ puggalaṁ vaṭṭasmiṁ saṁyojeti bandhati iti dukkhena sattaṁ, bhavādike vā bhavantarādīhi, kammunā vā vipākaṁ saṁyojeti bandhatīti saṁyojanaṁ. Evaṁ paṭighasaṁyojaṁādīnampi yathārahamattho vattabbo. Sarasalakkhaṇavasenāti ettha pana sattassa vaṭṭato anissajjanasaṅkhātassa attano kiccassa ceva yathāvuttabandhanasaṅkhātassa lakkhaṇassa ca vasenāti yojetabbaṁ.",
  "tika-s0102t8:147": "Bhavassādadiṭṭhissādanivattanatthaṁ kāmassādaggahaṇaṁ. Assādayatoti abhiramantassa. Abhinandatoti sappītikataṇhāvasena nandantassa. Padadvayenāpi balavato kāmarāgassa paccayabhūtā kāmarāguppatti vuttā. Esa nayo sesesupi. Aniṭṭhārammaṇeti ettha ‘‘āpāthagate’’ti vibhattivipariṇāmanavasena ‘‘āpāthagata’’nti padaṁ ānetvā sambandhitabbaṁ. Etaṁ ārammaṇanti etaṁ evaṁsukhumaṁ evaṁdubbibhāgaṁ ārammaṇaṁ. ‘‘Niccaṁ dhuva’’nti idaṁ nidassanamattaṁ. ‘‘Ucchijjissati vinassissatīti gaṇhato’’ti evamādīnampi saṅgaho icchitabbo. Paṭhamāya sakkāyadiṭṭhiyā anurodhavasena ‘‘satto nu kho’’ti, itarāya anurodhavasena ‘‘sattassa nu kho’’ti vicikicchato. Attattaniyādigāhānugatā hi vicikicchā diṭṭhiyā asati abhāvato. Bhavaṁ patthentassāti ‘‘īdise sampattibhave yasmā amhākaṁ idaṁ iṭṭhaṁ rūpārammaṇaṁ sulabhaṁ jātaṁ, tasmā āyatimpi ediso, ito vā uttaritaro sampattibhavo bhaveyyā’’ti bhavaṁ nikāmentassa. Evarūpanti evarūpaṁ rūpaṁ. Taṁsadise hi tabbohāravasenevaṁ vuttaṁ. Bhavati hi taṁsadisesu tabbohāro yathā ‘‘sā eva tittirī, tāni eva osadhānī’’ti. Usūyatoti usūyaṁ issaṁ uppādayato. Aññassa maccharāyatoti aññena asādhāraṇabhāvakaraṇena macchariyaṁ karoto. Sabbeheva yathāvuttehi navahi saṁyojanehi.",
  "tika-s0102t8:148": "Tañca kāraṇanti subhanimittapaṭighanimittādivibhāgaṁ iṭṭhāniṭṭhādirūpārammaṇañceva tajjāyonisomanasikārañcāti tassa tassa saṁyojanassa kāraṇaṁ. Avikkhambhitāsamūhatabhūmiladdhuppannaṁ taṁ sandhāya ‘‘appahīnaṭṭhena uppannassā’’ti vuttaṁ. Vattamānuppannatā samudācāraggahaṇeneva gahitā. Yena kāraṇenāti yena vipassanāsamathabhāvanāsaṅkhātena kāraṇena . Tañhi tassa tadaṅgavasena ceva vikkhambhanavasena ca pahānakāraṇaṁ. Issāmacchariyānaṁ apāyagamanīyatāya paṭhamamaggavajjhatā vuttā. Yadi evaṁ ‘‘tiṇṇaṁ saṁyojanānaṁ parikkhayā sotāpanno hotī’’ti (a. ni. 4.241) suttapadaṁ kathanti? Taṁ suttantapariyāyena vuttaṁ. Yathānulomasāsanā hi suttantadesanā, ayaṁ pana abhidhammanayena saṁvaṇṇanāti nāyaṁ dosoti. Oḷārikassāti thūlassa, yato abhiṇhasamuppattipariyuṭṭhānatibbatāva hoti. Aṇusahagatassāti vuttappakārābhāvena aṇubhāvaṁ sukhumabhāvaṁ gatassa. Uddhaccasaṁyojanassapettha anuppādo vuttoyevāti daṭṭhabbo yathāvuttasaṁyojanehi avinābhāvato. Ekatthatāya sotādīnaṁ sabhāvasarasalakkhaṇavasena pajānanā, tappaccayānaṁ saṁyojanānaṁ uppādādipajānanā ca vuttanayeneva veditabbāti dassento ‘‘eseva nayo’’ti atidisati.",
  "tika-s0102t8:149": "Attano vā dhammesūti attano ajjhattikāyatanadhammesu, attano ubhayadhammesu vā. Imasmiṁ pakkhe ajjhattikāyatanapariggaṇhanenāti ajjhattikāyatanapariggaṇhanamukhenāti attho. Evañca anavasesato saparasantānesu āyatanānaṁ pariggaho siddho hoti. Parassavā dhammesūti etthāpi eseva nayo. Rūpāyatanassāti aḍḍhekādasappabhedassa rūpasabhāvassa āyatanassa rūpakkhandhe ‘‘vuttanayena nīharitabbo’’ti ānetvā sambandhitabbaṁ. Sesakkhandhesūti vedanāsaññāsaṅkhārakkhandhesu. Vuttanayenāti iminā atidesena rūpakkhandhe ‘‘āhārasamudayā’’ti viññāṇakkhandhe ‘‘nāmarūpasamudayā’’ti sesakhandhesu ‘‘phassasamudayā’’ti imaṁ visesaṁ vibhāveti, itaraṁ pana sabbattha samānanti khandhapabbe viya āyatanapabbepi lokuttaranivattanaṁ pāḷiyaṁ gahitaṁ natthīti vuttaṁ ‘‘lokuttaradhammā na gahetabbā’’ti. Sesaṁ vuttanayameva.",
  "tika-s0102t8:150": "Āyatanapabbavaṇṇanā niṭṭhitā.",
  "tika-s0102t8:151": "Bojjhaṅgapabbavaṇṇanā",
  "tika-s0102t8:152": "385.Bujjhanakasattassāti kilesaniddāya paṭibujjhanakasattassa, ariyasaccānaṁ vā paṭivijjhanakasattassa. Aṅgesūti kāraṇesu, avayavesu vā . Udayavayañāṇuppattito paṭṭhāya sambodhipaṭipadāyaṁ ṭhito nāma hotīti āha ‘‘āraddhavipassakato paṭṭhāya yogāvacaroti sambodhī’’ti. Suttantadesanā nāma pariyāyakathā, ayañca satipaṭṭhānadesanā lokiyamaggavasena pavattāti vuttaṁ ‘‘yogāvacaroti sambodhī’’ti, aññathā ‘‘ariyasāvako’’ti vadeyya.",
  "tika-s0102t8:153": "‘‘Satisambojjhaṅgaṭṭhānīyā’’ti padassa attho ‘‘vicikicchāṭṭhānīyā’’ti ettha vuttanayena veditabbo. Tanti yonisomanasikāraṁ. Tatthāti satiyaṁ, nipphādetabbe cetaṁ bhummaṁ.",
  "tika-s0102t8:154": "Sati ca sampajaññañca satisampajaññaṁ. Atha vā satippadhānaṁ abhikkantādisātthakabhāvapariggaṇhanañāṇaṁ satisampajaññaṁ. Taṁ sabbattha satokārībhāvāvahattā satisambojjhaṅgassa uppādāya hoti. Yathā paccanīkadhammappahānaṁ, anurūpadhammasevanā ca anuppannānaṁ kusalānaṁ dhammānaṁ uppādāya hoti, evaṁ satirahitapuggalavivajjanā, satokārīpuggalasevanā, tattha ca yuttappayuttatā satisambojjhaṅgassa uppādāya hotīti imamatthaṁ dasseti ‘‘satisampajañña’’ntiādinā. Tissadattatthero nāma, yo bodhimaṇḍe suvaṇṇasalākaṁ gahetvā ‘‘aṭṭhārasasu bhāsāsu katarabhāsāya dhammaṁ kathemī’’ti parisaṁ pavāresi. Abhayattheroti dattābhayattheramāha.",
  "tika-s0102t8:155": "Dhammānaṁ, dhammesu vā vicayo dhammavicayo, so eva sambojjhaṅgo, tassa dhammavicayasambojjhaṅgassa. ‘‘Kusalākusalā dhammā’’tiādīsu yaṁ vattabbaṁ, taṁ heṭṭhā vuttanayameva. Tattha yonisomanasikārabahulīkāroti kusalādīnaṁ taṁtaṁsabhāvasarasalakkhaṇaādikassa yāthāvato avabujjhanavasena uppanno ñāṇasampayuttacittuppādo. So hi aviparītamanasikāratāya ‘‘yonisomanasikāro’’ti vutto, tadābhogatāya āvajjanāpi taggatikā eva, tassa abhiṇhaṁ pavattanaṁ bahulīkāro. Bhiyyobhāvāyāti punappunaṁ bhāvāya. Vepullāyāti vipulabhāvāya. Pāripūriyāti paribrūhanāya.",
  "tika-s0102t8:156": "Paripucchakatāti pariyogāhetvā pucchakabhāvo. Ācariye payirupāsitvā pañcapi nikāye saha aṭṭhakathāya pariyogāhetvā yaṁ yaṁ tattha gaṇṭhiṭṭhānabhūtaṁ, taṁ taṁ ‘‘idaṁ bhante kathaṁ, imassa ko attho’’ti khandhāyatanādiatthaṁ pucchantassa dhammavicayasambojjhaṅgo uppajjati. Tenāha ‘‘khandhadhātu…pe… bahulatā’’ti. Vatthūnaṁ visadabhāvakaraṇanti ettha cittacetasikānaṁ pavattiṭṭhānabhāvato sarīraṁ, tappaṭibaddhāni cīvarāni ca ‘‘vatthūnī’’ti adhippetāni, tāni yathā cittassa sukhāvahāni honti, tathā karaṇaṁ tesaṁ visadabhāvakaraṇaṁ. Tena vuttaṁ ‘‘ajjhattikabāhirāna’’ntiādi. Ussannadosanti vātādiussannadosaṁ. Sedamalamakkhitanti sedena ceva jallikāsaṅkhātena sarīramalena ca makkhitaṁ. Ca-saddena aññampi sarīrassa, cittassa ca pīḷāvahaṁ saṅgaṇhāti. Senāsanaṁ vāti vā-saddena pattādīnaṁ saṅgaho daṭṭhabbo. Avisade sati, visayabhūte vā. Kathaṁ bhāvanamanuyuttassa tāni visayo? Antarantarā pavattanakacittuppādavasenevaṁ vuttaṁ. Te hi cittuppādā cittekaggatāya aparisuddhabhāvāya saṁvattanti. Cittacetasikesu nissayādipaccayabhūtesu. Ñāṇampīti pi-saddo sampiṇḍanattho, tena na kevalaṁ taṁ vatthuyeva, atha kho tasmiṁ aparisuddhe ñāṇampi aparisuddhaṁ hotīti nissayāparisuddhiyā taṁnissitāparisuddhi viya visayassa aparisuddhatāya visayino aparisuddhiṁ dasseti.",
  "tika-s0102t8:157": "Samabhāvakaraṇanti kiccato anūnādhikabhāvakaraṇaṁ. Saddheyyavatthusmiṁ paccayavasena adhimokkhakiccassa paṭutarabhāvena, paññāya avisadatāya, vīriyādīnañca sithilatādinā saddhindriyaṁ balavaṁ hoti. Tenāha ‘‘itarāni mandānī’’ti. Tatoti tasmā saddhindriyassa balavabhāvato , itaresañca mandattā. Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho, paggahova kiccaṁ paggahakiccaṁ, ‘‘kātuṁ na sakkotī’’ti ānetvā sambandhitabbaṁ. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ. Vikkhepapaṭikkhepo, yena vā sampayuttā avikkhittā honti, so avikkhepo. Rūpagataṁ viya cakkhunā yena yāthāvato visayasabhāvaṁ passati, taṁ dassanakiccaṁ. Kātuṁ na sakkoti balavatā saddhindriyena abhibhūtattā. Sahajātadhammesu hi indaṭṭhaṁ kārentānaṁ sahapavattamānānaṁ dhammānaṁ ekarasatāvaseneva atthasiddhi, na aññathā. Tasmāti vuttamevatthaṁ kāraṇabhāvena paccāmasati. Tanti saddhindriyaṁ . Dhammasabhāvapaccavekkhaṇenāti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ, tassa paccayapaccayuppannatādivibhāgato yāthāvato vīmaṁsanena. Evañhi evaṁdhammatānayena sabhāvasarasato pariggayhamāne savipphāro adhimokkho na hoti ‘‘ayaṁ imesaṁ dhammānaṁ sabhāvo’’ti parijānanavasena paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṁ paññāya balavabhāve saddhāya mandabhāvo hotīti. Tena vuttaṁ ‘‘taṁ dhammasabhāvapaccavekkhaṇena vā, yathā vā manasikaroto balavaṁ jātaṁ, tathā amanasikārena hāpetabba’’nti. Tathā amanasikārenāti yenākārena bhāvanaṁ anuyuñjantassa saddhindriyaṁ balavaṁ jātaṁ, tenākārena bhāvanāya ananuyuñjanatoti vuttaṁ hoti. Idha duvidhena saddhindriyassa balavabhāvo attano vā paccayavisesena kiccuttariyato, vīriyādīnaṁ vā mandakiccatāya. Tattha paṭhamavikappe hāpanavidhi dassito. Dutiyakappe pana yathā manasi karoto vīriyādīnaṁ mandakiccatāya saddhindriyaṁ balavaṁ jātaṁ, tathā amanasikārena, vīriyādīnaṁ paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ. Iminā nayena sesindriyesupi hāpanavidhi veditabbo.",
  "tika-s0102t8:158": "Vakkalittheravatthūti. So hi āyasmā saddhādhimuttatāya katādhikāro satthu rūpakāyadassanappasuto eva hutvā viharanto satthārā ‘‘kiṁ te vakkali iminā pūtikāyena diṭṭhena, yo kho vakkali dhammaṁ passati, so maṁ passatī’’tiādinā (saṁ. ni. 3.87; dī. ni. aṭṭha. 1.paṭhamamahāsaṅgītikathā; a. ni. aṭṭha. 1.1.208; dha. pa. aṭṭha. 2.380; paṭi. ma. aṭṭha. 2.2.130; dha. sa. aṭṭha. 1007; theragā. aṭṭha. 2.vakkalittheragāthāvaṇṇanā) ovaditvā kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi, atha naṁ satthā yathānisinnova obhāsaṁ vissajjanena attānaṁ dassetvā –",
  "tika-s0102t8:159": "‘‘Pāmojjabahulo bhikkhu, pasanno buddhasāsane;",
  "tika-s0102t8:160": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381) –",
  "tika-s0102t8:161": "Gāthaṁ vatvā ‘‘ehi vakkalī’’ti āha. So tena amateneva abhisitto haṭṭhatuṭṭho hutvā vipassanaṁ paṭṭhapesi. Saddhāya balavabhāvato vipassanāvīthiṁ na otarati, taṁ ñatvā bhagavā tassa indriyasamattapaṭipādanāya kammaṭṭhānaṁ sodhetvā adāsi. So satthārā dinnanaye ṭhatvā vipassanaṁ ussukkāpetvā maggappaṭipāṭiyā arahattaṁ pāpuṇi. Tenetaṁ vuttaṁ ‘‘vakkalittheravatthu cettha nidassana’’nti. Etthāti saddhindriyassa adhimattabhāve sesindriyānaṁ sakiccākaraṇe.",
  "tika-s0102t8:162": "Itarakiccabhedanti upaṭṭhānādikiccavisesaṁ. Passaddhādīti ādi-saddena samādhiupekkhāsambojjhaṅgānaṁ saṅgaho daṭṭhabbo. Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati, evaṁ vīriyindriyassa adhimattatā passaddhiādibhāvanāya hāyati samādhipakkhiyattā tassā. Tathā hi samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ uddhaccapātato rakkhantī ekaṁsato hāpeti. Tena vuttaṁ ‘‘passaddhaādibhāvanāya hāpetabba’’nti. Soṇattherassa vatthūti sukumārasoṇattherassa vatthu. (Mahāva. 242; a. ni. aṭṭha. 1.1.205) so hi āyasmā satthu santike kammaṭṭhānaṁ gahetvā sītavane viharanto ‘‘mama sarīraṁ sukhumālaṁ, na ca sakkā sukheneva sukhaṁ adhigantuṁ, kilametvāpi samaṇadhammo kātabbo’’ti taṁ ṭhānacaṅkamameva adhiṭṭhāya padhānaṁ anuyuñjanto pādatalesu phoṭesu uṭṭhitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya visesaṁ nibbattetuṁ nāsakkhi. Satthā tattha gantvā vīṇūpamovādena ovaditvā vīriyasamatāyojanavīthiṁ dassento kammaṭṭhānaṁ sodhetvā gijjhakūṭaṁ gato. Theropi satthārā dinnanayena vīriyasamataṁ yojetvā bhāvento vipassanaṁ ussukkāpetvā arahatte patiṭṭhāsi. Tena vuttaṁ ‘‘soṇattherassa vatthu dassetabba’’nti. Sesesupīti satisamādhipaññindriyesupi.",
  "tika-s0102t8:163": "Samatanti saddhāpaññānaṁ aññamaññaṁ anūnānadhikabhāvaṁ, tathā samādhivīriyānaṁ. Yathā hi saddhāpaññānaṁ visuṁ visuṁ dhuriyadhammabhūtānaṁ kiccato aññamaññaṁ nātivattanaṁ visesato icchitabbaṁ, yato nesaṁ samadhuratāya appanā sampajjati, evaṁ samādhivīriyānaṁ kosajjuddhaccapakkhikānaṁ samarasatāya sati aññamaññūpatthambhanato sampayuttadhammānaṁ antadvayapātābhāvena sammadeva appanā ijjhati. ‘‘Balavasaddho’’tiādi byatirekamukhena vuttasseva atthassa samatthanaṁ. Tassattho yo balavatiyā saddhāya samannāgato avisadañāṇo, so mudhappasanno hoti, na aveccappasanno. Tathā hi avatthusmiṁ pasīdati seyyathāpi titthiyasāvakā. Kerāṭikapakkhanti sāṭheyyapakkhaṁ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṁ puññaṁ hotī’’tiādīni parikappeti hetupatirūpakehi vañcito, evaṁbhūto ca sukkhatakkaviluttacitto paṇḍitānaṁ vacanaṁ nādiyati saññattiṁ na gacchati. Tenāha ‘‘bhesajjasamuṭṭhito viya rogo atekiccho hotī’’ti. Yathā cettha saddhāpaññānaṁ aññamaññaṁ visamabhāvo na atthāvaho, anatthāvahova, evaṁ, samādhivīriyānaṁ aññamaññaṁ visamabhāvo na atthāvaho, anatthāvahova, tathā na avikkhepāvaho, vikkhepāvahovāti. Kosajjaṁ abhibhavati, tena appanaṁ na pāpuṇātīti adhippāyo. Uddhaccaṁ abhibhavatīti etthāpi eseva nayo. Tadubhayanti saddhāpaññādvayaṁ, samādhivīriyadvayañca. Samaṁ kātabbanti samarasaṁ kātabbaṁ .",
  "tika-s0102t8:164": "Samādhikammikassāti samathakammaṭṭhānikassa. Evanti evaṁ sante, saddhāya thokaṁ balavabhāve satīti attho. Saddahantoti ‘‘pathavī pathavīti manasikaraṇamattena kathaṁ jhānuppattī’’ti acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṁ janento. Okappentoti ārammaṇaṁ anupavisitvā viya adhimuccanavasena avakappento pakkhandanto. Ekaggatā balavatī vaṭṭati samādhippadhānattā jhānassa. Ubhinnanti samādhipaññānaṁ. Samādhikammikassa samādhino adhimattatāya paññāya adhimattatāpi icchitabbāti āha ‘‘samatāyapī’’ti, samabhāvenāpīti attho. Appanāti lokiyappanā. Tathā hi ‘‘hotiyevā’’ti sāsaṅkaṁ vadati. Lokuttarappanā pana tesaṁ samabhāveneva icchitā. Yathāha ‘‘samathavipassanaṁ yuganandhaṁ bhāvetī’’ti (a. ni. 4.170; paṭi. ma. 2.5).",
  "tika-s0102t8:165": "Yadi visesato saddhāpaññānaṁ, samādhivīriyānañca samatāva icchitā, kathaṁ satīti āha ‘‘sati pana sabbattha balavatī vaṭṭatī’’ti. Sabbatthāti līnuddhaccapakkhikesu pañcasu indriyesu. Uddhaccapakkhikekadese gaṇhanto ‘‘saddhāvīriyapaññāna’’nti āha. Aññathā pīti ca gahetabbā siyā. Tathā hi ‘‘kosajjapakkhikena samādhinā’’ icceva vuttaṁ, na ‘‘passaddhisamādhiupekkhāhī’’ti. Sāti sati. Sabbesu rājakammesu niyutto sabbakammiko. Tenāti tena sabbattha icchitabbaṭṭhena kāraṇena. Āha aṭṭhakathāyaṁ. Sabbattha niyuttā sabbatthikā sabbattha līne, uddhate ca citte icchitabbattā, sabbe vā līne, uddhate ca citte bhāvetabbā bojjhaṅgā atthikā etāyāti sabbatthikā. Cittanti kusalaṁ cittaṁ. Tassa hi sati paṭisaraṇaṁ parāyaṇaṁ appattassa pattiyā anadhigatassa adhigamāya. Tenāha ‘‘ārakkhapaccupaṭṭhānā’’tiādi.",
  "tika-s0102t8:166": "Khandhādibhede anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ. Bahussutasevanā hi sutamayañāṇāvahā. Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha ‘‘samapaññāsa lakkhaṇapariggāhikāya udayabbayapaññāya samannāgatapuggalasevanā’’ti. Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha ‘‘gambhīresu khandhādīsu pavattāya gambhīrapaññāyā’’ti. Tañhi ñeyyaṁ tādisāya paññāya caritabbato gambhīrañāṇacariyaṁ, tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha ‘‘gambhīrapaññāya pabhedapaccavekkhaṇā’’ti. Yathā sativepullappatto nāma arahā eva, evaṁ paññāvepullappattotipi so evāti āha ‘‘arahattamaggena bhāvanāpāripūrī hotī’’ti. Vīriyādīsupi eseva nayo.",
  "tika-s0102t8:167": "‘‘Tattaṁ ayokhilaṁ hatthe gamentī’’tiādinā (ma. ni. 3.250, 267; a. ni. 3.36) vuttapañcavidhabandhanakammakāraṇā niraye nibbattasattassa yebhuyyena sabbapaṭhamaṁ karontīti, devadūtasuttādīsu tassa ādito vuttattā ca āha ‘‘pañcavidhabandhanakammakāraṇato paṭṭhāyā’’ti. Sakaṭavahanādikāleti ādi-saddena tadaññamanussehi, tiracchānehi ca vibādhiyamānakālaṁ saṅgaṇhāti. ‘‘Ekaṁ buddhantara’’nti idaṁ aparāparaṁ petesu eva uppajjanakasattavasena vuttaṁ, ekaccānaṁ vā petānaṁ ekaccatiracchānānaṁ viya tathā dīghāyukatāpi siyāti tathā vuttaṁ. Tathā hi ‘‘kālo nāgarājā catunnaṁ buddhānaṁ sammukhībhāvaṁ labhitvā ṭhito metteyyassapi bhagavato sammukhībhāvaṁ labhissatī’’ti vadanti, yaṁ tassa kappāyukatā vuttā.",
  "tika-s0102t8:168": "Ānisaṁsadassāvinoti ‘‘vīriyāyatto eva sabbo lokuttaro, lokiyo ca visesādhigamo’’ti evaṁ vīriye ānisaṁsadassanasīlassa. Gamanavīthinti sapubbabhāgaṁ nibbānagāminiṁ paṭipadaṁ, saha vipassanāya ariyamaggapaṭipāṭi , sattavisuddhiparamparā vā. Sā hi bhikkhuno vaṭṭaniyyānāya gantabbā paṭipadāti katvā gamanavīthi nāma. Kāyadaḷhībahuloti yathā tathā kāyassa daḷhīkammappasuto. Piṇḍanti raṭṭhapiṇḍaṁ. Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍāpacāyanaṁ.",
  "tika-s0102t8:169": "Nīharantoti pattathavikato nīharanto. Taṁ saddaṁ sutvāti taṁ upāsikāya vacanaṁ attano vasanapaṇṇasāladvāre ṭhitova pañcābhiññatāya dibbasotena sutvā. Manussasampatti, dibbasampatti, nibbānasampattīti imā tisso sampattiyo. Dātuṁ sakkhissasīti ‘‘tayi katena dānamayena, veyyāvaccamayena ca puññakammena khettavisesabhāvūpagamanena aparāparaṁ devamanussasampattiyo, ante nibbānasampattiñca dātuṁ sakkhissasī’’ti thero attānaṁ pucchati. Sitaṁ karonto vāti ‘‘akiccheneva mayā vaṭṭadukkhaṁ samatikkanta’’nti paccavekkhaṇāvasāne sañjātapāmojjavasena sitaṁ karonto eva.",
  "tika-s0102t8:170": "Vippaṭipannanti jātidhammakuladhammādilaṅghanena asammāpaṭipannaṁ. Evaṁ yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī, evaṁ. Kusītopi tena kusītabhāvena asammāpaṭipanno satthu santikā laddhabbaariyadhanadāyajjassa na bhāgī. Āraddhavīriyova labhati sammāpaṭipajjanato. Uppajjati vīriyasambojjhaṅgoti yojanā, evaṁ sabbattha.",
  "tika-s0102t8:171": "Mahāti sīlādīhi guṇehi mahanto vipulo anaññasādhāraṇo. Taṁ panassa guṇamahattaṁ dasasahassilokadhātukampanena loke pākaṭanti dassento ‘‘satthuno hī’’tiādimāha.",
  "tika-s0102t8:172": "Yasmā satthusāsane pabbajitassa pabbajjūpagamena sakyaputtassabhāvo sampajāyati, tasmā buddhaputtabhāvaṁ dassento ‘‘asambhinnāyā’’tiādimāha.",
  "tika-s0102t8:173": "Alasānaṁ bhāvanāya nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ tiracchānakathikānaṁ puggalānaṁ dūrato vajjanā kusītapuggalaparivajjanā. ‘‘Divasaṁ caṅkamena nisajjāyā’’tiādinā (ma. ni. 1.423; 3.65; saṁ. ni. 4.120; mahāni. 161) bhāvanāraddhavasena āraddhavīriyānaṁ daḷhaparakkamānaṁ kālena kālaṁ upasaṅkamanā āraddhavīriyapuggalasevanā. Tenāha ‘‘kucchiṁ pūretvā’’tiādi. Visuddhimagge (visuddhi. 1.64) pana jātimahattapaccavekkhaṇā, sabrahmacārīmahattapaccavekkhaṇāti idaṁ dvayaṁ na gahitaṁ, thinamiddhavinodanatā, sammappadhānapaccavekkhaṇatāti idaṁ dvayaṁ gahitaṁ. Tattha ānisaṁsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato. Thinamiddhavinodanaṁ tadadhimuttatāya eva gahitaṁ hoti, vīriyuppādane yuttappayuttassa thinamiddhavinodanaṁ atthasiddhameva. Tattha thinamiddhavinodanakusītapuggalaparivajjanaāraddhavīriyapuggalasevana- tadadhimuttatāpaṭipakkhavidhamanapaccayūpasaṁhāravasena, apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.",
  "tika-s0102t8:174": "Purimuppannā pīti parato uppajjanakapītiyā visesakāraṇasabhāgahetubhāvato ‘‘pītiyeva pītisambojjhaṅgaṭṭhānīyā dhammā’’ti vuttā, tassā pana bahuso pavattiyā puthuttaṁ upādāya bahuvacananiddeso. Yathā sā uppajjati, evaṁ paṭipatti tassā uppādakamanasikāro.",
  "tika-s0102t8:175": "‘‘Buddhānussatī’’tiādīsu vattabbaṁ visuddhimagge (visuddhi. 1.123) vuttanayeneva veditabbaṁ.",
  "tika-s0102t8:176": "Buddhānussatiyā upacārasamādhiniṭṭhattā vuttaṁ ‘‘yāva upacārā’’ti. Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno. Dhammaguṇe anussarantassāpi yāva upacārā sakalasarīraṁ pharamāno pītisambojjhaṅgo uppajjatīti yojanā, evaṁ sesaanussatīsu. Pasādanīyasuttantapaccavekkhaṇāyañca yojetabbaṁ tassāpi vimuttāyatanabhāvena taggatikattā. Saṅkhārānaṁ sappadesavūpasamepi nippadesavūpasame viya tathā paññāya pavattito bhāvanāmanasikāro kilesavikkhambhanasamattho hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa uppādāya hotīti āha ‘‘samāpattiyā…pe… paccavekkhantassāpī’’ti. Tattha ‘‘vikkhambhitā kilesā’’ti pāṭho. Te hi na samudācarantīti. Iti-saddo kāraṇattho, yasmā na samudācaranti, tasmā taṁ nesaṁ asamudācāraṁ paccavekkhantassāti yojanā . Na hi kilese paccavekkhantassa bojjhaṅguppatti yuttā. Pasādanīyesu ṭhānesu pasādasinehābhāvena thūsasamahadayatā lūkhatā, sā tattha ādaragāravākaraṇena viññāyatīti āha ‘‘asakkaccakiriyāya saṁsūcitalūkhabhāve’’ti.",
  "tika-s0102t8:177": "Kāyacittadarathavūpasamalakkhaṇā passaddhi eva yathāvuttabodhiaṅgabhūto passaddhisambojjhaṅgo, tassa passaddhisambojjhaṅgassa evaṁ uppādo hotīti yojanā.",
  "tika-s0102t8:178": "Paṇītabhojanasevanatāti paṇītasappāyabhojanaseva natā . Utuiriyāpathasukhaggahaṇena sappāyautuiriyāpathaggahaṇaṁ daṭṭhabbaṁ. Tañhi tividhampi sappāyaṁ seviyamānaṁ kāyassa kallatāpādanavasena cittassa kallataṁ āvahantaṁ duvidhāyapi passaddhiyā kāraṇaṁ hoti. Ahetukaṁ sattesu labbhamānaṁ sukhadukkhanti ayameko anto, issarādivisamahetukanti pana ayaṁ dutiyo. Ete ubho ante anupagamma yathāsakaṁ kammunā hotīti ayaṁ majjhimā paṭipatti. Majjhatto payogo yassa so majjhattapayogo, tassa bhāvo majjhattapayogatā. Ayañhi pahāya sāraddhakāyataṁ passaddhakāyatāya kāraṇaṁ hontī passaddhidvayaṁ āvahati, eteneva sāraddhakāyapuggalaparivajjanapassaddhakāyapuggalasevanānaṁ tadāvahanatā saṁvaṇṇitāti daṭṭhabbaṁ.",
  "tika-s0102t8:179": "Yathāsamāhitākārasallakkhaṇavasena gayhamāno purimuppanno samatho eva samathanimittaṁ. Nānārammaṇe paribbhamanena vividhaṁ aggaṁ etassāti byaggo, vikkhepo. Tathā hi so anavaṭṭhānaraso, bhantatāpaccupaṭṭhāno ca vutto, ekaggatābhāvato byaggapaṭipakkhoti abyaggo, samādhi. So eva nimittanti pubbe viya vattabbaṁ. Tenāha ‘‘avikkhepaṭṭhena ca abyagganimitta’’nti.",
  "tika-s0102t8:180": "Vatthuvisadakiriyā, indriyasamattapaṭipādanā ca paññāvahā vuttā, samādhānāvahāpi tā honti samādhānāvahabhāveneva paññāvahabhāvatoti vuttaṁ ‘‘vatthuvisada…pe… veditabbā’’ti.",
  "tika-s0102t8:181": "Karaṇabhāvanākosallānaṁ avinābhāvato, rakkhanakosallassa ca taṁmūlakattā ‘‘nimittakusalatā nāma kasiṇanimittassa uggahaṇakusalatā’’ icceva vuttaṁ. Kasiṇanimittassāti ca nidassanamattaṁ daṭṭhabbaṁ. Asubhanimittassāpi hi yassa kassaci jhānuppattinimittassa uggahaṇakosallaṁ nimittakusalatā evāti. Atisithilavīriyatādīhīti ādi-saddena paññāpayogamandataṁ , pamodavekallañca saṅgaṇhāti. Tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṁ. Vuttañhetaṁ bhagavatā –",
  "tika-s0102t8:182": "‘‘Yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. Taṁ kissa hetu? Līnaṁ, bhikkhave, cittaṁ taṁ etehi dhammehi susamuṭṭhāpayaṁ hoti. Seyyathāpi, bhikkhave, puriso parittaṁ aggiṁ ujjālitukāmo assa, so tattha sukkhāni ceva tiṇāni pakkhipeyya, sukkhāni gomayāni pakkhipeyya, sukkhāni kaṭṭhāni pakkhipeyya, mukhavātañca dadeyya, na ca paṁsukena okireyya, bhabbo nu kho so puriso parittaṁ aggiṁ ujjālitunti. Evaṁ bhante’’ti (saṁ. ni. 5.234).",
  "tika-s0102t8:183": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanāsamuṭṭhāpanāti veditabbā, sā anantaraṁ vibhāvitā eva. Āraddhavīriyatādīhīti ādi-saddena paññāpayogabalavataṁ, pamodubbilāvanañca saṅgaṇhāti. Tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṁ. Vuttampi cetaṁ bhagavatā –",
  "tika-s0102t8:184": "‘‘Yasmiñca kho, bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. Taṁ kissa hetu? Uddhataṁ, bhikkhave, cittaṁ taṁ etehi dhammehi suvūpasamayaṁ hoti. Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha allāni ceva tiṇāni…pe… paṁsukena ca okireyya, bhabbo nu kho so puriso mahantaṁ aggikkhandhaṁ nibbāpetunti. Evaṁ bhante’’ti (saṁ. ni. 5.234).",
  "tika-s0102t8:185": "Etthāpi yathāsakaṁ āhāravasena passaddhisambojjhaṅgādīnaṁ bhāvanāsamuṭṭhāpanāti veditabbā, tattha passaddhisambojjhaṅgassa bhāvanā vuttā eva. Samādhisambojjhaṅgassa anantaraṁ vakkhati. Paññāpayogamandatāyāti paññābyāpārassa appabhāvena. Yathā hi dānaṁ alobhapadhānaṁ, sīlaṁ adosapadhānaṁ, evaṁ bhāvanā amohapadhānā. Tattha yadā paññā na balavatī hoti, tadā bhāvanā pubbenāparaṁ visesāvahā na hoti, anabhisaṅkhato viya āhāro purisassa yogino cittassa abhiruciṁ na janeti, tena taṁ nirassādaṁ hoti, tathā bhāvanāya sammadeva avīthipaṭipattiyā upasamasukhaṁ na vindati, tenāpi cittaṁ nirassādaṁ hoti. Tena vuttaṁ ‘‘paññāpayoga…pe… nirassādaṁ hotī’’ti. Tassa saṁveguppādanaṁ, pasāduppādanañca tikicchananti taṁ dassento ‘‘aṭṭha saṁvegavatthūnī’’tiādimāha. Tattha jātijarābyādhimaraṇāni yathārahaṁ sugatiyaṁ, duggatiyañca hontīti tadaññameva pañcavidhabandhanādikhuppipāsādi aññamaññaṁ vibādhanādihetukaṁ apāyadukkhaṁ daṭṭhabbaṁ, tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāni. Ye pana sattā āhārūpajīvino, tattha ca uṭṭhānaphalūpajīvino, tesaṁ aññehi asādhāraṇaṁ jīvikādukkhaṁ aṭṭhamaṁ saṁvegavatthu gahitanti daṭṭhabbaṁ. Ayaṁ vuccati samaye sampahaṁsanāti ayaṁ bhāvanācittassa sampahaṁsitabbasamaye vuttanayena saṁvegajananavasena ceva pasāduppādanavasena ca sammadeva pahaṁsanā, saṁvegajananapubbakapasāduppādanena tosanāti attho.",
  "tika-s0102t8:186": "Sammāpaṭipattiṁ āgammāti līnuddhaccavirahena, samathavīthipaṭipattiyā ca sammā avisamaṁ sammadeva bhāvanāpaṭipattiṁ āgamma. ‘‘Alīna’’ntiādīsu kosajjapakkhikānaṁ dhammānaṁ anadhimattatāya alīnaṁ, uddhaccapakkhikānaṁ anadhimattatāya anuddhataṁ, paññāpayogasampattiyā, upasamasukhādhigamena ca anirassādaṁ, tato eva ārammaṇe samappavattaṁsamathavīthipaṭipannaṁ. Tattha alīnatāya paggahe, anuddhatatāya niggahe, anirassādatāya sampahaṁsane na byāpāraṁ āpajjati. Alīnānuddhatatā hi ārammaṇe samappavattaṁ, anirassādatāya samathavīthipaṭipannaṁ, samappavattiyā vā alīnaṁ anuddhataṁ. Samathavīthipaṭipattiyā anirassādanti daṭṭhabbaṁ. Ayaṁ vuccati samaye ajjhupekkhanatāti ayaṁ ajjhupekkhitabbasamaye bhāvanācittassa paggahaniggahasampahaṁsanesu abyāvaṭatāsaṅkhātaṁ paṭipakkhaṁ abhibhuyya pekkhanā vuccati. Paṭipakkhavikkhambhanato, vipassanāya adhiṭṭhānabhāvūpagamanato ca upacārajjhānampi samādhāna kiccanipphattiyā puggalassa samāhitabhāvasādhanaṁ evāti tattha samadhurabhāvenāha ‘‘upacāraṁ vā appanaṁ vā’’ti.",
  "tika-s0102t8:187": "Upekkhāsambojjhaṅgaṭṭhānīyā dhammāti ettha yaṁ vattabbaṁ, taṁ heṭṭhā vuttanayānusārena veditabbaṁ. Anurodhavirodhavippahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato, asati ca asijjhanato. So ca majjhattabhāvo visayavasena duvidhoti āha ‘‘sattamajjhattatā saṅkhāramajjhattatā’’ti. Tadubhaye ca virujjhanaṁ passaddhisambojjhaṅgabhāvanāya eva dūrīkatanti anurujjhanasseva pahānavidhiṁ dassetuṁ ‘‘sattamajjhattatā’’tiādi vuttaṁ. Tenāha ‘‘sattasaṅkhārakelāyanapuggalaparivajjanatā’’ti. Upekkhāya hi visesato rāgo paṭipakkho. Tathā cāha ‘‘upekkhā rāgabahulassa visuddhimaggo’’ti (visuddhi. 1.267). Dvīhākārehīti kammassakatāpaccavekkhaṇaṁ, attasuññatāpaccavekkhaṇanti imehi dvīhi kāraṇehi. Dvīhevāti avadhāraṇaṁ saṅkhyāsamānatādassanatthaṁ. Saṅkhyā evettha samānā, na saṅkhyeyyaṁ sabbathā samānanti. Assāmikabhāvo anattaniyatā. Sati hi attani tassa kiñcanabhāvena cīvaraṁ, aññaṁ vā kiñci attaniyaṁ nāma siyā, so pana koci natthevāti adhippāyo. Anaddhaniyanti na addhānakkhamaṁ na ciraṭṭhāyi, ittaraṁ aniccanti attho. Tāvakālikanti tasseva vevacanaṁ.",
  "tika-s0102t8:188": "Mamāyatīti mamattaṁ karoti ‘‘mamā’’ti taṇhāya pariggayha tiṭṭhati.",
  "tika-s0102t8:189": "Mamāyantāti mānaṁ dabbaṁ karontā.",
  "tika-s0102t8:190": "Ayaṁ satipaṭṭhānadesanā pubbabhāgamaggavasena desitāti pubbabhāgiyabojjhaṅge sandhāyāha ‘‘bojjhaṅgapariggāhikā sati dukkhasacca’’nti. Sesaṁ vuttanayattā suviññeyyameva.",
  "tika-s0102t8:191": "Bojjhaṅgapabbavaṇṇanā niṭṭhitā.",
  "tika-s0102t8:192": "Paṭhamabhāṇavāravaṇṇanā niṭṭhitā.",
  "tika-s0102t8:193": "Catusaccapabbavaṇṇanā",
  "tika-s0102t8:194": "386.Yathāsabhāvatoti aviparītasabhāvato. Bādhanakkhaṇato yo yo vā sabhāvo yathāsabhāvo, tato, ruppanādi kakkhaḷādisabhāvatoti attho. Janikaṁ samuṭṭhāpikanti pavattalakkhaṇassa dukkhassa janikaṁ nimittalakkhaṇassa samuṭṭhāpikaṁ. Purimataṇhanti yathāpariggahitassa dukkhassa nibbattito puretaraṁ siddhaṁ taṇhaṁ. Siddhe hi kāraṇe tassa phaluppatti. Ayaṁ dukkhasamudayoti pajānātīti yojanā. Ayaṁ dukkhanirodhoti etthāpi eseva nayo. Ubhinnaṁ appavattinti dukkhaṁ, samudayo cāti dvinnaṁ appavattinimittaṁ, tadubhayaṁ na pavatti etāyāti appavatti, asaṅkhatā dhātu. Dukkhaṁ dukkhasaccaṁ parijānāti pariññābhisamayavasena paricchindatīti dukkhaparijānano, ariyamaggo, taṁ dukkhaparijānanaṁ. Sesapadadvayepi iminā nayena attho veditabbo.",
  "tika-s0102t8:195": "Dukkhasaccaniddesavaṇṇanā",
  "tika-s0102t8:196": "388.Evaṁ vuttāti evaṁ uddesavasena vuttā. Sabbasattānaṁ pariyādānavacanaṁ byāpanicchāvasena āmeḍitaniddesabhāvato. Sattanikāyeti sattānaṁ nikāye, sattaghaṭe sattasamūheti attho. Devamanussādibhedāsu hi gatīsu bhummadevādikhattiyādihatthiādikhuppipāsikāditaṁtaṁjātivisiṭṭho sattasamūho sattanikāyo. Nippariyāyato khandhānaṁ paṭhamābhinibbatti jātīti katvā ‘‘jananaṁ jātī’’ti vatvā svāyaṁ uppādavikāro aparinipphanno yesu khandhesu icchitabbo, te teneva saddhiṁ dassetuṁ ‘‘savikārāna’’ntiādi vuttaṁ. Savikārānanti uppādasaṅkhātena vikārena savikārānaṁ. Jātiādīni hi tīṇi lakkhaṇāni dhammānaṁ vikāravisesāti. ‘‘Upasaggamaṇḍitavevacana’’nti iminā kevalaṁ upasaggena padavaḍḍhanaṁ katanti dasseti. Anupaviṭṭhākārenāti aṇḍakosaṁ, vatthikosañca ogāhanākārena. Nibbattisaṅkhātenāti āyatanānaṁ pāripūrisaṁsiddhisaṅkhātena.",
  "tika-s0102t8:197": "Atha vā jananaṁ jātīti aparipuṇṇāyatanaṁ jātimāha. Sañjātīti sampuṇṇāyatanaṁ. Sampuṇṇā hi jāti sañjāti. Okkamanaṭṭhena okkantīti aṇḍajajalābujavasena jāti. Te hi aṇḍakosaṁ, vatthikosañca okkamantā pavisantā viya paṭisandhiṁ gaṇhanti. Abhinibbattanaṭṭhena abhinibbattīti saṁsedajaopapātikavasena. Te hi pākaṭā eva hutvā nibbattanti. Abhibyattā nibbatti abhinibbatti. ‘‘Jananaṁ jātī’’tiādi āyatanavasena, yonivasena ca dvīhi dvīhi padehi sabbasatte pariyādiyitvā jātiṁ dassetuṁ vuttaṁ. ‘‘Tesaṁ tesaṁ sattānaṁ…pe… abhinibbattī’’ti sattavasena vuttattā sammutikathā. Pātubhāvoti ettha iti-saddo ādiattho, pakārattho vā, tena ‘‘āyatanānaṁ paṭilābho’’ti imassa padassa saṅgaho daṭṭhabbo. Ayampi hi paramatthakathāti. Ekavokārabhavādīsūti ekacatupañcavokārabhavesu. Tasmiṁ khandhānaṁ pātubhāve sati. Āyatanānaṁ paṭilābhoti ekacatuvokārabhavesu dvinnaṁ dvinnaṁ āyatanānaṁ vasena, sesesu rūpadhātuyaṁ paṭisandhikkhaṇe uppajjamānānaṁ pañcannaṁ, kāmadhātuyaṁ vikalāvikalindriyānaṁ vasena sattannaṁ, navannaṁ, dasannaṁ, punadasannaṁ, ekādasannañca āyatanānaṁ vasena saṅgaho daṭṭhabbo. Pātubhavantāneva, na kutoci āgatāni. Paṭiladdhāni nāma honti sattasantānassa tassa saṁvijjamānattā. Āyatanānaṁ paṭilābhoti vā āyatanānaṁ attalābho veditabbo.",
  "tika-s0102t8:198": "389.Sabhāvaniddesoti sarūpaniddeso. Sarūpañhetaṁ jiṇṇatāya, yadidaṁ ‘‘jarā’’ti, ‘‘vayohānīti vā. Jīraṇameva jīraṇatā, jīrantassa vā ākāro tā-saddena vuttoti āha ‘‘ākārabhāvaniddeso’’ti. Khaṇḍitadantā khaṇḍitā nāma uttarapadalopena. Yassa vikārassa vasena satto ‘‘khaṇḍito’’ti vuccati, taṁ khaṇḍiccaṁ. Tathā palitāni assa santīti ‘‘palito’’ti vuccati, taṁ pāliccaṁ. Valittacatāya vā vali taco assāti valittaco.",
  "tika-s0102t8:199": "Phalūpacārenāti phalavohārena.",
  "tika-s0102t8:200": "390. Cavanameva cavanatā, cavantassa vā ākāro tā-saddena vutto. Khandhā bhijjantīti ekabhavapariyāpannassa khandhasantānassa pariyosānabhūtā khandhā bhijjanti, teneva bhedena nirodhanaṁ adassanaṁ gacchanti, tasmā bhedo antaradhānaṁ maraṇaṁ. Maccumaraṇanti maccusaṅkhātaṁ ekabhavapariyāpannajīvitindriyupacchedabhūtaṁ maraṇaṁ. Tenāha ‘‘na khaṇikamaraṇa’’nti. ‘‘Maccu maraṇa’’nti samāsaṁ akatvā yo ‘‘maccū’’ti vuccati bhedo, yañca maraṇaṁ pāṇacāgo, idaṁ vuccati maraṇanti visuṁ sambandho na na yujjati. Kālakiriyāti maraṇakālo, anatikkamanīyattā visesena ‘‘kālo’’ti vuttoti tassa kiriyā, atthato cutikhandhānaṁ bhedappattiyeva, kālassa vā antakassa kiriyāti yā loke vuccati, sā cuti, maraṇanti attho. Ayaṁ sabbāpi sammutikathāva ‘‘yaṁ tesaṁ tesaṁ sattāna’’ntiādinā sattavasena vuttattā. Ayaṁ paramatthakathā paramatthato labbhamānānaṁ ruppanādisabhāvānaṁ dhammānaṁ vinassanajotanābhāvato.",
  "tika-s0102t8:201": "Attāti bhavati ettha cittanti attabhāvo, khandhasamūho, tassa nikkhepo nikkhipanaṁ, pātanaṁ vināsoti attho. Aṭṭhakathāyaṁpana ‘‘maraṇaṁ pattassā’’tiādinā nikkhepahetutāya patanaṁ ‘‘nikkhepo’’ti phalūpacārena vuttanti dasseti. ‘‘Khandhānaṁ bhedo’’ti pabandhavasena pavattamānassa dhammasamūhassa vināsajotanāti ekadesato paramatthakathā, ‘‘jīvitindriyassa upacchedo’’ti panettha na koci vohāraleso pīti āha ‘‘jīvitindriyassa upacchedo pana sabbākārato paramatthato maraṇa’’nti. Evaṁ santepi yassa khandhabhedassa pavattattā ‘‘tisso mato, phusso mato’’ti vohāro hoti, so bhedo khandhappabandhassa anupacchinnatāya ‘‘sammutimaraṇa’’nti vattabbataṁ arahatīti āha ‘‘etadeva sammutimaraṇantipi vuccatī’’ti. Tenāha ‘‘jīvitindriyupacchedameva hī’’tiādi. Sabbaso pabandhasamucchedo hi samucchedamaraṇanti.",
  "tika-s0102t8:202": "391.Byasanenāti anatthena. ‘‘Dhammapaṭisambhidā’’tiādīsu (vibha. 721) viya dhamma-saddo hetupariyāyoti āha ‘‘dukkhakāraṇenā’’ti. Socananti lakkhitabbatāya socanalakkhaṇo. Socitassa socanakassa puggalassa, cittassa vā bhāvo socitabhāvo. Abbhantareti attabhāvassa anto. Attano lūkhasabhāvatāya sosento. Thāmagamanena samantato sosanavasena parisosento.",
  "tika-s0102t8:203": "392.‘‘Ādissa ādissa devanti paridevanti etenāti ādevo’’ti ādevana-saddaṁ katvā assumocanādivikāraṁ āpajjantānaṁ tabbikārāpattiyā so saddo kāraṇabhāvena vutto. Taṁtaṁ vaṇṇanti taṁ taṁ guṇaṁ. Tassevāti ādevaparidevasseva. Bhāvaniddesāti ‘‘ādevitattaṁ paridevitatta’’nti bhāvaniddesā.",
  "tika-s0102t8:204": "393. Nissayabhūto kāyo etassa atthīti kāyikaṁ. Tenāha ‘‘kāyapasādavatthuka’’nti. Dukkaraṁ khamanaṁ etassāti dukkhamanaṁ, so eva attho sabhāvoti dukkhamanaṭṭho, tena. Sātavidhuratāya asātaṁ.",
  "tika-s0102t8:205": "394. Cetasi bhavanti cetasikaṁ, taṁ pana yasmā cittena samaṁ pakārehi yuttaṁ, tasmā āha ‘‘cittasampayutta’’nti.",
  "tika-s0102t8:206": "395. Sabbavisayapaṭipattinivāraṇavasena samantato sīdanaṁ saṁsīdanaṁ. Uṭṭhātumpi asakkuṇeyyatākaraṇavasena atibalavaṁ, virūpaṁ vā sīdanaṁ visīdanaṁ. Cittakilamathoti visīdanākārena cittassa parikhedo. Upāyāso, sayaṁ na dukkho dosattā, saṅkhārakkhandhapariyāpannadhammantarattā vā. Ye pana domanassameva ‘‘upāyāso’’ti vadeyyuṁ, te ‘‘upāyāso tīhi khandhehi ekenāyatanena ekāya dhātuyā sampayutto, ekena khandhena ekenāyatanena ekāya dhātuyā kehici sampayutto’’ti (dhātu. 249). Imāya pāḷiyā paṭikkhipitabbā. Upa-saddo bhusatthoti āha ‘‘balavataraṁ āyāso upāyāso’’ti. Dhammamattatādīpano bhāvaniddeso dhammato aññassa kattuabhāvajotano, asati ca kattari tena kattabbassa, pariggahetabbassa ca abhāvo evāti āha ‘‘attattaniyābhāvadīpakābhāvaniddesā’’ti.",
  "tika-s0102t8:207": "398.Jātidhammānanti ettha dhamma-saddo pakatipariyāyoti āha ‘‘jātisabhāvāna’’nti, jāyanapakatikānanti vuttaṁ hoti. Maggabhāvanāya maggabhāvanicchāhetukatā icchitabbāti tādisaṁ icchaṁ nivattento ‘‘vinā maggabhāvana’’nti āha. Aparo nayo na kho panetanti yametaṁ ‘‘aho vata mayaṁ na jātidhammā assāma, na ca vata no jāti āgaccheyyā’’ti evaṁ pahīnasamudayesu ariyesu vijjamānaṁ ajātidhammattaṁ, parinibbutesu ca vijjamānaṁ jātiyā anāgamanaṁ icchitaṁ, taṁ icchantassāpi maggabhāvanāya vinā appattabbato , anicchantassāpi bhāvanāya pattabbato na icchāya pattabbaṁ nāma hotīti evamettha attho daṭṭhabbo. Vakkhamānatthasampiṇḍanattho pi-saddoti āha ‘‘upari sesāni upādāya pi-kāro’’ti. Yanti hetuatthe karaṇe paccattavacananti āha ‘‘yenapi dhammenā’’ti. Hetuattho hi ayaṁ dhamma-saddo , alabbhaneyyabhāvo ettha hetu veditabbo. Tanti vā icchitassa vatthuno alabbhanaṁ, evamettha ‘‘yampīti yenapī’’ti vibhattivipallāsena attho vutto. Yadā pana yaṁ-saddo ‘‘iccha’’nti etaṁ apekkhati, tadā alābhavisiṭṭhā icchā vuttā hoti. Yadā pana ‘‘na labhatī’’ti etaṁ apekkhati, tadā icchāvisiṭṭho alābho vutto hoti, so pana atthato añño dhammo natthi, tathāpi alabbhaneyyavatthugatā icchāva vuttā hoti. Sabbatthāti ‘‘jarādhammāna’’ntiādinā āgatesu sabbavāresu.",
  "tika-s0102t8:208": "Samudayasaccaniddesavaṇṇanā",
  "tika-s0102t8:209": "400.Punabbhavakaraṇaṁ punobbhavo uttarapadalopaṁ katvā mano-saddassa viya purimapadassa o-kārantatā daṭṭhabbā. Atha vā sīlanaṭṭhena ika-saddena gamitatthattā kiriyāvācakassa saddassa adassanaṁ daṭṭhabbaṁ yathā ‘‘asūpabhakkhanasīlo asūpiko’’ti. Sammohavinodaniyaṁ pana ‘‘punabbhavaṁ deti, punabbhavāya saṁvattati, punappunaṁ bhave nibbattetīti ponobbhavikā’’ti (vibha. aṭṭha. 203) attho vutto so ‘‘taddhitā’’ iti bahuvacananiddesato, vicittattā vā taddhitavuttiyā, abhidhānalakkhaṇattā vā taddhitānaṁ tesupi atthesu ponobbhavikasaddasiddhi sambhaveyyāti katvā vutto. Tattha kammunā sahajātā punabbhavaṁ deti, asahajātā kammasahāyabhūtā punabbhavāya saṁvattati, duvidhāpi punappunaṁ bhave nibbattetīti daṭṭhabbā. Nandanaṭṭhena, rañjanaṭṭhena ca nandīrāgo, yo ca nandīrāgo, yā ca taṇhāyanaṭṭhena taṇhā, ubhayametaṁ ekatthaṁ, byañjanameva nānanti taṇhā ‘‘nandīrāgena saddhiṁ atthato ekattameva gatā’’ti vuttā. Tabbhāvattho hettha saha-saddo ‘‘sanidassanā dhammā’’tiādīsu (dha. sa. dukamātikā 9) viya. Tasmā nandīrāgasahagatāti nandīrāgabhāvaṁ gatā sabbāsupi avatthāsu nandīrāgabhāvassa apaccakkhāya vattanatoti attho. Rāgasambandhena uppannassāti vuttaṁ. Rūpārūpabhavarāgassa visuṁ vuccamānattā kāmabhave eva bhavapatthanuppatti vuttāti veditabbā.",
  "tika-s0102t8:210": "Tasmiṁ tasmiṁ piyarūpe paṭhamuppattivasena ‘‘uppajjatī’’ti vuttaṁ, punappunaṁ pavattivasena ‘‘nivisatī’’ti. Pariyuṭṭhānānusayavasena vā uppattinivesā yojetabbā. Sampattiyanti manussasobhagge, devatte ca. Attano cakkhunti savatthukaṁ cakkhuṁ vadati, sapasādaṁ vā maṁsapiṇḍaṁ. Vippasannaṁ pañcapasādanti parisuddhasuppasannanīlapītalohitakaṇhaodātavaṇṇavantaṁ. Rajatapanāḷikaṁ viya chiddaṁ abbhantare odātattā. Pāmaṅgasuttaṁ viya ālambakaṇṇabaddhaṁ. Tuṅgā uccā dīghā nāsikā tuṅganāsā, evaṁ laddhavohāraṁ attano ghānaṁ. ‘‘Laddhavohārā’’ti vā pāṭho, tasmiṁ sati tuṅgā nāsā yesaṁ te tuṅganāsā, evaṁ laddhavohārā sattā attano ghānanti yojanā kātabbā. Jivhaṁ…pe… maññanti vaṇṇasaṇṭhānato, kiccato ca. Kāyaṁ…pe… maññanti ārohapariṇāhasampattiyā. Manaṁ…pe… maññanti atītādiatthacintanasamatthaṁ. Attanā paṭiladdhāni ajjhattañca sarīragandhādīni, bahiddhā ca vilepanagandhādīni. Uppajjamānā uppajjatīti yadā uppajjamānā hoti, tadā ettha uppajjatīti sāmaññena gahitā uppādakiriyā lakkhaṇabhāvena vuttā, visayavisiṭṭhā ca lakkhitabbabhāvena. Na hi sāmaññavisesehi nānattavohāro na hotīti. Uppajjamānāti vā anicchito uppādo hetubhāvena vutto, uppajjatīti nicchito phalabhāvena yadi uppajjamānā hoti, ettha uppajjatīti.",
  "tika-s0102t8:211": "Nirodhasaccaniddesavaṇṇanā",
  "tika-s0102t8:212": "401. ‘‘Sabbāni nibbānavevacanānevā’’ti vatvā tamatthaṁ pākaṭataraṁ kātuṁ ‘‘nibbānañhī’’tiādi āraddhaṁ. Tattha āgammāti nimittaṁ katvā. Nibbānahetuko hi taṇhāya asesavirāganirodho. Khayagamanavasena virajjati. Appavattigamanavasena nirujjhati. Anapekkhatāya cajanavasena, hānivasena vā cajīyati. Puna yathā nappavattati, tathā dūra khipanavasena paṭinissajjīyati. Bandhanabhūtāya mocanavasena muccati. Asaṁkilesavasena na allīyati. Kasmā panetaṁ nibbānaṁ ekameva samānaṁ nānānāmehi vuccatīti? Paṭipakkhanānatāyāti dassento ‘‘ekameva hī’’tiādimāha. Saṅkhatadhammavidhurasabhāvattā nibbānassa nāmānipi guṇanemittikattā saṅkhatadhammavidhurāneva hontīti vuttaṁ ‘‘sabbasaṅkhatānaṁ nāmapaṭipakkhavasenā’’ti. Asesaṁ virajjati taṇhā etthāti asesavirāgoti. Esa nayo sesesupi. Ayaṁ pana viseso – natthi etassa uppādo, na vā etasmiṁ adhigate puggalassa uppādoti anuppādo, asaṅkhatadhammo. ‘‘Appavatta’’ntiādīsupi iminā nayena attho veditabbo. Āyūhanaṁ samudayo, tappaṭipakkhavasena anāyūhanaṁ.",
  "tika-s0102t8:213": "Taṇhā appahīne sati yattha uppajjati, pahāne pana sati tattha tatthevassā abhāvo sudassitoti āha ‘‘tattheva abhāvaṁ dassetu’’nti. Apaññattinti apaññāpanaṁ, ‘‘titta alābu atthī’’ti vohārābhāvaṁ vā. Tittaalābuvalliyā appavattiṁ icchanto puriso viya ariyamaggo, tassa tassā appavattininnacittassa mūlacchedanaṁ viya maggassa nibbānārammaṇassa taṇhāya pahānaṁ, tadappavatti viya taṇhāya appavattibhūtaṁ nibbānaṁ daṭṭhabbaṁ.",
  "tika-s0102t8:214": "Dutiyaupamāyaṁ dakkhiṇadvāraṁ viya nibbānaṁ, coraghātakā viya maggo. Dakkhiṇadvāre ghātitāpi corā pacchā ‘‘aṭaviyaṁ corā ghātitā’’ti vuccanti, evaṁ nibbānaṁ āgamma niruddhāpi taṇhā ‘‘cakkhādīsu niruddhā’’ti vuccati tattha kiccakaraṇābhāvatoti daṭṭhabbaṁ. Purimā vā upamā maggena niruddhāya ‘‘piyarūpasātarūpesu niruddhā’’ti vattabbatādassanatthaṁ vuttā, pacchimā nibbānaṁ āgamma niruddhāya ‘‘piyarūpasātarūpesu niruddhā’’ti vattabbatādassanatthaṁ vuttāti ayaṁ etāsaṁ viseso.",
  "tika-s0102t8:215": "Maggasaccaniddesavaṇṇanā",
  "tika-s0102t8:216": "402.Aññamaggapaṭikkhepanatthanti titthiyehi parikappitassa maggassa dukkhanirodhagāminipaṭipadābhāvapaṭikkhepanatthaṁ, aññassa vā maggabhāvapaṭikkhepo aññamaggapaṭikkhepo, tadatthaṁ. ‘‘Aya’’nti pana attano, tesu ca bhikkhūsu ekaccānaṁ paccakkhabhāvato āsannapaccakkhavacanaṁ. Ārakattāti niruttinayena ariyasaddasiddhimāha. Ariyabhāvakarattāti ariyakaraṇo ariyoti uttarapadalopena, puggalassa ariyabhāvakarattā ariyaṁ karotīti vā ariyo, ariyaphalapaṭilābhakarattā vā ariyaṁ phalaṁ labhāpeti janetīti ariyo. Purimena cettha attano kiccavasena, pacchimena phalavasena ariyanāmalābho vuttoti daṭṭhabbo. Catusaccapaṭivedhāvahaṁ kammaṭṭhānaṁ catusaccakammaṭṭhānaṁ, catusaccaṁ vā uddissa pavattaṁ bhāvanākammaṁ yogino sukhavisesānaṁ ṭhānabhūtanti catusaccakammaṭṭhānaṁ. Purimāni dve saccānivaṭṭaṁ pavattihetubhāvato. Pacchimāni vivaṭṭaṁ nivattitadadhigamupāyabhāvato. Vaṭṭe kammaṭṭhānābhiniveso sarūpato pariggahasabbhāvato. Vivaṭṭe natthi avisayattā, visayatte ca payojanābhāvato. Purimāni dve saccāni uggaṇhitvāti sambandho. Kammaṭṭhānapāḷiyā hi tadatthasallakkhaṇena vācuggatakaraṇaṁ uggaho. Tenāha ‘‘vācāya punappunaṁ parivattento’’ti. Iṭṭhaṁ kantanti nirodhamaggesu ninnabhāvaṁ dasseti, na abhinandanaṁ, tanninnabhāvoyeva ca tattha kammakaraṇaṁ daṭṭhabbaṁ.",
  "tika-s0102t8:217": "Ekapaṭivedhenevāti ekañāṇeneva paṭivijjhanena. Paṭivedho paṭighātābhāvena visaye nissaṅgacārasaṅkhātaṁ nibbijjhanaṁ. Abhisamayo avirajjhitvā visayassa adhigamasaṅkhāto avabodho. ‘‘Idaṁ dukkhaṁ, ettakaṁ dukkhaṁ, na ito bhiyyo’’ti paricchinditvā jānanameva vuttanayena paṭivedhoti pariññāpaṭivedho, tena. Idañca yathā tasmiṁ ñāṇe pavatte pacchā dukkhassa sarūpādiparicchede sammoho na hoti, tathā pavattiṁ gahetvā vuttaṁ, na pana maggañāṇassa ‘‘idaṁ dukkha’’ntiādinā (ma. ni. 2.484; 3.104) pavattanato. Pahīnassa puna appahātabbatāya pakaṭṭhaṁ hānaṁ cajanaṁ samucchindanaṁ, pahānameva vuttanayena paṭivedhoti pahānapaṭivedho, tena. Ayampi yasmiṁ kilese appahīyamāne maggabhāvanāya na bhavitabbaṁ, asati ca maggabhāvanāya yo uppajjeyya, tassa kilesassa paṭighātaṁ karontassa anuppattidhammataṁ āpādentassa ñāṇassa tathāpavattiyaṁ paṭighātābhāvena nissaṅgacāraṁ upādāya evaṁ vutto. Sacchikiriyā paccakkhakaraṇaṁ anussavākāraparivitakkādike muñcitvā sarūpato ārammaṇakaraṇaṁ ‘‘idaṁ ta’’nti yathāsabhāvato gahaṇaṁ, sā eva vuttanayena paṭivedhoti sacchikiriyāpaṭivedho, tena. Ayaṁ panassa āvaraṇassa asamucchindanato ñāṇaṁ nirodhaṁ ālambituṁ na sakkoti, tassa samucchindanato taṁ sarūpato vibhāventameva pavattatīti evaṁ vutto. Bhāvanā uppādanā, vaḍḍhanā ca. Tattha paṭhamamagge uppādanaṭṭhena, dutiyādīsu vaḍḍhanaṭṭhena, ubhayatthāpi vā ubhayathāpi veditabbaṁ. Paṭhamamaggepi hi yathārahaṁ vuṭṭhānagāminiyaṁ pavattaṁ parijānanādiṁ vaḍḍhento pavattoti vaḍḍhanaṭṭhena bhāvanā sakkā viññātuṁ. Dutiyādīsupi appahīnakilesappahānato, puggalantarabhāvasādhanato ca uppādanaṭṭhena bhāvanā sakkā viññātuṁ, sā eva vuttanayena paṭivedhoti bhāvanāpaṭivedho, tena. Ayampi hi yathā ñāṇe pavatte pacchā maggadhammānaṁ sarūpaparicchede sammoho na hoti, tathā pavattimeva gahetvā vutto.",
  "tika-s0102t8:218": "Tiṭṭhantu tāva yathādhigatā maggadhammā, yathāpavattesu phaladhammesupi ayaṁ yathādhigatasaccadhammesu viya vigatasammohova hoti. Tenevāha ‘‘diṭṭhadhammo pattadhammo viditadhammo pariyogāḷhadhammo’’ti (mahāva. 18; dī. ni. 1.299; ma. ni. 2.69) yato sacassa dhammatāsañcoditā yathādhigatasaccadhammālambaniyo maggavīthito parato maggaphalapahīnāvasiṭṭhakilesanibbānānaṁ paccavekkhaṇā pavattanti, dukkhasaccammopi sakkāyadiṭṭhiādayo. Ayañca atthavaṇṇanā ‘‘pariññābhisamayenā’’tiādīsupi vibhāvetabbā. Ekābhisamayena abhisametīti etthāha vitaṇḍavādī ‘‘ariyamaggañāṇaṁ catūsu saccesu nānābhisamayavasena kiccakara’’nti, so abhidhamme (kathā. 274) odhisokathāya saññāpetabbo. Idāni tameva ekābhisamayaṁ vitthāravasena vibhāvetuṁ ‘‘evamassā’’tiādi vuttaṁ. ‘‘Pubbabhāge…pe… paṭivedho hotī’’ti kasmā vuttaṁ, nanu paṭivedho pubbabhāgiyo na hotīti? Saccametaṁ nippariyāyato, idha pana uggahādivasena pavatto avabodho pariyāyato tathā vutto. Paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ ‘‘paṭivedho’’ti vuttaṁ, na paṭivijjhanasabhāvaṁ. Kiccatoti pubbabhāgehi dukkhādiñāṇehi kātabbakiccassa idha nipphattito, imasseva vā ñāṇassa dukkhādippakāsanakiccato, pariññāditoti attho. Ārammaṇapaṭivedhoti sacchikiriyāpaṭivedhamāha. Sāti paccavekkhaṇā. Idhāti imasmiṁ ṭhāne. Uggahādīsu vuccamānesu na vuttā anavasarattā. Adhigame hi sati tassā siyā avasaro.",
  "tika-s0102t8:219": "Taṁyeva hi anavasaraṁ dassetuṁ ‘‘imassa cā’’tiādi vuttaṁ. Pubbe pariggahatoti kammaṭṭhānapariggahato pubbe. Uggahādivasena saccānaṁ pariggaṇhanañhi pariggaho. Tathā tāni pariggaṇhanato manasikāradaḷhatāya pubbabhāgiyā dukkhapariññādayo honti yevāti āha ‘‘pariggahato paṭṭhāya hotī’’ti. Aparabhāgeti maggakkhaṇe. Duddasattāti attano pavattikkhaṇavasena pākaṭānipi pakatiñāṇena sabhāvarasato daṭṭhuṁ asakkuṇeyyattā. Gambhīreneva ca bhāvanāñāṇena, tathāpi matthakappattena ariyamaggañāṇeneva yāthāvato passitabbattā gambhīrāni. Tenāha ‘‘lakkhaṇapaṭivedhato pana ubhayampi gambhīra’’nti. Itarāni asaṁkiliṭṭhaasaṁkilesikatāya accantasukhappattāya anuppattibhavatāya, anuppannapubbatāya ca pavattivasena apākaṭattā ca paramagambhīrattā, tathā paramagambhīrañāṇeneva passitabbatāya pakatiñāṇena daṭṭhuṁ na sakkuṇeyyānīti duddasāni. Tenāha ‘‘itaresaṁ panā’’tiādi. Payogoti kiriyā, vāyāmo vā. Tassa mahantatarassa icchitabbataṁ, dukkarataratañca upamāhi dasseti ‘‘bhavaggaggahaṇattha’’ntiādinā. Paṭivedhakkhaṇeti ariyassa maggassa catusaccasampaṭivedhakkhaṇe. Ekameva taṁ ñāṇanti dukkhādīsu pariññādikiccasādhanavasena ekameva taṁ maggañāṇaṁ hoti.",
  "tika-s0102t8:220": "Imesu tīsu ṭhānesūti imesu viramitabbatāvasena jotitesu tīsu kāmabyāpādavihiṁsāvitakkavatthūsu. Visuṁ visuṁ uppannassa tividhaakusalasaṅkappassa. Padapacchedatoti ettha gatamaggo ‘‘pada’’nti vuccati, yena ca upāyena kāraṇena kāmavitakko uppajjati, so tassa gatamaggoti tassa pacchedo ghāto padapacchedo, tato padapacchedato. Anuppattidhammatāpādanaṁ anuppattisādhanaṁ, tassa vasena. Maggakiccasādhanena maggaṅgaṁ pūrayamāno ekova tividhakiccasādhano kusalasaṅkappo uppajjati. Tividhākusalasaṅkappasamucchedanameva hettha tividhakiccasādhanaṁ daṭṭhabbaṁ. Iminā nayena ‘‘imesu catūsu ṭhānesū’’tiādīsupi attho veditabbo.",
  "tika-s0102t8:221": "Musāvādāveramaṇiādayoti ettha yasmā sikkhāpadavibhaṅge (vibha. 703) viraticetanā, sabbe sampayuttadhammā ca sikkhāpadānīti āgatānīti tattha padhānānaṁ viraticetanānaṁ vasena ‘‘viratiyopi honti cetanāyopī’’ti (vibha. aṭṭha. 703) sammohavinodaniyaṁ vuttaṁ, tasmā keci ‘‘ādi-saddena na kevalaṁ pisuṇavācā veramaṇiādīnaṁyeva saṅgaho, atha kho tādisānaṁ cetanānampi saṅgaho’’ti vadanti, taṁ pubbabhāgavasena vuccamānattā yujjeyya, musāvādādīhi viramaṇakāle vā viratiyo, subhāsitādivācābhāsanādikāle ca cetanāyo yojetabbā, maggakkhaṇe pana viratiyova icchitabbā cetanānaṁ amaggaṅgattā. Ekassa ñāṇassa dukkhādiñāṇatā viya, ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito, taṁsiddhiyaṁ aṅgattayatāsiddhito ca.",
  "tika-s0102t8:222": "Bhikkhussa ājīvahetukaṁ kāyavacīduccaritaṁ nāma ayoniso āhārapariyesanahetukameva siyāti āha ‘‘khādanīya…pe… duccarita’’nti. Kāyavacīduccaritaggahaṇañca kāyavacīdvāreyeva ājīvapakopo, na manodvāreti dassanatthaṁ. Tenāha ‘‘imesuyeva sattasu ṭhānesū’’ti.",
  "tika-s0102t8:223": "Anuppannānanti asamudācāravasena vā ananubhūtārammaṇavasena vā anuppannānaṁ. Aññathā hi anamatagge saṁsāre anuppannā pāpakā akusalā dhammā nāma na santi. Tenāha ‘‘ekasmiṁ bhave’’tiādi. Yasmiṁ bhave ayaṁ imaṁ vīriyaṁ ārabhati, tasmiṁ ekasmiṁ bhave.Janetīti uppādeti. Tādisaṁ chandaṁ kurumāno evaṁ chandaṁ janeti nāma. Vāyāmaṁ karotīti payogaṁ parakkamaṁ karoti. Vīriyaṁpavattetīti kāyikacetasikavīriyaṁ pakārato vatteti. Vīriyena cittaṁ paggahitaṁ karotīti teneva sahajātavīriyena cittaṁ ukkhipento kosajjapātato nisedhanena paggahitaṁ karoti. Padahanaṁ pavattetīti padhānaṁ vīriyaṁ karoti. Paṭipāṭiyā panetāni cattāri padāni āsevanābhāvanābahulīkammasātaccakiriyāhi yojetabbāni.",
  "tika-s0102t8:224": "Uppannapubbānanti sadisavohārena vuttaṁ. Bhavati hi taṁsadisesu tabbohāro yathā ‘‘sā eva tittiri, tāni eva osadhānī’’ti. Tenāha ‘‘idāni tādise’’ti. Uppannānanti ‘‘anuppannā’’ti avattabbataṁ āpannānaṁ. Pahānāyāti pajahanatthāya. Anuppannānaṁ kusalānanti ettha kusalāti uttarimanussadhammā adhippetā, tesañca uppādo nāma adhigamo paṭilābho, tappaṭikkhepena anuppādo appaṭilābhoti āha ‘‘appaṭiladdhānaṁ paṭhamajjhānādīna’’nti. ‘‘Ṭhitiyā vīriyaṁ ārabhatī’’ti vutte na khaṇaṭhiti adhippetā tadatthaṁ vīriyārabbhena payojanābhāvato, atha kho pabandhaṭhiti adhippetāti āha ‘‘punappunaṁ uppattipabandhavasena ṭhitattha’’nti. Sammussanaṁ paṭipakkhadhammavasena adassanamupagamananti tappaṭikkhepena asammussanaṁ asammosoti āha ‘‘asammosāyāti avināsanattha’’nti. Bhiyyobhāvo punappunaṁ bhavanaṁ, so pana uparūpari uppattīti āha ‘‘uparibhāvāyā’’ti. Vepullaṁ abhiṇhappavattiyā paguṇabalavabhāvāpattīti vuttaṁ ‘‘vepullāyāti vipulabhāvāyā’’ti, mahantabhāvāyāti attho. Bhāvanāya paripūraṇatthanti jhānādibhāvanāparibrūhanatthaṁ.",
  "tika-s0102t8:225": "Catūsuṭhānesūti anuppannākusalānuppādanādīsu catūsu ṭhānesu. Kiccasādhanavasenāti catubbidhassapi kiccassa ekajjhaṁ nipphādanavasena.",
  "tika-s0102t8:226": "Jhānāni pubbabhāgepi maggakkhaṇepi nānāti yadipi samādhiupakārakehi abhiniropanānumajjanasampiyāyanabrūhanasantasukhasabhāvehi vitakkādīhi sampayogabhedato bhāvanātisayappavattānaṁ catunnaṁ jhānānaṁ vasena sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ, sati viya ca asubhāsukhāniccānattesu kāyādīsu subhādisaññāppahānacatusatikiccaṁ, eko samādhi catujhānasamādhikiccaṁ na sādhetīti pubbabhāgepi paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi eva maggakkhaṇe pīti attho. Nānāmaggavasenāti paṭhamamaggādinānāmaggavasena jhānāni nānā. Dutiyādayopi maggā dutiyādīnaṁ jhānānaṁ. Ayaṁ panassāti ettha maggabhāvena catubbidhampi ekattena gahetvā ‘‘assā’’ti vuttaṁ, assa maggassāti attho. Ayanti pana ayaṁ jhānavasena sabbasadisasabbāsadisekaccasadisatā viseso.",
  "tika-s0102t8:227": "Pādakajjhānaniyamena hotīti idha pādakajjhānaniyamaṁ dhuraṁ katvā vuttaṁ, yathā cettha, evaṁ sammohavinodaniyampi (vibha. aṭṭha. 205). Aṭṭhasāliniyaṁ (dha. sa. aṭṭha. 350) pana vipassanāniyamo vutto sabbavādāvirodhato, idha pana sammasitajjhānapuggalajjhāsayavādanivattanato pādakajjhānaniyamo vutto. Vipassanāniyamo pana sādhāraṇattā idhāpi na paṭikkhittoti daṭṭhabbo. Aññe ca ācariyavādā parato vakkhamānā vibhajitabbāti yathāvuttameva tāva pādakajjhānaniyamaṁ vibhajanto āha ‘‘pādakajjhānaniyamena tāvā’’ti. Paṭhamajjhāniko hoti, yasmā āsannapadese vuṭṭhitasamāpatti maggassa attano sadisabhāvaṁ karoti bhūmivaṇṇo viya godhāvaṇṇassa. Paripuṇṇāneva hontīti aṭṭha satta ca hontīti attho. Satta honti sammāsaṅkappassa abhāvato. Cha honti pītisambojjhaṅgassa abhāvato. Maggaṅgabojjhaṅgānaṁ sattachabhāvaṁ atidisati ‘‘esa nayo’’ti. Arūpe catukkapañcakajjhānaṁ…pe… vuttaṁ aṭṭhasāliniyanti adhippāyo. Nanu tattha ‘‘arūpe tikacatukkajjhānaṁ uppajjatī’’ti (dha. sa. aṭṭha. 350) vuttaṁ , na ‘‘catukkapañcakajjhāna’’nti? Saccametaṁ, yesu pana saṁsayo atthi, tesaṁ uppattidassanena , tena atthato ‘‘catukkapañcakajjhānaṁ uppajjatī’’ti vuttameva hotīti evamāhāti veditabbaṁ. Samudāyañca apekkhitvā ‘‘tañca lokuttaraṁ, na lokiya’’nti āha ‘‘avayavekattaṁ liṅgasamudāyassa visesakaṁ hotī’’ti. Catutthajjhānameva hi tattha lokiyaṁ uppajjati, na catukkaṁ, pañcakaṁ vāti. Ettha kathanti pādakajjhānassa abhāvā kathaṁ daṭṭhabbanti attho. Taṁjhānikāvassa tattha tayo maggā uppajjanti, tajjhānikaṁpaṭhamaphalādiṁ pādakaṁ katvā uparimaggabhāvanāyāti adhippāyo. Tikacatukkajjhānikaṁ pana maggaṁ bhāvetvā tattha uppannassa arūpacatutthajjhānaṁ, tajjhānikaṁ phalañca pādakaṁ katvā uparimaggabhāvanāya aññajhānikāpi uppajjantīti, jhānaṅgādiniyāmikā pubbābhisaṅkhārasamāpattipādakaṁ, na sammasitabbāti phalassāpi pādakatā daṭṭhabbā.",
  "tika-s0102t8:228": "Keci panāti moravāpīmahādattattheraṁ sandhāyāha. Puna kecīti tipiṭakacūḷābhayattheraṁ . Tatiyavāre kecīti ‘‘pādakajjhānameva niyametī’’ti evaṁ vādinaṁ tipiṭakacūḷanāgattherañceva anantaraṁ vutte dve ca there ṭhapetvā itare there sandhāya vadati.",
  "tika-s0102t8:229": "403. Sasantatipariyāpannānaṁ dukkhasamudayānaṁ appavattibhāvena pariggayhamāno nirodhopi sasantatipariyāpanno viya hotīti katvā vuttaṁ ‘‘attano vā cattāri saccānī’’ti. Parassa vāti etthāpi eseva nayo. Tenāha bhagavā ‘‘imasmiṁyeva byāmamatte kaḷevare sasaññimhi samanake lokañca paññāpemi, lokasamudayañca paññāpemi, lokanirodhañca paññāpemi, lokanirodhagāminipaṭipadañca paññāpemī’’ti (saṁ. ni. 1.107; a. ni. 4.45) kathaṁ pana ādikammiko nirodhamaggasaccāni pariggaṇhātīti? Anussavādisiddhamākāraṁ pariggaṇhāti. Evañca katvā lokuttarabojjhaṅge uddissāpi pariggaho na virujjhati. Yathāsambhavatoti sambhavānurūpaṁ, ṭhapetvā nirodhasaccaṁ sesasaccavasena samudayavayāti veditabbāti attho.",
  "tika-s0102t8:230": "Catusaccapabbavaṇṇanā niṭṭhitā.",
  "tika-s0102t8:231": "Dhammānupassanāvaṇṇanā niṭṭhitā.",
  "tika-s0102t8:232": "404. ‘‘Aṭṭhikasaṅkhalikaṁ samaṁsa’’ntiādikā satta sivathikā aṭṭhikakammaṭṭhānatāya itarāsaṁ uddhumātakādīnaṁ sabhāvenevāti navannaṁ sivathikānaṁ appanākammaṭṭhānatā vuttā. Dveyevāti ānāpānaṁ, dvattiṁsākāroti imāni dveyeva. Abhinivesoti vipassanābhiniveso, so pana sammasaniyadhammapariggaho. Iriyāpathā, ālokitādayo ca rūpadhammānaṁ avatthāvisesamattatāya na sammasanupagā viññattiādayo viya. Nīvaraṇabojjhaṅgā ādito na pariggahetabbāti vuttaṁ ‘‘iriyāpatha…pe… na jāyatī’’ti. Kesādiapadesena tadupādānadhammā viya iriyāpathādiapadesena tadavatthā rūpadhammā pariggayhanti, nīvaraṇādimukhena ca taṁsampayuttā, taṁnissayadhammāti adhippāyena mahāsivatthero ca iriyāpathādīsupi ‘‘abhiniveso jāyatī’’ti avoca. ‘‘Atthi nu kho me’’tiādi pana sabhāvato iriyāpathādīnaṁ ādikammikassa anicchitabhāvadassanaṁ. Apariññāpubbikā hi pariññāti.",
  "tika-s0102t8:233": "Kāmaṁ ‘‘idha bhikkhave bhikkhū’’tiādinā uddesaniddesesu tattha tattha bhikkhuggahaṇaṁ kataṁ taṁpaṭipattiyā bhikkhubhāvadassanatthaṁ, desanā pana sabbasādhāraṇāti dassetuṁ ‘‘yo hi koci bhikkhave’’ icceva vuttaṁ, na bhikkhu yevāti dassento ‘‘yo hi koci bhikkhu vā’’tiādimāha. Dassanamaggena ñātamariyādaṁ anatikkamitvā jānantī sikhāppattā aggamaggapaññā aññā nāma, tassa phalabhāvato aggaphalaṁ pīti āha ‘‘aññāti arahatta’’nti.",
  "tika-s0102t8:234": "Appatarepi kāle sāsanassa niyyānikabhāvaṁ dassentoti yojanā. Niyyātentoti nigamento.",
  "tika-s0102t8:235": "Mahāsatipaṭṭhānasuttavaṇṇanāya līnatthappakāsanā."
}