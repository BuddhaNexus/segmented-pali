{
  "tika-s0519t5:0": "Nayasamuṭṭhānavāravaṇṇanā",
  "tika-s0519t5:1": "79.‘‘Visayabhedato’’ti saṅkhepena vuttamatthaṁ vitthārato vivarituṁ ‘‘yathā hī’’tiādimāha. Tattha nayatoti nayaggāhato. Na hi paṭivedhañāṇaṁ viya vipassanāñāṇaṁ paccakkhato pavattatīti. Anubujjhiyamānoti abhisamayañāṇassa anurūpaṁ bujjhiyamāno. Yathā ekapaṭivedheneva maggañāṇaṁ pavattati, evaṁ tadanucchavikaṁ vipassanāñāṇena gayhamānoti attho. Evañca katvā nandiyāvaṭṭādīnaṁ tiṇṇaṁ atthanayabhāvo samatthito hotīti. Tathā hi atthavisesasarūpatāya tayo nayā ‘‘suttattho’’ti vuttā, padatthavicārabhāvepi pana hārā ‘‘byañjanavicayo’’ti. Yadi evaṁ kathaṁ tayoti codanaṁ sandhāyāha ‘‘paṭivijjhantānaṁ panā’’tiādi. Tattha ekameko saṁkilesavodānānaṁ vibhāgato dvisaṅgahoti yojanā. Catuchaaṭṭhadiso cāti na paccekaṁ te nandiyāvaṭṭādayo catuchaaṭṭhadisā, atha kho yathākkamanti. ‘‘Eva’’ntiādi yathāvuttassa atthassa nigamanaṁ.",
  "tika-s0519t5:2": "Tathā cāti yathāvuttassa atthassa upacayena samatthanā. Pubbā koṭi na paññāyatīti ettha yaṁ vattabbaṁ, taṁ parato paṭṭhānakathāyaṁ āvi bhavissati. ‘‘Andhaṁ tamaṁ tadā hoti, yaṁ lobho sahate nara’’ntiādi (cūḷani. khaggavisāṇasuttaniddesa 128) vacanato kāmataṇhāpi paṭicchādanasabhāvā, yato kāmacchandaṁ ‘‘nīvaraṇa’’nti vuttaṁ. Avijjāya pana bhavesu ādīnavappaṭicchādanaṁ sātisayanti. Tathā avijjāpi saṁyojanasabhāvā, yato sā bahiddhā saṁyojanabhāvena vuttā. Evaṁ santepi taṇhāya bandhanaṭṭho sātisayo apekkhitabhāvatoti imamatthaṁ dassento ‘‘tathāpi…pe… vutta’’nti āha.",
  "tika-s0519t5:3": "‘‘Saṁyuttā’’ti padassa sampayuttāti atthoti āha ‘‘missitā’’ti. ‘‘Avijjābhibhūtā…pe… abhinivisantā’’ti etena avijjāya ayāthāvagahaṇahetutaṁ dasseti, tato so avindiyaṁ vindatīti avijjāti vuccati. Kilissanaṁ upatāpananti āha ‘‘kilissanappayogaṁ attaparitāpanapaṭipatti’’nti. Allīyanaṁ sevanaṁ.",
  "tika-s0519t5:4": "Dukkhanti…pe… jānantīti attanā anubhūyamānaṁ tathā tathā upaṭṭhitaṁ kāyikacetasikadukkhaṁ, itarampi vā ekadesaṁ jānanti. Taṇhāyapi eseva nayo. Sabhāgavisabhāgapaṭipajjitabbākārato tattha tesaṁ ñāṇaṁ natthevātidassento ‘‘idaṁ dukkha’’ntiādimāha. Pavattipavattihetumattampīti ‘‘pavatti pavattihetū’’ti ettakampi. Kā pana kathāti pacurajanasādhāraṇe lokiyepi nāma atthe yesaṁ ñāṇassa paṭighāto, paramagambhīre ariyānaṁ eva visayabhūte lokuttare nivattinivattihetusaṅkhāte atthe kā nāma kathā, chinnā kathāti attho. Aṭṭhasamāpattipabhedassa kevalassa samathassa tādise kāle bāhirakānañca ijjhanato ‘‘vipassanādhiṭṭhāna’’nti visesitaṁ. Vūpasamo samucchedo, paṭippassaddhi ca.",
  "tika-s0519t5:5": "‘‘Saṁsārassa anupacchedanato’’ti idaṁ diṭṭhigatānaṁ diṭṭhigatikamatadassanaṁ. So hi puttamukhadassane asati saṁsāro ucchijjeyyāti bhāyati. Yato vuttaṁ –",
  "tika-s0519t5:6": "‘‘Gaṇḍuppādo kikī ceva, kuntī brāhmaṇadhammiko;",
  "tika-s0519t5:7": "Ete abhayaṁ bhāyanti, sammūḷhā caturo janā’’ti. (su. ni. aṭṭha. 2.293; a. ni. ṭī. 3.5.192);",
  "tika-s0519t5:8": "Tadabhiññāti taṁ yathāvuttaantadvayaṁ abhijānanti guṇaṁ āropetvā jānantīti tadabhiññā. Atthabhañjanato, rogagaṇḍasallasadisatāya attabhāvasaṁkilesānañca rogagaṇḍasallatā.",
  "tika-s0519t5:9": "Sakkāyadassaneti ettha diṭṭhidassanaṁ, sakkāyova dassanaṁ sakkāyadassananti attho veditabbo. Tesanti diṭṭhicaritānaṁ. Attābhiniveso balavā. Tasmā yathāupaṭṭhitaṁ rūpaṁ ‘‘attā’’icceva gaṇhantīti adhippāyo. Tathā vedanādiṁ. Taṇhācarito pana yathāupaṭṭhitaṁ rūpaṁ taṇhāvatthuṁ katvā attaniyābhinivesena abhinivisantā tadaññameva attato samanupassanti. Evaṁ vedanādīsu. Tenāha ‘‘taṇhācaritā’’tiādi. Vijjamāneti paramatthato upalabbhamāne. Kāyeti samūhe. Diṭṭhiyā parikappito attādi eva paramatthato nupalabbhati, diṭṭhi pana labbhatevāti āha ‘‘satī vā vijjamānā’’ti.",
  "tika-s0519t5:10": "Sakkāyadassanamukhenāti sakkāyadiṭṭhimukhena.",
  "tika-s0519t5:11": "Ucchedasassatanti taṁsahacaraṇato ucchedasassatadiṭṭhi vuttā. ‘‘Ucchedasassatavādā’’tipi pāṭho.",
  "tika-s0519t5:12": "Kasiṇāyatanānīti kasiṇajjhānāni.",
  "tika-s0519t5:13": "Tejetvāti nisānetvā.",
  "tika-s0519t5:14": "81. Ettāvatā nandiyāvaṭṭassa bhūmiracanavasena saṁkilesapakkho dassitoti āha ‘‘tattha diṭṭhicaritotiādinā vodānapakkhaṁ dassetī’’ti. ‘‘Yasmā sallekhe tibbagāravo’’ti iminā tattha tibbagāravattā saṁlekhānusantatavuttinā bhavatīti dasseti. Sesesupi eseva nayo. Micchādhimokkho saddhāpatirūpako avatthusmiṁ pasādo.",
  "tika-s0519t5:15": "Puggalādhiṭṭhānena dhammameva vibhajatīti āha ‘‘sattāpi…pe… dassetī’’ti.",
  "tika-s0519t5:16": "Ye hi kecīti ettha hi-saddo nipātamattaṁ. ‘‘Imāhi eva catūhi paṭipadāhī’’tipi pāḷi. Dukkhāpaṭipadādivibhāgena maggo eva idha vuttoti āha ‘‘paṭipadā hi maggo’’ti catuddisāsaṅkhātaṁ magganti catuddisāsaṅkhātaṁ pavattanupāyaṁ. Dve disā etissāti dvidisā. Nandiyāvaṭṭassāti nandiyāvaṭṭanayassa.",
  "tika-s0519t5:17": "82. Vivattati vaṭṭaṁ etthāti vivattaṁ, vivattaṁ eva vivaṭṭaṁ, asaṅkhatadhātu, nibbuti eva vā. Tena vuttaṁ ‘‘nibbāna’’nti.",
  "tika-s0519t5:18": "‘‘Katthadaṭṭhabba’’nti vā pāḷi. Upacayeti upacayāvatthāyanti attho. Dasannanti lobhādikilesavatthūnaṁ. Vipallāsahetubhāvatoti subhasaññādivipallāsahetukabhāvato. Vipariyesaggāhavasena hi ādīnavesu eva saṁyojaniyesu dhammesu assādānupassitā. Na hi yathābhūtañāṇe sati tathā sambhavo. Tena vuttaṁ ‘‘dasannaṁ…pe… bhāvato’’ti. Dasavidhakāraṇeti dasavidhe kāraṇe, dasavidhassa vā kāraṇe. Ayonisomanasikāraparikkhatā dhammā subhārammaṇādayo.",
  "tika-s0519t5:19": "Tabbisayā kilesāti āhārapariññāparibandhabhūtā kilesā. Viññāṇaṭṭhitīsupi eseva nayo. Kāye pavattamāno paṭhamo vipallāso kāyasamudāye, kāyekadese ca kabaḷīkāre āhāre pavatto eva hotīti vuttaṁ ‘‘paṭhame āhāre visayabhūte paṭhamo vipallāsopavattatī’’ti. Tathā vedanāyaṁ pavattamāno dutiyavipallāso tappaccaye phassāhāre, citte pavattamāno tatiyavipallāso tappaccaye manosañcetanāhāre, dhammesu pavattamāno catutthavipallāso tappaccaye viññāṇāhāre pavatto eva hotīti vuttaṁ ‘‘catutthe āhāre catuttho vipallāso’’ti. Tenāha ‘‘sesāhāresupi eseva nayo’’ti. Āhārasīsena vā āhārapaṭibaddho chandarāgo gahito. Viññāṇaṭṭhitīsupi eseva nayo. Tenevāha ‘‘āhārasīsena tabbisayā kilesā adhippetā’’ti. Paṭhame āhāre visayabhūteti ca paṭhame āhāre chandarāgassa visayabhāvaṁ patte, tabbhāvaṁ anatikkanteti attho. Appahīnacchandarāgassa hi tattha vipallāsā sambhavanti, na itarassa. Tathā dutiyavipallāsādīsu appahīnesu. Itare upādānāni pavattanteva appahīnattāti āha ‘‘sesapadesupi eseva nayo’’ti. Yasmā ca upādānādīsu appahīnesupi yogādayo pavattanteva yathārahaṁ taṁsabhāvattā, tadekaṭṭhasabhāvato ca, tasmā vuttaṁ pāḷiyaṁ ‘‘paṭhame upādāne paṭhamo yogo’’tiādi. Tenāha ‘‘sesapadesupi eseva nayo’’ti.",
  "tika-s0519t5:20": "83.Aparijānantassāti ñātapariññāya, tīraṇapariññāya, pahānapariññāyāti tīhi pariññāhi paricchinditvā ajānantassa, tesaṁ samudayañca atthaṅgamañca assādañca ādīnavañca nissaraṇañca yathābhūtaṁ anavabujjhantassāti attho. Tibbo bahalo chandarāgo hoti taṇhācaritabhāvatoti adhippāyo. Iti upakkilesassa diṭṭhābhinivesassa hetubhāvatoti imamatthaṁ sandhāyāha ‘‘vuttanayenevā’’ti. Subhasukhasaññākāmupādānakāmabhavayogaabhijjhākāyaganthakāmabhavāsava- kāmabhavogharāgasallachandāgatigamanāni taṇhāpakkhikatāya, taṇhāsabhāvatāya ca taṇhāpadhānāni. Sīlabbatupādānabyāpādakāyaganthadosasalladosāgatigamanāni pana taṇhābhāve bhāvato , viññāṇaṭṭhitiyo taṇhāvisayato, sabbesaṁ vā taṇhāvisayato taṇhāpadhānatā labbhateva. Pacchimakānaṁ diṭṭhipadhānatā vuttanayānusārena veditabbā.",
  "tika-s0519t5:21": "84.Kabaḷīkāre āhāreti kabaḷīkārāhāravisaye chandarāge. ‘‘Appahīne’’tiādikaṁ pariyāyakathaṁ muñcitvā nippariyāyameva dassento kabaḷīkārāhārassa ‘‘asubhasabhāvattā, asubhasamuṭṭhānattā cā’’ti vuttaṁ. Labbhamāne hi ujuke atthe kiṁ pariyāyakathāyāti. Chandarāgo vā tattha atthasiddhoti evampettha attho vutto. Na hi tattha asati chandarāge vipallāso sambhavati. Dukkhasabhāvattāti saṅkhāradukkhatāya dukkhasabhāvattā. Dukkhapaccayattāti tividhadukkhatālakkhaṇassa dukkhassa kāraṇato. Viññāṇe niccasaññino. Tathā hi sāti nāma bhikkhu kevaṭṭaputto ‘‘taṁyeva viññāṇaṁ sandhāvati saṁsaratī’’ti tattha niccābhinivesaṁ saṁvedesi. Yebhuyyena saṅkhāresu attasaññitā diṭṭhigatikānaṁ ‘‘cetanā attā’’tiādidiṭṭhiparidīpanesu veditabbā. ‘‘Bhavavisuddhī’’ti padassa atthavacanaṁ ‘‘nibbutisukha’’nti. ‘‘Sīlabbatehi…pe… sukhanti daḷhaṁ gaṇhātī’’ti iminā sīlabbatupādānaṁ idha bhavupādānanti dasseti. Tathā hi vakkhati ‘‘sīlabbatupādānasaṅkhātena bhavupādānenā’’ti.",
  "tika-s0519t5:22": "Paccayā honti upanissayapaccayādinā. Paṭhame yoge ṭhitoti paṭhame yoge patiṭṭhito. Appahīnā hi kilesā kammavaṭṭādīnaṁ kāraṇabhūtā taṁsamaṅgino sattassa patiṭṭhāti vuccanti. Parassa abhijjhāyanaṁ parābhijjhāyanaṁ. Bhavapatthanāya bhavadiṭṭhibhavarāgavasena piyāyitassa vatthuno vipariṇāmaññathābhāve domanassuppattiṁ sandhāya vuttaṁ ‘‘bhavarāga…pe… padūsentī’’ti.",
  "tika-s0519t5:23": "Ganthitvāti ganthiṁ katvā. Dvidhābhūtaṁ rajjuādike viya ganthikaraṇañhi ganthanaṁ. Cittaṁ pariyādāya tiṭṭhantā āsavānaṁ uppattihetu hontīti sambandho. Pariyuṭṭhānappattā ekacce kilesā visesato āsavuppattihetu hontīti dassanatthaṁ aṭṭhakathāyaṁ uppaṭipāṭivacanaṁ. Tappaṭipakkhe visaye patthetīti yojanā. Tabbisayabahule bhave patthetīti yathā mānusakehi kāmehi nibbinnarūpā devūpapatti. Taṁsabhāvattāti diṭṭhisabhāvattā. Aparāparanti aññamaññaṁ. Ekaccā hi diṭṭhi ekaccassa diṭṭhābhinivesassa kāraṇaṁ hoti, yathā sakkāyadiṭṭhi itarāsaṁ. Abhinivisantassāti abhinivesanahetu. ‘‘Ayonisomanasikārato…pe… avijjāsavo uppajjatī’’ti idaṁ saccābhinivesassa phalabhūtaṁ avijjāsavaṁ dasseti ekantavassimeghavuṭṭhānena viya mahoghappavatti. Avijjāsavo siddho hoti vuṭṭhihetukamahoghasiddhiyā uparimeghavuṭṭhānaṁ viya.",
  "tika-s0519t5:24": "‘‘Nandīrāgasahagatā’’tiādīsu (mahāva. 14) viya tabbhāvattho sahagatasaddoti āha ‘‘anusaya…pe… bhūtā vā’’ti. Cittassa abbhantarasaṅkhātaṁ hadayanti vipākacittappavattiṁ sandhāya vadati. Vipākavaṭṭepi kilesavāsanāhitā atthi kāci visesamattā.",
  "tika-s0519t5:25": "Lobhasahagatassa viññāṇassa. Itarassa dosasahagatādikassa. Byañjanena viya bhojanassa ārammaṇassa abhisaṅkharaṇaṁ visesāpādanaṁ upasecanaṁ, nandī sappītikataṇhā upasecanaṁ etassāti nandūpasecanaṁ upasecanabhūtāyapi nandiyā rāgasallaupanisato. Upasitte pana vattabbameva natthīti dassetuṁ pāḷiyā ‘‘rāgasallena nandūpasecanena viññāṇenā’’ti vuttanti tamatthaṁ pākaṭaṁ kātuṁ ‘‘kena pana taṁ nandūpasecana’’nti pucchati.",
  "tika-s0519t5:26": "Rāgasallenāti hetumhi karaṇavacananti dassento ‘‘rāgasallena hetubhūtenā’’ti āha. Upanissayapaccayattho cettha hetvattho. Upagantabbato viññāṇenāti vibhattiṁ pariṇāmetvā yojetabbaṁ. ‘‘Patiṭṭhābhāvato’’ti iminā viññāṇassa nissayādipaccayataṁ vadati. Tenāha ‘‘rūpakkhandhaṁ nissāya tiṭṭhatī’’ti. Evaṁ dutiyādiviññāṇaṭṭhitīsupi nissayādipaccayatā vattabbā patiṭṭhāvacanato.",
  "tika-s0519t5:27": "85. Yadipi akusalamūlādike tipukkhalassa, taṇhādike nandiyāvaṭṭassa disābhāvena vakkhati, tathāpi aññamaññānuppavesato ekasmiṁ naye siddhe itarepi siddhā eva hontīti imassa visesassa dassanatthaṁ ‘‘āhārādayo…pe… vavatthapetu’’nti vuttaṁ. Vakkhamāne vā akusalamūlataṇhādike ādisaddena saṅgahetvā ‘‘āhārādayo’’ti vadanto ‘‘nayāna’’nti bahuvacanamāha. Ekassa atthassāti rāgacaritassa upakkilesatāsaṅkhātassa ekassa payojanassa. Byañjanatthopi gahito, na byañjanameva gahitanti suttapadāni aññamaññapariyāyavacanāni yathārahaṁ taṇhāvatthūnaṁ tattha kathitattā vuttaṁ ‘‘savatthukā taṇhā vuttā’’ti. Dosavatthūnaṁ, diṭṭhivatthūnañca tattha kathitattā ‘‘savatthuko doso, savatthukā diṭṭhi ca vuttā’’ti imamatthaṁ sandhāyāha ‘‘vuttanayānusārenā’’ti.",
  "tika-s0519t5:28": "Dukkhākārena saha dukkhākāraṁ gahetvāti attho. Evañcetanti yadi taṁtaṁanupassanābahulassa vasena purimāhāradvayādīsu vimokkhamukhavisesaniddhāraṇaṁ kataṁ, etaṁ evameva veditabbaṁ, na aññathā. Tattha kāraṇaṁ vadanto ‘‘na hī’’tiādimāha. Tassattho – yathā ariyamaggānaṁ odhiso kilesappajahanato pahātabbesu dhammesu niyamo atthi, na evaṁ vipassanāya pariññāpahānānaṁ aniccantikattāti.",
  "tika-s0519t5:29": "Apare panāhu – purime āhāradvaye parikilesabhāvena, dukkhapaccayattā ca dukkhalakkhaṇaṁ supākaṭaṁ. Tattha purime viññāṇaṭṭhitidvayaviññāṇāhāre tatiyaviññāṇaṭṭhitiyaṁ aniccalakkhaṇaṁ, manosañcetanāhāre catutthaviññāṇaṭṭhitiyaṁ anattalakkhaṇaṁ supākaṭanti tissannaṁ anupassanānaṁ pavattimukhatāya tehi appaṇihitādivimokkhamukhehi pariññaṁ gacchantīti. Tathā vipallāsādīsu purimadvayaṁ dukkhānupassanāya ujuvipaccanīkaṁ, itaradvayaṁ aniccānattānupassanānaṁ. Iti pavattimukhatāya ca ujuvipaccanīkatāya ca ime dhammā yathārahaṁ appaṇihitādivimokkhamukhehi pariññeyyā, pahātabbā ca vuttā. Tattha subhasukhasaññākāmupādānasīlabbatupādānakāmayogabhavayogaabhijjhākāya ganthakāmāsavakāmogha bhavogha rāgasallachandaagatigamanāni sukhassādavasena pavattanato dukkhānupassanāya paṭipakkhabhāvato byāpādakāyaganthadosasalladosaagatigamanāni pavattimukhatāya appaṇihitavimokkhamukhena pahātabbāni. Tatiyasaññādayo niccābhinivesatannimittāhi aniccānupassanāya paṭipakkhabhāvato animittavimokkhamukhena pahātabbā. Catutthasaññādayo attābhinivesatannittāhi anattānupassanāya paṭipakkhabhāvato suññatavimokkhamukhena pahātabbā. Tattha mānasallabhayaagatigamanānaṁ niccābhinivesanimittatā veditabbā. Na hi aniccato passato mānajappanaṁ, bhayaṁ vā sambhavati. Avijjāyogādīnaṁ attābhinivesanimittatā pākaṭā evāti.",
  "tika-s0519t5:30": "86. Appamaññāvajjā rūpāvacarasamāpattiyo dibbavihārā ‘‘devūpapattisaṁvattanikakusalasamāpattiyo cā’’ti katvā, satipi tabbhāve parahitapaṭipattito, niddosatāya ca seṭṭhā vihārāti catasso appamaññā brahmavihārā, catasso phalasamāpattiyo ariyavihārā ‘‘ārakā kilesehi ariyānaṁ vihārā’’ti. Catasso āruppasamāpattiyo āneñjavihārā, satipi devūpapattisaṁvattanikakusalasamāpattibhāve āneñjasantatāhi lokiyesu sikhāppattito.",
  "tika-s0519t5:31": "Adhikaraṇabhedenāti vatthubhedena.",
  "tika-s0519t5:32": "Yaṁ abhiṇhaṁ na pavattati, taṁ acchariyanti dassetuṁ ‘‘andhassa…pe… uppajjanaka’’nti vuttaṁ. Adhitiṭṭhati sīlādi etena saccena, ettha vā sacce nimittabhūte, adhiṭṭhānamattameva vā taṁ saccanti evaṁ karaṇādhikaraṇabhāvatthā paccayavasena veditabbā samānādhikaraṇasamāsapakkhe. Tathā aññapadatthasamāsapakkhe. Itarasmiṁ pana samāse karaṇādhikaraṇatthā eva, te ca kho sīlādivasena ca veditabbā. Sukhanti jhānavipassanāmaggaphalanibbānasukhaṁ. Lokiyavipākasukhampi labbhateva. ‘‘Nāññatra bojjhā…pe… pāṇina’’nti (saṁ. ni. 1. 98) hi imāya gāthāya saṅgahitā anattaparihāramukhena sattānaṁ abhayā nibbānasampattisukhāvahā cattāro dhammā idha ‘‘sukhabhāgiyā’’ti vuttāti. Anavasesapariyādānatoti pharaṇavasena anavasesaggahaṇato.",
  "tika-s0519t5:33": "Paṭhamassa satipaṭṭhānassa paṭhamapaṭipadāvasena pavattassāti adhippāyo. Evaṁ sesesupi. ‘‘Yathā hī’’tiādinā yathāvuttapaṭipadāsatipaṭṭhānānaṁ nānantariyakataṁ upamāya vibhāveti. Satipi ca sabbāhi paṭipadāhi sabbesaṁ satipaṭṭhānānaṁ niyamābhāve nānantarikabhāvena desanākkamenevettha nesaṁ ayamanukkamo katoti veditabbo. Atha vā kāyavedanāsu subhasukhasaññānaṁ dubbiniveṭhiyatāya asubhadukkhānupassanānaṁ kiccasiddhito purimena paṭipadādvayena purimaṁ satipaṭṭhānadvayaṁ yojitaṁ tadabhāvato. Itarena itaraṁ. Tāni hi purimesu satipaṭṭhānesu katakammassa icchitabbāni. Atha vā yathā taṇhācaritadiṭṭhicaritānaṁ mandatikkhapaññānaṁ vasena catasso paṭipadā yojitā, evaṁ cattāri satipaṭṭhānāni sambhavantīti dassetuṁ paṭipadāsatipaṭṭhānānaṁ ayamanukkamo kato.",
  "tika-s0519t5:34": "‘‘Tathā’’ti iminā yathā samānapaṭipakkhatāya paṭhamassa satipaṭṭhānassa bhāvanā paṭhamassa jhānassa visesāvahā, evaṁ pītisahagatādisamānatāya dutiyasatipaṭṭhānādibhāvanā dutiyajjhānādīnaṁ visesāvahāti imamatthaṁ upasaṁharati. Pītipaṭisaṁvedanādīti ādisaddena sukhapaṭisaṁvedanaṁ, cittasaṅkhārapaṭisaṁvedanaṁ, passambhanañca saṅgaṇhāti. Cittassa abhippamodanaggahaṇañcettha nidassanamattaṁ daṭṭhabbaṁ paṭisaṁvedanasamādahanavimocanānampi vasena pavattiyā icchitabbattā. Aniccavirāgādīti ādisaddena nirodhapaṭinissaggā saṅgayhanti.",
  "tika-s0519t5:35": "Rūpāvacarasamāpattīnanti ettha paṭiladdhamattaṁ paṭhamajjhānaṁ paṭhamajjhānasamāpattiyā paguṇavasībhāvāpādanassa paccayo hoti, na itarāsaṁ. Itarāsaṁ pana adhiṭṭhānabhāvena paramparāya paccayo hotīti veditabbaṁ. Byāpādavihiṁsāvitakkaaratirāgā byāpādavitakkādayo. Sukhenāti akicchena, akasirenāti attho.",
  "tika-s0519t5:36": "Dibbavihārādike cattāro vihāre padaṭṭhānaṁ katvā nānāsantānesu uppannāya vuṭṭhānagāminivipassanāya yathākkamaṁ anuppannākusalānuppādanādivasena pavattavisayaṁ sandhāya pāḷiyaṁ ‘‘paṭhamo vihāro bhāvito bahulīkato’’tiādi vuttaṁ. Sammappadhānasadisañhettha sammappadhānaṁ vuttaṁ. Ariyavihāre ca heṭṭhime nissāya uparimaggādhigamāya vāyamantassa ayaṁ nayo labbhati. Maggapariyāpannasseva vā sammappadhānassa nānāsantānikassa yathāvuttavipassanāgamanena taṁtaṁkiccādikassa vasenetaṁ vuttaṁ. Sakkā hi vipassanāgamanena saddhindriyāditikkhatāviseso viya vīriyassa kiccavisesavisayo maggo viññātuṁ.",
  "tika-s0519t5:37": "Tathā sikhāppattaupekkhāsatipārisuddhidibbavihāraṁ nissāya uppannaṁ paṭhamaṁ sammappadhānaṁ mānappahānaṁ ukkaṁseti, brahmavihārasannissaye uppannaṁ dutiyaṁ sammappadhānaṁ kāmālayasamugghātaṁ, ariyavihārasannissayena uppannaṁ tatiyaṁ sammappadhānaṁ avijjāpahānaṁ, santavimokkhasannissayena uppannaṁ catutthaṁ sammappadhānaṁ bhavūpasamaṁ ukkaṁsetīti dassetuṁ ‘‘paṭhamaṁ sammappadhāna’’ntiādi vuttaṁ.",
  "tika-s0519t5:38": "Pahīnamāno na visaṁvādeyyāti mānappahānaṁ saccādhiṭṭhānaṁ vaḍḍheti visaṁvādananimittasseva abhāvato. Appahīnamāno hi mānanissayena kiñci visaṁvādeyya. Kāmālaye, diṭṭhālaye ca samugghāṭite cāgapaṭipakkhassa avasaro eva natthīti ālayasamugghāto cāgādhiṭṭhānaṁ vaḍḍheti. Avijjāya samucchinnāya paññābuddhiyā paribandhova natthi, bhavasaṅkhāresu ossaṭṭhesu abhavūpasamassa okāsova natthīti mānappahānādayo saccādhiṭṭhānādike saṁvaḍḍhentīti dassetuṁ ‘‘mānappahāna’’ntiādi vuttaṁ.",
  "tika-s0519t5:39": "Avisaṁvādanasīlo dhammacchandabahulo chandādhipateyyaṁ samādhiṁ nibbatteti. Cāgādhimutto nekkhammajjhāsayo akosajjabahulatāya vīriyādhipateyyaṁ, ñāṇuttaro cittaṁ attano vase vattento cittādhipateyyaṁ, vūpasantasabhāvo upasamahetubhūtāya vīmaṁsāya vīmaṁsayato vīmaṁsādhipateyyaṁ samādhiṁ nibbattetīti saccādhiṭṭhānādipārisuddhichandasamādhiādīnaṁ pāripūriyā saṁvattatīti dassetuṁ ‘‘saccādhiṭṭhānaṁ bhāvita’’ntiādi vuttaṁ.",
  "tika-s0519t5:40": "Dhammacchandabahulo chandasamādhimhi ṭhito iṭṭhāniṭṭhachaḷārammaṇāpāte anavajjasevī hoti. Āraddhavīriyo vīriyasamādhimhi ṭhito saṁkilesapakkhassa santapanavaseneva puññaṁ paripūreti. Cittaṁ attano vase vattento cittasamādhimhi ṭhito paññāya upakārānupakārake dhamme pariggaṇhanto buddhiṁ phātiṁ gamissati. Vīmaṁsāsamādhimhi ṭhito dhammavicayabahulo upadhipaṭinissaggāvahameva paṭipattiṁ brūhetīti imamatthaṁ dassetuṁ ‘‘chandasamādhi bhāvito’’tiādi vuttaṁ.",
  "tika-s0519t5:41": "Dūrādūrapaccatthikanivāraṇe bahūpakāro indriyasaṁvaro mettāya visesuppattihetuto mettaṁ vaḍḍheti. Tapena saṁkilesadhamme vikkhambhento vīriyādhiko paradukkhāpanayanakāmataṁ sāhatthikaṁ karotīti tapo karuṇaṁ saṁvaḍḍheti. Paññā pariyodāpitā sāvajjānavajjadhamme pariggaṇhantī pahāsanipātato muditaṁ rakkhantī paribrūheti. Upadhinissaggo pakkhando ninnapoṇapabbhārova sammadeva sattasaṅkhāresu udāsino hotīti so upekkhāvihāraṁ parivaḍḍhetīti imamatthaṁ dassetuṁ ‘‘indriyasaṁvaro bhāvito’’tiādi vuttaṁ. Tenāha ‘‘yo yassa visesapaccayo, so taṁ paripūretīti vutto’’ti.",
  "tika-s0519t5:42": "87.Disābhāvenāti nayānaṁ disābhāvenāti yojetabbaṁ. Atthopissa pubbe vuttanayeneva veditabbo. Yena catukkena yassa rāgacaritādipuggalassa vodānaṁ visuddhi. Yathā apariññātā, appahīnā ca paṭhamāhāravipallāsādayo rāgacaritādīnaṁ puggalānaṁ upakkilesā, evaṁ paṭhamapaṭipadādayo bhāvitā bahulīkatā nesaṁ visuddhiyo hontīti vuttanayānusārena sakkā viññātunti āha ‘‘heṭṭhā vuttanayamevā’’ti.",
  "tika-s0519t5:43": "Atha vā purimāhi dvīhi paṭipadāhi sijjhamānā vipassanā attano kiccavuttisaṅkhātaṁ pavattidukkhampi saṅgaṇhantī dukkhānupassanābāhullavisesato dukkhalakkhaṇaṁ paṭivijjhantī ‘‘appaṇihitaṁ vimokkhamukha’’nti vuttā. Tatiyāya paṭipadāya sijjhamānā sukhappavattikatāya sammadeva santatighanaṁ bhinditvā aniccalakkhaṇaṁ vibhāventī ‘‘animittaṁ vimokkhamukha’’nti vuttā. Catutthāya pana paṭipadāya sijjhamānā sukhappavattikatāya, visadañāṇatāya ca samūhakiccārammaṇaghanaṁ bhinditvā sammadeva anattalakkhaṇaṁ vibhāventī ‘‘suññataṁ vimokkhamukha’’nti vuttā.",
  "tika-s0519t5:44": "Tathā kāyavedanānupassanā visesato dukkhalakkhaṇaṁ vibhāventī, cittānupassanā aniccalakkhaṇaṁ, dhammānupassanā anattalakkhaṇanti tā yathākkamaṁ ‘‘appaṇihitādivimokkhamukha’’nti vuttā.",
  "tika-s0519t5:45": "Sappītikatāya assādāni paṭhamadutiyajjhānāni virajjanavasena visesato dukkhato passantiyā vipassanāya vasena ‘‘appaṇihitaṁ vimokkhamukha’’nti vuttāni. Tatiyaṁ santasukhatāya bāhirakānaṁ niccābhinivesavatthubhūtaṁ sabhāvato ‘‘anicca’’nti passantiyā vipassanāya vasena ‘‘animittaṁ vimokkhamukha’’nti vuttaṁ. Catutthaṁ upakkilesavigamādīhi parisuddhaṁ susamāhitaṁ yathā paresaṁ, evaṁ attano ca yathābhūtasabhāvāvabodhahetutāya sammadeva ‘‘suñña’’nti passantiyā vipassanāya vasena ‘‘suññataṁ vimokkhamukha’’nti vuttaṁ.",
  "tika-s0519t5:46": "Evaṁ vihārānaṁ vipassanāvaseneva vimokkhamukhatā, tattha ‘‘dibbabrahmavihārānaṁ santasukhatāya assādanīyatā’’tiādinā appaṇihitavimokkhamukhatā yojetabbā. Ariyavihārassa paññādhikattā visesato anattānupassanāsannissayatāya suññatavimokkhatā. Āneñjavihārassa santavimokkhatāya aniccalakkhaṇappaṭivedhassa visesapaccayasabhāvato animittavimokkhamukhatā yojetabbā.",
  "tika-s0519t5:47": "Tathā purimānaṁ dvinnaṁ sammappadhānānaṁ saṁkilesavisayattā kilesadukkhavītikkamassa dukkhānupassanābāhullattā appaṇihitavimokkhamukhatā. Tatiyassa anuppannakusaluppādanena dhammānaṁ udayavayavantatāvibhāvanato aniccalakkhaṇaṁ pākaṭanti animittavimokkhamukhatā. Catutthassa uppannānaṁ ṭhitattaṁ byāpārāpajjanena dhammānaṁ avasavattitādīpanato anattalakkhaṇaṁ supākaṭanti suññatavimokkhamukhatā.",
  "tika-s0519t5:48": "Mānappahānālayasamugghātānaṁ sahāyataṇhāpahānatāya taṇhāpaṇidhivisodhanato appaṇihitavimokkhamukhatā. Avijjāpahānassa paññākiccādhikatāya suññatavimokkhamukhatā. Bhavūpasamassa saṅkhāranimittapaṭipakkhatāya animittavimokkhamukhatā.",
  "tika-s0519t5:49": "Pakatiyā dukkhasabhāve saṅkhāre ñāṇasaccena avisaṁvādento dukkhato eva passati, cāgādhivimuttatāya taṇhaṁ vidūrīkaronto rāgappaṇidhiṁ visosetīti purimaṁ adhiṭṭhānadvayaṁ ‘‘appaṇihitaṁ vimokkhamukha’’nti vuttaṁ. Itarassa pana adhiṭṭhānadvayassa suññatānimittavimokkhamukhatā vuttanayā eva.",
  "tika-s0519t5:50": "Chandādhipateyyā cittekaggatā visesato dhammacchandavato nekkhammavitakkabahulassa hoti, vīriyādhipateyyā pana kāmavitakkādike vinodentassāti tadubhayaṁ nissāya pavattā vipassanā visesato rāgādippaṇidhīnaṁ visosanato ‘‘appaṇihitaṁ vimokkhamukha’’nti vuttā. Cittādhipateyyaṁ , vīmaṁsādhipateyyañca nissāya pavattā yathākkamaṁ aniccānattānupassanābāhullato ‘‘animittaṁ vimokkhamukhaṁ, appaṇihitaṁ vimokkhamukha’’nti ca vuttā.",
  "tika-s0519t5:51": "Abhijjhāvinayano indriyasaṁvaro, kāmasaṅkappādivinodano tapo ca vuttanayeneva paṇidhipaṭipakkhato appaṇihitaṁ vimokkhamukhaṁ, buddhi anattānupassanānimittaṁ, upadhipaṭinissaggo nimittaggāhapaṭipakkhoti tadubhayasannissayā vipassanā yathākkamaṁ ‘‘suññataṁ, animittaṁ vimokkhamukha’’nti vuttā.",
  "tika-s0519t5:52": "Āsannapaccatthikarāgaṁ paṭibāhantī mettā rāgapaṇidhiyā paṭipakkho, karuṇā paradukkhāpanayanākāravuttikā dukkhasahagatāya dukkhānupassanāya visesapaccayoti tadubhayasannissayā vipassanā ‘‘appaṇihitaṁ vimokkhamukha’’nti vuttā. Muditā sattānaṁ modaggahaṇabahulā tadaniccatādassanato aniccānupassanāya visesapaccayoti tannissayā vipassanā animittaṁ vimokkhamukhaṁ. Upekkhā ñāṇakiccādhikatāya anattānupassanāya visesapaccayoti tannissayā vipassanā ‘‘suññataṁ vimokkhamukha’’nti vuttāti evamettha pavattiākārato vipassato nissayato, kiccato ca bhinditvā vimokkhamukhāni yojitānīti.",
  "tika-s0519t5:53": "Samatikkamanaṁ pariññāpahānañca. Saparasantāneti attano, paresañca santāne, tena kāyiko, vācasiko ca vihāro ‘‘vikkīḷita’’nti vuttoti dasseti ‘‘vividho hāro’’ti katvā. Tassa pana vibhāvanā idha adhippetā nayassa bhūmibhāvato. Yena paṭipakkhabhāvena. Tesaṁ paṭipakkhabhāvoti tesaṁ āhārādīnaṁ paṭipakkhabhāvo pahātabbabhāvo paṭipadādīnaṁ paṭipakkhabhāvo pahāyakabhāvoti yojetabbaṁ. Tattha paṭipadāggahaṇena vipassanā kathitā. Vipassanā ca cattāro āhāre parijānantī tappaṭibaddhachandarāgaṁ pajahatīti ujukameva tesaṁ paṭipakkhatā, evaṁ jhānādīnampi upādānādipaṭipakkhatā veditabbā tadupadesena vipassanāya kathitattā. Vipallāsasatipaṭṭhānānaṁ paṭipakkhabhāvo pākaṭo eva. Nti sīhavikkīḷitaṁ. Vīsatiyā catukkehi visabhāgato vitthārena vibhattanti tīhi padehi saṅgahetvā kathikattā vuttaṁ ‘‘saṅkhepena dassento’’ti.",
  "tika-s0519t5:54": "Indriyānanti saddhādiindriyānaṁ. Dasannaṁ catukkānaṁ niddhāraṇāti yojanā.",
  "tika-s0519t5:55": "88.Niggacchatīti nikkhamati. Tato niddhāretvā vuccamāno hi niggacchanto viya hotīti. Cattāro puggaleti ‘‘taṇhācarito mando’’tiādinā (netti. 6) vutte cattāro puggale. Puggalādhiṭṭhānena cettha dhammo vuttoti āha ‘‘bhūmiṁ niddisitvā’’ti. Tato evāti yathāvuttapuggalacatukkato eva. Itaratthāpīti ‘‘sukhāya…pe… puggalā’’ti etthāpi. Sādhāraṇāyāti paṭhamacatutthāhipi vimissāya. Yathāvuttāsūti dutiyatatiyāsu.",
  "tika-s0519t5:56": "Heṭṭhāti desanāhāravibhaṅgavicayahārasampātavaṇṇanāsu.",
  "tika-s0519t5:57": "Eseva nayoti kusalamūlādidvādasatikasaṅgaho anavajjapakkho. ‘‘Vodāyati sujjhati etenāti vodāna’’nti (netti. aṭṭha. 11) vaṁ netabbataṁ sandhāyāha.",
  "tika-s0519t5:58": "Yathā hārauddeso kato, evaṁ nayānaṁ akaraṇe kāraṇaṁ, payojanañca vibhāvetukāmo ‘‘kasmā panā’’tiādimāha. Nayehi nayantarehi. Sambhavadassanatthanti upapattidassanatthaṁ. Tattha sambhavo anuddesakkamena niddisane karaṇaṁ dassanaṁ payojanaṁ. Yadi hi ime nayā uppattiṭṭhānavasena asaṁkiṇṇā bhaveyyuṁ, hārā viya uddesānukkameneva niddisitabbā siyuṁ. Tathā hi vuttaṁ hārānaṁ uddesāvasāne ‘‘ete soḷasa hārā pakittitā atthato asaṁkiṇṇā’’ti (netti. 1).",
  "tika-s0519t5:59": "Yasmā panete mūlapadehi mūlapadantaraniddhāraṇena aññamaññaṁ te niggacchanti, tasmā ekasmiṁ niddiṭṭhe itaropi atthato niddiṭṭhoyeva nāma hotīti imassa atthassa dassanatthaṁ ‘‘uddesānukkamena niddeso na kato’’ti.",
  "tika-s0519t5:60": "Idāni tameva saṅkhepena vuttamatthaṁ vitthārena dassetuṁ ‘‘paṭhamanayato hī’’tiādi vuttaṁ. Tattha taṇhādiṭṭhicaritavasena dvidhā puggale vibhajitvā tesaṁ vasena nandiyāvaṭṭanayaṁ nīharitvā puna te eva taṇhādiṭṭhicarite catuppaṭipadāvibhāgena vibhajitvā sīhavikkīḷitassa nayassa sambhavo dassito, te eva catuppaṭipadābhedabhinne puggale puna ugghaṭitaññuādivibhāgena tidhā vibhajitvā tipukkhalassa nayassa sambhavo dassito. Taṁ sandhāyāha ‘‘paṭhamanayato…pe… niddiṭṭho’’ti.",
  "tika-s0519t5:61": "Yasmā subhasukhasaññāhi lobho, niccasaññāya doso ‘‘iminā me anattho kato’’ti āghātuppattito , attasaññāya moho gahito hoti. Tathā asubhasaññādīhi alobhādayo, tasmā dhammādhiṭṭhānavasena tatiyanayato dutiyanayassa sambhavo. Yasmā pana lobhe sati sambhavato lobhaggahaṇeneva doso gayhati. Lobho ca taṇhā, moho avijjā, tappaṭipakkhato alobhādosehi samatho gayhati, amohena vipassanā, tasmā dhammādhiṭṭhānavaseneva dutiyanayato paṭhamanayassa sambhavoti imaṁ visesaṁ dīpetuṁ uddesānukkamena niddeso na katoti dassento ‘‘dhammādhiṭṭhānavasena panā’’tiādimāha.",
  "tika-s0519t5:62": "Tenevāti tatiyanayato dutiyanayassa viya dutiyanayato paṭhamanayassapi sambhavato. Evaṁ pāḷiyaṁ puggalādhiṭṭhānavasena āgataṁ nissāya aṭṭhakathāyaṁ dhammādhiṭṭhānavaseneva nayaniggamo niddhāritoti ayameva viseso. Yadi evanti pāḷiyaṁ āgatappakārato aññenapi pakārena nayā niddhāretabbā, evaṁ sante yathā puggalādhiṭṭhānavasena paṭhamanayato tatiyanayassa, tatiyanayato dutiyanayassa sambhavo dassito, evaṁ dhammādhiṭṭhānavaseneva paṭhamanayato tatiyanayadutiyanayānaṁ, dhammādhiṭṭhānavaseneva dutiyanayato tatiyanayassa sambhavo dīpetabboti imamatthamāha ‘‘dve hutvā…pe… siyā’’ti.",
  "tika-s0519t5:63": "Tattha nayoti pacchā vuttadutiyanayo. Atthatoti atthāpattito, atthato labbhamānattā eva sarūpena na kathitoti attho. Idāni taṁ atthāpattiṁ ekantikaṁ katvā dassetuṁ ‘‘yasmā’’tiādi vuttaṁ. Anuppaveso icchito taṁtaṁnayamūlapadānaṁ nayantaramūlapadesu samavarujjhanato. Tathā hi ‘‘yattha sabbo akusalapakkho saṅgahaṁ samosaraṇaṁ gacchati, yattha sabbo kusalapakkho saṅgahaṁ samosaraṇaṁ gacchatī’’ti (netti. 3) ca vuttaṁ. Ayañca atthoti ‘‘nayānaṁ aññamaññaanuppaveso niggamo’’ti ayaṁ duvidho attho. Piṭakānaṁ atthakathanaṁ peṭakaṁ, so eva upadesoti peṭakopadeso, upadesabhūtā pariyattisaṁvaṇṇanāti attho.",
  "tika-s0519t5:64": "Ādito paṭṭhāyāti nayānaṁ aññamaññaanuppavesaniggamamattameva avibhāvetvā nayavicārassa paṭhamāvayavato pabhuti vibhāvanā dīpanā pakāsanā.",
  "tika-s0519t5:65": "Dosadiṭṭhīti appassādatādidosagāhikadiṭṭhī, dosadassinoti attho. Te hi asamūhatānusayā, kāmesu ca ādīnavadassino. Idañhi nesaṁ aṅgadvayaṁ attakilamathānuyogassa kāraṇaṁ vuttaṁ. Natthi atthoti yo rāgābhibhūtehi andhabālehi parikappito diṭṭhadhammiko kāmehi attho, so madhubindugiddhassa madhulittasatthadhārāvalehanasadiso appassādo bahudukkho bahupāyāso bahuādīnavo savighāto sapariḷāho samparāyiko tathevāti sabbadāpi viññūjātikassa kāmehi payojanaṁ na vijjati. Anajjhositāti anabhibhūtā viharanti. Tena vuccati sukhā paṭipadāti tena mandakilesabhāvena tesaṁ puggalānaṁ akicchena sijjhamānā vipassanā paṭipadā ‘‘sukhā paṭipadā’’ti vuccati. Ajjhositāti abhiniviṭṭhā. Ime sabbe sattāti ime taṇhādiṭṭhicaritabhāvena dvidhā vuttā aparimāṇappabhedā sabbepi paṭipajjantā sattā.",
  "tika-s0519t5:66": "Sukhenapaṭinissajjantīti kilese akicchena pajahanti. ‘‘Imā catasso paṭipadā’’tiādi paṭipadānaṁ ettāvatāyaṁ, visayabhāvakiccesu ca byabhicārābhāvadassanaṁ. Ayaṁ paṭipadāti nigamanaṁ, ayaṁ paṭipadā yāya vasena sīhavikkīḷitassa nayassa bhūmidassanatthaṁ cattāro puggalā niddhāritāti adhippāyo. Catukkamaggena kilese niddisatīti anantaraṁ vakkhamānena āhārādicatukkamaggena dasavatthuke kilesasamūhe niddisati. Catukkamaggena ariyadhammesu niddisitabbāti tappaṭipakkhena paṭipadādicatukkamaggena ariyadhammesu bodhipakkhiyesu visayabhūtesu niddhāretvā kathetabbā.",
  "tika-s0519t5:67": "Idañca pamāṇaṁ cattāro āhārāti imesaṁ vipallāsānaṁ pavattiyā pamāṇaṁ, yadidaṁ cattāro āhārā. Idaṁ vuttaṁ hoti – yāvadeva cattāro āhārā pariññaṁ na gacchanti, tāvadeva cattāro vipallāse vibhajanti. Yāvadeva cattāro vipallāsā appahīnā, tāvadeva cattāri upādānāni paribrūhantīti. Evaṁ sabbattha yathārahaṁ vattabbaṁ. Tenāha ‘‘evaṁ imāni sabbāni dasa padānī’’ti. ‘‘Yojetabbānī’’ti ca vacanaseso.",
  "tika-s0519t5:68": "‘‘Abhijjhāya ganthatī’’ti iminā abhijjhāyanameva ganthananti dasseti. Esa nayo sesesupi. Papañcentoti diṭṭhābhinivesaṁ vitthārento.",
  "tika-s0519t5:69": "Vippaṭisāruppattihetubhāvo kilesānaṁ āsavananti āha ‘‘āsavantī’’ti. Kiṁ vippaṭisārāti tena kilesānaṁ vītikkamavatthuṁ vadati. Yasmā appahīnānusayasseva vippaṭisārā, na itarassa, tasmā ‘‘ye vippaṭisārā, te anusayā’’ti vuttaṁ. Padadvayenapi phalūpacārena kāraṇaṁ vuttaṁ.",
  "tika-s0519t5:70": "Paṭhamenapadenāti yathāvuttesu dasasu suttapadesu paṭhamena padena. Paṭhamāya disāyāti tadatthasaṅkhātāya sīhavikkīḷitassa saṁkilesapakkhe paṭhamāya disāya.",
  "tika-s0519t5:71": "Itīti evaṁ, vuttanayenāti attho. Kusalākusalānanti yathāvuttaanavajjasāvajjadhammānaṁ. Pakkhapaṭipakkhavasenāti vodānapakkhatappaṭipakkhavasena. Yojanāti paṭhamadisādibhāvena yutte katvā manasānupekkhanā. ‘‘Manasā volokayate’’ti (netti. 4) hi vuttaṁ.",
  "tika-s0519t5:72": "Tassāti disālokanassa. Sotāpattiphalādīnaṁ pariyosānatā indriyavasena veditabbā. Yesañhi saddhādīnaṁ indriyānaṁ vasena satipaṭṭhānādīni sijjhanti, tesaṁ vasena sotāpattiphalādīnaṁ pariyosānatā. Tattha sotāpattiphale saddhindriyaṁ pāripūriṁ gacchati. Sotāpanno hi saddhāya paripūrikārī. Sakadāgāmiphale vīriyindriyaṁ pāripūriṁ gacchati. Sakadāgāmī hi āraddhavīriyo uparimaggādhigamāya. Anāgāmiphale samādhindriyaṁ pāripūriṁ gacchati. Anāgāmī samādhismiṁ paripūrikārī. Aggaphale arahatte satindriyañca paññindriyañca pāripūriṁ gacchati. Arahā hi sativepullappatto, paññāvepullappatto cāti.",
  "tika-s0519t5:73": "Apare panāhu – saddhābalena subhasaññāya pahānaṁ. Saddahanto hi paṭikkūlamanasikāre kammaṁ karoti. Vīriyabalena sukhasaññāya pahānaṁ. Vīriyavā hi sukhassādaṁ abhibhavitvā yonisomanasikāramanuyuñjati. Samādhibalena niccasaññāya pahānaṁ. Samāhito hi saṅkhārānaṁ udayabbayaṁ pariggaṇhanto aniccasaññaṁ paṭilabhati. Paññābalena attasaññāya pahānaṁ. Paññavā hi saṅkhārānaṁ avasavattitaṁ sallakkhento attasuññataṁ paṭivijjhati. Sati pana sabbatthāpi icchitabbā. Tenāha ‘‘satiṁ ca khvāhaṁ, bhikkhave, sabbatthikaṁ vadāmī’’ti (saṁ. ni. 5.234; mi. pa. 2.1.13). Evaṁ catuvipallāsappahāyīnaṁ catunnaṁ indriyānaṁ pāripūriṭṭhānaṁ cattāri sāmaññaphalāni catuvipallāsamukhānaṁ catunnaṁ disānaṁ pariyosānāni vuttānīti.",
  "tika-s0519t5:74": "‘‘Lobho akusalamūla’’ntiādi lobhādīnaṁ hetuphalabhāvena sampayuttatāya dassanaṁ.",
  "tika-s0519t5:75": "Tattha manāpikenāti yebhuyyavasena vuttaṁ. Amanāpikenāpi hi ārammaṇena vipariyesavasena lobho uppajjati. Manāpikenāti vā manāpikākārena. Phassavedanūpavicārarāgavitakkapariḷāhā sahajātāpi labbhanti, asahajātāpi. ‘‘Uppādo’’ti etena uppajjamānasaṅkhāraggahaṇanti ‘‘uppajjatī’’ti vuttaṁ. Uppādalakkhaṇasseva pana gahaṇe ‘‘uppajjatī’’ti na vattabbaṁ siyā. Na hi uppādo uppajjati, rāgajapariḷāhahetukatā ca tesaṁ rāgassa taṇhāsabhāvattā. Taṇhā hi dukkhassa samudayo, yaṁ kiñci samudayadhammaṁ, sabbaṁ taṁ dukkhanti. Tathā ca vuttaṁ ‘‘taṇhāsahajātavedanāya pana lobho sahajātādipaccayehi ca paccayo’’ti. Evaṁ iṭṭhārammaṇe uppannalobhasahagatasukhavedanāya udayo idha ‘‘uppādo saṅkhatalakkhaṇa’’nti vutto, tassā vipariṇāmo ‘‘vipariṇāmadukkhatā’’ti. Vipariṇāmāvatthā ca udayāvatthaṁ vinā na hotīti sā taṁ nissāya uppajjantī viya vuttā ‘‘uppādaṁ…pe… dukkhatā’’ti.",
  "tika-s0519t5:76": "Doso akusalamūlantiādīsupi vuttanayānusārena attho veditabbo. Ayaṁ pana viseso – ṭhitassa aññathattaṁ nāma jarā, taṁ nissāya domanassassa uppajjanato vuttaṁ ‘‘ṭhitassa…pe… dukkhadukkhatā’’ti. Dosajapariḷāhahetukatā jarāya dosabahulassa puggalassa nacirena jīraṇato veditabbā.",
  "tika-s0519t5:77": "Vayoti saṅkhārānaṁ nirodho. Aniccatāvasena ca saṅkhatadhammānaṁ saṅkhāradukkhatāti vuttaṁ ‘‘vaya…pe… saṅkhāradukkhatā’’ti. Tenāha bhagavā ‘‘yadaniccaṁ taṁ dukkha’’nti (saṁ. ni. 3.15, 45, 76; paṭi. ma. 2.10). Mohajapariḷāhahetukatā vayalakkhaṇassa yebhuyyena sammohanimittattā, maraṇassa avijjāpaccayattā ca saṁsārappavattiyā veditabbā.",
  "tika-s0519t5:78": "Alobhādīnaṁ paññādipāripūrihetukatā yathārahaṁ upanissayakoṭisahajātakoṭiyā ca paccayabhāvena veditabbā. Sabbe hi kusalā dhammā sabbesaṁ kusalānaṁ dhammānaṁ yathāsambhavaṁ paccayavisesā honti evāti. Abyāpādavitakkasannissayo upavicāro abyāpādūpavicāro. Avihiṁsūpacārepi eseva nayo.",
  "tika-s0519t5:79": "Ayaṁ tipukkhalo nāma dutiyo nayo saddhiṁ disālokananayena niddiṭṭhoti vacanaseso. ‘‘Ime cattāro’’tiādi puggalādhiṭṭhāneneva nandiyāvaṭṭassa nayassa bhūmidassanatthaṁ āraddhaṁ. Ime yathāvuttapaṭipadācatukkassa vasena catubbidhā. Visesenāti diṭṭhitaṇhāsannissayatāvisesena. Diṭṭhicarito hi tikkhapañño, mandapañño ca sukhāya paṭipadāya khippābhiññāya ca dandhābhiññāya ca niyyātīti dvidhā vuttoti. Tathā taṇhācarito dukkhāya paṭipadāya khippābhiññāya ca dandhābhiññāya ca niyyātīti dvidhā vuttoti dassito cāyamattho. Tenāha ‘‘dve honti diṭṭhicarito ca taṇhācarito cā’’ti.",
  "tika-s0519t5:80": "Cattārohutvāti sīhavikkīḷitassa nayassa bhūmidassane cattāro hutvā ṭhitā, catuppaṭipadāvasena cattāro katvā vuttāti attho. Tayo hontīti tipukkhalassa nayassa bhūmidassane ugghaṭitaññuādivasena tayo bhavanti. Tayo hutvāti tathā tayo hutvā ṭhitā tayo katvā kathitā. Dve hontīti idāni nandiyāvaṭṭassa nayassa bhūmidassane dve bhavanti. Ajjhosānanti diṭṭhiajjhosānaṁ. Abhinivesoti taṇhābhiniveso. Ahaṁkāroti ahaṁmāno ‘‘aha’’nti vā karaṇaṁ ahaṁkāro. Diṭṭhimānamaññanānaṁ vasena ‘‘ahamasmī’’ti samanupassanā mamaṁkāro, mamāyanaṁ taṇhāggāho.",
  "tika-s0519t5:81": "Dasapadāni ‘‘paṭhamā disā’’ti kātabbānīti nandiyāvaṭṭassa nayassa ‘‘paṭhamā disā’’ti karaṇīyāni, ‘‘paṭhamā disā’’ti vavatthapetabbānīti attho. Saṁkhittena…pe… pakkhassāti anekappabhedassapi kaṇhapakkhassa saṁkilesapakkhassa atthaṁ saṁkhittena saṅkhepena paṭipakkhe vattamāne vodānadhamme uddissa ñāpenti pakāsenti, paṭhamā kātabbāti yojanā. Dasa padāni dutiyakānīti taṇhādikā dasa koṭṭhāsā ‘‘dutiyā disā’’ti kātabbā. ‘‘Saṁkhittena…pe… kaṇhapakkhassā’’ti ānetvā yojetabbaṁ.",
  "tika-s0519t5:82": "Yonisoti upāyaso. Yoniso manasikāro aniccādivasena paṭhamamanasikāro. Paññāti sutacintāmayī paññā, jhānābhiññā ca. Nibbidāti nibbedhañāṇaṁ. Somanassadhammūpasañhitaṁ pamodādisahagataṁ cetasikasukhaṁ.",
  "tika-s0519t5:83": "Kusalapakkhe cāti ca-saddo samuccayattho, tena ubhayapakkhato samuccayavasena catasso disā, na paccekanti dasseti.",
  "tika-s0519t5:84": "Tesanti taṇhādīnaṁ, taṇhāya, taṇhāpakkhikānañcāti attho. Satipi anavasesato rāge pahīyamāne anavasesato avijjāpi pahīyateva, rāgassa pana cetovimutti ujupaṭipakkhoti dassanatthaṁ ‘‘rāgavirāgā’’ti vuttaṁ. Avijjāvirāgāti etthāpi eseva nayo. Ayañca attho ‘‘āsavānaṁ khayā anāsavaṁ cetovimuttiṁ paññāvimutti’’ntiādinā (ma. ni. 1.438) āgatapāḷiyā atthavaṇṇanāvasena vuttā, idha pana ‘‘rāgavirāgā cetovimutti sekkhaphalaṁ, avijjāvirāgā paññāvimutti asekkhaphala’’ntiādinā (netti. 51) vevacanasamāropane āgatattā purimā anāgāmiphalaṁ. Tañhi kāmarāgassa ujuvipaccanīkato samādhipāripūriyāva visesato ‘‘rāgavirāgā cetovimuttī’’ti vuccati, pacchimā arahattaphalaṁ taṇhāya, avijjāya ca anavasesappahānato, paññāpāripūriyā ca ‘‘avijjāvirāgā paññāvimuttī’’ti vuccati.",
  "tika-s0519t5:85": "Tatthāti nandiyāvaṭṭanaye. Tesūti ‘‘cattāri padānī’’ti vuttesu taṇhādīsu catūsu mūlapadesu. Idha samosaraṇanti saṅgaho vutto, so ca sabhāvato, sabhāgato ca hotīti taṇhādīni cattāri dassetvā ‘‘tesu aṭṭhārasa mūlapadāni samosarantī’’ti vuttaṁ. Samathaṁ bhajanti sabhāvato, sabhāgato cāti adhippāyo. Vipassanaṁ bhajantīti etthāpi eseva nayo. Nayādhiṭṭhānānaṁ nayādhiṭṭhāne anuppaveso nayānaṁ nayesu anuppaveso eva nāma hotīti āha ‘‘tipukkhalo…pe… anuppavisantī’’ti.",
  "tika-s0519t5:86": "Alobhāmohapakkhaṁ abhajāpetvā adosapakkhaṁ bhajāpetabbassa nandiyāvaṭṭasīhavikkīḷitamūlapadassa abhāvato adoso ekasuttakoṭiyā ekakova hotīti dassento āha ‘‘adoso adoso evā’’ti. Doso doso evāti etthāpi eseva nayo. Samosaranti sabhāgato ca sabhāvato ca saṅgahaṁ gacchantīti attho.",
  "tika-s0519t5:87": "Bhūmi gocaroti ca mūlapadāni eva sandhāya vadati. Ekekaṁ nayaṁ anuppavisati taṁtaṁmūlapadānuppavesato. Kusale vā viññāte akusalo paṭipakkho, akusale vā kusalo paṭipakkho anvesitabbo saṁvaṇṇiyamānasuttapadānurūpato upaparikkhitabbo. Anvesanā upaparikkhā ‘‘disālokana’’nti vuccati. So nayo niddisitabboti tathā anvesitvā tehi dhammehi disā vavatthapetvā so so nayo niddhāretvā yojetabbo. Yathā mūlapadesu mūlapadānaṁ anuppaveso saṁvaṇṇito, imināva nayena mūlapadato mūlapadānaṁ niddhāraṇāti veditabbāti dassento ‘‘yathā ekamhi…pe… niddisitabbānī’’ti āha. ‘‘Ekekasmiñhī’’tiādi kāraṇavacanaṁ.",
  "tika-s0519t5:88": "Tattha tatthāti ekekasmiṁ naye. Ekasmiṁ dhamme viññāteti taṇhādike ekasmiṁ mūlapadadhamme sarūpato, niddhāraṇavasena vā viññāte. Sabbedhammā viññātā hontīti tadaññamūlapadabhūtā sabbe lobhādayo viññātā nayassa bhūmicaraṇāyogyatāya pakāsā pākaṭā honti . ‘‘Imesa’’ntiādi nayattayadisābhūtadhammānaṁ matthakapāpanena tiṇṇaṁ nayānaṁ kūṭaggahaṇaṁ, taṁ heṭṭhā vuttanayameva.",
  "tika-s0519t5:89": "Puna ‘‘imesū’’tiādi kammanayadvayassa vibhāgavibhāvanaṁ, taṁ viññeyyameva.",
  "tika-s0519t5:90": "Nayasamuṭṭhānavāravaṇṇanā niṭṭhitā."
}