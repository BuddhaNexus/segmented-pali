{
  "tika-abh01t7:0": "3. Nikkhepakaṇḍaṁ",
  "tika-abh01t7:1": "Tikanikkhepakathāvaṇṇanā",
  "tika-abh01t7:2": "985.Sabbesanti cittuppādavasena rūpāsaṅkhatavasena ca bhinnānaṁ sabbesaṁ phassādicakkhādipadabhājananayena vitthārito. Tattha pana asaṅkhatassa bhedābhāvato asaṅkhatā dhātūtveva padabhājanaṁ daṭṭhabbaṁ. Yevāpanakānaṁ pana sukhumupādāyarūpassa ca indriyavikāraparicchedalakkhaṇarūpupatthambhakabhāvarahitassa hadayavatthussa paduddhārena idha niddesānarahattā niddeso na katoti daṭṭhabbo. Na hi tathāgatassa dhammesu ācariyamuṭṭhi atthīti. Nikkhipitvāti vitthāradesanaṁ ṭhapetvā, apanetvāti attho, vitthāradesanaṁ antogadhaṁ katvāti vā. Gāthāttho nidāne vutto eva.",
  "tika-abh01t7:3": "Mūlavasena paccayabhāvo hetupaccayattho. Pabhavati etasmāti pabhavo, so eva ‘‘janako’’ti visesito. Samuṭṭhāti etenāti samuṭṭhānaṁ, tassa visesanaṁ nibbattakanti. Sabbāni vā etāni pariyāyavacanāni. Atthavasenāti kasmā vuttaṁ, nanu kusalamūlānaṁ hetubhāvato dhammavasenāti yuttanti? Saccametaṁ, alobhādīnaṁ pana tiṇṇaṁ samānassa mūlaṭṭhassa vasena dassitataṁ sandhāya ‘‘atthavasenā’’ti vuttaṁ. Iminā dhammoti bhāvo, atthoti dhammakiccaṁ adhippetanti viññāyati. ‘‘Alobho nidānaṁ kammānaṁ samudayāyā’’tiādivacanato (a. ni. 3.34) tāni kusalamūlāni samuṭṭhānaṁ etassātipi taṁsamuṭṭhānaṁ. Taṁ pana tehi samuṭṭhitaṁ hotīti ‘‘alobhādīhi samuṭṭhita’’nti āha. Te kusalamūlataṁsampayuttā samuṭṭhānaṁ etassātipi attho sambhavati. Ettha pana cetanaṁ ṭhapetvā aññe ‘‘taṁsampayuttā’’ti samuṭṭhānabhāve vattabbā. Tattha mūlehi attano paccayato kusale pariyādiyati, khandhehi sabhāvato , kammehi aññassa nibbattanakiccato. Mūlehi ca kusalānaṁ anavajjatāya hetuṁ dasseti, khandhehi taṁsampayogakataṁ anavajjasabhāvaṁ, kammehi sukhavipākataṁ. Mūlehi vā nidānasampattiyā ādikalyāṇataṁ, khandhehi sabhāvasampattiyā majjhekalyāṇataṁ, kammehi nibbattisampattiyā pariyosānakalyāṇataṁ.",
  "tika-abh01t7:4": "986.Taṁ…pe… uddhaṁ akusalaṁ nāma natthīti kasmā vuttaṁ, nanu vicikicchuddhaccasahagatamoho atthīti? Saccametaṁ, tena pana vinā taṁsampayuttatā natthīti taṁsampayuttesu gahitesu moho gahito evāti katvā ‘‘tato uddhaṁ natthī’’ti vuttaṁ aññattha abhāvā. Ekasmiṁ ṭhitaṁ ekaṭṭhaṁ, sahajabhāvena ekaṭṭhaṁ sahajekaṭṭhaṁ. Pahātabbanti pahānaṁ, pahānabhāvena ekaṭṭhaṁ pahānekaṭṭhaṁ. Yena hi yaṁ saha pahātabbaṁ, tena taṁ ekasmiṁ puggale ṭhitaṁ hoti, ekasmiṁ samucchinne asamucchinne ca itarassa samucchinnatāya asamucchinnatāya ca vasena aññamaññāvirahitato.",
  "tika-abh01t7:5": "987.Tīṇi lakkhaṇānīti aniccadukkhaanattatā. Nāmakasiṇasattapaññattiyo tisso paññattiyo. Paramatthe amuñcitvā vohariyamānā vihāramañcādikā upādāpaññatti sattapaññattiggahaṇena gahitāti veditabbā, etāni ca lakkhaṇādīni heṭṭhā dvīsu kaṇḍesu viññattiādīni viya na vuttāni, na ca sabhāvadhammāti katvā na labbhantīti vuttāni. Na hi koci sabhāvo kusalattikāsaṅgahitoti vattuṁ yuttanti.",
  "tika-abh01t7:6": "988.Sukhabhūmīti kāmāvacarādayopi yujjanti. Sukhasahagatā hi kāmāvacarādibhūmi sukhabhūmi. Kāmāvacarādibhūmīti ca kāmāvacarāditāya dhammā eva vuccantīti kāmāvacarādicittuppādesūti atthato viññāyati. Evañca katvā ‘‘sukhabhūmiya’’nti vatvā tassā eva vibhāgadassanatthaṁ ‘‘kāmāvacare’’tiādi vuttaṁ. Bhūmi-saddo ca abhidhamme kāmāvacarādīsu niruḷhoti ‘‘catūsu bhūmīsu kusala’’ntiādīsu (dha. sa. 1384) aññabhūmiggahaṇaṁ na hotīti. Pāḷito cāti ‘‘visiṭṭhānaṁ pākāti vipākā’’tiādivacanatthavibhāvanena pāḷito. ‘‘Vipakkabhāvamāpannānaṁ arūpadhammānametaṁ adhivacana’’ntiādinā bhāsitatthavibhāvanena atthato ca. Nāmaparicchedādīhi tikadukānaṁ vavatthānadassanena vā pāḷito, tadatthaviññāpanena atthato.",
  "tika-abh01t7:7": "991.Sāliphalanti sālipākamāha.",
  "tika-abh01t7:8": "994.Amhākaṁ mātulattheroti puggalārammaṇassapi upādānassa upādānakkhandhā eva paccayo, na lokuttarā, ko pana vādo khandhārammaṇassa. Tenāha ‘‘aggahitānī’’ti.",
  "tika-abh01t7:9": "998. Yathā upādānehi aggahetabbā anupādāniyā, evaṁ saṁkilesehi aggahetabbā asaṁkilesikāti katvā ‘‘asaṁ…pe… eseva nayo’’ti āha.",
  "tika-abh01t7:10": "1006. Diṭṭhiyā gahito attā na vijjati. Yesu pana vipallatthagāho, te upādānakkhandhāva vijjanti. Tasmā yasmiṁ avijjamānaniccādivipariyāsākāragahaṇaṁ atthi, sova upādānakkhandhapañcakasaṅkhāto kāyo. Tattha niccādiākārassa avijjamānatādassanatthaṁ ruppanādisabhāvasseva ca vijjamānatādassanatthaṁ vijjamāno kāyoti visesetvā vutto, lokuttarā pana na kadāci avijjamānākārena gayhantīti na idaṁ visesanaṁ arahanti. Sakkāye diṭṭhi, satī vā kāye diṭṭhi sakkāyadiṭṭhi. Attanā gahitākārassa avijjamānatāya sayameva satī, na tāya gahito attā attaniyaṁ vāti attho. Ayaṁ panattho sambhavatīti katvā vutto, purimo eva pana padhāno. Dutiye hi diṭṭhiyā vatthu avisesitaṁ hoti. Kāyoti hi khandhapañcake vuccamāne lokuttarāpanayanaṁ natthi. Na hi lokuttaresu kāya-saddo na vattati. Kāyapassaddhiādīsu hi lokuttaresu kāya-saddopi lokuttarakkhandhavācakoti. Sīlenāti suddhiyā ahetubhūtena sīlena. Gahitasamādānanti uppāditaparāmāsova. So hi samādiyanti etena kukkurasīlavatādīnīti ‘‘samādāna’’nti vutto. Tattha avītikkamanīyatāya sīlaṁ, bhattivasena satataṁ caritabbatāya vataṁ daṭṭhabbaṁ.",
  "tika-abh01t7:11": "1007.Idheva tiṭṭhamānassāti imissāyeva indasālaguhāyaṁ tiṭṭhamānassa. Vācuggatakaraṇaṁ uggaho. Atthaparipucchanaṁ paripucchā. Kusalehi saha codanāpariharaṇavasena vinicchayakaraṇaṁ vinicchayo. Bahūnaṁ nānappakārānaṁ sakkāyadiṭṭhīnaṁ avihatattā tā janenti, tāhi janitāti vā puthujjanā. Avighātameva vā jana-saddo vadati. Puthu satthārānaṁ mukhullokikāti ettha puthū janā etesanti puthujjanāti vacanattho. Puthu…pe… avuṭṭhitāti ettha janetabbā, jāyanti vā etthāti janā, gatiyo. Puthū janā etesanti puthujjanā. Ito pare jāyanti etehīti janā, abhisaṅkhārādayo. Te etesaṁ puthū vijjantīti puthujjanā. Abhisaṅkharaṇādiattho eva vā jana-saddo daṭṭhabbo. Rāgaggiādayo santāpā. Te eva sabbepi vā kilesā pariḷāhā. Puthu pañcasukāmaguṇesūti ettha jāyatīti jano, ‘‘rāgo gedho’’ti evamādiko. Puthu jano etesanti puthujjanā. Puthūsu vā janā jātā rattāti evaṁ rāgādiattho eva jana-saddo daṭṭhabbo. Palibuddhāti sambaddhā upaddutā vā. Assutavāti etena andhatā vuttāti ‘‘andhaputhujjano vutto’’ti āha.",
  "tika-abh01t7:12": "Anayeti avaḍḍhiyaṁ. Sabbattha niruttilakkhaṇena padasiddhi veditabbā. Anekesu ca kappasatasahassesu kataṁ jānanti, pākaṭañca karonti upakāraṁ satijananaāmisapaṭiggahaṇādinā paccekasambuddhā, tatheva dukkhitassa sakkaccaṁ kātabbaṁ karonti. Sammāsambuddho pana asaṅkhyeyyaappameyyesupi kataṁ upakāraṁ maggaphalānaṁ upanissayañca jānāti, pākaṭañca karoti, sīho viya ca javaṁ sabbattha sakkaccameva dhammadesanaṁ karoti. Ariyabhāvoti yehi yogato ariyā vuccanti, te maggaphaladhammā daṭṭhabbā. Ariyakaradhammā aniccadassanādayo, vipassiyamānā vā aniccādayo.",
  "tika-abh01t7:13": "Sotānīti taṇhādiṭṭhikilesaduccaritaavijjāsotāni. ‘‘Sotānaṁ saṁvaraṁ brūmī’’ti vatvā ‘‘paññāyete pidhīyare’’ti vacanena sotānaṁ saṁvaro pidahanaṁ samucchedañāṇanti viññāyati. Khantīti adhivāsanā, sā ca tathāpavattā khandhā. Paññāti eke, adoso eva vā. Kāyaduccaritādīnanti dussīlyasaṅkhātānaṁ kāyavacīduccaritānaṁ muṭṭhassaccasaṅkhātassa pamādassa abhijjhādomanassānaṁ pāpakānaṁ akkhantiaññāṇakosajjānañca. Anupekkhā saṅkhārehi avivaṭṭanaṁ, sālayatāti attho. Dhammaṭṭhitiyaṁ paṭiccasamuppāde paṭilomabhāvo sassatucchedagāho, tappaṭicchādakamoho vā. Nibbāne paṭilomabhāvo saṅkhāresu rati, nibbānapaṭicchādako moho vā. Saṅkhāranimittaggāhoti yādisassa kilesassa appahīnattā vipassanā saṅkhāranimittaṁ na muñcati, so kileso daṭṭhabbo. Saṅkhāranimittaggahaṇassa atikkamanaṁ vā pahānaṁ.",
  "tika-abh01t7:14": "Catunnaṁ ariyamaggānaṁ bhāvitattā accantaṁ appavattibhāvena yaṁ pahānanti yojanā veditabbā. Kena pana pahānanti? Ariyamaggehevāti viññāyamāno ayamattho tesaṁ bhāvitattā appavattivacanena. Samudayapakkhikassāti ettha cattāropi maggā catusaccābhisamayāti katvā tehi pahātabbena tena tena samudayena saha pahātabbattā samudayasabhāgattā ca saccavibhaṅge ca sabbakilesānaṁ samudayabhāvassa vuttattā ‘‘samudayapakkhikā’’ti diṭṭhiādayo vuccanti. Kāyavācācittānaṁ virūpappavattiyā nayanaṁ apayāpanaṁ, kāyaduccaritādīnaṁ vināsanayanaṁ vā vinayo, tesaṁ vā jimhappavattiṁ vicchinditvā ujukanayanaṁ vinayanaṁ. Eseseti eso so eva, atthato anaññoti attho. Tajjāteti atthato taṁsabhāvova. Sappuriso ariyasabhāvo, ariyo ca sappurisabhāvoti attho.",
  "tika-abh01t7:15": "Advayanti dvayatārahitaṁ, vaṇṇameva ‘‘accī’’ti gahetvā acciṁ vā ‘‘vaṇṇo evā’’ti tesaṁ ekattaṁ passanto viya yathātakkitaṁ attānaṁ ‘‘rūpa’’nti, yathādiṭṭhaṁ vā rūpaṁ ‘‘attā’’ti gahetvā tesaṁ ekattaṁ passanto daṭṭhabbo. Ettha ca ‘‘rūpaṁ attā’’ti imissā pavattiyā abhāvepi rūpe attaggahaṇaṁ pavattamānaṁ acciyaṁ vaṇṇaggahaṇaṁ viya. Upamāyo ca anaññattādiggahaṇanidassanavaseneva vuttā, na vaṇṇādīnaṁ viya attano vijjamānattassa, attano viya vā vaṇṇādīnaṁ avijjamānattassa dassanatthaṁ.",
  "tika-abh01t7:16": "1008.Sarīranipphattiyāti sarīrapāripūriyā. Nicchetuṁ asakkonto vicinanto kicchatīti vicikicchā. Idappaccayānaṁ bhāvoti jātiādisabhāvameva āha, jātiādīnaṁ vā jarāmaraṇādiuppādanasamatthataṁ. Sā pana jātiādivinimuttā natthīti tesaṁyevādhivacanaṁ hoti ‘‘idappaccayatā’’ti.",
  "tika-abh01t7:17": "1009. Idha anāgatakilesā ‘‘tadekaṭṭhā kilesā’’ti vuccantīti te dassetuṁ ‘‘imissā ca pāḷiyā’’tiādi āraddhaṁ. Sahajekaṭṭhavasenāti tattha uppannadiṭṭhiyā sahajekaṭṭhavasenāti atthato viññāyati. Taṁsampayuttoti tehi saṁyojanakilesehi sampayuttotipi attho yujjati. Tathā te saṁyojanakilesā samuṭṭhānaṁ etassāti taṁsamuṭṭhānanti vā. Saṁyojanarahitehi ca pana kilesehi sampayuttānaṁ samuṭṭhitānañca sabbhāvato kileseheva yojanā katā.",
  "tika-abh01t7:18": "1011.Saṁyojanādīnaṁ viyāti saṁyojanatadekaṭṭhakilesādīnaṁ yathāvuttānaṁ viya. Tehīti dassanabhāvanāmaggehi. Abhisaṅkhāraviññāṇaṁ kusalākusalaṁ, nāmarūpañca vipākanti katvā ‘‘kusalādīnampi pahānaṁ anuññāta’’nti āha.",
  "tika-abh01t7:19": "1013.Hetūcevāti ‘‘pahātabbahetukā’’ti etasmiṁ samāsapade ekadesena samāsapadatthaṁ vadati. Ettha ca purimanayena ‘‘ime dhammā dassanenapahātabbahetukā’’ti imeyeva dassanenapahātabbahetukā, na ito aññeti ayaṁ niyamo paññāyati, na ime dassanenapahātabbahetukāyevāti. Tasmā imesaṁ dassanenapahātabbahetukabhāvo aniyato vicikicchāsahagatamohassa ahetukattāti purimanayo vivaraṇīyatthavā hoti. Tasmā purimanayena dhammato dassanenapahātabbahetuke nikkhipitvā atthato nikkhipituṁ dutiyanayo vutto.",
  "tika-abh01t7:20": "1029.Mahaggatā vā iddhividhādayo. Appamāṇārammaṇā mahaggatā cetopariyapubbenivāsānāgataṁsañāṇasampayuttā.",
  "tika-abh01t7:21": "1035. Anantare niyuttāni, anantaraphalappayojanāni, anantaraphalakaraṇasīlāni vā ānantarikāni. Tāni pana paṭipakkhena anivāraṇīyaphalattā antarāyarahitānīti ‘‘anantarāyena phaladāyakānī’’ti vuttaṁ. Anantarāyāni vā ānantarikānīti niruttivasena padasiddhi veditabbā. Ekasmimpīti pi-saddena anekasmimpi āyūhite vattabbamevanatthīti dasseti. Na ca tesaṁ aññamaññapaṭibāhakattaṁ atthi appaṭipakkhattā, appaṭipakkhatā ca samānaphalattā anubalappadānato ca. ‘‘Natthi hetu natthi paccayo sattānaṁ saṁkilesāyā’’ti (dī. ni. 1.168) evamādiko ahetukavādo. ‘‘Karoto kho kārayato chindato chedāpayato…pe… karoto na karīyati pāpa’’nti (dī. ni. 1.166) evamādiko akiriyavādo. ‘‘Natthi dinna’’nti (dī. ni. 1.171; ma. ni. 2.94; 3.91) evamādiko natthikavādo. Etesu purimavādo bandhamokkhānaṁ hetuṁ paṭisedheti, dutiyo kammaṁ, tatiyo vipākanti ayametesaṁ viseso. Tañhīti ahetukādiniyatamicchādiṭṭhiṁ, na pana niyatabhāvaṁ appattaṁ.",
  "tika-abh01t7:22": "1039.Paccayaṭṭhenāti maggapaccayasaṅkhātena sampayogavisiṭṭhena paccayabhāvenāti veditabbaṁ. Ettha ca maggaṅgānaṁ ṭhapanaṁ maggapaccayabhāvarahite maggahetuke dassetuṁ, tena maggahetuke asaṅkarato vavatthapeti. Sace pana koci vadeyya ‘‘ekekaṁ aṅgaṁ ṭhapetvā taṁtaṁsampayuttānaṁ maggahetukabhāvepi ‘maggaṅgāni ṭhapetvā’ti idaṁ vacanaṁ yujjatī’’ti. Evañhi sati tatiyanaye viya idhāpi ‘‘ṭhapetvā’’ti na vattabbaṁ siyā, vuttañcetaṁ, tasmā vuttanayenevattho veditabbo. Maggaṅgāmaggaṅgānañhi sampayuttānaṁ visesadassanattho ayaṁ nayoti. Sesamaggaṅgānaṁ pubbe ṭhapitānanti adhippāyo. Phassādīnañhi purimanayepi maggahetukatā siddhāti.",
  "tika-abh01t7:23": "Sammādiṭṭhiyā dutiyanayepi ṭhapitāya tatiyanaye sahetukabhāvo dassito. Kathaṁ dassito, nanu ariyamaggasamaṅgissa ‘‘alobho adoso ime dhammā maggahetū’’ti (dha. sa. 1039) avatvā ‘‘alobho adoso amoho ime dhammā maggahetū’’ti visuṁ sammādiṭṭhiādike maggahetū dassetvā ‘‘taṁsampayutto…pe… viññāṇakkhandho’’ti (dha. sa. 1039) visuṁ maggahetukānaṁ dassitattā ‘‘maggahetūsu amoho’’ti (dha. sa. 1039) vuttāya sammādiṭṭhiyā maggahetukatā na dassitā siyā? No na dassitā. Yathā hi tīṇi saṁyojanāni dassetvā ‘‘tadekaṭṭho lobho doso moho, ime dhammā dassanena pahātabbahetū’’ti (dha. sa. 1017) visuṁ pahātabbahetū niyametvā ‘‘tadekaṭṭhā ca kilesā’’tiādivacanena (dha. sa. 1017) lobhadosamohā ca aññamaññasahajekaṭṭhā aññamaññasampayuttā saṅkhārakkhandhabhūtā ca dassanenapahātabbahetukāti dassitā honti, evamidhāpi ‘‘alobhādayo ime dhammā maggahetū’’ti nigamitāpi aññamaññasampayuttasaṅkhārakkhandhabhāvato taṁsampayuttasaṅkhārakkhandhavacanena ‘‘maggahetukā’’ti dassitā evāti siddhaṁ hoti, sammādiṭṭhiyāpi amohoti vuttāya maggahetukabhāvadassanaṁ. Sace pana yo dutiyanaye maggo ceva hetu cāti vutto, tato aññasseva aññena asādhāraṇena pariyāyena maggahetubhāvaṁ dassetvā taṁsampayogato sammādiṭṭhiyā maggahetukabhāvadassanattho tatiyanayo siyā. ‘‘Ariyamaggasamaṅgissa alobho adoso ime dhammā maggahetū’’tiādi vattabbaṁ siyā. Yasmā pana ‘‘maggahetū’’ti iminā aññena sādhāraṇena pariyāyena yesaṁ maggahetubhāvo sambhavati, te sabbe ‘‘maggahetū’’ti dassetvā taṁsampayuttānaṁ tesaṁ aññesañca maggahetukabhāvadassanattho tatiyanayo, tasmā tattha ‘‘amoho’’tipi vuttaṁ. Na hi so maggahetu na hotīti. Ime pana tayopi nayā atthavisesavasena nikkhittattā atthato nikkhepā daṭṭhabbā. Atha vā sarūpena vacanaṁ dhammato nikkhepo, atthena atthatoti evampi yojanā sambhavati. Tattha dutiyatatiyanayā sarūpato hetuhetumantudassanavasena dhammato nikkhepo. Paṭhamanayo tathāadassanato atthena ca maggaṅgataṁsampayuttānaṁ hetuhetumantubhāvāvagamanato atthato nikkhepoti.",
  "tika-abh01t7:24": "1040. Yasmiṁ sabhāvadhamme ninnapoṇapabbhārabhāvena cittaṁ pavattati, so tassa ārammaṇādhipati veditabbo. Cetopariyañāṇena jānitvā paccavekkhamāno tena paccavekkhamānoti vutto. Etthāpīti etasmimpi aṭṭhakathāvacane, ettha vā paṭṭhāne maggādīni ṭhapetvā aññesaṁ adhipatipaccayabhāvassa avacaneneva paṭikkhepapāḷiyaṁ. Ayamevatthoti attano maggaphalaṁ ṭhapetvāti attho. Vīmaṁsādhipateyyanti padhānena adhipatinā sahajātādhipati nidassito, tayidaṁ nayadassanamattameva hotīti aññopi evaṁpakāro sahajāto maggādhipati nidassito hoti, tasmā vīriyādhipateyyanti ca yojetabbaṁ. Idampi hi atthato vuttamevāti.",
  "tika-abh01t7:25": "1041. Attano sabhāvo attabhāvo. Laddhokāsassa kammassa vipāko kappasahassātikkame uppajjati anekakappasahassāyukānaṁ sattānaṁ, kappasahassātikkamepi vā laddhokāsaṁ yaṁ bhavissati, tadapi laddhokāsamevāti attano vipākaṁ sandhāya vuccati. Natthi nāma na hotīti anuppanno nāma na hotīti adhippāyo. Uppādīsu antogadhattā ‘‘uppādino dhammā’’ti etena vacanena vuccatīti katvā āha ‘‘uppādino dhammā nāma jāto’’ti. Arūpasaṅkhāto attāti arūpabhavaṅgaṁ āha. Tattha ākāsānañcāyatanasaññādimayo attāti hi atthato vohāro pavattoti.",
  "tika-abh01t7:26": "Yadi pana āyū…pe… sabbaṁ vipākaṁ dadeyya, aladdhokāsañca vipākaṁ detīti katvā vipakkavipākañca dadeyya, tato ekasseva kammassa sabbavipākena bhavitabbanti aññassa kammassa okāso na bhaveyya niratthakattā , uppattiyāyeva okāso na bhaveyya, uppannassa vā phaladāne. Atha vā aladdhokāsassa vipākadāne paccayantararahitassapi vipākadānaṁ āpannanti avijjātaṇhādipaccayantarakhepakassa aññassa apacayagāmikammassa kammakkhayakarassa okāso na bhaveyya. Bhāvitepi magge avijjādipaccayantararahitassa ca kammassa vipaccanato samatthatā na siyāti attho. Sabbadā vā vipākappavattiyā eva bhavitabbattā vipākato aññassa pavattiokāso na bhaveyya. Taṁ panāti āyūhitaṁ kammaṁ. Idaṁ pana dhuvavipākassa vipākena adhuvavipākassapi laddhokāsassa vipākaṁ uppādīti dassetuṁ āraddhanti daṭṭhabbaṁ. Aṭṭha samāpattiyo ca balavavirahe aggamaggabhāvanāvirahe ca appahīnasabhāvato dhuvaṁ vipaccantīti dhuvavipākāti vuttā. Āyūhitakamme vuccamāne anuppannaṁ kasmā vuttanti? Yaṁ āyūhitaṁ bhavissati, tatthāpi āyūhita-saddappavattisabbhāvā.",
  "tika-abh01t7:27": "1050.Upādinnāti ettha na upetena ādinnāti ayamattho, upasaddo pana upasaggamattameva, tasmā upādānārammaṇā upādānehi, aññe ca anabhinivesena ‘‘ahaṁ maggaṁ bhāvayiṁ, mama maggo uppanno’’tiādikena gahaṇena ādinnā icceva upādinnā. Upādinna-saddena vā amaggaphaladhammāyeva vuttā, itarehi maggaphaladhammā cāti veditabbaṁ.",
  "tika-abh01t7:28": "Tikanikkhepakathāvaṇṇanā niṭṭhitā.",
  "tika-abh01t7:29": "Dukanikkhepakathāvaṇṇanā",
  "tika-abh01t7:30": "1062.Mettāyanavasenāti mettāpharaṇavasena. ‘‘Mettayanavasenā’’ti vattabbe dīghaṁ katvā vuttanti daṭṭhabbaṁ. Mettā, medanaṁ vā mettāyanaṁ, tañca sinehavasena. Anudayatīti anudāti vattabbe ‘‘anuddā’’ti da-kārāgamanaṁ katvā vuttaṁ. Anuddāyanākāroti anurakkhaṇākāro. Rakkhaṇañhi dāyanā. Anuddāyitassāti anuddāya ayitassa. ‘‘Jātipi dukkhā’’tiādiṁ suṇantassa savane, aniccādito sammasantassa sammasane, maggenettha sammohaṁ viddhaṁsentassa paṭivedhe, paṭivijjhitvā paccavekkhantassa paccavekkhaṇeti catūsu kālesu dukkhe ñāṇaṁ vattati.",
  "tika-abh01t7:31": "1065. Cittassa saṁrañjanaṁ cittassa sārāgo. Gijjhantīti abhikaṅkhanti. Sañjaṁntīti bandhanti. Lagganaṭṭhenāti saṁvaraṇaṭṭhena, olambanaṭṭhena vā. Tassa tasseva bhavassāti kāmabhavādisaṅkhātassa vipākakaṭattārūpassa abhinibbattiatthaṁ paṭisandhiyā paccayabhāvavasena parikaḍḍhati. Cittamassa bhavantare vidhāvati nibbattati. Taṇhāvipphanditaniveso aṭṭhasatataṇhāvicaritādibhāvena taṇhāpavattiyeva.",
  "tika-abh01t7:32": "Saritānīti rāgavasena allāni. Taṁsampayuttapītivasena siniddhāni sinehitāni. Visatāti vitthatā. Rūpādīsu tebhūmakadhammesu byāpanavasena visaṭā. Purimavacanameva ta-kārassa ṭa-kāraṁ katvā vuttaṁ. Visālāti vipulā. Visakkatīti parisappati, sahati vā. Ratto hi rāgavatthunā pādena tāliyamānopi sahatīti. Osakkanaṁ, vipphandanaṁ vā visakkananti vadanti . Aniccādiṁ niccādito gaṇhantī visaṁvādikā hoti. Visaṁharatīti tathā tathā kāmesu ānisaṁsaṁ passantī vividhehākārehi nekkhammābhimukhappavattito cittaṁ saṁharati saṅkhipati. Visaṁ vā dukkhaṁ, taṁ harati vahatīti attho. Dukkhanibbattakassa kammassa hetubhāvato visamūlā, visaṁ vā dukkhavedanāmūlaṁ etissāti visamūlā. Dukkhasamudayattā visaṁ phalaṁ etissāti visaphalā. Taṇhāya rūpādikassa dukkhasseva paribhogo hoti, na amatassāti sā ‘‘visaparibhogā’’ti vuttā. Sabbattha niruttivasena padasiddhi veditabbā. Yo panettha padhāno attho, taṁ dassetuṁ puna ‘‘visatā vā panā’’tiādi vuttaṁ. Itthabhāvaññathābhāvanti manussabhāvadevādibhāvabhūtaṁ.",
  "tika-abh01t7:33": "Paṇidhānakavasenāti cittassa rūpādīsu ṭhapanakavasena. Aññopi bandhu taṇhāya eva hoti, so pana abandhupi hoti. Taṇhā pana niccasannissitāti ‘‘pāṭiyekko bandhū’’ti vuttā. Asanatoti byāpanato bhuñjanato ca. Tadubhayaṁ dasseti ‘‘ajjhottharaṇato’’tiādinā. Āsīsanavasenāti icchanavasena. Aññenākārenāti jappanājappitattānaṁ jappāya anaññattadassanākārena. Cittaṁ pariyuṭṭhātīti cittaṁ mūsati. Mārapāsoti mārena gahitatāya rāgo mārapāso.",
  "tika-abh01t7:34": "1066.Saṅkhāresu uppanno kammapathabhedaṁ na karotīti etena sattesu uppanno aṭṭhānakopo karotīti viññāyati. ‘‘Atthaṁ me nācari , na carati, na carissati, piyassa me manāpassa atthaṁ nācari, na carati, na carissati, appiyassa me amanāpassa anatthaṁ nācari, na carati, na carissatī’’ti uppajjamānopi hi kopo avatthusmiṁ uppannattā aṭṭhānakopo eva bhavituṁ yutto. Āghātentoti hananto. Punaruttidoso paṭisedhitoti dosa-padassa paṭivirodha-padassa ca dvikkhattuṁ āgatattā vuttaṁ. Paṭighassa vā visesanatthaṁ pubbe ‘‘paṭivirodho’’ti, padosādivisesanatthaṁ ‘‘doso’’ti ca vuttaṁ, dussanādivisesanatthaṁ pacchā ‘‘doso’’ti, virodhavisesanatthañca ‘‘paṭivirodho’’ti vuttanti natthi punaruttidoso.",
  "tika-abh01t7:35": "1091. Aniddhāritaparicchede dhammānaṁ atthitāmattadīpake mātikuddese aparicchedena bahuvacanena uddeso katoti bahuvacaneneva pucchati – ‘‘katame dhammā appaccayā’’ti. Sabhāvasaṅkhāparicchedādivasena hi dhamme ajānantassa vasena uddeso pucchā ca karīyatīti. Tasmā paricchedaṁ akatvā uddiṭṭhā pucchitā ca. Imeti asaṅkhatadhātuto uddhaṁ natthīti dīpanatthaṁ ekampi taṁ niddisitvā bahuvacaneneva nigamanaṁ kataṁ niddesato pubbe bodhaneyyassa ajānanakālaṁ upādāya.",
  "tika-abh01t7:36": "1101. Kiṁ pana natthi, kiṁ tena na vuttāti yojanā kātabbā. Idameva manoviññeyyanti niyamābhāvo vavatthānābhāvo. Cakkhuviññāṇādiviññeyyameva cakkhādiviññeyyanti pāḷiyaṁ vuttanti manoviññāṇaviññeyyenapi manoviññeyyena bhavitabbanti katvā aṭṭhakathāya ‘‘kiṁ pana manoviññāṇenā’’tiādi vuttaṁ. Kehici viññeyyā kehici aviññeyyāti idaṁ kāmāvacaraṁ manoviññāṇaṁ ārammaṇādivasena bhinditvā yojetabbaṁ. Rūpāvacarādiārammaṇena hi kāmāvacaramanoviññāṇena rūparāgādisampayuttena ca kāmāvacaradhammā na viññeyyā, itarena ca viññeyyā. Evaṁ kāmāvacarānameva ārammaṇānaṁ kesañci saddādīnaṁ rūpārammaṇādīhi aviññeyyatā viññeyyatā ca yojetabbā, tathā dvārabhedavasena. Atha vā somanassasahagatasantīraṇaṁ iṭṭhārammaṇamevāti itaraṁ tena na viññeyyaṁ. Evaṁ upekkhāsahagate kusalavipāke akusalavipāke cāti sabbattha yathāyogaṁ yojetabbaṁ. Rūpāvacarādayo kāmāvacaravipākādīhi aviññeyyā, kecideva viññeyyā arūpāvacarehīti yojetabbaṁ anuvattamānattā. Nibbānena aviññeyyattāti ‘‘kehici aviññeyyā’’ti imassa padassa atthasambhavamattaṁ sandhāya vuttaṁ, na nibbānassa anuvattamānamanoviññāṇabhāvato.",
  "tika-abh01t7:37": "1102.Pañcakāmaguṇikarāgoti ukkaṭṭhavasena vuttaṁ. Bhavāsavaṁ ṭhapetvā sabbo lobho kāmāsavoti yuttaṁ siyā. Sassatadiṭṭhisahagato rāgo bhavadiṭṭhisampayuttattā ‘‘bhavāsavo’’ti aṭṭhakathāyaṁ vutto. Bhavāsavo pana ‘‘diṭṭhigatavippayuttesu eva uppajjatī’’ti pāḷiyaṁ vutto. Sopi rāgo kāmāsavo bhavituṁ yutto. Diṭṭhadhammikasamparāyikadukkhānaṁ kāraṇabhūtā kāmāsavādayopi dvidhā vuttā.",
  "tika-abh01t7:38": "1103. Kāmāsavaniddese ca kāmesūti kāmarāgadiṭṭhirāgādiārammaṇabhūtesu tebhūmakesu vatthukāmesūti attho sambhavati. Tattha hi uppajjamānā sā taṇhā sabbāpi na kāmacchandādināmaṁ na labhatīti. Kattukamyatāchando akusalepi uppajjati, na pana dhammacchando.",
  "tika-abh01t7:39": "1105. Aññaṁ jīvanti gahaṇaṁ yadipi upādānakkhandhesveva pavattati, rūpe…pe… viññāṇe vā pana na patiṭṭhāti. Tato aññaṁ katvā jīvaṁ gaṇhātīti sassatadiṭṭhi hotīti. Brahmādiṁ ekaccaṁ attānaṁ ‘‘hotī’’ti niccato aññañca ‘‘na hotī’’ti aniccato gaṇhantassa ‘‘hoti ca na ca hotī’’ti ekaccasassatadiṭṭhi. ‘‘Hotī’’ti ca puṭṭhe ‘‘nevā’’ti, ‘‘na hotī’’ti ca puṭṭhe ‘‘na’’iti sabbattha paṭikkhipantassa amarāvikkhepadiṭṭhi, amarā anupacchedā, amaramacchasadisī vā vikkhepadiṭṭhīti attho.",
  "tika-abh01t7:40": "Pañcakāmaguṇiko rāgo kāmāsavoti vuttoti katvā brahmānaṁ vimānādīsu rāgassa diṭṭhirāgassa ca kāmāsavabhāvaṁ paṭikkhipati. Yadi pana lobho kāmāsavabhavāsavavinimutto atthi, so yadā diṭṭhigatavippayuttesu uppajjati, tadā tena sampayutto avijjāsavo āsavavippayuttoti domanassavicikicchuddhaccasampayuttassa viya tassapi āsavavippayuttatā vattabbā siyā ‘‘catūsu diṭṭhigatavippayuttesu lobhasahagatesu cittuppādesu uppanno moho siyā āsavasampayutto siyā āsavavippayutto’’ti. ‘‘Kāmāsavo aṭṭhasu lobhasahagatesu cittuppādesu uppajjatī’’ti, ‘‘kāmāsavaṁ paṭicca diṭṭhāsavo avijjāsavo’’ti (paṭṭhā. 3.3.1) ca vacanato diṭṭhisahagato rāgo kāmāsavo na hotīti na sakkā vattuṁ. Kilesapaṭipāṭiyāpi āharituṁ vaṭṭatīti āsavānaṁ vacanaṁ pahātabbadassanatthanti katvā te pahāne āhariyamānā pahātabbānampi tesaṁ kilesānaṁ uddesakkamena āharituṁ vaṭṭanti pajahanakānaṁ maggānampīti attho.",
  "tika-abh01t7:41": "1121.Paṭhamakamānabhājanīyeti ‘‘seyyohamasmī’’ti mānassa niddese. Tattha hi ‘‘ekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā mānaṁ jappeti, yo evarūpo māno maññanā…pe… ketukamyatā cittassā’’ti (vibha. 866) seyyassa sadisassa hīnassa ca pavattamāno puggalavisesaṁ anāmasitvā seyyamāno vibhattoti imamatthaṁ sandhāya ‘‘eko māno tiṇṇaṁ janānaṁ uppajjatīti kathito’’ti āha. Na kevalañcāyaṁ paṭhamakamānabhājanīye eva evaṁ kathito, dutiyakatatiyakamānabhājanīyepi kathito evāti nidassanamatthaṁ etaṁ daṭṭhabbaṁ. Atha vā puggale anissāya vuttānaṁ tiṇṇampi mānānaṁ bhājanīyaṁ ‘‘paṭhamakamānabhājanīye’’ti āha. Seyyassa ‘‘seyyohamasmīti māno’’tiādīnañhi puggalaṁ āmasitvā vuttānaṁ navannaṁ mānānaṁ bhājanīyaṁ dutiyakamānabhājanīyaṁ hoti, tassa mānarāsissa puggalaṁ anāmasitvā vuttamānarāsito dutiyatatiyakattāti, athāpi ca yathāvutte dutiyakamānabhājanīye ‘‘ekekassa tayo tayo mānā uppajjantīti kathita’’nti idha vuttāya atthavaṇṇanāya samānadassanatthaṁ ‘‘paṭhamakamānabhājanīye’’ti vuttaṁ. So eva māno idhāgatoti tattha kathito eva attho yujjatīti adhippāyo. Mānakaraṇavasenāti ‘‘seyyo’’tiādikiccakaraṇavasena. Aparāpare upādāyāti idaṁ purimapurimā mānā aparāpare upanissayabhāvena te uppādentā accuggacchantīti imamatthaṁ sandhāya vuttaṁ. Ketukamyatācittaṁ accuggatabhāvaṁ gacchatīti katvā citteneva visesitaṁ.",
  "tika-abh01t7:42": "1126. Akkhamanabhāvappakāsanaṁ khiyyanaṁ. Manena piyakaraṇanti evaṁpakāraṁ pūjanaṁ mānananti vuccatīti attho. Issākaraṇavasenāti lābhādiakkhamanakiccavasena.",
  "tika-abh01t7:43": "1127.Ariyasāvakāti vacanaṁ ‘‘ariyasāvakānaṁyeva paṭivedho atthi, te ca taṁ na maccharāyantī’’ti paṭivedhadhamme macchariyābhāvadassanatthaṁ. Ganthoti pāḷi. Kathāmaggoti aṭṭhakathāpabandho. Dhammantaranti kusalādidhammaṁ bhinditvā akusalādiṁ attano lolatāya tathāgatabhāsitaṁ titthiyabhāsitaṁ vā karonto ālolessati. Attānaṁ āvikatvāti attānaṁ aññathā santaṁ aññathā pavedayitvā. Yo panāti titthiyo gahaṭṭho vā attano samayassa sadosabhāvaṁ daṭṭhuṁ anicchanto aññāṇena abhinivesena vā.",
  "tika-abh01t7:44": "Byāpitumanicchoti viviccho, tassa bhāvo vevicchaṁ. Anādaroti macchariyena dāne ādararahito. Kaṭacchunā gāho bhattassa kaṭacchuggāho, kaṭacchuggāho viya kaṭacchuggāho. Yathā hi kaṭacchuggāho yathāvutte bhatte na saṁpasārayati, evaṁ macchariyampi āvāsādīsūti. Gayhati etenāti vā gāho, kaṭacchu eva gāho kaṭacchuggāho. So yathā saṅkuṭitaggo na saṁpasārayati, evaṁ macchariyampīti. Āvaritvā gahitaṁ aggahitaṁ, tassa bhāvo aggahitattaṁ, macchariyaṁ. ‘‘Āvāsādi parehi sādhāraṇamasādhāraṇaṁ vā mayheva hotū’’ti pavattivasena attasampattiggahaṇalakkhaṇatā, ‘‘mā aññassā’’ti pavattivasena attasampattinigūhaṇalakkhaṇatā ca yojetabbā. Yaṁ pana ‘‘parasantakaṁ gaṇhitukāmo’’ti vuttaṁ, taṁ macchariyassa parasantakalobhassa upanissayabhāvaṁ dassetuṁ vuttanti daṭṭhabbaṁ. Yadi hi taṁ macchariyappavattidassanaṁ, parasampattiggahaṇalakkhaṇatā ca vattabbā siyāti.",
  "tika-abh01t7:45": "1140. Abhijjhākāmarāgānaṁ viseso āsavadvayaekāsavabhāvo siyā, naabhijjhāya noāsavabhāvo cāti noāsavalobhassa sabbhāvo vicāretabbo. Na hi atthi ‘‘āsavo ca noāsavo ca dhammā āsavassa dhammassa āsavassa ca noāsavassa ca dhammassa hetupaccayena paccayo’’ti sattamo ca navamo ca pañho. Gaṇanāya ca ‘‘hetuyā sattā’’ti vuttaṁ, na ‘‘navā’’ti. Diṭṭhisampayutte pana lobhe noāsave vijjamāne sattamanavamāpi pañhavissajjanaṁ labheyyuṁ, gaṇanā ca ‘‘hetuyā navā’’ti vattabbā siyā. Diṭṭhivippayutte ca lobhe noāsave vijjamāne pubbe dassito dosoti.",
  "tika-abh01t7:46": "1159. Kāmacchandanīvaraṇaniddese kāmesūti tebhūmakesu sāsavesu sabbesu vatthukāmesu. Sabbo hi lobho kāmacchandanīvaraṇaṁ. Teneva tassa āruppe uppatti vuttā ‘‘nīvaraṇaṁ dhammaṁ paṭicca nīvaraṇo dhammo uppajjati na purejātapaccayā. Āruppe kāmacchandanīvaraṇaṁ paṭicca uddhaccanīvaraṇaṁ avijjānīvaraṇaṁ. Āruppe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇaṁ avijjānīvaraṇa’’nti (paṭṭhā. 3.8.1).",
  "tika-abh01t7:47": "1162.Iriyāpathikacittanti iriyāpathūpatthambhakaṁ aṭṭhapaññāsavidhaṁ cittaṁ. Tattha pana balavathinamiddhasahagataṁ cittaṁ ‘‘iriyāpathaṁ sandhāretuṁ asakkonta’’nti vuttaṁ. Olīyatīti olambati.",
  "tika-abh01t7:48": "1163.Onayhatīti chādeti, avattharati vā. Nānārammaṇesu pavattinivāraṇena, vipphārikatānivāraṇeneva vā antosamorodho. Ekaccānanti sirīsādirukkhānaṁ. Rūpakāyeneva siyuṁ, tena sukhappaṭisaṁvedananibbānasacchikiriyānaṁ rūpatāpatti siyāti adhippāyo. Tasmāti ‘‘kāyassā’’ti vacanassa rūpattāsādhakattā. Na hi nāmakāyo supatīti idaṁ thinamiddhasamuṭṭhitarūpehi rūpakāyassa garubhāvappattaṁ aṅgapaccaṅgādīnaṁ saṁsīdanaṁ soppanti sandhāya vuttaṁ, na jāgaraṇacittarahitaṁ bhavaṅgasantatinti. Tassa phalattāti phalūpacārena indriyaṁ viya middhaṁ dassetuṁ middhassa phalattā indriyaniddese viya liṅgādīni middhaniddesepi soppādīni vuttānīti attho.",
  "tika-abh01t7:49": "Rūpakāyassa antosamorodho natthīti so nāmakāye vuttoti viññāyati. Tena saha vuttā onāhapariyonāhā ca. Rūpakāyassa vā vipphārikāvipphārikabhāvo nāma attano sabhāvena natthi, nāmakāyassa nāmakāye vipphārike lahuko, avipphārike garukoti avipphārikabhāvena onāhanādi nāmakāyasseva hotīti onāhanādayopi nāmakāye viññāyanti. Tenāha ‘‘na hi rūpaṁ nāmakāyassa onāho…pe… hotī’’ti. Āvaraṇabhāvo viya hi onāhanādibhāvopi nāmakāyasseva hotīti. Itaro adhippāyaṁ ajānanto meghādīhi rūpehi rūpānaṁ onāhanādiṁ passanto ‘‘nanu cā’’tiādimāha. Yadi evanti yadi rūpassa onāhanāditā siddhā, arūpassa na siyā , setubandhādīsu rūpassa āvaraṇaṁ diṭṭhanti āvaraṇampi arūpassa na bhaveyyāti attho.",
  "tika-abh01t7:50": "Surāmerayapānaṁ akusalanti katvā yutto tassa upakkilesabhāvo, surā…pe… pamādaṭṭhānānuyogassa ca akusalattā paññāya dubbalīkaraṇabhāvo yutto, tathāpi parassa adhippāyaṁ anujānitvā surāmerayassa upakkilesatā paññāya dubbalīkaraṇatā ca upakkilesānaṁ paññāya dubbalīkaraṇānañca paccayattā phalavohārena vuttāti dassento āha ‘‘na, paccayaniddesato’’ti. Evameva khoti yathā jātarūpassa ayo lohaṁ tipu sīsaṁ sajjanti pañcupakkilesehi upakkiliṭṭhaṁ jātarūpaṁ na ceva mudu hoti, na ca kammaniyaṁ, na ca pabhassaraṁ pabhaṅgu ca, na ca sammā upeti kammāya, evameva. Paccayaniddesatoti upakkilesapaññādubbalīkaraṇānaṁ paccayabhāvaniddesato, paccaye phalaniddesatoti attho. Sayameva kileso upakkilesaniddesesu niddiṭṭhoti adhippāyo.",
  "tika-abh01t7:51": "Nīvaraṇaṁ hutvāva nīvaraṇasampayutte dassiyamāne na nīvaraṇatādassanattho ārambho, atha kho siddhanīvaraṇabhāvassa nīvaraṇasampayuttatādassanatthoti yathālābhavasena ca asampayuttassa vacanaṁ na yujjati. Yathā hi tiṭṭhantampi carantampīti sippisambukādīsu yathālābhasambhavaṁ taṁ dvayaṁ vuttaṁ, na evaṁ ‘‘thinamiddhanīvaraṇaṁ sampayuttampi asampayuttampī’’ti vacanaṁ atthi, yaṁ yathālābhaṁ sambhaveyyāti. Cittajassāsambhavavacanatoti ‘‘cattattā’’tiādivacanassa jhānakkhaṇe cittajassa thinamiddhassa asambhavavacanabhāvatoti attho, ‘‘cattattā’’tiādivacanena vā asambhavassa vacanato pakāsanatoti attho.",
  "tika-abh01t7:52": "Kāmesu kho pana…pe… sudiṭṭhoti iminā kāmādīnave aññāṇassa pahānamāha. Taṁ tatthapahānanti taṁ tattha rūpe pahānanti pahānaṁ apekkhitvā ‘‘ta’’nti vuttaṁ, taṁ vinayananti vā attho. Tena rūpassa appahātabbattameva dasseti, na pana ‘‘cha dhamme pahāyā’’tiādīsu middhassa appahātabbatādassanato añño pakāro vutto. Na yathā…pe… vuttanti cha dhammā pañca nīvaraṇāni ca yathā pahātabbāneva hontāni ‘‘pahātabbānī’’ti vuttāni, na evaṁ rūpaṁ pahātabbameva hontaṁ ‘‘pahātabba’’nti vuttanti attho.",
  "tika-abh01t7:53": "Aññehi ca suttehīti vuttasuttānaṁ dassanatthaṁ ‘‘tathā hī’’tiādimāha. Kusalappavattiṁ āvarantīti āvaraṇā. Nīvārentīti nīvaraṇā. Cittaṁ abhibhavantā ārohantīti cetaso ajjhāruhā. Āvaraṇādikiccañca arūpasseva yujjati, tathā andhakaraṇādikiccaṁ. Tattha catūsu padesu purimapurimassa pacchimapacchimo attho. Saṁsāradukkhaṁ vighāto, taṁjanakatāya vighātapakkhikaṁ. Cetaso pariyuṭṭhānaṁ ayonisomanasikārato uppatti akusalarāsibhāvo ca arūpasseva hotīti arūpameva middhaṁ.",
  "tika-abh01t7:54": "1166. Gaṇabhojanādiakappiyabhojanaṁ kappiyasaññī bhuñjitvā puna jānitvā koci vippaṭisārī hoti, anavajjañca bhikkhudassanacetiyavandanādiṁ vajjasaññī akatvā katvā ca koci assaddho vippaṭisārī hoti. Vatthunti mūlaṁ. Evarūpanti mūlavasena evaṁpakāranti attho. Kukkuccapadaṁ yevāpanakesu ‘‘kucchitaṁ kataṁ kukataṁ, tassa bhāvo’’ti vuttatthameva. Kukkuccāyanākāroti kukkuccabhāvanākāro kukkuccakaraṇākāro kukkuccagamanākāro vā. Etena kukkuccaṁ kiriyabhāvena dasseti. ‘‘Kappati na kappatī’’ti pavattacittuppādova vinayakukkuccaṁ.",
  "tika-abh01t7:55": "1176. Cittavikkhipanakiccasāmaññena uddhaccaṁ kukkuccañca saha vuttanti veditabbaṁ. Kāmacchandassa anāgāmimaggena pahānaṁ ukkaṭṭhanīvaraṇavasena vuttanti veditabbaṁ. Yadi hi lobho nonīvaraṇo siyā, ‘‘nonīvaraṇo dhammo nīvaraṇassa dhammassa hetupaccayena paccayo’’tiādi vattabbaṁ siyā, na cetaṁ vuttaṁ. Gaṇanāya ca ‘‘hetuyā cattārī’’ti vuttaṁ, na ‘‘navā’’ti. Tasmā sabbo lobho kāmacchandanīvaraṇanti arahattamaggenassa pahānavacanaṁ yuttaṁ.",
  "tika-abh01t7:56": "1219.Kāmo cāti kilesakāmo ca. Purimadiṭṭhiṁ uttaradiṭṭhi upādiyatīti purimadiṭṭhiṁ ‘‘sassato’’ti gaṇhantī upādiyati, purimadiṭṭhiākāreneva vā uppajjamānā uttaradiṭṭhi teneva purimadiṭṭhiṁ daḷhaṁ karontī taṁ upādiyatīti vuttaṁ. Gosīlagovatādīnīti tathābhūtaṁ diṭṭhimāha. Abhinivesatoti abhinivesabhāvato, abhinivisanato vā. Attavādamattamevāti attassa abhāvā ‘‘attā’’ti idaṁ vacanamattameva. Upādiyanti daḷhaṁ gaṇhanti. Kathaṁ? Attāti. Attāti hi abhinivisantā vacanameva daḷhaṁ katvā gaṇhantīti attho. Evaṁ attavādamattameva upādiyantīti vuttaṁ. ‘‘Attavādamatta’’nti vā vācāvatthumattamāha. Vācāvatthumattameva hi ‘‘attā’’ti upādiyanti atthassa abhāvāti.",
  "tika-abh01t7:57": "1221.Dinnanti dānamāha, taṁ aphalattā rūpaṁ viya dānaṁ nāma na hotīti paṭikkhipati. Mahāvijitayaññasadiso yañño mahāyāgo. Āmantetvā havanaṁ dānaṁ āhunaṁ, pāhunānaṁ atithīnaṁ atithikiriyā pāhunaṁ, āvāhādīsu maṅgalatthaṁ dānaṁ maṅgalakiriyā. Paraloke ṭhito imaṁ lokaṁ ‘‘natthī’’ti gaṇhātīti imaṁ lokaṁ avekkhitvā paraloko, parañca avekkhitvā ayaṁ loko hoti gantabbato āgantabbato cāti paralokato idhāgamanassa abhāvā tattheva ucchijjanato cittena paraloke ṭhito imaṁ lokaṁ ‘‘natthī’’ti gaṇhātīti attho veditabbo. Na hi ayaṁ diṭṭhi paraloke nibbattasseva hotīti. Idhaloke ṭhitoti etthāpi ayameva nayo. Ayaṁ vā ettha attho ‘‘saṁsaraṇappadeso idhaloko ca paraloko ca nāma koci natthi saṁsaraṇassa abhāvā tattha tattheva ucchijjanato’’ti. Purimabhavato pacchimabhave upapatanaṁ upapāto, so yesaṁ sīlaṁ, te opapātikā. Te pana cavanakā upapajjanakā hontīti katvā āha ‘‘cavanakaupapajjanakasattā natthīti gaṇhātī’’ti. Anulomappaṭipadanti nibbānānukūlaṁ sīlādippaṭipadaṁ.",
  "tika-abh01t7:58": "1236.Nippadesatova gahitoti iminā yaṁ āsavagocchake brahmānaṁ kapparukkhādīsu rāgassa ca diṭṭhirāgassa ca asaṅgahaṇena nīvaraṇagocchake ca kāmacchandassa anāgāmimaggena pahātabbatādassanena sappadesattaṁ vuttaṁ, taṁ nivāritaṁ hoti. Arahattamaggenāti vacanena catūhi maggehi pahātabbatā vuttāti daṭṭhabbaṁ. Na hi purimehi atanukatā mohādayo arahattamaggena pahīyantīti.",
  "tika-abh01t7:59": "1287.Niratiatthenāti pītivirahena, balavanikantivirahena vā. Na hi dukkhāya vedanāya rajjantīti. Ava-saddena avagāhattho adhoattho cāti dvidhā ava-saddassa attho vutto.",
  "tika-abh01t7:60": "1301. Vicikicchāsahagato moharaṇo pahānekaṭṭhena diṭṭhisampayuttena rāgaraṇena saraṇo, uddhaccasahagato rūparāgaarūparāgasaṅkhātena. Araṇavibhaṅgasutte (ma. ni. 3.333) pana ‘‘yo kāmapaṭisandhisukhino somanassānuyogo hīno gammo pothujjaniko anariyo anatthasaṁhito, sadukkho eso dhammo saupaghāto saupāyāso sapariḷāho micchāpaṭipadā. Tasmā eso dhammo saraṇo’’tiādivacanato phalabhūtadukkhaupaghātaupāyāsapariḷāhasabhāvabhūto micchāpaṭipadābhāvova ‘‘saraṇo’’ti viññāyatīti tehi sabbākusalānaṁ saraṇatā siddhā hotīti.",
  "tika-abh01t7:61": "Suttantikadukanikkhepakathāvaṇṇanā",
  "tika-abh01t7:62": "1303.Vivecitattāti visuṁ katattā pakāsitattā. Asesetvā khepetīti vajiraṁ attanā patitaṭṭhānaṁ asesetvā khepeti puna apākatikatāāpādanena.",
  "tika-abh01t7:63": "1311.Tappatīti vippaṭisārī hoti, anusocati vā.",
  "tika-abh01t7:64": "1313.Ahanti iti-saddaparena ahaṁ-saddena hetubhūtena yo attho viññāyati, so saṁkathīyati, udīrīyatīti attho. Aññathā hi vuccamānassa vacanena pakāsiyamānassa padatthassa saṅkhādibhāve sabbesaṁ kusalādidhammānaṁ adhivacanāditā siyāti. Bhāvoti sattavevacananti bhaṇanti, dhātuyā vā etaṁ adhivacanaṁ. Dattoti ettāvatā sattapaññattiṁ dassetvā aññampi upādāpaññattiṁ dassetuṁ ‘‘mañco’’tiādimāha. Ahanti ca pavattaṁ adhivacanaṁ vadantena suṇantena ca pubbe gahitasaññena atthappakāsanabhāvena viññāyati. Na hi tasmiṁ aviññāte tadatthavijānanaṁ atthīti visesena adhivacanaṁ ‘‘ñāyatīti samaññā’’ti vuttaṁ. Etassatthassa ahanti idaṁ adhivacananti evaṁ vā saññāgahaṇavasena ñāyati samaññāyati pākaṭā hotīti samaññā. Paññāpīyatīti ahanti idaṁ etassa adhivacananti evaṁ ṭhapīyatīti attho. Voharīyatīti vuccati. Uddheyyanti uddharitabbaṁ. Api nāmasahassatoti anekehipi nāmasahassehīti attho. Sayameva upapatanasīlaṁ nāmaṁ ‘‘opapātikanāma’’nti vuccati.",
  "tika-abh01t7:65": "Karīyatīti kammaṁ, nāmameva kammaṁ nāmakammaṁ. Tathā nāmadheyyaṁ. Karaṇaṭhapanasaddāpi hi kammatthā hontīti. Atha karaṇatthā, karīyati ca ṭhapīyati ca etena attho evaṁnāmoti paññāpīyatīti karaṇaṁ ṭhapanañca nāma hoti. Atha bhāvatthā, ñāpanamattameva karaṇaṁ ṭhapananti ca vuttaṁ. Nāmanirutti nāmabyañjananti nāmamicceva vuttaṁ hoti. Na hi pathavīsaṅkhātaṁ atthappakāramattaṁ nivadati byañjayati vā pathavīti nāmaṁ nivadati byañjayati vā, tasmā anāmassa niruttibyañjanabhāvanivāraṇatthaṁ ‘‘nāmanirutti nāmabyañjana’’nti vuttaṁ. Evaṁ nāmābhilāpoti etthāpi nayo. Ettha pana saṅkhā samaññā paññatti vohāroti catūhi padehi paññāpitabbato paññatti vuttā, itarehi paññāpanato.",
  "tika-abh01t7:66": "Tattha ca ‘‘purimā upādāpaññatti uppādavayakiccarahitā lokasaṅketasiddhā, pacchimā nāmapaññatti, yāya purimā paññatti rūpādayo ca sotadvāraviññāṇasantānānantaramuppannena gahitapubbasaṅketena manodvāraviññāṇasantānena gahitāya paññāpīyantī’’ti ācariyā vadanti. Etasmiṁ pana imissā pāḷiyā aṭṭhakathāya ca atthe sati yaṁ vuttaṁ mātikāyaṁ ‘‘vacanamattameva adhikāraṁ katvā pavattā adhivacanā nāma, sahetukaṁ katvā vuccamānā abhilāpā nirutti nāma, pakārena ñāpanato paññatti nāmā’’ti (dha. sa. aṭṭha. 101-108), tena virodho siyā. Na hi uppādavayakiccarahitassa vacanamattaṁ adhikāraṁ katvā pavatti atthi uppādādisahitasseva pavattisabbhāvato, na ca vacanavacanatthavimuttassa nāmassa niddhāretvā sahetukaṁ katvā vuccamānatā atthi, nāpi aniddhāritasabhāvassa padatthassa tena tena pakārena ñāpanaṁ atthīti.",
  "tika-abh01t7:67": "Duvidhā cāyaṁ paññatti yathāvuttappakārāti aṭṭhakathāvacanañca na dissati, aṭṭhakathāyaṁ pana vijjamānapaññattiādayo cha paññattiyova vuttā. Tattha ‘‘rūpaṁ vedanā’’tiādikā vijjamānapaññatti. ‘‘Itthī puriso’’tiādikā avijjamānapaññatti. ‘‘Tevijjo chaḷabhiñño’’tiādikā vijjamānena avijjamānapaññatti. ‘‘Itthisaddo purisasaddo’’tiādikā avijjamānena vijjamānapaññatti. ‘‘Cakkhuviññāṇaṁ sotaviññāṇa’’ntiādikā vijjamānena vijjamānapaññatti. ‘‘Khattiyakumāro brāhmaṇakumāro’’tiādikā avijjamānena avijjamānapaññatti. Na cettha yathāvuttappakārā duvidhā paññatti vuttāti sakkā viññātuṁ. Vijjamānassa hi saṅkhā…pe… abhilāpo vijjamānapaññatti. Avijjamānassa ca saṅkhādikā avijjamānapaññatti. Tesaṁyeva visesanavisesitabbabhāvena pavattā saṅkhādayo itarāti.",
  "tika-abh01t7:68": "Avijjamānapaññattivacanena paññāpitabbā upādāpaññatti, tassā paññāpanabhūtā nāmapaññatti ca vuttā, itarehi nāmapaññattiyeva yathāvuttāti ce? Na, asiddhattā. Sati hi ujuke purime pāḷianugate atthe ayamattho imāya aṭṭhakathāya vuttoti asiddhametaṁ. Yadi ca sattarathaghaṭādidisākālakasiṇaajaṭākāsakasiṇugghāṭimākāsaākiñcaññāyatanavisayanirodhasamāpattiādippakārā upādāpaññatti avijjamānapaññatti, eteneva vacanena tassā avijjamānatā vuttāti na sā atthīti vattabbā. Yathā ca paññāpitabbato avijjamānānaṁ sattādīnaṁ avijjamānapaññattibhāvo, evaṁ rūpādīnaṁ vijjamānānaṁ paññapetabbato vijjamānapaññattibhāvo āpajjati. Tato ‘‘sabbe dhammā paññattī’’ti paññattipathehi avisiṭṭho paññattidhammaniddeso vattabbo siyā. Athāpi paññāpitabbapaññāpanavisesadassanattho saṅkhādiniddeso, tathāpi ‘‘ekadhammo sabbadhammesu nipatati, sabbadhammā ekadhammasmiṁ nipatantī’’tiādinā paññāpitabbānaṁ paññattipathabhāvassa dassitattā paññāpitabbānaṁ paññattibhāve paññattipathā paññattisaddeneva vuttāti paññattipathapadaṁ na vattabbaṁ siyā, nāpi sakkā paññāpitabbapaññāpanavisesadassanattho saṅkhādiniddesoti vattuṁ saṅkhādisaddānaṁ samānatthattā. Vuttañhi ‘‘maraṇenapi taṁ pahīyati, yaṁ puriso mamidanti maññatī’’ti (mahāni. 41) ettha ‘‘purisoti saṅkhā samaññā…pe… abhilāpo’’ti (mahāni. 41). Tathā ‘‘māgaṇḍiyoti tassa brāhmaṇassa nāmaṁ saṅkhā samaññā’’tiādi (mahāni. 73). Na ca ‘‘ayaṁ itthannāmo’’ti saṅketaggahaṇaṁ ‘‘rūpaṁ tisso’’tiādivacanaggahaṇañca muñcitvā aññassa asiddhasabhāvassa atthapaññāpane samatthatā sambhavati, tesañca asamatthatā. Yadi hi tesaṁ vinā paññattiyā atthapaññāpane asamatthatā siyā, paññattipaññāpane ca asamatthatāti tassā aññā paññatti vattabbā siyā, tassā tassāti anavatthānaṁ, tato atthavijānanameva na siyā, nāpi saṅketaggahaṇaṁ saṅketassa paññattibhāve ‘‘ayaṁ imassa bhāsitassa attho’’ti vā, ‘‘imassatthassa idaṁ vacanaṁ jotaka’’nti vā. Saññuppādamatte pana saṅketaggahaṇe vacanassa vacanatthavinimuttassa kappane payojanaṁ natthi. ‘‘Buddhassa bhagavato vohāro lokiye sote paṭihaññati’’ (kathā. 347), ‘‘abhijānāsi no tvaṁ ānanda ito pubbe evarūpaṁ nāmadheyyaṁ sutaṁ yadidaṁ janavasabho’’ti (dī. ni. 2.280), ‘‘nāmañca sāveti koṇḍañño ahaṁ bhagavā’’tiādīhi (saṁ. ni. 1.217) ca paññattiyā vacanabhāvo siddho. Tasmā pāḷiyā aṭṭhakathāya ca aviruddho attho vicāretvā gahetabbo.",
  "tika-abh01t7:69": "Yadi sattādayo avijjamānapaññatti na honti, kā pana avijjamānapaññatti nāmāti? Pakāsito ayamattho ‘‘avijjamānānaṁ sattādīnaṁ saṅkhā…pe… abhilāpo avijjamānapaññattī’’ti. Sattādīnañca avijjamānattā atthitā neva vattabbā, ye ca vadeyyuṁ ‘‘rūpādīni viya avijjamānattā avijjamānatā vuttā, na natthibhāvato’’ti, ayañca vādo hevatthikathāya paṭisiddho, na ca rūpaṁ vedanā na hotīti avijjamānaṁ nāma hoti. Evaṁ sattādayopi yadi atthi, rūpādayo na hontīti avijjamānāti na vattabbā. Yasmā pana yesu rūpādīsu cakkhādīsu ca tathā tathā pavattamānesu ‘‘satto itthī ratho ghaṭo’’tiādikā vicittasaññā uppajjati, saññānulomāni ca adhivacanāni, tehi rūpacakkhādīhi añño sattarathādisaññāvalambito vacanattho vijjamāno na hoti, tasmā sattarathādiabhilāpā ‘‘avijjamānapaññattī’’ti vuccanti, na ca te ‘‘musā’’ti vuccanti lokasamaññāvasena pavattattā. Tato eva te abhilāpā ‘‘sammutisacca’’nti vuccanti. So ca vacanattho sayaṁ avijjamānopi vijjamānassa vacanasseva vasena paññattivohāraṁ labhati, ‘‘sammutisacca’’nti ca vuccati yathāgahitasaññāvasena pavattavacanatthabhāvato. ‘‘Sammutiñāṇaṁ saccārammaṇameva, nāññārammaṇa’’nti (kathā. 434) kathāya ca ‘‘pathavīkasiṇādi cīvarādi ca sammutisaccamhī’’ti imināva adhippāyena vuttanti viññāyati. Yasmā rūpādīsu santānena pavattamānesu ekattaggahaṇavasena te amuñcitvā pavattaṁ sattādiggahaṇaṁ cakkhuviññāṇādīni viya rūpādīsu tesu khandhesu cakkhādīsu ca asantaṁ avijjamānaṁ sattarathādiṁ gaṇhāti, tasmā taṁ parittārammaṇādibhāvena na vattabbanti vuttaṁ. Tathā yaṁ khandhasamūhasantānaṁ ekattena gahitaṁ upādāya ‘‘kalyāṇamitto pāpamitto puggalo’’ti gahaṇaṁ paññatti ca pavattati, taṁ tadupādānabhūtaṁ puggalasaññāya sevamānassa kusalākusalānaṁ uppatti hotīti ‘‘puggalopi upanissayapaccayena paccayo’’ti (paṭṭhā. 1.1.9) vuttaṁ. Yasmā pana puggalo nāma koci bhāvo natthi, tasmā yathā āpodhātuādīni cittena vivecetvā pathavīdhātu upalabbhati, na evaṁ rūpādayo khandhe vivecetvā puggalo upalabbhati. Paṭisedhitā ca puggalakathāya puggaladiṭṭhi. Vajirāya ca bhikkhuniyā vuttaṁ –",
  "tika-abh01t7:70": "‘‘Kaṁ nu sattoti paccesi, māra diṭṭhigataṁ nu te;",
  "tika-abh01t7:71": "Suddhasaṅkhārapuñjoyaṁ, nayidha sattupalabbhatī’’ti. (saṁ. ni. 1.171; mahāni. 186; kathā. 233);",
  "tika-abh01t7:72": "Sattoti pana vacanassa paññattiyā pavattiṁ dassetuṁ sā evamāha –",
  "tika-abh01t7:73": "‘‘Yathāpi aṅgasambhārā, hoti saddo ratho iti;",
  "tika-abh01t7:74": "Evaṁ khandhesu santesu, hoti sattoti sammutī’’ti. (saṁ. ni. 1.171; mahāni. 186; kathā. 233);",
  "tika-abh01t7:75": "Yadi puggalo na vijjati, kathaṁ puggalaggahaṇassa sārammaṇatā siyāti? Avijjamānassapi ārammaṇassa gahaṇato. Avijjamānampi hi parikappitaṁ lokasaññātaṁ vā vijjamānaṁ vā sabhāvabhūtaṁ ārammaṇaṁ gahetvāva uppajjanato sārammaṇatā vuttā. Sārammaṇāti hi vacanaṁ cittacetasikānaṁ ārammaṇena vinā appavattiññeva dīpeti, na tehi gahitassa ārammaṇassa vijjamānataṁ avijjamānataṁ vāti. Ayaṁ saṅkhatāsaṅkhatavinimuttassa atthitāpaṭisedhaṁ sabbathā anuvattantānaṁ vinicchayo.",
  "tika-abh01t7:76": "1316.Nāmakaraṇaṭṭhenāti aññaṁ anapekkhitvā sayameva attano nāmakaraṇasabhāvatoti attho. Yañhi parassa nāmaṁ karoti, tassa ca tadapekkhattā aññāpekkhaṁ nāmakaraṇanti nāmakaraṇasabhāvatā na hoti. Tasmā mahājanassa ñātīnaṁ guṇānañca sāmaññanāmādikārakānaṁ nāmabhāvo nāpajjati. Yassa ca aññehi nāmaṁ karīyati, tassa ca nāmakaraṇasabhāvatā natthīti natthiyeva nāmabhāvo, vedanādīnaṁ pana sabhāvasiddhattā vedanādināmassa nāmakaraṇasabhāvato nāmatā vuttā. Pathavīādinidassanena nāmassa sabhāvasiddhataṁyeva nidasseti, na nāmabhāvasāmaññaṁ, niruḷhattā pana nāmasaddo arūpadhammesu eva vutto, na pathavīādīsūti na tesaṁ nāmabhāvo. Mātikāya ca pathavīādīnaṁ nāmatānāpatti vuttāva. Na hi pathavīādināmaṁ vijahitvā kesādināmehi rūpadhammānaṁ viya vedanādināmaṁ vijahitvā aññena nāmena arūpadhammānaṁ voharitabbena piṇḍākārena pavatti atthīti.",
  "tika-abh01t7:77": "Atha vā rūpadhammā cakkhādayo rūpādayo ca tesaṁ pakāsakapakāsitabbabhāvato vinā nāmena pākaṭā honti, na evaṁ arūpadhammāti adhivacanasamphasso viya nāmāyattagahaṇīyabhāvena ‘‘nāma’’nti vuttā, paṭighasamphassopi na cakkhādīni viya nāmena vinā pākaṭoti ‘‘nāma’’nti vutto. Arūpatāya vā aññanāmasabhāgattā saṅgahitoyaṁ, aññaphassasabhāgattā vā. Vacanatthopi hi ‘‘rūpayatīti rūpaṁ, nāmayatīti nāma’’nti idha pacchimapurimānaṁ sambhavati. Rūpayatīti vināpi nāmena attānaṁ pakāsayatīti attho, nāmayatīti nāmena vinā apākaṭabhāvato attano pakāsakaṁ nāmaṁ karotīti attho. Ārammaṇādhipatipaccayatāyāti satipi rūpassa ārammaṇādhipatipaccayabhāve na paramassāsabhūtaṁ nibbānaṁ viya sātisayaṁ taṁnāmanasabhāvena paccayoti nibbānameva ‘‘nāma’’nti vuttaṁ.",
  "tika-abh01t7:78": "1318.Vaṭṭamūlasamudācāradassanatthanti sattānaṁ vaṭṭamūlasamudācāro nāma avijjā ca bhavataṇhā ca, taṁdassanatthanti attho. Tattha samudācaratīti samudācāro, vaṭṭamūlameva samudācāro vaṭṭamūlasamudācāro, vaṭṭamūladassanena vaṭṭamūlānaṁ pavatti dassitā hotīti vaṭṭamūlānaṁ samudācārassa dassanatthantipi attho.",
  "tika-abh01t7:79": "1320. Ekekasmiñca attāti ca lokoti ca gahaṇavisesaṁ upādāya ‘‘attā ca loko cā’’ti vuttaṁ. Ekaṁ vā khandhaṁ attato gahetvā aññaṁ attano upabhogabhūto lokoti gaṇhantassa attano attānaṁ ‘‘attā’’ti gahetvā parassa attānaṁ ‘‘loko’’ti gaṇhantassa vā vasena ‘‘attā ca loko cā’’ti vuttaṁ. Taṁ bhavissatīti taṁ dvidhāpi gahitaṁ khandhapañcakaṁ bhavissatīti niviṭṭhā parāmasantīti attho.",
  "tika-abh01t7:80": "1332. Saha sikkhitabbo dhammo sahadhammo, tattha bhavaṁ sahadhammikaṁ. Kammatthe vattamānato dovacassasaddato āya-saddaṁ anaññatthaṁ katvā ‘‘dovacassāya’’nti vuttanti adhippāyena ‘‘dubbacassa kamma’’nti āha. Dovacassassa vā ayanaṁ pavatti dovacassāyaṁ. Vacanassa paṭiviruddhavacanaṁ paṭāṇikagahaṇaṁ. Guṇehi garūsu gāravena vasanaṁ garuvāso. Jātiādīhi jeṭṭhakesu paṭissuṇitabbesu vasanaṁ sajeṭṭhakavāso. Ottappitabbā vā garuno. Hiriyitabbā jeṭṭhakā. Yāya cetanāya dubbaco hoti, sā dovacassatā bhavituṁ arahatīti ‘‘saṅkhārakkhandhoyevā’’ti āha.",
  "tika-abh01t7:81": "1333. Du-saddena yuttaṁ nāmaṁ dunnāmaṁ. Anupasaṅkamantassapi anusikkhanaṁ sevanāti adhippāyena ‘‘bhajanāti upasaṅkamanā’’ti āha. Sabbatobhāgenāti kāyavācācittehi āvi ceva raho ca.",
  "tika-abh01t7:82": "1336.Vinayoti vibhaṅgakhandhakā vuttā. Vatthuvītikkamato pubbe parato ca āpattiṁ āpajjanto nāma na hotīti saha vatthunā āpattiṁ paricchindati. Tenāha ‘‘saha vatthunā…pe… āpattikusalatā nāmā’’ti. Saha kammavācāyāti abbhānatiṇavatthārakakammavācāya ‘‘ahaṁ, bhante, itthannāmaṁ āpattiṁ āpajji’’ntiādikāya ca. Saheva hi kammavācāya āpattivuṭṭhānañca paricchindatīti. Āpattiyā vā kāraṇaṁ vatthu, vuṭṭhānassa kāraṇaṁ kammavācāti kāraṇena saha phalassa jānanavasena ‘‘saha vatthunā saha kammavācāyā’’ti vuttaṁ.",
  "tika-abh01t7:83": "1338. Ayamevattho saha parikammenāti ettha vutto. Vuṭṭhānakapaññāyāti vuṭṭhānassa kāraṇabhūtāya parikammapaññāya.",
  "tika-abh01t7:84": "1340. Dhātuvisayā sabbāpi paññā dhātukusalatā, tadekadesā manasikārakusalatāti adhippāyena purimapadepi uggahamanasikārajānanapaññā vuttā. Purimapade vā vācuggatāya dhātupāḷiyā manasikaraṇaṁ ‘‘manasikāro’’ti vuttaṁ. Tattha uggaṇhantī manasikarontī dhātupāḷiyā atthaṁ suṇantī ganthato ca atthato ca dhārentī ‘‘ayaṁ cakkhudhātu nāmā’’tiādinā sabhāvato aṭṭhārasevāti gaṇanato ca paricchedaṁ jānantī ca paññā uggahapaññādikā vuttā. Pacchimapade pañcavidhāpi sā paññā uggahoti tato ca pavatto aniccādimanasikāro ‘‘uggahamanasikāro’’ti vutto, tassa jānanaṁ pavattanameva, yathā pavattaṁ vā uggahaṁ, evameva pavatto uggahoti jānanaṁ uggahajānanaṁ. Manasikāropi ‘‘evaṁ pavattetabbo evañca pavatto’’ti jānanaṁ manasikārajānanaṁ. Tadubhayampi manasikārakosallanti vuttaṁ. Uggahopi hi manasikārasampayogato manasikāraniruttiṁ laddhuṁ yuttoti yo ca manasi kātabbo, yo ca manasikaraṇupāyo, sabbo so manasikāroti vattuṁ vaṭṭatīti. Tattha ca kosallaṁ manasikārakusalatāti.",
  "tika-abh01t7:85": "1342.Tīsupi vā…pe… vaṭṭatīti tassā ca uggahādibhāvo vutto. Sammasanaṁ paññā , sā maggasampayuttā aniccādisammasanakiccaṁ sādheti niccasaññādipajahanato. Manasikāro sammasanasampayutto tatheva aniccādimanasikārakiccaṁ maggasampayutto sādheti. Tenāha ‘‘sammasanamanasikārā lokiyalokuttaramissakā’’ti. Iminā pana paccayena idaṁ hotīti evaṁ avijjādīnaṁ saṅkhārādipaccayuppannassa paccayabhāvajānanaṁ paṭiccasamuppādakusalatāti dasseti.",
  "tika-abh01t7:86": "1344.Ambabījādīni anupādinnakadassanatthaṁ vuttāni. Sotaviññāṇādīnaṁ visabhāgā ananurūpā anuppādakāyeva cakkhādayo ‘‘visabhāgapaccayā’’ti vuttā, tehi anuppajjamānāneva ca sotaviññāṇādīni ‘‘visabhāgapaccayasamuppannadhammā’’ti. Sotaviññāṇena vā visabhāgassa cakkhuviññāṇassa paccayoti visabhāgapaccayo, cakkhāyatanassa visabhāgena sotāyatanena paccayena samuppanno visabhāgapaccayasamuppanno.",
  "tika-abh01t7:87": "1346. Ajjavaniddese ajjavo ajjavatāti ujutā ujukatā icceva vuttaṁ hotīti ajjavamaddavaniddesesu ujukatāmudutāniddesehi visesaṁ maddavaniddese vuttaṁ ‘‘nīcacittatā’’tipadamāha. Tattha ‘‘nīcacittatā mudutā’’ti puna mudutāvacanaṁ nīcacittatāya visesanatthaṁ. Omānopi hi nīcacittatā hoti, na pana mudutāti.",
  "tika-abh01t7:88": "1348. Paresaṁ dukkaṭaṁ duruttañca paṭivirodhākaraṇena attano upari āropetvā vāsenti. Cittassa sakamanatāti cittassa abyāpanno sako manobhāvoti attho. Cittanti vā cittappabandhaṁ ekattena gahetvā tassa antarā uppannena pītisahagatamanena sakamanattaṁ āha. Attamano vā puggalo, tassa bhāvo attamanatā. Sā na sattassāti puggaladiṭṭhinivāraṇattaṁ ‘‘cittassā’’ti vuttaṁ.",
  "tika-abh01t7:89": "1349. Kāyavācāhi kattabbassa akaraṇena asādiyitabbassa sādiyanena ca manasāpi ācarati eva, indriyasaṁvarādibhedanavasena vā etaṁ vuttanti veditabbaṁ.",
  "tika-abh01t7:90": "1350. Sadosavaṇe rukkhe niyyāsapiṇḍiyo, ahicchattakāni vā uṭṭhitāni ‘‘aṇḍakānī’’ti vadanti. Pheggurukkhassa pana kuthitassa aṇḍāni viya uṭṭhitā cuṇṇapiṇḍiyo gaṇṭhiyo vā ‘‘aṇḍakānī’’ti veditabbā. Padumanāḷaṁ viya sotaṁ ghaṁsayamānā viya pavisantī kakkasā daṭṭhabbā. Kodhena nibbattā tassa parivārabhūtā kodhasāmantā. Pure saṁvaḍḍhanārī porī, sā viya sukumārā mudukā vācā porī viyāti porī. Tatthāti ‘‘bhāsitā hotī’’ti vuttāya kiriyāyātipi yojanā sambhavati, tattha vācāyāti vā. Saṇhavācatātiādinā taṁ vācaṁ pavattayamānaṁ cetanaṁ dasseti.",
  "tika-abh01t7:91": "1351. Āmisālābhena yaṁ chiddaṁ hoti, taṁ āmisālābhena ‘‘chidda’’nti vuttaṁ. Dveyeva hīti yathāvuttāni āmisadhammālābhehi pavattamānāni chiddāni āha. Gamanasabhāgenāti gamanamaggassa anucchavikadisābhāgena. Saṅgahapakkhe ṭhatvāti saṅgahaṁ karomicceva kathetabbaṁ, na lābhasakkārakāmatādīhīti attho. Avassaṁ kātabbaṁ kiccaṁ, itaraṁ karaṇīyaṁ. Abbhānato aññaṁ āpattivuṭṭhānaṁ ‘‘vuṭṭhāna’’nti vuttaṁ.",
  "tika-abh01t7:92": "1352.Sasambhārakathāti dassanassa kāraṇasahitāti attho, sasambhārassa vā dassanassa kathā sasambhārakathā. Yassa cakkhundriyāsaṁvarassa hetūti vatvā puna ‘‘tassa cakkhundriyassa satikavāṭena pidahanatthāyā’’ti vuttaṁ, na asaṁvarassāti. Tadidaṁ yaṁ cakkhundriyāsaṁvarassa hetu abhijjhādianvāssavanaṁ dassitaṁ, taṁ asaṁvutacakkhundriyasseva hetupavattaṁ dassitanti katvā vuttanti veditabbaṁ, yatvādhikaraṇanti hi yassa cakkhundriyassa kāraṇāti attho. Kassa ca kāraṇāti? Asaṁvutassa. Kiñca asaṁvutaṁ? Yassa cakkhundriyāsaṁvarassa hetu anvāssavanti tadupalakkhitaṁ, tassa saṁvarāyāti ayamatthayojanā.",
  "tika-abh01t7:93": "Javanakkhaṇe pana dussīlyaṁ vātiādi puna avacanatthaṁ idheva sabbaṁ vuttanti chasu dvāresu yathāsambhavaṁ yojetabbaṁ. Na hi pañcadvāre kāyavacīduccaritasaṅkhātaṁ dussīlyaṁ atthīti. Yathā kintiādinā nagaradvāre asaṁvare sati taṁsambandhānaṁ gharādīnaṁ asaṁvutatā viya javane asaṁvare sati taṁsambandhānaṁ dvārādīnaṁ asaṁvutatāti evaṁ aññesaṁ saṁvare, aññesaṁ saṁvutatāsāmaññameva nidasseti, na pubbāparasāmaññaṁ anto bahi sāmaññaṁ vā. Sati vā dvārabhavaṅgādike puna uppajjamānaṁ javanaṁ bāhiraṁ viya katvā nagaradvārasamānaṁ vuttaṁ, itarañca antonagaradvārasamānaṁ. Javane vā asaṁvare uppanne tato paraṁ dvārabhavaṅgādīnaṁ asaṁvarahetubhāvāpattito nagaradvārasadisena javanena pavisitvā dussīlyādicorānaṁ dvārabhavaṅgādimūsanaṁ kusalabhaṇḍavināsanaṁ kathitanti daṭṭhabbaṁ.",
  "tika-abh01t7:94": "1353. Iminā āhārena nittharaṇatthena atthikabhāvo idamatthikatā. Āhāraparibhoge asantussanāti āhāraparibhogakkhaṇe pavattā asantussanā, davatthādiabhilāsoti attho. Ettha ca asantuṭṭhitā lobho, amattaññutā appaṭisaṅkhā ca mohoti ime dve dhammā ‘‘bhojane amattaññutā’’ti veditabbā.",
  "tika-abh01t7:95": "1355. ‘‘Seyyohamasmī’’tiādinā pavattamānova mānamado. Asaddhammasevanāsamatthataṁ nissāya pavatto māno, rāgo eva vā purisamado. Sakkarasappikhīrādīni yojetvā bahalapakkaṁ bhojanaṁ piṇḍarasabhojanaṁ, bahalapakkaṁ vā maṁsarasādibhojanaṁ. Mandanti appaṁ. Ṭhitiyāti ṭhitatthaṁ. Tadatthañca bhuñjanto yasmā ‘‘kāyaṁ ṭhapessāmī’’ti bhuñjati, tasmā ‘‘ṭhapanatthāyā’’ti vuttaṁ. Abhuttapaccayā uppajjanakāti idaṁ khudāya visesanaṁ yassā appavatti bhojanena kātabbā, tassā dassanatthaṁ. Sakalaṁ sāsananti pāḷidhammampi sabbakusalepi saṅgaṇhāti. Abhuttapaccayā uppajjanakavedanā, bhuttapaccayā na uppajjanakavedanāti etāsaṁ ko viseso? Purimā yathāpavattā jighacchānimittā vedanā. Sā hi abhuñjantassa bhiyyo pavattanavasena uppajjatīti. Pacchimāpi khudānimittāva aṅgadāhasūlādivedanā appavattā. Sā hi bhuttapaccayā pubbe anuppannāva na uppajjissati. Vihiṁsānimittatā cetāsaṁ vihiṁsāya viseso.",
  "tika-abh01t7:96": "Yātrāti yāpanā vuttā, pubbepi ‘‘yāpanāyā’’ti vuttaṁ, ko ettha viseso? Pubbe ‘‘yāpanāyāti jīvitindriyayāpanatthāyā’’ti vuttaṁ, idha pana catunnaṁ iriyāpathānaṁ avicchedasaṅkhātā yāpanā yātrāti ayamettha viseso . Dāyakadeyyadhammānaṁ attano ca pamāṇaṁ ajānitvā paṭiggahaṇaṁ, saddhādeyyavinipātanatthaṁ vā paṭiggahaṇaṁ adhammikapaṭiggahaṇaṁ, yena vā āpattiṁ āpajjeyya. Apaccavekkhitaparibhogo adhammena paribhogo. Anavajje aninditabbe paccaye sāvajjaṁ sanindaṁ paribhogena attānaṁ karoti. Anavajjatā ca bhavissatīti attano pakatiaggibalādiṁ jānitvā ‘‘evaṁ me agarahitabbatā ca bhavissatī’’ti pamāṇayuttaṁ āhāretīti attho.",
  "tika-abh01t7:97": "Sukho iriyāpathavihāro phāsuvihāro. Ettakañhi bhuñjitvā…pe… pavattantīti iriyāpathānaṁ sukhappavattiyā kāraṇabhūtaṁ bhuñjanaṁ pivanañca iriyāpathehi kāraṇabhāvena gahitattā tehi sādhitaṁ viya vuttaṁ. ‘‘Abhutvā udakaṁ pive’’ti likhanti, ‘‘bhutvānā’’ti pana pāṭho. Punapi hi appasseva anujānanavasena –",
  "tika-abh01t7:98": "‘‘Kappiyaṁ taṁ ce chādeti, cīvaraṁ idamatthikaṁ;",
  "tika-abh01t7:99": "Alaṁ phāsuvihārāya.",
  "tika-abh01t7:100": "‘‘Pallaṅkena nisinnassa, jaṇṇuke nābhivassati;",
  "tika-abh01t7:101": "Alaṁ phāsuvihārāyā’’ti. (theragā. 984-985) –",
  "tika-abh01t7:102": "Āha.",
  "tika-abh01t7:103": "Bhojanānisaṁsoti yathāvuttehi aṭṭhahaṅgehi samannāgatassa bhojanassa agarahitabbatā sukhavihāro ca ānisaṁsoti attho. Yuttassa niddosassa bhojanassa parimāṇassa ca vasena jānanaṁ yuttapamāṇajānanaṁ nāma.",
  "tika-abh01t7:104": "1356. Vināsaṁ pattiyā naṭṭhā, paṭipakkhehi abhibhūtattā muṭṭhā ca sati yassa, so naṭṭhamuṭṭhassati, tassa bhāvo naṭṭhamuṭṭhassatitā.",
  "tika-abh01t7:105": "1368.Visuddhippattanti maggaphalasīlaṁ vuccati. Lokuttaradhammāvāti lokuttarasatiādidhammāva. Sīlasampadā pana rūpārūpāvacarā natthīti sambhavato yojetabbā.",
  "tika-abh01t7:106": "1373. Bhogūpakaraṇehi sabhogo. Catunnaṁ saccānaṁ anulomanti catusaccappaṭivedhassa anulomanti attho. ‘‘Saccāna’’nti hi paṭivijjhitabbehi paṭivedho vutto, catusaccappaṭivedhassa vā upanissayabhūtaṁ paṭivijjhitabbānaṁ catunnaṁ saccānaṁ anulomanti vuttaṁ.",
  "tika-abh01t7:107": "1378. ‘‘Mama gharaṁ dhuraṁ katvā bhikkhaṁ pavisathā’’ti diyyamānaṁ dhurabhattanti vadanti. Niccabhattādi vā aññepi āṇāpetvā sayaṁ dhuraṁ hutvā dinnaṁ dhurabhattaṁ.",
  "tika-abh01t7:108": "1379.Paṭivāsetināmāti nivatteti nāma osakketi nāma.",
  "tika-abh01t7:109": "1380.Pubbe nivutthakkhandhāti purimajātīsu santatipariyāpanne khandhe āha. Khandhapaṭibaddhanti vatthābharaṇayānagāmajanapadādi. Khayasamayeti maggakkhaṇaṁ āha.",
  "tika-abh01t7:110": "1381.Adhimuccanaṭṭhenāti aniggahitapakkhandanasaṅkhātena yathāsukhaṁ pavattanaṭṭhena.",
  "tika-abh01t7:111": "1382. Khīṇānaṁ anto avasānaṁ niṭṭhitabhāvo khīṇanto, khīṇānaṁ vā ādikālo, tasmiṁ khīṇante. Esa nayo niruddhantetiādīsu.",
  "tika-abh01t7:112": "Dukanikkhepakathāvaṇṇanā niṭṭhitā.",
  "tika-abh01t7:113": "Nikkhepakaṇḍavaṇṇanā niṭṭhitā."
}