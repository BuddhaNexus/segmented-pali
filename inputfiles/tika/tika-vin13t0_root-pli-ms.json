{
  "tika-vin13t0:0": " Namo tassa bhagavato arahato sammāsambuddhassa",
  "tika-vin13t0:1": "Khuddasikkhā-mūlasikkhā",
  "tika-vin13t0:2": "Khuddasikkhā",
  "tika-vin13t0:3": "Ganthārambhakathā",
  "tika-vin13t0:4": "(Ka)",
  "tika-vin13t0:5": "Ādito upasampanna-sikkhitabbaṁ samātikaṁ;",
  "tika-vin13t0:6": "Khuddasikkhaṁ pavakkhāmi, vanditvā ratanattayaṁ.",
  "tika-vin13t0:7": "Tatrāyaṁ mātikā –",
  "tika-vin13t0:8": "(Kha)",
  "tika-vin13t0:9": "Pārājikā ca cattāro, garukā nava cīvaraṁ;",
  "tika-vin13t0:10": "Rajanāni ca patto ca, thālakā ca pavāraṇā.",
  "tika-vin13t0:11": "(Ga)",
  "tika-vin13t0:12": "Kālikā ca paṭiggāho, maṁsesu ca akappiyaṁ;",
  "tika-vin13t0:13": "Nissaggiyāni pācitti, samaṇakappa bhūmiyo.",
  "tika-vin13t0:14": "(Gha)",
  "tika-vin13t0:15": "Upajjhācariyavattāni, vaccappassāvaṭhānikaṁ;",
  "tika-vin13t0:16": "Āpucchakaraṇaṁ naggo, nhānakappo avandiyo.",
  "tika-vin13t0:17": "(Ṅa)",
  "tika-vin13t0:18": "Cammaṁ upāhanā ceva, anolokiyamañjanī;",
  "tika-vin13t0:19": "Akappiyasayanāni, samānāsanikopi ca.",
  "tika-vin13t0:20": "(Ca)",
  "tika-vin13t0:21": "Asaṁvāsiko ca kammaṁ, micchājīvavivajjanā;",
  "tika-vin13t0:22": "Vattaṁ vikappanā ceva, nissayo kāyabandhanaṁ.",
  "tika-vin13t0:23": "(Cha)",
  "tika-vin13t0:24": "Pathavī ca parikkhāro, bhesajjuggahadūsanaṁ;",
  "tika-vin13t0:25": "Vassūpanāyikā cevāvebhaṅgiyaṁ pakiṇṇakaṁ.",
  "tika-vin13t0:26": "(Ja)",
  "tika-vin13t0:27": "Desanā chandadānādi, uposathappavāraṇā;",
  "tika-vin13t0:28": "Saṁvaro suddhi santoso, caturakkhā vipassanāti.",
  "tika-vin13t0:29": "1. Pārājikaniddeso",
  "tika-vin13t0:30": "Pārājikā ca cattāroti –",
  "tika-vin13t0:31": "1.",
  "tika-vin13t0:32": " Maggattaye anikkhittasikkho santhatasanthate;",
  "tika-vin13t0:33": "Allokāse nimittaṁ saṁ, tilamattampi santhataṁ.",
  "tika-vin13t0:34": "2.",
  "tika-vin13t0:35": " Asanthatamupādiṇṇaṁ, pavesanto cutotha vā;",
  "tika-vin13t0:36": "Pavesanaṭṭhituddhārapaviṭṭhakkhaṇasādako.",
  "tika-vin13t0:37": "3.",
  "tika-vin13t0:38": " Ādiyeyya hareyyāvahareyya iriyāpathaṁ;",
  "tika-vin13t0:39": "Kopeyya ṭhānā cāveyya, saṅketaṁ vītināmaye.",
  "tika-vin13t0:40": "4.",
  "tika-vin13t0:41": " Adinnaṁ theyyacittena, bhave pārājikotha vā;",
  "tika-vin13t0:42": "Theyyābalakusacchannaparikappāvahārako;",
  "tika-vin13t0:43": "Bhaṇḍakālagghadesehi, paribhogettha nicchayo.",
  "tika-vin13t0:44": "5.",
  "tika-vin13t0:45": " Manussaviggahaṁ cicca, jīvitā vā viyojaye;",
  "tika-vin13t0:46": "Satthahārakaṁ vāssa maraṇacetano upanikkhipe.",
  "tika-vin13t0:47": "6.",
  "tika-vin13t0:48": " Gāheyya maraṇūpāyaṁ, vadeyya maraṇe guṇaṁ;",
  "tika-vin13t0:49": "Cuto payogā sāhatthinissaggāṇattithāvarā.",
  "tika-vin13t0:50": "7.",
  "tika-vin13t0:51": " Iddhivijjāmayā kālavatthāvudhiriyāpathā;",
  "tika-vin13t0:52": "Kriyāviseso okāso, cha āṇattiniyāmakā.",
  "tika-vin13t0:53": "8.",
  "tika-vin13t0:54": " Jhānādibheda nosantamattanattupanāyikaṁ;",
  "tika-vin13t0:55": "Katvā koṭṭhāsamekekaṁ, paccuppannabhavassitaṁ.",
  "tika-vin13t0:56": "9.",
  "tika-vin13t0:57": " Aññāpadesarahitaṁ , dīpentonadhimāniko;",
  "tika-vin13t0:58": "Kāyena vācā viññatti-pathe ñāte cuto bhave.",
  "tika-vin13t0:59": "10.",
  "tika-vin13t0:60": " Pārājikete cattāro, asaṁvāsā yathā pure;",
  "tika-vin13t0:61": "Abhabbā bhikkhubhāvāya, sīsacchinnova jīvituṁ.",
  "tika-vin13t0:62": "11.",
  "tika-vin13t0:63": " Pariyāyo ca āṇatti, tatiye dutiye pana;",
  "tika-vin13t0:64": "Āṇattiyeva sesesu, dvayametaṁ na labbhati.",
  "tika-vin13t0:65": "12.",
  "tika-vin13t0:66": " Sevetukāmatācittaṁ , magge maggappavesanaṁ;",
  "tika-vin13t0:67": "Imaṁ methunadhammassa, āhu aṅgadvayaṁ budhā.",
  "tika-vin13t0:68": "13.",
  "tika-vin13t0:69": " Manussasaṁ tathāsaññī, theyyacittañca vatthuno;",
  "tika-vin13t0:70": "Garutā avahāro ca, adinnādānahetuyo.",
  "tika-vin13t0:71": "14.",
  "tika-vin13t0:72": " Pāṇo mānussako pāṇa-saññitā ghātacetanā;",
  "tika-vin13t0:73": "Payogo tena maraṇaṁ, pañcete vadhahetuyo.",
  "tika-vin13t0:74": "15.",
  "tika-vin13t0:75": " Asantatā attani pāpamicchatā-",
  "tika-vin13t0:76": "Yārocanā tassa manussajātitā;",
  "tika-vin13t0:77": "Nāññāpadeso ca tadeva jānanaṁ,",
  "tika-vin13t0:78": "Pañcettha aṅgāni asantadīpane.",
  "tika-vin13t0:79": "16.",
  "tika-vin13t0:80": " Asādhāraṇā cattāro, bhikkhunīnamabhabbakā;",
  "tika-vin13t0:81": "Ekādasa ca vibbhantā, bhikkhunī mudupiṭṭhiko.",
  "tika-vin13t0:82": "17.",
  "tika-vin13t0:83": " Lambī mukhena gaṇhanto, aṅgajātaṁ parassa ca;",
  "tika-vin13t0:84": "Tatthevābhinisīdanto, cattāro anulomikā.",
  "tika-vin13t0:85": "18.",
  "tika-vin13t0:86": " Magge maggappavesanā, methunassa idhāgatā;",
  "tika-vin13t0:87": "Cattāroti catubbīsa, samodhānā parājikāti.",
  "tika-vin13t0:88": "2. Saṅghādisesaniddeso",
  "tika-vin13t0:89": "Garukānavāti –",
  "tika-vin13t0:90": "19.",
  "tika-vin13t0:91": " Mocetukāmatā sukka-ssupakkamma vimocayaṁ;",
  "tika-vin13t0:92": "Aññatra supinantena, samaṇo garukaṁ phuse.",
  "tika-vin13t0:93": "20.",
  "tika-vin13t0:94": " Itthisaññī manussitthiṁ, kāyasaṁsaggarāgavā;",
  "tika-vin13t0:95": "Samphusanto upakkamma, samaṇo garukaṁ phuse.",
  "tika-vin13t0:96": "21.",
  "tika-vin13t0:97": " Tathā suṇantiṁ viññuñca, maggaṁ vārabbha methunaṁ;",
  "tika-vin13t0:98": "Duṭṭhullavācārāgena, obhāsetvā garuṁ phuse.",
  "tika-vin13t0:99": "22.",
  "tika-vin13t0:100": " Vatvāttakāmupaṭṭhāna-vaṇṇaṁ methunarāgino;",
  "tika-vin13t0:101": "Vācā methunayuttena, garuṁ methunayācane.",
  "tika-vin13t0:102": "23.",
  "tika-vin13t0:103": " Paṭiggahetvā sandesaṁ, itthiyā purisassa vā;",
  "tika-vin13t0:104": "Vīmaṁsitvā haraṁ paccā, samaṇo garukaṁ phuse.",
  "tika-vin13t0:105": "24.",
  "tika-vin13t0:106": " Saṁyācitaparikkhāraṁ, katvādesitavatthukaṁ;",
  "tika-vin13t0:107": "Kuṭiṁ pamāṇātikkantaṁ, attuddesaṁ garuṁ phuse.",
  "tika-vin13t0:108": "25.",
  "tika-vin13t0:109": " Mahallakaṁ vihāraṁ vā, katvādesitavatthukaṁ;",
  "tika-vin13t0:110": "Attano vasanatthāya, samaṇo garukaṁ phuse.",
  "tika-vin13t0:111": "26.",
  "tika-vin13t0:112": " Amūlakena codento, codāpentova vatthunā;",
  "tika-vin13t0:113": "Antimena ca cāvetuṁ, suṇamānaṁ garuṁ phuse.",
  "tika-vin13t0:114": "27.",
  "tika-vin13t0:115": " Aññassa kiriyaṁ disvā, tena lesena codayaṁ;",
  "tika-vin13t0:116": "Vatthunā antimenāññaṁ, cāvetuṁ garukaṁ phuse.",
  "tika-vin13t0:117": "28.",
  "tika-vin13t0:118": " Chādeti jānamāpannaṁ, parivaseyya tāvatā;",
  "tika-vin13t0:119": "Careyya saṅghe mānattaṁ, parivuttho cha rattiyo.",
  "tika-vin13t0:120": "Ciṇṇamānattamabbheyya, taṁ saṅgho vīsatīgaṇo.",
  "tika-vin13t0:121": "29.",
  "tika-vin13t0:122": " Āpattinukkhittamanantarāya ",
  "tika-vin13t0:123": "Pahuttatāyo tathasaññitā ca;",
  "tika-vin13t0:124": "Chādetukāmo atha chādanāti,",
  "tika-vin13t0:125": "Channā dasaṅgehyaruṇuggamamhīti.",
  "tika-vin13t0:126": "3. Cīvaraniddeso",
  "tika-vin13t0:127": "Cīvaranti –",
  "tika-vin13t0:128": "30.",
  "tika-vin13t0:129": " Khomakoseyyakappāsa-sāṇabhaṅgāni kambalaṁ;",
  "tika-vin13t0:130": "Kappiyāni chaḷetāni, sānulomāni jātito.",
  "tika-vin13t0:131": "31.",
  "tika-vin13t0:132": " Dukūlañceva paṭṭuṇṇa-paṭaṁ somāracīnajaṁ;",
  "tika-vin13t0:133": "Iddhijaṁ devadinnañca, tassa tassānulomikaṁ.",
  "tika-vin13t0:134": "32.",
  "tika-vin13t0:135": " Ticīvaraṁ parikkhāra-coḷaṁ vassikasāṭikaṁ;",
  "tika-vin13t0:136": "Adhiṭṭhe na vikappeyya, mukhapuñchananisīdanaṁ.",
  "tika-vin13t0:137": "33.",
  "tika-vin13t0:138": " Paccattharaṇakaṁ kaṇḍu-cchādimettha ticīvaraṁ;",
  "tika-vin13t0:139": "Na vaseyya vinekāhaṁ, cātumāsaṁ nisīdanaṁ.",
  "tika-vin13t0:140": "34.",
  "tika-vin13t0:141": " ‘‘Imaṁ saṅghāṭiṁdhiṭṭhāmi’’, saṅghāṭimiccadhiṭṭhaye;",
  "tika-vin13t0:142": "Ahatthapāsametanti, sesesupi ayaṁ nayo.",
  "tika-vin13t0:143": "35.",
  "tika-vin13t0:144": " Adhiṭṭhahanto saṅghāṭi-ppabhutiṁ pubbacīvaraṁ;",
  "tika-vin13t0:145": "Paccuddharitvādhiṭṭheyya, pattādhiṭṭhahane tathā.",
  "tika-vin13t0:146": "36.",
  "tika-vin13t0:147": " Etaṁ imaṁ va saṅghāṭiṁ, saṁse paccuddharāmiti;",
  "tika-vin13t0:148": "Evaṁ sabbāni nāmena, vatvā paccuddhare vidū.",
  "tika-vin13t0:149": "37.",
  "tika-vin13t0:150": " Saṅghāṭi pacchimantena, dīghaso muṭṭhipañcako;",
  "tika-vin13t0:151": "Uttamantena sugata-cīvarūnāpi vaṭṭati.",
  "tika-vin13t0:152": "38.",
  "tika-vin13t0:153": " Muṭṭhittikañca tiriyaṁ, tathā ekaṁsikassapi;",
  "tika-vin13t0:154": "Antaravāsako cāpi, dīghaso muṭṭhipañcako;",
  "tika-vin13t0:155": "Aḍḍhateyyo dvihattho vā, tiriyantena vaṭṭati.",
  "tika-vin13t0:156": "39.",
  "tika-vin13t0:157": " Nisīdanassa dīghena, vidatthi dve visālato;",
  "tika-vin13t0:158": "Diyaḍḍhaṁ dasā vidatthi, sugatassa vidatthiyā.",
  "tika-vin13t0:159": "40.",
  "tika-vin13t0:160": " Kaṇḍuppaṭicchādikassa, tiriyaṁ dve vidatthiyo;",
  "tika-vin13t0:161": "Dīghantato catassova, sugatassa vidatthiyā.",
  "tika-vin13t0:162": "41.",
  "tika-vin13t0:163": " Vassikasāṭikāyāpi, dīghaso cha vidatthiyo;",
  "tika-vin13t0:164": "Tiriyaṁ aḍḍhateyyāva, sugatassa vidatthiyā.",
  "tika-vin13t0:165": "42.",
  "tika-vin13t0:166": " Ettha chedanapācitti, karontassa taduttari;",
  "tika-vin13t0:167": "Paccattharaṇa mukhacoḷā, ākaṅkhitappamāṇikā.",
  "tika-vin13t0:168": "43.",
  "tika-vin13t0:169": " Parikkhāracoḷe gaṇanā, pamāṇaṁ vā na dīpitaṁ;",
  "tika-vin13t0:170": "Tathā vatvā adhiṭṭheyya, thavikādiṁ vikappiyaṁ.",
  "tika-vin13t0:171": "44.",
  "tika-vin13t0:172": " Ahatāhatakappānaṁ, saṅghāṭi diguṇā siyā;",
  "tika-vin13t0:173": "Ekacciyottarāsaṅgo, tathā antaravāsako.",
  "tika-vin13t0:174": "45.",
  "tika-vin13t0:175": " Utuddhaṭāna dussānaṁ, saṅghāṭi ca catugguṇā;",
  "tika-vin13t0:176": "Bhaveyyuṁ diguṇā sesā, paṁsukūle yathāruci.",
  "tika-vin13t0:177": "46.",
  "tika-vin13t0:178": " Tīsu dve vāpi ekaṁ vā, chinditabbaṁ pahoti yaṁ;",
  "tika-vin13t0:179": "Sabbesu appahontesu, anvādhimādiyeyya vā;",
  "tika-vin13t0:180": "Acchinnañca anādiṇṇaṁ, na dhāreyya ticīvaraṁ.",
  "tika-vin13t0:181": "47.",
  "tika-vin13t0:182": " Gāme nivesane uddo-sitapāsādahammiye;",
  "tika-vin13t0:183": "Nāvāṭṭamāḷaārāme, satthakhettakhale dume.",
  "tika-vin13t0:184": "48.",
  "tika-vin13t0:185": " Ajjhokāse vihāre vā, nikkhipitvā ticīvaraṁ;",
  "tika-vin13t0:186": "Bhikkhusammutiyāññatra, vippavatthuṁ na vaṭṭati.",
  "tika-vin13t0:187": "49.",
  "tika-vin13t0:188": " Rogavassānapariyantā, kaṇḍucchādikasāṭikā;",
  "tika-vin13t0:189": "Tato paraṁ vikappeyya, sesā apariyantikā.",
  "tika-vin13t0:190": "50.",
  "tika-vin13t0:191": " Paccattharaṇa parikkhāra-mukhapuñchanacoḷakaṁ;",
  "tika-vin13t0:192": "Dasaṁ pyarattanādiṇṇakappaṁ labbhaṁ nisīdanaṁ.",
  "tika-vin13t0:193": "51.",
  "tika-vin13t0:194": " Adasaṁ rajitaṁyeva, sesacīvarapañcakaṁ;",
  "tika-vin13t0:195": "Kappatādiṇṇakappaṁva, sadasaṁva nisīdanaṁ.",
  "tika-vin13t0:196": "52.",
  "tika-vin13t0:197": " Anadhiṭṭhitanissaṭṭhaṁ, kappetvā paribhuñjaye;",
  "tika-vin13t0:198": "Hatthadīghaṁ tatopaḍḍha-vitthārañca vikappiyaṁ.",
  "tika-vin13t0:199": "53.",
  "tika-vin13t0:200": " Ticīvarassa bhikkhussa, sabbametaṁ pakāsitaṁ;",
  "tika-vin13t0:201": "Parikkhāracoḷiyo sabbaṁ, tathā vatvā adhiṭṭhati.",
  "tika-vin13t0:202": "54.",
  "tika-vin13t0:203": " Acchedavissajjanagāhavibbhamā ,",
  "tika-vin13t0:204": "Paccuddharo māraṇaliṅgasikkhā;",
  "tika-vin13t0:205": "Sabbesvadhiṭṭhānaviyogakāraṇā,",
  "tika-vin13t0:206": "Vinividdhachiddañca ticīvarassa.",
  "tika-vin13t0:207": "55.",
  "tika-vin13t0:208": " Kusavākaphalakāni, kambalaṁ kesavālajaṁ;",
  "tika-vin13t0:209": "Thullaccayaṁ dhārayatolūkapakkhājinakkhipe.",
  "tika-vin13t0:210": "56.",
  "tika-vin13t0:211": " Kadalerakakkadusse, potthake cāpi dukkaṭaṁ;",
  "tika-vin13t0:212": "Sabbanīlakamañjeṭṭha-pītalohitakaṇhake.",
  "tika-vin13t0:213": "57.",
  "tika-vin13t0:214": " Mahāraṅgamahānāma-raṅgaratte tirīṭake;",
  "tika-vin13t0:215": "Acchinnadīghadasake, phalapupphadase tathā;",
  "tika-vin13t0:216": "Kañcuke veṭhane sabbaṁ, labhaticchinnacīvaroti.",
  "tika-vin13t0:217": "4. Rajananiddeso",
  "tika-vin13t0:218": "Rajanāni cāti –",
  "tika-vin13t0:219": "58.",
  "tika-vin13t0:220": " Mūlakkhandhatacapatta-phalapupphappabhedato;",
  "tika-vin13t0:221": "Rajanā chappakārāni, anuññātāni satthunā.",
  "tika-vin13t0:222": "59.",
  "tika-vin13t0:223": " Mūle haliddiṁ khandhe ca, mañjeṭṭha tuṅgahārake;",
  "tika-vin13t0:224": "Alliṁ nīlañca pattesu, tace loddañca kaṇḍulaṁ;",
  "tika-vin13t0:225": "Kusumbhaṁ kiṁsukaṁ pupphe, sabbaṁ labbhaṁ vivajjiyāti.",
  "tika-vin13t0:226": "5. Pattaniddeso",
  "tika-vin13t0:227": "Pattocāti –",
  "tika-vin13t0:228": "60.",
  "tika-vin13t0:229": " Ayopatto bhūmipatto, jātiyā kappiyā duve;",
  "tika-vin13t0:230": "Ukkaṭṭho majjhimo ceva, omako ca pamāṇato.",
  "tika-vin13t0:231": "61.",
  "tika-vin13t0:232": " Ukkaṭṭho magadhe nāḷi-dvayataṇḍulasādhitaṁ;",
  "tika-vin13t0:233": "Gaṇhāti odanaṁ sūpaṁ, byañjanañca tadūpiyaṁ.",
  "tika-vin13t0:234": "62.",
  "tika-vin13t0:235": " Majjhimo tassupaḍḍhova, tatopaḍḍhova omako;",
  "tika-vin13t0:236": "Ukkaṭṭhato ca ukkaṭṭho, apatto omakomako.",
  "tika-vin13t0:237": "63.",
  "tika-vin13t0:238": " Atirekapatto dhāreyyo, dasāhaparamaṁ sako;",
  "tika-vin13t0:239": "Kappo nissaggiyo hoti, tasmiṁ kāletināmite.",
  "tika-vin13t0:240": "64.",
  "tika-vin13t0:241": " Acchedadānagāhehi, vibbhamā maraṇuddhaṭā;",
  "tika-vin13t0:242": "Liṅgasikkhāhi chiddena, pattādhiṭṭhānamujjhati.",
  "tika-vin13t0:243": "65.",
  "tika-vin13t0:244": " Pattaṁ na paṭisāmeyya, sodakaṁ na ca otape;",
  "tika-vin13t0:245": "Uṇhe na nidahe bhumyā, na ṭhape no ca laggaye.",
  "tika-vin13t0:246": "66.",
  "tika-vin13t0:247": " Miḍḍhante paribhaṇḍante, aṅke vā ātapattake;",
  "tika-vin13t0:248": "Pādesu mañcapīṭhe vā, ṭhapetuṁ na ca kappati.",
  "tika-vin13t0:249": "67.",
  "tika-vin13t0:250": " Na nīhareyya ucchiṭṭho-dakañca calakaṭṭhikaṁ;",
  "tika-vin13t0:251": "Pattena pattahattho vā, kavāṭaṁ na paṇāmaye.",
  "tika-vin13t0:252": "68.",
  "tika-vin13t0:253": " Bhūmiādhārake dārudaṇḍādhāre susajjite;",
  "tika-vin13t0:254": "Duve patte ṭhapeyyekaṁ, nikkujjitvāna bhūmiyaṁ.",
  "tika-vin13t0:255": "69.",
  "tika-vin13t0:256": " Dārurūpiyasovaṇṇa-maṇiveḷuriyāmayā ;",
  "tika-vin13t0:257": "Kaṁsakācatipusīsaphalikātambalohajā.",
  "tika-vin13t0:258": "70.",
  "tika-vin13t0:259": " Chavasīsamayo cāpi, ghaṭītumbakaṭāhajā;",
  "tika-vin13t0:260": "Pattā akappiyā sabbe, vuttā dukkaṭavatthukāti.",
  "tika-vin13t0:261": "6. Thālakaniddeso",
  "tika-vin13t0:262": "Thālakā cāti –",
  "tika-vin13t0:263": "71.",
  "tika-vin13t0:264": " Kappiyā thālakā tisso, tambāyomattikāmayā;",
  "tika-vin13t0:265": "Dārusovaṇṇarajatamaṇiveḷuriyāmayā.",
  "tika-vin13t0:266": "72.",
  "tika-vin13t0:267": " Akappā phalikākācakaṁsajā gihisantakā;",
  "tika-vin13t0:268": "Saṅghikā kappiyā tumbaghaṭijā tāvakālikāti.",
  "tika-vin13t0:269": "7. Pavāraṇāniddeso",
  "tika-vin13t0:270": "Pavāraṇāti –",
  "tika-vin13t0:271": "73.",
  "tika-vin13t0:272": " Yenīriyāpathenāyaṁ, bhuñjamāno pavārito;",
  "tika-vin13t0:273": "Tato aññena bhuñjeyya, pācittinatirittakaṁ.",
  "tika-vin13t0:274": "74.",
  "tika-vin13t0:275": " Asanaṁ bhojanañceva, abhihāro samīpatā;",
  "tika-vin13t0:276": "Kāyavācāpaṭikkhepo, pañcaaṅgā pavāraṇā.",
  "tika-vin13t0:277": "75.",
  "tika-vin13t0:278": " Odano sattu kummāso, maccho maṁsañca bhojanaṁ;",
  "tika-vin13t0:279": "Sāli vīhi yavo kaṅgu, kudrūsavaragodhumā;",
  "tika-vin13t0:280": "Sattannamesaṁ dhaññānaṁ, odano bhojjayāgu ca.",
  "tika-vin13t0:281": "76.",
  "tika-vin13t0:282": " Sāmākāditiṇaṁ kudrūsake varakacorako;",
  "tika-vin13t0:283": "Varake sāliyañceva, nīvāro saṅgahaṁ gato.",
  "tika-vin13t0:284": "77.",
  "tika-vin13t0:285": " Bhaṭṭhadhaññamayo sattu, kummāso yavasambhavo;",
  "tika-vin13t0:286": "Maṁso ca kappiyo vutto, maccho udakasambhavo.",
  "tika-vin13t0:287": "78.",
  "tika-vin13t0:288": " Bhuñjanto bhojanaṁ kappa-makappaṁ vā nisedhayaṁ;",
  "tika-vin13t0:289": "Pavāreyyābhihaṭaṁ kappaṁ, tannāmena imanti vā.",
  "tika-vin13t0:290": "79.",
  "tika-vin13t0:291": " Lājā taṁsattubhattāni, goraso suddhakhajjako;",
  "tika-vin13t0:292": "Taṇḍulā bhaṭṭhapiṭṭhañca, puthukā veḷuādinaṁ.",
  "tika-vin13t0:293": "80.",
  "tika-vin13t0:294": " Bhattaṁ vuttāvasesānaṁ, rasayāgu rasopi ca;",
  "tika-vin13t0:295": "Suddhayāguphalādīni, na janenti pavāraṇaṁ.",
  "tika-vin13t0:296": "81.",
  "tika-vin13t0:297": " Pavāritena vuṭṭhāya, abhuttena ca bhojanaṁ;",
  "tika-vin13t0:298": "Atirittaṁ na kātabbaṁ, yena yaṁ vā pure kataṁ.",
  "tika-vin13t0:299": "82.",
  "tika-vin13t0:300": " Kappiyaṁ gahitañcevu-ccāritaṁ hatthapāsagaṁ;",
  "tika-vin13t0:301": "Atirittaṁ karontevaṁ, ‘‘alameta’’nti bhāsatu.",
  "tika-vin13t0:302": "83.",
  "tika-vin13t0:303": " Na karenupasampanna-hatthagaṁ pesayitvāpi;",
  "tika-vin13t0:304": "Kāretuṁ labbhate sabbo, bhuñjituṁ tamakārakoti.",
  "tika-vin13t0:305": "8. Kālikaniddeso",
  "tika-vin13t0:306": "Kālikācāti –",
  "tika-vin13t0:307": "84.",
  "tika-vin13t0:308": " Paṭiggahitā cattāro, kālikā yāvakālikaṁ;",
  "tika-vin13t0:309": "Yāmakālikaṁ sattāha-kālikaṁ yāvajīvikaṁ.",
  "tika-vin13t0:310": "85.",
  "tika-vin13t0:311": " Piṭṭhaṁ mūlaṁ phalaṁ khajjaṁ, goraso dhaññabhojanaṁ;",
  "tika-vin13t0:312": "Yāgusūpappabhutayo, hontete yāvakālikā.",
  "tika-vin13t0:313": "86.",
  "tika-vin13t0:314": " Madhumuddikasālūka-cocamocambajambujaṁ;",
  "tika-vin13t0:315": "Phārusaṁ naggisantattaṁ, pānakaṁ yāmakālikaṁ.",
  "tika-vin13t0:316": "87.",
  "tika-vin13t0:317": " Sānulomāni dhaññāni, ṭhapetvā phalajo raso;",
  "tika-vin13t0:318": "Madhūkapupphamaññatra, sabbo puppharasopi ca.",
  "tika-vin13t0:319": "88.",
  "tika-vin13t0:320": " Sabbapattaraso ceva, ṭhapetvā pakkaḍākajaṁ;",
  "tika-vin13t0:321": "Sītodamadditodicca-pāko vā yāmakāliko.",
  "tika-vin13t0:322": "89.",
  "tika-vin13t0:323": " Sappinonītatelāni , madhuphāṇitameva ca;",
  "tika-vin13t0:324": "Sattāhakālikā sappi, yesaṁ maṁsamavāritaṁ.",
  "tika-vin13t0:325": "90.",
  "tika-vin13t0:326": " Telaṁ tilavaseraṇḍa-madhusāsapasambhavaṁ;",
  "tika-vin13t0:327": "Khuddābhamaramadhukari-makkhikāhi kataṁ madhu;",
  "tika-vin13t0:328": "Rasādiucchuvikati, pakkāpakkā ca phāṇitaṁ.",
  "tika-vin13t0:329": "91.",
  "tika-vin13t0:330": " Savatthupakkā sāmaṁ vā, vasā kāle amānusā;",
  "tika-vin13t0:331": "Aññesaṁ na pace vatthuṁ, yāvakālikavatthunaṁ.",
  "tika-vin13t0:332": "92.",
  "tika-vin13t0:333": " Haliddiṁ siṅgiverañca, vacattaṁ lasuṇaṁ vacā;",
  "tika-vin13t0:334": "Usīraṁ bhaddamuttañcātivisā kaṭurohiṇī;",
  "tika-vin13t0:335": "Pañcamūlādikañcāpi, mūlaṁ taṁ yāvajīvikaṁ.",
  "tika-vin13t0:336": "93.",
  "tika-vin13t0:337": " Biḷaṅgaṁ maricaṁ goṭṭha-phalaṁ pipphali rājikā;",
  "tika-vin13t0:338": "Tiphaleraṇḍakādīnaṁ, phalaṁ taṁ yāvajīvikaṁ.",
  "tika-vin13t0:339": "94.",
  "tika-vin13t0:340": " Kappāsanimbakuṭajapaṭolasulasādinaṁ;",
  "tika-vin13t0:341": "Sūpeyyapaṇṇaṁ vajjetvā, paṇṇaṁ taṁ yāvajīvikaṁ.",
  "tika-vin13t0:342": "95.",
  "tika-vin13t0:343": " Ṭhapetvā ucchuniyyāsaṁ,",
  "tika-vin13t0:344": "Sarasaṁ ucchujaṁ tacaṁ;",
  "tika-vin13t0:345": "Niyyāso ca taco sabbo,",
  "tika-vin13t0:346": "Loṇaṁ lohaṁ silā tathā.",
  "tika-vin13t0:347": "96.",
  "tika-vin13t0:348": " Suddhasitthañca sevālo, yañca kiñci sujhāpitaṁ;",
  "tika-vin13t0:349": "Vikaṭādippabhedañca, ñātabbaṁ yāvajīvikaṁ.",
  "tika-vin13t0:350": "97.",
  "tika-vin13t0:351": " Mūlaṁ sāraṁ taco pheggu, paṇṇaṁ pupphaṁ phalaṁ latā;",
  "tika-vin13t0:352": "Āhārattha masādhentaṁ, sabbaṁ taṁ yāvajīvikaṁ.",
  "tika-vin13t0:353": "98.",
  "tika-vin13t0:354": " Sabbakālikasambhogo, kāle sabbassa kappati;",
  "tika-vin13t0:355": "Sati paccaye vikāle, kappate kālikattayaṁ.",
  "tika-vin13t0:356": "99.",
  "tika-vin13t0:357": " Kālayāmamatikkantā , pācittiṁ janayantubho;",
  "tika-vin13t0:358": "Janayanti ubhopete, antovutthañca sannidhiṁ.",
  "tika-vin13t0:359": "100.",
  "tika-vin13t0:360": " Sattāhakālike satta, ahāni atināmite;",
  "tika-vin13t0:361": "Pācitti pāḷināruḷhe, sappiādimhi dukkaṭaṁ.",
  "tika-vin13t0:362": "101.",
  "tika-vin13t0:363": " Nissaṭṭhaladdhaṁ makkheyya, naṅgaṁ najjhohareyya ca;",
  "tika-vin13t0:364": "Vikappentassa sattāhe, sāmaṇerassadhiṭṭhato;",
  "tika-vin13t0:365": "Makkhanādiñca nāpatti, aññassa dadatopi ca.",
  "tika-vin13t0:366": "102.",
  "tika-vin13t0:367": " Yāvakālikaādīni, saṁsaṭṭhāni sahattanā;",
  "tika-vin13t0:368": "Gāhāpayanti sabbhāvaṁ, tasmā evamudīritaṁ.",
  "tika-vin13t0:369": "103.",
  "tika-vin13t0:370": " Pure paṭiggahitañca, sattāhaṁ yāvajīvikaṁ;",
  "tika-vin13t0:371": "Sesakālikasammissaṁ, pācitti paribhuñjato.",
  "tika-vin13t0:372": "104.",
  "tika-vin13t0:373": " Yāvakālikasammissaṁ, itaraṁ kālikattayaṁ;",
  "tika-vin13t0:374": "Paṭiggahitaṁ tadahu, tadaheva ca bhuñjaye.",
  "tika-vin13t0:375": "105.",
  "tika-vin13t0:376": " Yāmakālikasammissaṁ, sesamevaṁ vijāniyaṁ;",
  "tika-vin13t0:377": "Sattāhakālikamissañca, sattāhaṁ kappatetaranti.",
  "tika-vin13t0:378": "9. Paṭiggāhaniddeso",
  "tika-vin13t0:379": "Paṭiggāhoti –",
  "tika-vin13t0:380": "106.",
  "tika-vin13t0:381": " Dātukāmābhihāro ca, hatthapāseraṇakkhamaṁ;",
  "tika-vin13t0:382": "Tidhā dente dvidhā gāho, pañcaṅgevaṁ paṭiggaho.",
  "tika-vin13t0:383": "107.",
  "tika-vin13t0:384": " Asaṁhāriye tatthajāte, sukhume ciñcaādinaṁ;",
  "tika-vin13t0:385": "Paṇṇe vāsayhabhāre ca, paṭiggāho na rūhati.",
  "tika-vin13t0:386": "108.",
  "tika-vin13t0:387": " Sikkhāmaraṇaliṅgehi, anapekkhavisaggato;",
  "tika-vin13t0:388": "Acchedānupasampanna-dānā gāhopasammati.",
  "tika-vin13t0:389": "109.",
  "tika-vin13t0:390": " Appaṭiggahitaṁ sabbaṁ, pācitti paribhuñjato;",
  "tika-vin13t0:391": "Suddhañca nātibahalaṁ, kappate udakaṁ tathā.",
  "tika-vin13t0:392": "110.",
  "tika-vin13t0:393": " Aṅgalaggamavicchinnaṁ, dantakkhikaṇṇagūthakaṁ;",
  "tika-vin13t0:394": "Loṇassukheḷasiṅghāṇi-semhamuttakarīsakaṁ.",
  "tika-vin13t0:395": "111.",
  "tika-vin13t0:396": " Gūthamattikamuttāni, chārikañca tathāvidhe;",
  "tika-vin13t0:397": "Sāmaṁ gahetvā seveyya, asante kappakārake.",
  "tika-vin13t0:398": "112.",
  "tika-vin13t0:399": " Durūpaciṇṇe rajokiṇṇe, athuggahappaṭiggahe;",
  "tika-vin13t0:400": "Antovutthe sayaṁpakke, antopakke ca dukkaṭanti.",
  "tika-vin13t0:401": "10. Akappiyamaṁsaniddeso",
  "tika-vin13t0:402": "Maṁsesu ca akappiyanti –",
  "tika-vin13t0:403": "113.",
  "tika-vin13t0:404": " Manussahatthiassānaṁ, maṁsaṁ sunakhadīpinaṁ;",
  "tika-vin13t0:405": "Sīhabyagghataracchānaṁ, acchassa uragassa ca.",
  "tika-vin13t0:406": "114.",
  "tika-vin13t0:407": " Uddissakatamaṁsañca, yañca appaṭivekkhitaṁ;",
  "tika-vin13t0:408": "Thullaccayaṁ manussānaṁ, maṁse sesesu dukkaṭaṁ.",
  "tika-vin13t0:409": "115.",
  "tika-vin13t0:410": " Aṭṭhīpi lohitaṁ cammaṁ, lomamesaṁ na kappati;",
  "tika-vin13t0:411": "Sacittakaṁva uddissa-kataṁ sesā acittakāti.",
  "tika-vin13t0:412": "11. Nissaggiyaniddeso",
  "tika-vin13t0:413": "Nissaggiyānīti –",
  "tika-vin13t0:414": "116.",
  "tika-vin13t0:415": " Arūpiyaṁ rūpiyena, rūpiyaṁ itarena ca;",
  "tika-vin13t0:416": "Rūpiyaṁ parivatteyya, nissaggi idha rūpiyaṁ.",
  "tika-vin13t0:417": "117.",
  "tika-vin13t0:418": " Kahāpaṇo sajjhu siṅgī, vohārūpagamāsakaṁ;",
  "tika-vin13t0:419": "Vatthamuttādi itaraṁ, kappaṁ dukkaṭavatthu ca.",
  "tika-vin13t0:420": "118.",
  "tika-vin13t0:421": " ‘‘Imaṁ gahetvā bhutvā vā, imaṁ dehi karānaya;",
  "tika-vin13t0:422": "Demi vā’’ti samāpanne, nissaggi kayavikkaye.",
  "tika-vin13t0:423": "119.",
  "tika-vin13t0:424": " Attano aññato lābhaṁ, saṅghassaññassa vā nataṁ;",
  "tika-vin13t0:425": "Pariṇāmeyya nissaggi, pācitti cāpi dukkaṭaṁ.",
  "tika-vin13t0:426": "120.",
  "tika-vin13t0:427": " Anissajjitvā nissaggiṁ, paribhuñje na deyya vā;",
  "tika-vin13t0:428": "Nissaṭṭhaṁ sakasaññāya, dukkaṭaṁ aññathetaranti.",
  "tika-vin13t0:429": "12. Pācittiyaniddeso",
  "tika-vin13t0:430": "Pācittīti –",
  "tika-vin13t0:431": "121.",
  "tika-vin13t0:432": " Musāvādomasāvāde, pesuññaharaṇe tathā;",
  "tika-vin13t0:433": "Padasodhammasāgāre, ujjhāpanakakhīyane.",
  "tika-vin13t0:434": "122.",
  "tika-vin13t0:435": " Talasattianādarakukkuccuppādanesu ca;",
  "tika-vin13t0:436": "Gāmappavesanāpucchā, bhojane ca paramparā.",
  "tika-vin13t0:437": "123.",
  "tika-vin13t0:438": " Anuddharitvā gamane, seyyaṁ senāsanāni vā;",
  "tika-vin13t0:439": "Itthiyāddhānagamane, ekekāya nisīdane.",
  "tika-vin13t0:440": "124.",
  "tika-vin13t0:441": " Bhīsāpanākoṭanaaññavāde,",
  "tika-vin13t0:442": "Vihesaduṭṭhullapakāsachāde;",
  "tika-vin13t0:443": "Hāsodake nicchubhane vihārā,",
  "tika-vin13t0:444": "Pācitti vuttānupakhajjasayaneti.",
  "tika-vin13t0:445": "13. Samaṇakappaniddeso",
  "tika-vin13t0:446": "Samaṇakappāti –",
  "tika-vin13t0:447": "125.",
  "tika-vin13t0:448": " Bhūtagāmasamārambhe, pācitti katakappiyaṁ;",
  "tika-vin13t0:449": "Nakhena vāggisatthehi, bhave samaṇakappiyaṁ.",
  "tika-vin13t0:450": "126.",
  "tika-vin13t0:451": " Sa mūlakhandhabījagga-phaḷubījappabhāvito;",
  "tika-vin13t0:452": "Ārambhe dukkaṭaṁ bījaṁ, bhūtagāmaviyojitaṁ.",
  "tika-vin13t0:453": "127.",
  "tika-vin13t0:454": " Nibbaṭṭabījaṁ nobīja-makatañcāpi kappati;",
  "tika-vin13t0:455": "Kaṭāhabaddhabījāni, bahiddhā vāpi kāraye.",
  "tika-vin13t0:456": "128.",
  "tika-vin13t0:457": " Ekābaddhesu bījesu, bhājane vāpi bhūmiyaṁ;",
  "tika-vin13t0:458": "Kate ca kappiyekasmiṁ, sabbesveva kataṁ bhave.",
  "tika-vin13t0:459": "129.",
  "tika-vin13t0:460": " Nikkhitte kappiyaṁ katvā, mūlapaṇṇāni jāyaruṁ;",
  "tika-vin13t0:461": "Kappiyaṁ puna kāreyya, bhūtagāmo hi so tadā.",
  "tika-vin13t0:462": "130.",
  "tika-vin13t0:463": " Sapaṇṇo vā apaṇṇo vā, sevālodakasambhavo;",
  "tika-vin13t0:464": "Cetiyādīsu sevālo, nibbaṭṭadvattipattako;",
  "tika-vin13t0:465": "Bhūtagāmova bījampi, mūlapaṇṇe viniggate.",
  "tika-vin13t0:466": "131.",
  "tika-vin13t0:467": " Ghaṭādipiṭṭhe sevālo, makuḷaṁ ahichattakaṁ;",
  "tika-vin13t0:468": "Dukkaṭasseva vatthūni, phullamabyavahārikaṁ.",
  "tika-vin13t0:469": "132.",
  "tika-vin13t0:470": " Lākhāniyyāsachattāni, allarukkhe vikopiya;",
  "tika-vin13t0:471": "Gaṇhato tattha pācitti, chindato vāpi akkharaṁ.",
  "tika-vin13t0:472": "133.",
  "tika-vin13t0:473": " Pīḷetuṁ nāḷikerādiṁ, dārumakkaṭakādinā;",
  "tika-vin13t0:474": "Chindituṁ gaṇṭhikaṁ kātuṁ, tiṇādiṁ na ca kappati.",
  "tika-vin13t0:475": "134.",
  "tika-vin13t0:476": " Bhūtagāmaṁ va bījaṁ vā, chinda bhindocināhi vā;",
  "tika-vin13t0:477": "Phālehi vijjha paca vā, niyametvā na bhāsaye.",
  "tika-vin13t0:478": "135.",
  "tika-vin13t0:479": " Imaṁ karohi kappiyaṁ, imaṁ gaṇhedamāhara;",
  "tika-vin13t0:480": "Imaṁ dehi imaṁ sodhehevaṁ vaṭṭati bhāsitunti.",
  "tika-vin13t0:481": "14. Bhūminiddeso",
  "tika-vin13t0:482": "Bhūmiyoti –",
  "tika-vin13t0:483": "136.",
  "tika-vin13t0:484": " Sammutussāvanantā ca, gonisādī gahāpati;",
  "tika-vin13t0:485": "Kappiyā bhūmiyo yāsu, vutthaṁ pakkañca kappati.",
  "tika-vin13t0:486": "137.",
  "tika-vin13t0:487": " Vāsatthāya kate gehe, saṅghike vekasantake;",
  "tika-vin13t0:488": "Kappiyā kuṭi laddhabbā, sahaseyyappahonake.",
  "tika-vin13t0:489": "138.",
  "tika-vin13t0:490": " Gehe saṅghassa vekassa, karamānevamīrayaṁ;",
  "tika-vin13t0:491": "Paṭhamiṭṭhakathambhādiṁ, ṭhapeyyussāvanantikā;",
  "tika-vin13t0:492": "‘‘Kappiyakuṭiṁ karoma, kappiyakuṭiṁ karomā’’ti.",
  "tika-vin13t0:493": "139.",
  "tika-vin13t0:494": " Yebhuyyenāparikkhitto, ārāmo sakalopi vā;",
  "tika-vin13t0:495": "Vuccate ‘‘gonisādī’’ti, sammutī saṅghasammatā.",
  "tika-vin13t0:496": "140.",
  "tika-vin13t0:497": " Bhikkhuṁ ṭhapetvā aññehi, dinno tesaṁva santako;",
  "tika-vin13t0:498": "Atthāya kappakuṭiyā, geho gahapatī mato.",
  "tika-vin13t0:499": "141.",
  "tika-vin13t0:500": " Akappakuṭiyā vutthasappiādīhi missitaṁ;",
  "tika-vin13t0:501": "Vajeyya antovutthattaṁ, purimaṁ kālikadvayaṁ.",
  "tika-vin13t0:502": "142.",
  "tika-vin13t0:503": " Teheva bhikkhunā pakkaṁ, kappate yāvajīvikaṁ;",
  "tika-vin13t0:504": "Nirāmisaṁva sattāhaṁ, sāmise sāmapākatā.",
  "tika-vin13t0:505": "143.",
  "tika-vin13t0:506": " Ussāvanantikā yehi, thambhādīhi adhiṭṭhitā;",
  "tika-vin13t0:507": "Tesuyevāpanītesu, tadaññesupi tiṭṭhati.",
  "tika-vin13t0:508": "144.",
  "tika-vin13t0:509": " Sabbesu apanītesu, bhave jahitavatthukā;",
  "tika-vin13t0:510": "Gonisādī parikkhitte, sesā chadanavibbhamāti.",
  "tika-vin13t0:511": "15. Upajjhācariyavattaniddeso",
  "tika-vin13t0:512": "Upajjhācariyavattānīti –",
  "tika-vin13t0:513": "145.",
  "tika-vin13t0:514": " Nissāyupajjhācariye, vasamāno supesalo;",
  "tika-vin13t0:515": "Dantakaṭṭhāsanaṁ toyaṁ, yāguṁ kāle dade sadā.",
  "tika-vin13t0:516": "146.",
  "tika-vin13t0:517": " Patte vattaṁ care gāma-ppavese gamanāgame;",
  "tika-vin13t0:518": "Āsane pādapīṭhe ca, kathalopāhanacīvare.",
  "tika-vin13t0:519": "147.",
  "tika-vin13t0:520": " Paribhojanīyapānīya-vaccappassāvaṭhānisu ;",
  "tika-vin13t0:521": "Vihārasodhane vattaṁ, puna paññāpane tathā.",
  "tika-vin13t0:522": "148.",
  "tika-vin13t0:523": " Na papphoṭeyya sodhento, paṭivāte ca saṅgaṇe;",
  "tika-vin13t0:524": "Vihāraṁ bhikkhu pānīya-sāmantā sayanāsanaṁ.",
  "tika-vin13t0:525": "149.",
  "tika-vin13t0:526": " Nhāne nhātassa kātabbe, raṅgapāke ca dhovane;",
  "tika-vin13t0:527": "Sibbane cīvare theve, rajanto na vaje ṭhite.",
  "tika-vin13t0:528": "150.",
  "tika-vin13t0:529": " Ekaccassa anāpucchā, pattaṁ vā cīvarāni vā;",
  "tika-vin13t0:530": "Na dadeyya na gaṇheyya, parikkhārañca kiñcanaṁ.",
  "tika-vin13t0:531": "151.",
  "tika-vin13t0:532": " Ekaccaṁ pacchato kātuṁ, gantuṁ vā tassa pacchato;",
  "tika-vin13t0:533": "Piṇḍapātañca ninnetuṁ, nīharāpetumattano.",
  "tika-vin13t0:534": "152.",
  "tika-vin13t0:535": " Kiccayaṁ parikammaṁ vā, kesacchedañca attano;",
  "tika-vin13t0:536": "Kārāpetuṁ va kātuṁ vā, anāpucchā na vaṭṭati.",
  "tika-vin13t0:537": "153.",
  "tika-vin13t0:538": " Gāmaṁ susānaṁ nissīmaṁ, disaṁ vā gantumicchato;",
  "tika-vin13t0:539": "Attano kiccayaṁ vāpi, anāpucchā na vaṭṭati.",
  "tika-vin13t0:540": "154.",
  "tika-vin13t0:541": " Uppannaṁ aratiṁ diṭṭhiṁ, kukkuccaṁ vā vinodaye;",
  "tika-vin13t0:542": "Kareyya vāpi ussukkaṁ, saṅghāyattesu kammasu.",
  "tika-vin13t0:543": "155.",
  "tika-vin13t0:544": " Gilānesu upaṭṭheyya, vuṭṭhānaṁ nesamāgame;",
  "tika-vin13t0:545": "Vattabhedena sabbattha, anādarena dukkaṭanti.",
  "tika-vin13t0:546": "16. Vaccapassāvaṭṭhānikaniddeso",
  "tika-vin13t0:547": "Vaccapassāvaṭṭhānikanti –",
  "tika-vin13t0:548": "156.",
  "tika-vin13t0:549": " Na kareyya yathāvuḍḍhaṁ, vaccaṁ yātānupubbiyā;",
  "tika-vin13t0:550": "Vaccapassāvakuṭiyo, nhānatitthañca labbhati.",
  "tika-vin13t0:551": "157.",
  "tika-vin13t0:552": " Paviseyyubbhajitvā no, sahasā paviseyya ca;",
  "tika-vin13t0:553": "Ukkāsitvāvubbhajeyya, pādukāsveva saṇṭhito.",
  "tika-vin13t0:554": "158.",
  "tika-vin13t0:555": " Na kare nitthunaṁ vaccaṁ, dantakaṭṭhañca khādayaṁ;",
  "tika-vin13t0:556": "Vaccapassāvadoṇīnaṁ, na kareyyubhayaṁ bahi.",
  "tika-vin13t0:557": "159.",
  "tika-vin13t0:558": " Kūpe kaṭṭhaṁ na pāteyya, kheḷaṁ passāvadoṇiyā;",
  "tika-vin13t0:559": "Nāvalekheyya pharuse-nuhatañcāpi dhovaye.",
  "tika-vin13t0:560": "160.",
  "tika-vin13t0:561": " Na nikkhameyya sahasā-vubbhajitvā na nikkhame;",
  "tika-vin13t0:562": "Capu capu nācameyya, uklāpañca visodhayeti.",
  "tika-vin13t0:563": "17. Āpucchakaraṇaniddeso",
  "tika-vin13t0:564": "Āpucchakaraṇanti –",
  "tika-vin13t0:565": "161.",
  "tika-vin13t0:566": " Anajjhiṭṭhova therena, pātimokkhaṁ na uddise;",
  "tika-vin13t0:567": "Dhammaṁ na kathaye pañhaṁ, na pucche na ca vissaje.",
  "tika-vin13t0:568": "162.",
  "tika-vin13t0:569": " Āpucchitvā kathentassa, puna vuḍḍhatarāgame;",
  "tika-vin13t0:570": "Puna āpucchanaṁ natthi, bhattagge cānumodato.",
  "tika-vin13t0:571": "163.",
  "tika-vin13t0:572": " Vasanto ca anāpucchā, vuḍḍhenekavihārake;",
  "tika-vin13t0:573": "Na sajjhāyeyya uddesaṁ, paripucchañca no dade.",
  "tika-vin13t0:574": "164.",
  "tika-vin13t0:575": " Dhammaṁ na bhāsaye dīpaṁ, na kare na ca vijjhape;",
  "tika-vin13t0:576": "Vātapānaṁ kavāṭaṁ vā, vivareyya thakeyya ca.",
  "tika-vin13t0:577": "165.",
  "tika-vin13t0:578": " Caṅkame caṅkamantopi, vuḍḍhena parivattaye;",
  "tika-vin13t0:579": "Yena vuḍḍho sa saṅghāṭi-kaṇṇenenaṁ na ghaṭṭayeti.",
  "tika-vin13t0:580": "18. Nagganiddeso",
  "tika-vin13t0:581": "Naggoti –",
  "tika-vin13t0:582": "166.",
  "tika-vin13t0:583": " Naggo maggaṁ vaje bhuñje, pive khāde na sāyaye;",
  "tika-vin13t0:584": "Na gaṇhe na dade neva, vande vandāpayeyya vā.",
  "tika-vin13t0:585": "167.",
  "tika-vin13t0:586": " Parikammaṁ na kāreyya, na kare paṭichādisu;",
  "tika-vin13t0:587": "Parikamme duve vattha-cchādi sabbattha kappiyāti.",
  "tika-vin13t0:588": "19. Nhānakappaniddeso",
  "tika-vin13t0:589": "Nhānakappoti –",
  "tika-vin13t0:590": "168.",
  "tika-vin13t0:591": " Na ca nhāyeyya therānaṁ, puratopari vā tathā;",
  "tika-vin13t0:592": "Dadeyya otarantānaṁ, maggamuttaramānako.",
  "tika-vin13t0:593": "169.",
  "tika-vin13t0:594": " Kuṭṭatthambhataruṭṭāne, nhāyamāno na ghaṁsaye;",
  "tika-vin13t0:595": "Kāyaṁ gandhabbahatthena, kuruvindakasuttiyā.",
  "tika-vin13t0:596": "170.",
  "tika-vin13t0:597": " Mallakenāññamaññaṁ vā, sarīrena na ghaṁsaye;",
  "tika-vin13t0:598": "Kapāliṭṭhakakhaṇḍāni, vatthavaṭṭi ca vaṭṭati.",
  "tika-vin13t0:599": "171.",
  "tika-vin13t0:600": " Sabbesaṁ puthupāṇī cā-kallassākatamallakaṁ;",
  "tika-vin13t0:601": "Pāsāṇapheṇakathalā, kappanti pādaghaṁsaneti.",
  "tika-vin13t0:602": "20. Avandiyaniddeso",
  "tika-vin13t0:603": "Avandiyoti –",
  "tika-vin13t0:604": "172.",
  "tika-vin13t0:605": " Ukkhittānupasampanna-nānāsaṁvāsaitthiyo;",
  "tika-vin13t0:606": "Navo ca garukaṭṭho ca, paṇḍako ca avandiyāti.",
  "tika-vin13t0:607": "21. Cammaniddeso",
  "tika-vin13t0:608": "Cammanti –",
  "tika-vin13t0:609": "173.",
  "tika-vin13t0:610": " Migājeḷakacammāni, kappanti paribhuñjituṁ;",
  "tika-vin13t0:611": "Rohiteṇipasadā ca, kuruṅgā migajātikā.",
  "tika-vin13t0:612": "174.",
  "tika-vin13t0:613": " Anuññātattayā aññaṁ, cammaṁ dukkaṭavatthukaṁ;",
  "tika-vin13t0:614": "Thavikopāhane cammaṁ, sabbaṁ kappatimānusanti.",
  "tika-vin13t0:615": "22. Upāhananiddeso",
  "tika-vin13t0:616": "Upāhanā cevāti –",
  "tika-vin13t0:617": "175.",
  "tika-vin13t0:618": " Majjhadese na kappanti, gaṇaṅgaṇūpāhanā navā;",
  "tika-vin13t0:619": "Sabbassa kappantārāme, sabbatthākallakassa ca.",
  "tika-vin13t0:620": "176.",
  "tika-vin13t0:621": " Sabbanīlakaodātapītalohitakaṇhakā ;",
  "tika-vin13t0:622": "Mahāraṅgamahānāma-raṅgarattā cupāhanā.",
  "tika-vin13t0:623": "177.",
  "tika-vin13t0:624": " Sabbamañjeṭṭhikā citrā, nīlapītādivaddhikā;",
  "tika-vin13t0:625": "Tittirapattikā meṇḍa-ajavisāṇavaddhikā.",
  "tika-vin13t0:626": "178.",
  "tika-vin13t0:627": " Khallabaddhā puṭabaddhā, tūlapuṇṇā cupāhanā;",
  "tika-vin13t0:628": "Pāliguṇṭhimakā mora-piñchena parisibbitā.",
  "tika-vin13t0:629": "179.",
  "tika-vin13t0:630": " Vicchikāḷikatā sīhabyagghuddājinadīpinaṁ;",
  "tika-vin13t0:631": "Majjārakāḷakolūkacammehi ca parikkhaṭā;",
  "tika-vin13t0:632": "Pādukā saṅkamanīyā, koci dhāreyya dukkaṭaṁ.",
  "tika-vin13t0:633": "180.",
  "tika-vin13t0:634": " Nīlādivaṇṇaṁ sakalaṁ, puñchitvā vekadesakaṁ;",
  "tika-vin13t0:635": "Upāhanā vaḷañjeyya, hāretvā khallakādikanti.",
  "tika-vin13t0:636": "23. Anolokiyaniddeso",
  "tika-vin13t0:637": "Anolokiyanti –",
  "tika-vin13t0:638": "181.",
  "tika-vin13t0:639": " Sāratto itthiyā yoniṁ, mukhaṁ vā bhikkhadāyiyā;",
  "tika-vin13t0:640": "Parassa pattamujjhānasaññī vā attano mukhaṁ;",
  "tika-vin13t0:641": "Ādāsodakapatte vā, olokeyyassa dukkaṭanti.",
  "tika-vin13t0:642": "24. Añjanīniddeso",
  "tika-vin13t0:643": "Añjanīti –",
  "tika-vin13t0:644": "182.",
  "tika-vin13t0:645": " Vaṭṭāṭṭhasoḷasaṁsā vā, maṭṭhā vaṭṭati añjanī;",
  "tika-vin13t0:646": "Tissopi mūle gīvāyaṁ, lekhā ekāva bandhituṁ.",
  "tika-vin13t0:647": "183.",
  "tika-vin13t0:648": " Yaṁ kiñci rūpaṁ mālādikammaṁ makaradantakaṁ;",
  "tika-vin13t0:649": "Gomuttakaḍḍhacandādi-vikāraṁ nettha vaṭṭati.",
  "tika-vin13t0:650": "184.",
  "tika-vin13t0:651": " Labbhekavaṇṇasuttena, sibbituṁ thavikā tathā;",
  "tika-vin13t0:652": "Sipāṭi kuñcikākoso, salākāpi acittakā.",
  "tika-vin13t0:653": "185.",
  "tika-vin13t0:654": " Saṅkhanābhivisāṇaṭṭhi-naḷadantamayā tathā;",
  "tika-vin13t0:655": "Phalakaṭṭhamayā veḷu-lākhālohamayāpi ca.",
  "tika-vin13t0:656": "186.",
  "tika-vin13t0:657": " Añjaniyo salākāyo, dhūmanettā ca labbhare;",
  "tika-vin13t0:658": "Tathā satthakadaṇḍāni, natthudānā ca tammayāti.",
  "tika-vin13t0:659": "25. Akappiyasayananiddeso",
  "tika-vin13t0:660": "Akappiyasayanānīti –",
  "tika-vin13t0:661": "187.",
  "tika-vin13t0:662": " Āsandī tūlī pallaṅko, paṭikaṁ gonacittakaṁ;",
  "tika-vin13t0:663": "Paṭalī vikatī udda-lomī ekantalomikā.",
  "tika-vin13t0:664": "188.",
  "tika-vin13t0:665": " Kuttaṁ koseyyaṁ kaṭṭissaṁ, hatthiassarathattharā;",
  "tika-vin13t0:666": "Jinappaveṇikadalī-migappavaraattharā.",
  "tika-vin13t0:667": "189.",
  "tika-vin13t0:668": " Salohitavitānañcu-bhatorattūpadhānakaṁ ;",
  "tika-vin13t0:669": "Akappiyāni etāni, dukkaṭaṁ paribhuñjato.",
  "tika-vin13t0:670": "190.",
  "tika-vin13t0:671": " Āsandādittayā sese, labbhate gihisantake;",
  "tika-vin13t0:672": "Dhammāsane ca bhattagge, ghare cāpi nisīdituṁ;",
  "tika-vin13t0:673": "Bhūmattharaṇasaṅkhepe, sayituñcāpi kappati.",
  "tika-vin13t0:674": "191.",
  "tika-vin13t0:675": " Caturaṁsapīṭhā sattaṅgā, pañcaṅgā uccapādakā;",
  "tika-vin13t0:676": "Tūlonaddhā ghareyeva, mañcapīṭhā nisīdituṁ.",
  "tika-vin13t0:677": "192.",
  "tika-vin13t0:678": " Coḷavākuṇṇapaṇṇānaṁ, tiṇānañceva pūritā;",
  "tika-vin13t0:679": "Cīvaracchaviyo pañca, bhisī sabbattha kappiyā.",
  "tika-vin13t0:680": "193.",
  "tika-vin13t0:681": " Tūlattayaṁ bhisigabbho, lomāni migapakkhinaṁ;",
  "tika-vin13t0:682": "Bimbohane anuññātaṁ, tūlavajjā masūrake.",
  "tika-vin13t0:683": "194.",
  "tika-vin13t0:684": " Manussalomamuṇṇāyaṁ, paṇṇe pupphaṁ tamālakaṁ;",
  "tika-vin13t0:685": "Suddhaṁ na āsanañceva, labbhamappaṭivekkhitanti.",
  "tika-vin13t0:686": "26. Samānāsanikaniddeso",
  "tika-vin13t0:687": "Samānāsanikopicāti –",
  "tika-vin13t0:688": "195.",
  "tika-vin13t0:689": " Tivassantarānuññātaṁ, bhikkhūnamekamāsanaṁ;",
  "tika-vin13t0:690": "Sattavassativassehi, pañcavasso nisīdituṁ.",
  "tika-vin13t0:691": "196.",
  "tika-vin13t0:692": " Ṭhapetvā paṇḍakaṁ itthiṁ, ubhatobyañjanaṁ muni;",
  "tika-vin13t0:693": "Dīghāsane anuññāsi, sabbeheva nisīdituṁ.",
  "tika-vin13t0:694": "197.",
  "tika-vin13t0:695": " Antaṁ dīghāsanaṁ tiṇṇaṁ, yaṁ pahoti nisīdituṁ;",
  "tika-vin13t0:696": "Mañcake vāpi pīṭhe vā, dvinnaṁ labbhaṁ nisīditunti.",
  "tika-vin13t0:697": "27. Asaṁvāsikaniddeso",
  "tika-vin13t0:698": "Asaṁvāsiko cāti –",
  "tika-vin13t0:699": "198.",
  "tika-vin13t0:700": " Ukkhittonupasampanno, bhikkhunī chinnamūlako;",
  "tika-vin13t0:701": "Nānāsaṁvāsanissīma-ṭṭhitavehāyasaṇṭhitā;",
  "tika-vin13t0:702": "Ekādasa abhabbā ca, asaṁvāsāti dīpitāti.",
  "tika-vin13t0:703": "28. Kammaniddeso",
  "tika-vin13t0:704": "Kammañcāti –",
  "tika-vin13t0:705": "199.",
  "tika-vin13t0:706": " Vaggena adhammakammaṁ, samaggena adhammikaṁ;",
  "tika-vin13t0:707": "Vaggena dhammakammañca, samaggena ca dhammikaṁ;",
  "tika-vin13t0:708": "Catutthaṁyevānuññātaṁ, sesakammesu dukkaṭaṁ.",
  "tika-vin13t0:709": "200.",
  "tika-vin13t0:710": " Catuvaggo pañcavaggo, dasavīsativaggiko;",
  "tika-vin13t0:711": "Tirekavīsativaggo, pañca saṅghā vibhāvitā.",
  "tika-vin13t0:712": "201.",
  "tika-vin13t0:713": " Catuvaggettha abbhānu-pasampadāpavāraṇā;",
  "tika-vin13t0:714": "Pañcavaggo ca abbhānaṁ, majjhadesupasampadaṁ.",
  "tika-vin13t0:715": "202.",
  "tika-vin13t0:716": " Dasavaggo ca abbhānaṁ, ṭhapetvā sabbakammiko;",
  "tika-vin13t0:717": "Itaro sabbakammesu, kammappattoti dīpito.",
  "tika-vin13t0:718": "203.",
  "tika-vin13t0:719": " Catuvaggena kattabbe, cattāro pakatattakā;",
  "tika-vin13t0:720": "Kammappattā pare chandā-rahā sesepyayaṁ nayo.",
  "tika-vin13t0:721": "204.",
  "tika-vin13t0:722": " Catuvaggādikattabbaṁ, asaṁvāsakammāraha;",
  "tika-vin13t0:723": "Garukaṭṭhesvaññataraṁ, katvāna gaṇapūrakaṁ;",
  "tika-vin13t0:724": "Parivāsādikaṁ kammaṁ, kataṁ kuppañca dukkaṭaṁ.",
  "tika-vin13t0:725": "205.",
  "tika-vin13t0:726": " Adhammakammaṁ vāreyya, antarāye duve tayo;",
  "tika-vin13t0:727": "Diṭṭhāvimekodhiṭṭhānaṁ, vārenteva tatodhikā.",
  "tika-vin13t0:728": "206.",
  "tika-vin13t0:729": " Kammārahā asaṁvāsā, khittacittadukhaṭṭitā;",
  "tika-vin13t0:730": "Etesaṁ saṅghamajjhamhi, paṭikkhepo na ruhati.",
  "tika-vin13t0:731": "207.",
  "tika-vin13t0:732": " Pakatattekasīmaṭṭha-samasaṁvāsabhikkhuno;",
  "tika-vin13t0:733": "Ārocentassantamaso-nantarassāpi rūhati.",
  "tika-vin13t0:734": "208.",
  "tika-vin13t0:735": " Kopetuṁ dhammikaṁ kammaṁ, paṭikkoseyya sammukhā;",
  "tika-vin13t0:736": "Tirokkhā kāyasāmaggiṁ, chandaṁ no deyya dukkaṭanti.",
  "tika-vin13t0:737": "29. Micchājīvavivajjanāniddeso",
  "tika-vin13t0:738": "Micchājīvavivajjanāti –",
  "tika-vin13t0:739": "209.",
  "tika-vin13t0:740": " Dāruṁ veḷuṁ phalaṁ pupphaṁ, cuṇṇaṁ nhānamukhodakaṁ;",
  "tika-vin13t0:741": "Mattikādantakaṭṭhādiṁ, na dade kulasaṅgahā.",
  "tika-vin13t0:742": "210.",
  "tika-vin13t0:743": " Pāribhaṭakatāmugga-sūpyatāvatthuvijjayā;",
  "tika-vin13t0:744": "Paheṇadūtakammena, jaṅghapesaniyena vā.",
  "tika-vin13t0:745": "211.",
  "tika-vin13t0:746": " Anuppadānappaṭipiṇḍa-vejjakammena vā pana;",
  "tika-vin13t0:747": "Nāññena vāpi sambuddhappaṭikuṭṭhena jīvaye.",
  "tika-vin13t0:748": "212.",
  "tika-vin13t0:749": " Viññattinesanābhūtullapanākuhanādihi;",
  "tika-vin13t0:750": "Kuladūsādinuppannapaccaye parivajjayeti.",
  "tika-vin13t0:751": "30. Vattaniddeso",
  "tika-vin13t0:752": "Vattanti –",
  "tika-vin13t0:753": "213.",
  "tika-vin13t0:754": " Āgantuko na ārāmaṁ, pavise saupāhano;",
  "tika-vin13t0:755": "Sachattoguṇṭhito sīse, karitvā vāpi cīvaraṁ.",
  "tika-vin13t0:756": "214.",
  "tika-vin13t0:757": " Pānīyena na dhoveyya, pāde vuḍḍhatarepi ca;",
  "tika-vin13t0:758": "Āvāsikebhivādeyya, puccheyya sayanāsanaṁ.",
  "tika-vin13t0:759": "215.",
  "tika-vin13t0:760": " Gamiko paṭisāmetvā, dārumattikabhaṇḍakaṁ;",
  "tika-vin13t0:761": "Vihārañca thaketvāna, āpuccha sayanāsanaṁ.",
  "tika-vin13t0:762": "216.",
  "tika-vin13t0:763": " Āpucchitabbe asati, saṁgopetvāna sādhukaṁ;",
  "tika-vin13t0:764": "Pakkameyyaññathā tassa, pakkantuṁ na ca kappati.",
  "tika-vin13t0:765": "217.",
  "tika-vin13t0:766": " Āvāsiko paññāpeyya, vuḍḍhāgantussa āsanaṁ;",
  "tika-vin13t0:767": "Upanikkhipe pādoda-ppabhutiṁ pattacīvaraṁ.",
  "tika-vin13t0:768": "218.",
  "tika-vin13t0:769": " Paccuggantvāna gaṇheyya, pānīyena ca pucchaye;",
  "tika-vin13t0:770": "Āgantukebhivādeyya, paññape sayanāsanaṁ.",
  "tika-vin13t0:771": "219.",
  "tika-vin13t0:772": " Ajjhāvutthamavutthaṁ vā, gocarāgocaraṁ vade;",
  "tika-vin13t0:773": "Vaccapassāvaṭhānāni, katikaṁ sekkhasammutiṁ.",
  "tika-vin13t0:774": "220.",
  "tika-vin13t0:775": " Pavesanikkhame kālaṁ, paribhojiyapāniyaṁ;",
  "tika-vin13t0:776": "Nisinnova navakassa, etaṁ sabbaṁ samuddiseti.",
  "tika-vin13t0:777": "31. Vikappanāniddeso",
  "tika-vin13t0:778": "Vikappanācevāti –",
  "tika-vin13t0:779": "221.",
  "tika-vin13t0:780": " Sammukhā parammukhāti, duve vuttā vikappanā;",
  "tika-vin13t0:781": "Sammukhāya vikappento, byattassekassa santike;",
  "tika-vin13t0:782": "‘‘Imaṁ cīvaraṁ tuyhaṁ, vikappemī’’ti bhāsaye.",
  "tika-vin13t0:783": "222.",
  "tika-vin13t0:784": " Ettāvatā nidhetuṁva, kappatī na ca kappati;",
  "tika-vin13t0:785": "Paribhogādikaṁ tena, appaccuddhaṭabhāvato.",
  "tika-vin13t0:786": "223. ‘‘Mayhaṁ santakaṁ paribhuñja vā vissajjehi vā yathāpaccayaṁ vā karohī’’ti –",
  "tika-vin13t0:787": "Tena paccuddhaṭeyeva, paribhogādi kappati.",
  "tika-vin13t0:788": "224.",
  "tika-vin13t0:789": " Aparā sammukhāvekā, bhikkhussekassa santike;",
  "tika-vin13t0:790": "Gahetvā nāmamekassa, pañcannaṁ sahadhamminaṁ.",
  "tika-vin13t0:791": "225. ‘‘Imaṁ cīvaraṁ tissassa bhikkhuno, tissāya bhikkhuniyā, tissassa sāmaṇerassa, tissāya sāmaṇeriyā, tissāya sikkhamānāya vikappemī’’ti vattabbaṁ.",
  "tika-vin13t0:792": "Tena bhikkhunā ‘‘tissassa bhikkhuno, tissāya bhikkhuniyā, tissassa sāmaṇerassa , tissāya sāmaṇeriyā, tissāya sikkhamānāya santakaṁ paribhuñja vā vissajjehi vā yathāpaccayaṁ vā karohī’’ti vattabbaṁ.",
  "tika-vin13t0:793": "226.",
  "tika-vin13t0:794": " Parammukhāvikappane-kassantikevamīraye;",
  "tika-vin13t0:795": "‘‘Imaṁ cīvaraṁ tuyhaṁ vikappanatthāya dammī’’ti.",
  "tika-vin13t0:796": "227. Tena vattabbo ‘‘ko te mitto vā sandiṭṭho vā’’ti. Itarena cevaṁ vattabbaṁ ‘‘tisso bhikkhū’’ti vā ‘‘tissā bhikkhunī’’ti vā ‘‘tisso sāmaṇero’’ti vā ‘‘tissā sāmaṇerī’’ti vā ‘‘tissā sikkhamānā’’ti vā.",
  "tika-vin13t0:797": "Puna tena ‘‘ahaṁ tissassa tissāya vā dammī’’ti vikappetvā teneva ‘‘tissassa bhikkhuno, tissāya bhikkhuniyā, tissassa sāmaṇerassa, tissāya sāmaṇeriyā, tissāya sikkhamānāya santakaṁ paribhuñja vā vissajjehi vā yathāpaccayaṁ vā karohī’’ti paccuddharitabbaṁ.",
  "tika-vin13t0:798": "228.",
  "tika-vin13t0:799": " Dūrasantikattekattabahubhāvaṁ vijāniya;",
  "tika-vin13t0:800": "‘‘Etaṁ ima’’nti ‘‘etāni, imānī’’tettha yojaye.",
  "tika-vin13t0:801": "229.",
  "tika-vin13t0:802": " Dasāhaṁ māsamekaṁ vā, pañca vā kathinatthate;",
  "tika-vin13t0:803": "Pāripūratthamūnassa, paccāsā sati māsakaṁ;",
  "tika-vin13t0:804": "Nuppādayati nissaggiṁ, nādhiṭṭhitavikappitanti.",
  "tika-vin13t0:805": "32. Nissayaniddeso",
  "tika-vin13t0:806": "Nissayoti –",
  "tika-vin13t0:807": "230.",
  "tika-vin13t0:808": " Byattassa pañcavassassa, natthi nissaya kāriyaṁ;",
  "tika-vin13t0:809": "Yāvajīvampi abyatto, nissitoyeva jīvati.",
  "tika-vin13t0:810": "231.",
  "tika-vin13t0:811": " Ekaṁsaṁ cīvaraṁ katvā, paggaṇhitvāna añjaliṁ;",
  "tika-vin13t0:812": "Ukkuṭikaṁ nisīditvā, vade yāvatatīyakaṁ;",
  "tika-vin13t0:813": "‘‘Ācariyo me, bhante, hohi,",
  "tika-vin13t0:814": "Āyasmato nissāya vacchāmī’’ti.",
  "tika-vin13t0:815": "232.",
  "tika-vin13t0:816": " Pakkante pakkhasaṅkante, vibbhante vāpi nissayo;",
  "tika-vin13t0:817": "Maraṇāṇattupajjhāya-samodhānehi sammati.",
  "tika-vin13t0:818": "233.",
  "tika-vin13t0:819": " Nissāya na vaselajjiṁ, apubbaṁ ṭhānamāgato;",
  "tika-vin13t0:820": "Āgame catupañcāhaṁ, ñātuṁ bhikkhusabhāgataṁ.",
  "tika-vin13t0:821": "234.",
  "tika-vin13t0:822": " Addhikassa gilānassa, gilānupaṭṭhakassa ca;",
  "tika-vin13t0:823": "Yācitassa araññe vā, sallakkhantena phāsukaṁ;",
  "tika-vin13t0:824": "Sabhāge dāyakesante, vasituṁ tāva labbhatīti.",
  "tika-vin13t0:825": "33. Kāyabandhananiddeso",
  "tika-vin13t0:826": "Kāyabandhananti –",
  "tika-vin13t0:827": "235.",
  "tika-vin13t0:828": " Akāyabandhano gāmaṁ, dukkaṭaṁ paviseyya ce;",
  "tika-vin13t0:829": "Bandheyya yattha sarati, tatthevāsatiyā gato.",
  "tika-vin13t0:830": "236.",
  "tika-vin13t0:831": " Paṭṭikā sūkarantanti, duvidhaṁ kāyabandhanaṁ;",
  "tika-vin13t0:832": "Dussapaṭṭo ca rajju ca, ekā tadanulomikā.",
  "tika-vin13t0:833": "237.",
  "tika-vin13t0:834": " Macchakaṇṭakakhajjūrī-pattā maṭṭhā ca paṭṭikā;",
  "tika-vin13t0:835": "Labbhā dasā catassopi, ante diguṇasuttakaṁ.",
  "tika-vin13t0:836": "238.",
  "tika-vin13t0:837": " Mālādiṁ kakkaṭacchādiṁ, dassetvā guṇasuttaka;",
  "tika-vin13t0:838": "Koṭṭitā kuñjaracchādiṁ, paṭṭikā na ca kappati.",
  "tika-vin13t0:839": "239.",
  "tika-vin13t0:840": " Ghaṭakaṁ makaramukhādiṁ, na kappanti dasāmukhe;",
  "tika-vin13t0:841": "Ubhante ghaṭakā lekhā, vidhe aññañca cittakaṁ.",
  "tika-vin13t0:842": "240.",
  "tika-vin13t0:843": " Deḍḍubhakañca murajaṁ, maddavīṇaṁ kalābukaṁ;",
  "tika-vin13t0:844": "Na kappanti dasāsu dve, majjhimāyeva kappare.",
  "tika-vin13t0:845": "241.",
  "tika-vin13t0:846": " Veḷudantavisāṇaṭṭhikaṭṭhalākhāphalāmayā;",
  "tika-vin13t0:847": "Saṅkhanābhimayā suttanaḷalohamayāpi ca;",
  "tika-vin13t0:848": "Vidhā kappanti kappiyā, gaṇṭhiyo cāpi tammayāti.",
  "tika-vin13t0:849": "Paṭhamabhāṇavāraṁ niṭṭhitaṁ.",
  "tika-vin13t0:850": "34. Pathavīniddeso",
  "tika-vin13t0:851": "Pathavī cāti –",
  "tika-vin13t0:852": "242.",
  "tika-vin13t0:853": " Jātājātāti duvidhā, suddhamattikapaṁsukā;",
  "tika-vin13t0:854": "Jātādaḍḍhā ca pathavī, bahumattikapaṁsukā;",
  "tika-vin13t0:855": "Cātumāsādhikovaṭṭhapaṁsumattikarāsi ca.",
  "tika-vin13t0:856": "243.",
  "tika-vin13t0:857": " Suddhasakkharapāsāṇamarumbakathalavālukā;",
  "tika-vin13t0:858": "Daḍḍhā ca bhūmi yebhuyyasakkharādimahīpi ca;",
  "tika-vin13t0:859": "Dutiyā vuttarāsi ca, cātumāsomavaṭṭhako.",
  "tika-vin13t0:860": "244.",
  "tika-vin13t0:861": " Dve bhāgā tīsu bhāgesu, mattikā yassa bhūmiyā;",
  "tika-vin13t0:862": "Yebhuyyamattikā esā, sesesupi ayaṁ nayo.",
  "tika-vin13t0:863": "245.",
  "tika-vin13t0:864": " Pācitti khaṇane jāte, jātasaññissa dukkaṭaṁ;",
  "tika-vin13t0:865": "Dveḷhassājātasaññissa, nāpattāṇāpane tathā.",
  "tika-vin13t0:866": "246.",
  "tika-vin13t0:867": " Pahāre pahārāpatti, khaṇamānassa attanā;",
  "tika-vin13t0:868": "Ekāyāṇattiyā ekā, nānāṇattīsu vācaso.",
  "tika-vin13t0:869": "247.",
  "tika-vin13t0:870": " ‘‘Imaṁ ṭhānamimaṁ kandamidha vāpiṁ khaṇettha ca;",
  "tika-vin13t0:871": "Jālehaggi’’nti vā vattuṁ, niyametvā na vaṭṭati.",
  "tika-vin13t0:872": "248.",
  "tika-vin13t0:873": " ‘‘Thambhassimassāvāṭaṁ vā, mattikaṁ jāna māhara;",
  "tika-vin13t0:874": "Karohi kappiyañce’’ti, vacanaṁ vaṭṭatedisaṁ.",
  "tika-vin13t0:875": "249.",
  "tika-vin13t0:876": " Asambaddhaṁ pathaviyā, sukkhakaddamaādikaṁ;",
  "tika-vin13t0:877": "Kopetuṁ tanukaṁ labbhamussiñcanīyakaddamaṁ.",
  "tika-vin13t0:878": "250.",
  "tika-vin13t0:879": " Gaṇḍuppādaṁ upacikāmattikaṁ mūsikukkiraṁ;",
  "tika-vin13t0:880": "Cātumāsādhikovaṭṭhaṁ, leḍḍādiñca na kopaye.",
  "tika-vin13t0:881": "251.",
  "tika-vin13t0:882": " Patite vāpiādīnaṁ, kūle udakasantike;",
  "tika-vin13t0:883": "Pāsāṇe ca raje lagge, patite navasoṇḍiyā.",
  "tika-vin13t0:884": "252.",
  "tika-vin13t0:885": " Vammike mattikākuṭṭe, abbhokāsuṭṭhite tathā;",
  "tika-vin13t0:886": "Yebhuyyakathalaṭṭhāne, tiṭṭhatiṭṭhakakuṭṭako.",
  "tika-vin13t0:887": "253.",
  "tika-vin13t0:888": " Thambhādiṁ gaṇhituṁ bhūmiṁ, sañcāletvā vikopayaṁ;",
  "tika-vin13t0:889": "Dhārāya bhindituṁ bhūmiṁ, kātuṁ vā visamaṁ samaṁ.",
  "tika-vin13t0:890": "254.",
  "tika-vin13t0:891": " Sammuñjanīhi ghaṁsituṁ, kaṇṭakādiṁ pavesituṁ;",
  "tika-vin13t0:892": "Dassessāmīti bhindanto, bhūmiṁ caṅkamituṁ padaṁ.",
  "tika-vin13t0:893": "255.",
  "tika-vin13t0:894": " Ghaṁsituṁ aṅgapaccaṅgaṁ, kaṇḍurogī taṭādisu;",
  "tika-vin13t0:895": "Hatthaṁ vā dhovituṁ bhūmiṁ, ghaṁsituṁ na ca kappati.",
  "tika-vin13t0:896": "256.",
  "tika-vin13t0:897": " Thambhādiujukuddhāro, pāsāṇādipavaṭṭanaṁ;",
  "tika-vin13t0:898": "Sākhādikaḍḍhanaṁ rukkhalatācchedanaphālanaṁ.",
  "tika-vin13t0:899": "257.",
  "tika-vin13t0:900": " Seko passāvaādīnaṁ, suddhacittassa vaṭṭati;",
  "tika-vin13t0:901": "Allahatthaṁ ṭhapetvāna, rajaggāho ca bhūmiyā.",
  "tika-vin13t0:902": "258.",
  "tika-vin13t0:903": " Aggissa anupādāne, kapāle iṭṭhakāya vā;",
  "tika-vin13t0:904": "Pātetuṁ labbhate aggiṁ, bhūmiyaṁ vāvase satīti.",
  "tika-vin13t0:905": "35. Parikkhāraniddeso",
  "tika-vin13t0:906": "Parikkhāroti –",
  "tika-vin13t0:907": "259.",
  "tika-vin13t0:908": " Pañcavaṇṇehi suttehi, anto bahi ca sibbituṁ;",
  "tika-vin13t0:909": "Girikūṭaḍḍhacandādiṁ, chatte paṇṇe ca chindituṁ.",
  "tika-vin13t0:910": "260.",
  "tika-vin13t0:911": " Ghaṭakaṁ vāḷarūpaṁ vā, daṇḍe lekhā na vaṭṭati;",
  "tika-vin13t0:912": "Vaṭṭatī daṇḍabundamhi, ahicchattakasādisaṁ.",
  "tika-vin13t0:913": "261.",
  "tika-vin13t0:914": " Sibbituṁ ekavaṇṇena, pañjaraṁ vā vinandhituṁ;",
  "tika-vin13t0:915": "Thiratthaṁ vaṭṭatī chatte, daṇḍe lekhāva bandhituṁ.",
  "tika-vin13t0:916": "262.",
  "tika-vin13t0:917": " Ante paṭṭamukhe vāpi, veṇi saṅkhalikāpi vā;",
  "tika-vin13t0:918": "Sūcivikāramaññaṁ vā, cīvare na ca kappati;",
  "tika-vin13t0:919": "Kappabinduvikārampi, pāḷikaṇṇikaādikaṁ.",
  "tika-vin13t0:920": "263.",
  "tika-vin13t0:921": " Gaṇṭhipāsakapaṭṭāpi, catukkoṇāva agghiyaṁ;",
  "tika-vin13t0:922": "Muggaro kakkaṭacchādi-vikāraṁ nettha vaṭṭati.",
  "tika-vin13t0:923": "264.",
  "tika-vin13t0:924": " Koṇasuttā ca pīḷakā, duviññeyyāva kappare;",
  "tika-vin13t0:925": "Gandhaṁ telaṁ va lākhaṁ vā, rajane na ca pakkhipe.",
  "tika-vin13t0:926": "265.",
  "tika-vin13t0:927": " Rattaṁ saṅkhena maṇinā, ghaṭṭeyyaññena vā na ca;",
  "tika-vin13t0:928": "Ghaṁseyya doṇiyaṁ katvā, pahāre na ca muṭṭhinā.",
  "tika-vin13t0:929": "266.",
  "tika-vin13t0:930": " Kaṇṇakoṇakasuttāni, ratte chindeyya cīvare;",
  "tika-vin13t0:931": "Lekhā na vaṭṭatī dhamma-karaṇe chattavaṭṭiyaṁ.",
  "tika-vin13t0:932": "267.",
  "tika-vin13t0:933": " Lekhaṁ ṭhapetvā maṇikā, pīḷakā kuñcikāya ca;",
  "tika-vin13t0:934": "Pipphale ca pariccheda-lekhā daṇḍamhi vaṭṭati.",
  "tika-vin13t0:935": "268.",
  "tika-vin13t0:936": " Mālādyaraṇiyaṁ patta-maṇḍale bhittikamma ca;",
  "tika-vin13t0:937": "Heṭṭhā lekhādvayaṁ uddhaṁ, ahicchattakasādisaṁ.",
  "tika-vin13t0:938": "269.",
  "tika-vin13t0:939": " Hitvā kattarayaṭṭhimhi, sūcisaṇḍāsakepi ca;",
  "tika-vin13t0:940": "Yaṁ kiñci girikūṭādi-vaṇṇamaṭṭhaṁ na vaṭṭati.",
  "tika-vin13t0:941": "270.",
  "tika-vin13t0:942": " Bimbohane bhisimañca-pīṭhādisayanāsane;",
  "tika-vin13t0:943": "Sammuñjanimhi saṅkāra-chaḍḍane raṅgabhājane.",
  "tika-vin13t0:944": "271.",
  "tika-vin13t0:945": " Pānīyabhājane pāda-pīṭhe kathalikāya ca;",
  "tika-vin13t0:946": "Pattādhārapidhānesu, tālavaṇṭe ca bījane;",
  "tika-vin13t0:947": "Yaṁ kiñci mālākammādi-vaṇṇamaṭṭhamavāritaṁ.",
  "tika-vin13t0:948": "272.",
  "tika-vin13t0:949": " Senāsane pana dvārakavāṭādippabhedane;",
  "tika-vin13t0:950": "Sovaṇṇamayanuññātaṁ, vaṇṇamaṭṭhamhi kā kathā.",
  "tika-vin13t0:951": "273.",
  "tika-vin13t0:952": " Visāṇanāḷilābvādippabhede telabhājane;",
  "tika-vin13t0:953": "Pumitthirūparahitaṁ, vaṇṇamaṭṭhamavāritanti.",
  "tika-vin13t0:954": "36. Bhesajjaniddeso",
  "tika-vin13t0:955": "Bhesajjanti –",
  "tika-vin13t0:956": "274.",
  "tika-vin13t0:957": " Janassa kātuṁ bhesajjaṁ, dātuṁ vattuṁ na labbhati;",
  "tika-vin13t0:958": "Bhikkhācariyaviññatti, sakehi sahadhamminaṁ.",
  "tika-vin13t0:959": "275.",
  "tika-vin13t0:960": " Pitūnaṁ tadupaṭṭhākabhikkhunissitabhaṇḍunaṁ;",
  "tika-vin13t0:961": "Labbhaṁ bhesajjakaraṇaṁ, veyyāvaccakarassa ca.",
  "tika-vin13t0:962": "276.",
  "tika-vin13t0:963": " Mahācūḷapitāmātābhātābhaginiādinaṁ;",
  "tika-vin13t0:964": "Tesaṁ sakenattaniye, dātabbaṁ tāvakālikaṁ.",
  "tika-vin13t0:965": "277.",
  "tika-vin13t0:966": " Kuladūsanaviññatti, bhesajjakaraṇādi hi;",
  "tika-vin13t0:967": "Mātāpitūhi sambandhañātakesu na rūhati.",
  "tika-vin13t0:968": "278.",
  "tika-vin13t0:969": " Piṇḍapāto anāmaṭṭho, mātādīnamavārito;",
  "tika-vin13t0:970": "Channaṁ dāmarikacorassa, dātumissariyassa ca.",
  "tika-vin13t0:971": "279.",
  "tika-vin13t0:972": " Tesaṁ suttodakeheva, parittaṁ kayirā nattano;",
  "tika-vin13t0:973": "Bhaṇitabbaṁ bhaṇāpente, parittaṁ sāsanogadhaṁ.",
  "tika-vin13t0:974": "280.",
  "tika-vin13t0:975": " Sīlaṁ dhammaṁ parittaṁ vā, āgantvā detu bhāsatu;",
  "tika-vin13t0:976": "Dātuṁ vattuñca labbhati, gantvā kenaci pesitoti.",
  "tika-vin13t0:977": "37. Uggahaniddeso",
  "tika-vin13t0:978": "Uggahoti –",
  "tika-vin13t0:979": "281.",
  "tika-vin13t0:980": " Kammacetiyasaṅghañña-puggalatthaṁ gaṇassa ca;",
  "tika-vin13t0:981": "Dasabhedampi ratanaṁ, uggaṇhantassa dukkaṭaṁ.",
  "tika-vin13t0:982": "282.",
  "tika-vin13t0:983": " Nissaggi tesu attatthaṁ, dvīsu sesesu dukkaṭaṁ;",
  "tika-vin13t0:984": "Anāmasitvā vutte tu, gaṇaṁ saṅghañca puggalaṁ.",
  "tika-vin13t0:985": "283.",
  "tika-vin13t0:986": " ‘‘Cetyassa navakammassa, dammī’’ti na paṭikkhipe;",
  "tika-vin13t0:987": "Vade kappiyakārānaṁ, ‘‘vadantevamime’’ iti.",
  "tika-vin13t0:988": "284.",
  "tika-vin13t0:989": " Khettaṁ vatthuṁ taḷākaṁ vā, dente dāsapasvādikaṁ;",
  "tika-vin13t0:990": "Paṭikkhipitvā gaṇheyya, kappiyena kamena ca;",
  "tika-vin13t0:991": "Khettādīni vihārassa, vutte dammīti vaṭṭati.",
  "tika-vin13t0:992": "285.",
  "tika-vin13t0:993": " Navamātikakedāra-taḷākakiriyānave;",
  "tika-vin13t0:994": "Mattikuddharaṇaṁ bandho, thirakāro ca āḷiyā.",
  "tika-vin13t0:995": "286.",
  "tika-vin13t0:996": " Tirekabhāgagahaṇaṁ , kedāre anave nave;",
  "tika-vin13t0:997": "Aparicchannabhāge ca, sasse ‘‘dethettake’’ iti;",
  "tika-vin13t0:998": "Kahāpaṇuṭṭhāpanañca, sabbesampi akappiyaṁ.",
  "tika-vin13t0:999": "287.",
  "tika-vin13t0:1000": " Avatvā kasa vappiccādettikāya ca bhūmiyā;",
  "tika-vin13t0:1001": "Patiṭṭhāpeti bhūmiṁ vā, bhāgo deyyoti ettako.",
  "tika-vin13t0:1002": "288.",
  "tika-vin13t0:1003": " Bhūmibhāge kataṁ sassaṁ, ettake gaṇhathettakaṁ;",
  "tika-vin13t0:1004": "Gaṇhanatthaṁ vadantevaṁ, pamāṇaṁ daṇḍarajjubhi.",
  "tika-vin13t0:1005": "289.",
  "tika-vin13t0:1006": " Minane rakkhaṇe ṭhatvā, khale taṁnīharāpane;",
  "tika-vin13t0:1007": "Koṭṭhādipaṭisāmane, tassevetamakappiyaṁ.",
  "tika-vin13t0:1008": "290.",
  "tika-vin13t0:1009": " Paṭisāmeyya pācitti, yaṁ kiñci gihisantakaṁ;",
  "tika-vin13t0:1010": "Bhaṇḍāgārikasīsena, sacepi pitusantakaṁ.",
  "tika-vin13t0:1011": "291.",
  "tika-vin13t0:1012": " Pitūnaṁ kappiyaṁ vatthuṁ, avassaṁ paṭisāmiyaṁ;",
  "tika-vin13t0:1013": "Attano santakaṁ katvā, labbhate paṭisāmituṁ.",
  "tika-vin13t0:1014": "292.",
  "tika-vin13t0:1015": " Dehīti paṭisāmetvā, vutte cāpi paṭikkhipe;",
  "tika-vin13t0:1016": "Pātetvāna gate labbhaṁ, palibodhoti gopituṁ.",
  "tika-vin13t0:1017": "293.",
  "tika-vin13t0:1018": " Kammaṁ karonto ārāme, sakaṁ vaḍḍhakiādayo;",
  "tika-vin13t0:1019": "Parikkhārañca sayana-bhaṇḍaṁ vā rājavallabhā.",
  "tika-vin13t0:1020": "294.",
  "tika-vin13t0:1021": " Dehīti paṭisāmetvā, vadanti yadi chandato;",
  "tika-vin13t0:1022": "Na kareyya bhayā ṭhānaṁ, guttaṁ dassetu vaṭṭati.",
  "tika-vin13t0:1023": "295.",
  "tika-vin13t0:1024": " Balakkārena pātetvā, gatesu paṭisāmituṁ;",
  "tika-vin13t0:1025": "Bhikkhuṁ manussā saṅkanti, naṭṭhe vatthumhi tādise.",
  "tika-vin13t0:1026": "296.",
  "tika-vin13t0:1027": " Vihārāvasathassanto, ratanaṁ ratnasammataṁ;",
  "tika-vin13t0:1028": "Nikkhipeyya gahetvāna, maggeraññepi tādise;",
  "tika-vin13t0:1029": "Sāmikānāgamaṁ ñatvā, patirūpaṁ karīyatīti.",
  "tika-vin13t0:1030": "38. Kuladūsananiddeso",
  "tika-vin13t0:1031": "Dūsananti –",
  "tika-vin13t0:1032": "297.",
  "tika-vin13t0:1033": " Pupphaṁ veḷuṁ phalaṁ cuṇṇaṁ, dantakaṭṭhañca mattikaṁ;",
  "tika-vin13t0:1034": "Saṅgahaṇatthaṁ dadato, kuladūsanadukkaṭaṁ.",
  "tika-vin13t0:1035": "298.",
  "tika-vin13t0:1036": " Thullaccayaṁ garubhaṇḍaṁ, issarenettha saṅghikaṁ;",
  "tika-vin13t0:1037": "Dentassa dukkaṭādīni, theyyā saṅghañña santakaṁ.",
  "tika-vin13t0:1038": "299.",
  "tika-vin13t0:1039": " Kulasaṅgahā ropetuṁ, ropāpetuñca sabbathā;",
  "tika-vin13t0:1040": "Phalapupphūpagaṁ rukkhaṁ, jaggituñca na vaṭṭati.",
  "tika-vin13t0:1041": "300.",
  "tika-vin13t0:1042": " Nimittobhāsato kappavohārapariyāyato;",
  "tika-vin13t0:1043": "Attano paribhogatthaṁ, ropanādīni labbhare.",
  "tika-vin13t0:1044": "301.",
  "tika-vin13t0:1045": " Vuttāva vejjikā jaṅghapesane gihikammasu;",
  "tika-vin13t0:1046": "Ṭhapetvā pitaro bhaṇḍuṁ, veyyāvaccakaraṁ sakaṁ.",
  "tika-vin13t0:1047": "302.",
  "tika-vin13t0:1048": " Dukkaṭaṁ padavārena, haraṇe dūtasāsanaṁ;",
  "tika-vin13t0:1049": "Sāsanaṁ aggahetvāpi, paṭhamaṁ vadato puna.",
  "tika-vin13t0:1050": "303.",
  "tika-vin13t0:1051": " Uppannapaccayā evaṁ, pañcannampi akappiyā;",
  "tika-vin13t0:1052": "Abhūtārocanārūpa-saṁvohāruggahādisā.",
  "tika-vin13t0:1053": "304.",
  "tika-vin13t0:1054": " Harāpetvā haritvāpi, pitūnaṁ sesañātinaṁ;",
  "tika-vin13t0:1055": "Pattānaṁ vatthupūjatthaṁ, dātuṁ pupphāni labbhati;",
  "tika-vin13t0:1056": "Maṇḍanatthañca liṅgādi-pūjatthañca na labbhati.",
  "tika-vin13t0:1057": "305.",
  "tika-vin13t0:1058": " Tathā phalaṁ gilānānaṁ, sampattissariyassa ca;",
  "tika-vin13t0:1059": "Paribbayavihīnānaṁ, dātuṁ saparasantakaṁ.",
  "tika-vin13t0:1060": "306.",
  "tika-vin13t0:1061": " Bhājente phalapupphamhi, deyyaṁ pattassa kassaci;",
  "tika-vin13t0:1062": "Sammatenāpaloketvā, dātabbamitarena tu.",
  "tika-vin13t0:1063": "307.",
  "tika-vin13t0:1064": " Vihāre vā paricchijja, katvāna katikaṁ tato;",
  "tika-vin13t0:1065": "Deyyaṁ yathāparicchedaṁ, gilānassetarassa vā;",
  "tika-vin13t0:1066": "Yācamānassa katikaṁ, vatvā rukkhāva dassiyā.",
  "tika-vin13t0:1067": "308.",
  "tika-vin13t0:1068": " Sirīsakasavādīnaṁ, cuṇṇe sese ca nicchayo;",
  "tika-vin13t0:1069": "Yathāvuttanayo eva, paṇṇampettha pavesayeti.",
  "tika-vin13t0:1070": "39. Vassūpanāyikaniddeso",
  "tika-vin13t0:1071": "Vassūpanāyikā cevāti –",
  "tika-vin13t0:1072": "309.",
  "tika-vin13t0:1073": " Purimikā pacchimikā, duve vassūpanāyikā;",
  "tika-vin13t0:1074": "Tatthālayapariggāho, vacībhedo ca ediso.",
  "tika-vin13t0:1075": "310.",
  "tika-vin13t0:1076": " ‘‘Imasmiṁ vihāre imaṁ, temāsaṁ vassaṁ upemi;",
  "tika-vin13t0:1077": "Idha vassaṁ upemī’’ti, cittuppādettha ālayo.",
  "tika-vin13t0:1078": "311.",
  "tika-vin13t0:1079": " Nopetukāmo āvāsaṁ, tadahūtikkameyya vā;",
  "tika-vin13t0:1080": "Bhaveyya dukkaṭāpatti, jānaṁ vānupagacchato.",
  "tika-vin13t0:1081": "312.",
  "tika-vin13t0:1082": " Dutiyaṁ upagaccheyya, chinnavassonupāgato;",
  "tika-vin13t0:1083": "Na pakkameyya temāsaṁ, avasitvāna cārikaṁ.",
  "tika-vin13t0:1084": "313.",
  "tika-vin13t0:1085": " Mātāpitūnamatthāya, pañcannaṁ sahadhamminaṁ;",
  "tika-vin13t0:1086": "Gilānatadupaṭṭhāka-bhattamesissamosadhaṁ.",
  "tika-vin13t0:1087": "314.",
  "tika-vin13t0:1088": " Pucchissāmi upaṭṭhissaṁ, gantvānabhirataṁ ahaṁ;",
  "tika-vin13t0:1089": "Vūpakāsissaṁ kukkuccaṁ, diṭṭhiṁ garukamādikaṁ.",
  "tika-vin13t0:1090": "315.",
  "tika-vin13t0:1091": " Karissaṁ vāpi kāressaṁ, vinodanaṁ vivecanaṁ;",
  "tika-vin13t0:1092": "Vuṭṭhānaṁ vāpi ussukkaṁ, gantumiccevamādinā;",
  "tika-vin13t0:1093": "Labbhaṁ sattāhakiccena, pahitāpahitepi vā.",
  "tika-vin13t0:1094": "316.",
  "tika-vin13t0:1095": " Saṅghakamme vaje dhamma-ssavanatthaṁ nimantito;",
  "tika-vin13t0:1096": "Garūhi pahito vāpi, garūnaṁ vāpi passituṁ.",
  "tika-vin13t0:1097": "317.",
  "tika-vin13t0:1098": " Na bhaṇḍadhovanuddesa-ñātupaṭṭhākadassane;",
  "tika-vin13t0:1099": "Labbhaṁ na pāpuṇeyyajje-vāgamissantudūrago.",
  "tika-vin13t0:1100": "318.",
  "tika-vin13t0:1101": " Sesañātīhi pahite, bhikkhunissitakena ca;",
  "tika-vin13t0:1102": "Upāsakopāsikāhi, niddisitvāva pesite.",
  "tika-vin13t0:1103": "319.",
  "tika-vin13t0:1104": " Vassacchede anāpatti, antarāye satattano;",
  "tika-vin13t0:1105": "Saṅghasāmaggiyā vā no, chinnavasso pavāraye.",
  "tika-vin13t0:1106": "320.",
  "tika-vin13t0:1107": " Ajjhokāse ca rukkhassa, susire viṭapepi vā;",
  "tika-vin13t0:1108": "Chavakuṭichattacāṭī-sūpagantuṁ na vaṭṭati.",
  "tika-vin13t0:1109": "321.",
  "tika-vin13t0:1110": " Asenāsanikenāpi, upagantuṁ na labbhati;",
  "tika-vin13t0:1111": "Pavāretuñca labbhati, nāvāsatthavajūpagoti.",
  "tika-vin13t0:1112": "40. Avebhaṅgiyaniddeso",
  "tika-vin13t0:1113": "Avebhaṅgiyanti –",
  "tika-vin13t0:1114": "322.",
  "tika-vin13t0:1115": " Ārāmārāmavatthūni, vihāro tassa vatthu ca;",
  "tika-vin13t0:1116": "Mañco pīṭhaṁ bhisi bibbo-hanādisayanāsanaṁ.",
  "tika-vin13t0:1117": "323.",
  "tika-vin13t0:1118": " Lohakumbhī kaṭāho ca,",
  "tika-vin13t0:1119": "Lohabhāṇakavārako;",
  "tika-vin13t0:1120": "Kuṭhārī vāsi pharasu,",
  "tika-vin13t0:1121": "Kuddālo ca nikhādanaṁ.",
  "tika-vin13t0:1122": "324.",
  "tika-vin13t0:1123": " Valli veḷu tiṇaṁ paṇṇaṁ, muñjapabbajamattikā;",
  "tika-vin13t0:1124": "Dārumattikabhaṇḍāni, pañcete avibhājiyā.",
  "tika-vin13t0:1125": "325.",
  "tika-vin13t0:1126": " Thullaccayaṁ bhājayato, bhājitāpi abhājitā;",
  "tika-vin13t0:1127": "Garubhaṇḍāni vuccanti, etevissajjiyāni ca.",
  "tika-vin13t0:1128": "326.",
  "tika-vin13t0:1129": " Valliḍḍhabāhumattāpi , veḷu aṭṭhaṅgulāyato;",
  "tika-vin13t0:1130": "Tiṇādi muṭṭhimattampi, paṇṇaṁ ekampi mattikā.",
  "tika-vin13t0:1131": "327.",
  "tika-vin13t0:1132": " Pākatā pañcavaṇṇā vā, sudhākaṅguṭṭha ādikā;",
  "tika-vin13t0:1133": "Tālapakkappamāṇāpi, dinnā vā tatthajātakā.",
  "tika-vin13t0:1134": "328.",
  "tika-vin13t0:1135": " Rakkhitā saṅghikā rajju-yottādīpi abhājiyā;",
  "tika-vin13t0:1136": "Niṭṭhite bhājiyā kamme, saṅghike cetiyassa vā.",
  "tika-vin13t0:1137": "329.",
  "tika-vin13t0:1138": " Pattādi bhikkhusāruppaṁ, tathā vippakatākataṁ;",
  "tika-vin13t0:1139": "Bhājiyaṁ lohabhaṇḍesu, vārakaṁ pādagaṇhakaṁ.",
  "tika-vin13t0:1140": "330.",
  "tika-vin13t0:1141": " Veḷumhi bhājiyā tela-nāḷi kattaradaṇḍako;",
  "tika-vin13t0:1142": "Chattadaṇḍasalākāyo, tathopāhanadaṇḍako.",
  "tika-vin13t0:1143": "331.",
  "tika-vin13t0:1144": " Anuññātavāsidaṇḍo, karaṇḍo pādagaṇhako;",
  "tika-vin13t0:1145": "Araṇañjanisiṅgādi, bhikkhūpakaraṇaṁ tathā.",
  "tika-vin13t0:1146": "332.",
  "tika-vin13t0:1147": " Tacchitāniṭṭhitaṁ dārubhaṇḍaṁ dantañca bhājiyaṁ;",
  "tika-vin13t0:1148": "Bhikkhūpakaraṇe pādaghaṭako mattikāmayo.",
  "tika-vin13t0:1149": "333.",
  "tika-vin13t0:1150": " Bhājiyaṁ kappiyaṁ cammaṁ, eḷacammamabhājiyaṁ;",
  "tika-vin13t0:1151": "Garunā garubhaṇḍañca, thāvaraṁ thāvarena ca.",
  "tika-vin13t0:1152": "334.",
  "tika-vin13t0:1153": " Thāvaraṁ parivatteyya, tathā katvā ca bhuñjatu;",
  "tika-vin13t0:1154": "Vallādiṁ phātikammena, gaṇhe sesamabhājiyanti.",
  "tika-vin13t0:1155": "41. Pakiṇṇakaniddeso",
  "tika-vin13t0:1156": "Pakiṇṇakanti –",
  "tika-vin13t0:1157": "335.",
  "tika-vin13t0:1158": " Sadvārabandhane ṭhāne, sodukkhalakapāsake;",
  "tika-vin13t0:1159": "Sayantena divā dvāraṁ, bandheyya parivaṭṭakaṁ.",
  "tika-vin13t0:1160": "336.",
  "tika-vin13t0:1161": " Sante viññumhi purise, ābhogo cāpi kappati;",
  "tika-vin13t0:1162": "Savase taṁ vinākāraṁ, sayanto dukkaṭaṁ phuse.",
  "tika-vin13t0:1163": "337.",
  "tika-vin13t0:1164": " Ratanānitthirūpāni, dhaññamitthipasādhanaṁ;",
  "tika-vin13t0:1165": "Tūriyāvudhabhaṇḍāni, āmasantassa dukkaṭaṁ.",
  "tika-vin13t0:1166": "338.",
  "tika-vin13t0:1167": " Sitthatelodatelehi, phaṇahatthaphaṇehi vā;",
  "tika-vin13t0:1168": "Kocchenavāpi yo kese, osaṇṭheyyassa dukkaṭaṁ.",
  "tika-vin13t0:1169": "339.",
  "tika-vin13t0:1170": " Nekapāvuraṇā ekattharaṇā vā tuvaṭṭayuṁ;",
  "tika-vin13t0:1171": "Tathekamañce bhuñjeyyuṁ, ekasmiṁ vāpi bhājane.",
  "tika-vin13t0:1172": "340.",
  "tika-vin13t0:1173": " Caturaṅgulato ūnamadhikaṭṭhaṅgulaṁ tathā;",
  "tika-vin13t0:1174": "Dantakaṭṭhaṁ na khādeyya, lasuṇaṁ na akallako.",
  "tika-vin13t0:1175": "341.",
  "tika-vin13t0:1176": " Hīnukkaṭṭhehi ukkaṭṭhaṁ, hīnaṁ vā jātiādihi;",
  "tika-vin13t0:1177": "Ujuṁ vāññāpadesena, vade dubbhāsitaṁ davā.",
  "tika-vin13t0:1178": "342.",
  "tika-vin13t0:1179": " Dīghe nakhe ca kese ca, nāsalome na dhāraye;",
  "tika-vin13t0:1180": "Na labbhaṁ vīsatimaṭṭhaṁ, sambādhe lomahāraṇaṁ.",
  "tika-vin13t0:1181": "343.",
  "tika-vin13t0:1182": " Yathāvuḍḍhaṁ na bādheyya, saṅghuddiṭṭhaṁva saṅghikaṁ;",
  "tika-vin13t0:1183": "Adhotaallapādehi, nakkame sayanāsanaṁ;",
  "tika-vin13t0:1184": "Sudhotapādakaṁ vāpi, tatheva saupāhano.",
  "tika-vin13t0:1185": "344.",
  "tika-vin13t0:1186": " Saṅghāṭiyā na pallatthe, bhittādiṁ na apassaye;",
  "tika-vin13t0:1187": "Parikammakataṁ sante, udake no na ācame.",
  "tika-vin13t0:1188": "345.",
  "tika-vin13t0:1189": " Akappiyasamādāne, davā silāpavijjhane;",
  "tika-vin13t0:1190": "Desanāya sabhāgāya, āvikamme ca dukkaṭaṁ.",
  "tika-vin13t0:1191": "346.",
  "tika-vin13t0:1192": " Paṭissavavisaṁvāde, suddhacittassa dukkaṭaṁ;",
  "tika-vin13t0:1193": "Paṭissavakkhaṇe eva, pācitti itarassa tu.",
  "tika-vin13t0:1194": "347.",
  "tika-vin13t0:1195": " Na rukkhamabhirūheyya, sati kicceva porisaṁ;",
  "tika-vin13t0:1196": "Āpadāsu yathākāmaṁ, kappatī abhirūhituṁ.",
  "tika-vin13t0:1197": "348.",
  "tika-vin13t0:1198": " Vināddhānaṁ vajantassa, dukkaṭaṁ parisāvanaṁ;",
  "tika-vin13t0:1199": "Yācamānassa addhāne, adadantassa dukkaṭaṁ.",
  "tika-vin13t0:1200": "349.",
  "tika-vin13t0:1201": " Thullaccayaṁ phuse aṅgajātacchedena dukkaṭaṁ;",
  "tika-vin13t0:1202": "Ābādhappaccayāññatra, sesaṅge attaghātane.",
  "tika-vin13t0:1203": "350.",
  "tika-vin13t0:1204": " Cittapotthakarūpāni, na kare na ca kāraye;",
  "tika-vin13t0:1205": "Na vuṭṭhāpeyya bhuñjantaṁ, ārāmāraññagehasu.",
  "tika-vin13t0:1206": "351.",
  "tika-vin13t0:1207": " Yānāni pumayuttāni, sivikaṁ hatthavaṭṭakaṁ;",
  "tika-vin13t0:1208": "Pāṭaṅkiñca gilānassa, kappatī abhirūhituṁ.",
  "tika-vin13t0:1209": "352.",
  "tika-vin13t0:1210": " Buddhaṁ dhammañca saṅghañca, ārabbha karaṇe davaṁ;",
  "tika-vin13t0:1211": "Dukkaṭaṁ parisaṁ vāpi, aññassa upalāḷane.",
  "tika-vin13t0:1212": "353.",
  "tika-vin13t0:1213": " Kāyaṁ ūruṁ nimittaṁ vā, bhikkhunīnaṁ na dassaye;",
  "tika-vin13t0:1214": "Vivaritvā na siñceyya, tā kaddamudakādinā.",
  "tika-vin13t0:1215": "354.",
  "tika-vin13t0:1216": " Na gaṇhato ca ovādaṁ, na paccāharatopi ca;",
  "tika-vin13t0:1217": "Bālaṁ gilānaṁ gamiyaṁ, vajjayitvāna dukkaṭaṁ.",
  "tika-vin13t0:1218": "355.",
  "tika-vin13t0:1219": " Lokāyataṁ na vāceyya, palitaṁ na ca gāhaye;",
  "tika-vin13t0:1220": "Peḷāyapi na bhuñjeyya, na kīḷe kiñci kīḷitaṁ.",
  "tika-vin13t0:1221": "356.",
  "tika-vin13t0:1222": " Pārupe na nivāseyya, gihipārutanivāsanaṁ;",
  "tika-vin13t0:1223": "Saṁvelliyaṁ nivāseyya, dāyaṁ nālimpayeyya vā.",
  "tika-vin13t0:1224": "357.",
  "tika-vin13t0:1225": " Vaḍḍhiṁ payojaye yāce, noññātakappavārite;",
  "tika-vin13t0:1226": "Attano paribhogatthaṁ, dinnamaññassa no dade;",
  "tika-vin13t0:1227": "Aggaṁ gahetvā bhutvā vā, katipāhaṁ puno dade.",
  "tika-vin13t0:1228": "358.",
  "tika-vin13t0:1229": " Uddissa yācane rakkhaṁ, ñatvāñatvā va daṇḍinaṁ;",
  "tika-vin13t0:1230": "Gīvāssa daṇḍite daṇḍo, sayaṁ daṇḍāpane pana;",
  "tika-vin13t0:1231": "Daṇḍassa agghabhedena, ñeyyā pārājikādikā.",
  "tika-vin13t0:1232": "359.",
  "tika-vin13t0:1233": " Harantesu parikkhāraṁ, ‘‘coro coro’’ti bhāsite;",
  "tika-vin13t0:1234": "Anatthāyesaṁ gaṇhante, daṇḍaṁ gīvāssa tattakaṁ.",
  "tika-vin13t0:1235": "360.",
  "tika-vin13t0:1236": " Vighāsuccārasaṅkāra-muttaṁ chaḍḍeyya dukkaṭaṁ;",
  "tika-vin13t0:1237": "Bahi pākārakuṭṭānaṁ, vaḷañje nāvalokiya;",
  "tika-vin13t0:1238": "Harite vāpi vīhādi-nāḷikerādiropime.",
  "tika-vin13t0:1239": "361.",
  "tika-vin13t0:1240": " Yojāpetuṁ payojetuṁ, payuttāni ca passituṁ;",
  "tika-vin13t0:1241": "Na labbhaṁ dhammayuttampi, naccaṁ gītañca vāditaṁ;",
  "tika-vin13t0:1242": "‘‘Upahāraṁ karomā’’ti, vutte vā sampaṭicchituṁ.",
  "tika-vin13t0:1243": "362.",
  "tika-vin13t0:1244": " Rājāgāraṁ pokkharaṇiṁ, uyyānaṁ cittagārakaṁ;",
  "tika-vin13t0:1245": "Kīḷatthaṁ gacchato daṭṭhuṁ, ārāmaṁ dukkaṭaṁ kataṁ.",
  "tika-vin13t0:1246": "363.",
  "tika-vin13t0:1247": " Nave na paṭibāheyyā-sanenuṇhe na cīvaraṁ;",
  "tika-vin13t0:1248": "Nidaheyya khamāpeyya, garunā ca paṇāmito.",
  "tika-vin13t0:1249": "364.",
  "tika-vin13t0:1250": " Akkosane parammukhā, āpattīhi ca sattahi;",
  "tika-vin13t0:1251": "Bhikkhuṁ upāsakaṁ vāpi, aññeneva ca dukkaṭaṁ.",
  "tika-vin13t0:1252": "365.",
  "tika-vin13t0:1253": " Na labbhaṁ vinipātetuṁ, saddhādeyyañca cīvaraṁ;",
  "tika-vin13t0:1254": "Labbhaṁ pitūnaṁ sesānaṁ, ñātīnampi na labbhati.",
  "tika-vin13t0:1255": "366.",
  "tika-vin13t0:1256": " Vassaṁvutthoññatoññatra , bhāgaṁ gaṇheyya dukkaṭaṁ;",
  "tika-vin13t0:1257": "Paṭideyya naṭṭhe jiṇṇe, gīvā no deyya codito;",
  "tika-vin13t0:1258": "Dhuranikkhepato tesaṁ, hoti bhaṇḍagghakāriyo.",
  "tika-vin13t0:1259": "367.",
  "tika-vin13t0:1260": " Na santaruttaro gāmaṁ, kallo vā saupāhano;",
  "tika-vin13t0:1261": "Paviseyya na dhāreyya, cāmarīmakasabījaniṁ.",
  "tika-vin13t0:1262": "368.",
  "tika-vin13t0:1263": " Agilāno na chindeyya, kese kattariyā bahi;",
  "tika-vin13t0:1264": "Ārāmato na dhāreyya, chattaṁ labbhati guttiyā.",
  "tika-vin13t0:1265": "369.",
  "tika-vin13t0:1266": " Gāheyya nubhatokājaṁ, ekantarikakājakaṁ;",
  "tika-vin13t0:1267": "Sīsakkhandhakaṭibhārā, hattholambo ca labbhati.",
  "tika-vin13t0:1268": "370.",
  "tika-vin13t0:1269": " Āpattiyā anokāsa-kataṁ codeyya dukkaṭaṁ;",
  "tika-vin13t0:1270": "Suddhassa ca avatthusmiṁ, tathā okāsakāraṇe.",
  "tika-vin13t0:1271": "371.",
  "tika-vin13t0:1272": " Aṭṭhaṅgulādhikaṁ mañcapaṭipādaṁ na dhāraye;",
  "tika-vin13t0:1273": "Pakataṅgulena sattānaṁ, mañcaṁ vā uccapādakaṁ.",
  "tika-vin13t0:1274": "372.",
  "tika-vin13t0:1275": " Mūgabbatādiṁ gaṇheyya, dukkaṭaṁ titthiyabbataṁ;",
  "tika-vin13t0:1276": "Khurabhaṇḍaṁ parihare, tathā nhāpitapubbako.",
  "tika-vin13t0:1277": "373.",
  "tika-vin13t0:1278": " Yaṁ kiñci yācituṁ hatthakammaṁ tadanusārato;",
  "tika-vin13t0:1279": "Laddhaṁ gahetuṁ nikkammamayācitvāpi kappati;",
  "tika-vin13t0:1280": "Kāretumāharāpetuṁ, yaṁ kiñciparasantakaṁ.",
  "tika-vin13t0:1281": "374.",
  "tika-vin13t0:1282": " Gihīnaṁ gopake dente, gahetuṁ deti yattakaṁ;",
  "tika-vin13t0:1283": "Labbhaṁ yathāparicchedaṁ, saṅghacetiyasantake.",
  "tika-vin13t0:1284": "375.",
  "tika-vin13t0:1285": " Dvīhāpajjeyya āpattiṁ, kāyavācāhi vā chahi;",
  "tika-vin13t0:1286": "Alajjiññāṇakukkuccapakatattā satiplavā;",
  "tika-vin13t0:1287": "Akappiye vā kappiye, kappākappiyasaññitā.",
  "tika-vin13t0:1288": "376.",
  "tika-vin13t0:1289": " Alajjiññāṇatāpattiṁ , kāyavācāhi chādaye;",
  "tika-vin13t0:1290": "Liṅge saṅghe gaṇekasmiṁ, catudhāpattivuṭṭhiti.",
  "tika-vin13t0:1291": "377.",
  "tika-vin13t0:1292": " Parikathobhāsaviññatti, na labbhā paccayadvaye;",
  "tika-vin13t0:1293": "Viññattiyeva tatiye, sese sabbampi labbhati.",
  "tika-vin13t0:1294": "378.",
  "tika-vin13t0:1295": " Na rūhataccaye dānaṁ, pañcannaṁ sahadhamminaṁ;",
  "tika-vin13t0:1296": "Saṅghasseva ca taṁ hoti, gihīnaṁ pana rūhati.",
  "tika-vin13t0:1297": "379.",
  "tika-vin13t0:1298": " Bhikkhu vā sāmaṇero vā, kālaṁ kayirāthūpassaye;",
  "tika-vin13t0:1299": "Bhikkhusaṅghova dāyajjo, tattha sesepyayaṁnayo.",
  "tika-vin13t0:1300": "380.",
  "tika-vin13t0:1301": " Purimassevimaṁ dinnaṁ, dehi netvāsukassati;",
  "tika-vin13t0:1302": "Pacchimasseva dammīti, dinnaṁ ñatvā imaṁ vidhiṁ;",
  "tika-vin13t0:1303": "Gaṇhe vissāsagāhaṁ vādhiṭṭhe matakacīvaraṁ.",
  "tika-vin13t0:1304": "381.",
  "tika-vin13t0:1305": " Lohabhaṇḍe paharaṇiṁ, dārubhaṇḍe ca dārujaṁ;",
  "tika-vin13t0:1306": "Pattaṁ pādukapallaṅkaṁ, āsandiṁ mattikāmaye;",
  "tika-vin13t0:1307": "Ṭhapetvā kappati sabbaṁ, katakaṁ kumbhakārikanti.",
  "tika-vin13t0:1308": "42. Desanāniddeso",
  "tika-vin13t0:1309": "Desanāti –",
  "tika-vin13t0:1310": "382.",
  "tika-vin13t0:1311": " Cāgo yo bhikkhubhāvassa, sā pārājikadesanā;",
  "tika-vin13t0:1312": "Yathāvuttena vuṭṭhānaṁ, garukāpattidesanā.",
  "tika-vin13t0:1313": "383.",
  "tika-vin13t0:1314": " Ukkuṭikaṁ nisīditvā, paggaṇhitvāna añjaliṁ;",
  "tika-vin13t0:1315": "Thullaccayādiṁ deseyya, evamekassa santike.",
  "tika-vin13t0:1316": "384. ‘‘Ahaṁ, bhante, ekaṁ thullaccayāpattiṁ āpajjiṁ, taṁ tumhamūle paṭidesemī’’ti vatvā tena ‘‘passasi, āvuso, taṁ āpatti’’nti vutte ‘‘āma, bhante, passāmī’’ti vatvā puna tena ‘‘āyatiṁ, āvuso, saṁvareyyāsī’’ti vutte ‘‘sādhu suṭṭhu, bhante, saṁvarissāmī’’ti vattabbaṁ. ‘‘Ahaṁ, bhante, dve thullaccayāpattiyo āpajjiṁ, ahaṁ bhante sambahulā thullaccayāpattiyo āpajjiṁ, tā tumhamūle paṭidesemī’’ti vattabbaṁ.",
  "tika-vin13t0:1317": "Nissaggiyesu pana ‘‘idaṁ me, bhante, cīvaraṁ dasāhātikkantaṁ nissaggiyaṁ, imāhaṁ āyasmato nissajjāmī’’ti. ‘‘Imāni me, bhante, cīvarāni…pe… etaṁ me, bhante, cīvaraṁ…pe… etāni me, bhante, cīvarāni dasāhātikkantāni nissaggiyāni, etānāhaṁ āyasmato nissajjāmī’’ti.",
  "tika-vin13t0:1318": "385.",
  "tika-vin13t0:1319": " Nissajjitvāna deseyya, āpattiṁ tena bhikkhunā;",
  "tika-vin13t0:1320": "Paṭiggahetvā āpattiṁ, deyyaṁ nissaṭṭhacīvaraṁ.",
  "tika-vin13t0:1321": "‘‘Imaṁ, imāni, etaṁ, etāni cīvarāni āyasmato dammī’’ti.",
  "tika-vin13t0:1322": "386. (Ka) idaṁ me, bhante, cīvaraṁ rattivippavutthaṁ aññatra bhikkhusammutiyā nissaggiyaṁ.",
  "tika-vin13t0:1323": "(Kha) idaṁ me, bhante, akālacīvaraṁ māsātikkantaṁ nissaggiyaṁ.",
  "tika-vin13t0:1324": "(Ga) idaṁ me, bhante, purāṇacīvaraṁ aññātikāya bhikkhuniyā dhovāpitaṁ nissaggiyaṁ.",
  "tika-vin13t0:1325": "(Gha) idaṁ me, bhante, cīvaraṁ aññātikāya bhikkhuniyā hatthato paṭiggahitaṁ aññatra pārivattakā nissaggiyaṁ.",
  "tika-vin13t0:1326": "(Ṅa) idaṁ me, bhante, cīvaraṁ aññātakaṁ gahapatikaṁ aññatra samayā viññāpitaṁ nissaggiyaṁ.",
  "tika-vin13t0:1327": "(Ca) idaṁ me, bhante, cīvaraṁ aññātakaṁ gahapatikaṁ tatuttari viññāpitaṁ nissaggiyaṁ.",
  "tika-vin13t0:1328": "(Cha) idaṁ me, bhante, cīvaraṁ pubbe appavārito aññātakaṁ gahapatikaṁ upasaṅkamitvā vikappaṁ āpannaṁ nissaggiyaṁ.",
  "tika-vin13t0:1329": "(Ja) idaṁ me, bhante, cīvaraṁ pubbe appavārito aññātake gahapatike upasaṅkamitvā vikappaṁ āpannaṁ nissaggiyaṁ.",
  "tika-vin13t0:1330": "(Jha) idaṁ me, bhante, cīvaraṁ atirekatikkhattuṁ codanāya atirekachakkhattuṁ ṭhānena abhinipphāditaṁ nissaggiyaṁ.",
  "tika-vin13t0:1331": "(Ña) idaṁ me, bhante, kosiyamissakaṁ santhataṁ kārāpitaṁ nissaggiyaṁ.",
  "tika-vin13t0:1332": "(Ṭa) idaṁ me, bhante, suddhakāḷakānaṁ eḷakalomānaṁ santhataṁ kārāpitaṁ nissaggiyaṁ.",
  "tika-vin13t0:1333": "(Ṭha) idaṁ me, bhante, santhataṁ anādiyitvā tulaṁ odātānaṁ tulaṁ gocariyānaṁ kārāpitaṁ nissaggiyaṁ.",
  "tika-vin13t0:1334": "(Ḍa) idaṁ me, bhante, santhataṁ ūnakachabbassāni kārāpitaṁ aññatra bhikkhusammutiyā nissaggiyaṁ.",
  "tika-vin13t0:1335": "(Ḍha) idaṁ me, bhante, nisīdanasanthataṁ anādiyitvā purāṇasanthatassa sāmantā sugatavidatthiṁ kārāpitaṁ nissaggiyaṁ.",
  "tika-vin13t0:1336": "(Ṇa) imāni me, bhante, eḷakalomāni tiyojanaparamaṁ atikkāmitāni nissaggiyāni.",
  "tika-vin13t0:1337": "(Ta) imāni me, bhante, eḷakalomāni aññātikāya bhikkhuniyā dhovāpitāni nissaggiyāni.",
  "tika-vin13t0:1338": "(Tha) ahaṁ, bhante, rūpiyaṁ paṭiggahesiṁ, idaṁ me, bhante, nissaggiyaṁ, imāhaṁ saṅghassa nissajjāmi.",
  "tika-vin13t0:1339": "(Da) ahaṁ , bhante, nānappakārakaṁ rūpiyasaṁvohāraṁ samāpajjiṁ, idaṁ me, bhante, nissaggiyaṁ, imāhaṁ saṅghassa nissajjāmīti.",
  "tika-vin13t0:1340": "387.",
  "tika-vin13t0:1341": " Nissajjitvāna āpattiṁ, deseyyātha gihiṁ vade;",
  "tika-vin13t0:1342": "‘‘Jānāhima’’nti iminā, so vadeyyāharāmi kiṁ.",
  "tika-vin13t0:1343": "388.",
  "tika-vin13t0:1344": " Avatvāmanti telādiṁ, vade bhikkhūna kappiyaṁ;",
  "tika-vin13t0:1345": "Yaṁ āharati so tena, parivattetvāna kappiyaṁ.",
  "tika-vin13t0:1346": "389.",
  "tika-vin13t0:1347": " Labbhaṁ ṭhapetvā dvepete, sesehi paribhuñjituṁ;",
  "tika-vin13t0:1348": "Tato aññena laddhopi, bhāgo tesaṁ na kappati.",
  "tika-vin13t0:1349": "390.",
  "tika-vin13t0:1350": " Rukkhacchāyāpyantamaso, tannibbattā na kappati;",
  "tika-vin13t0:1351": "Nissaṭṭhaṁ paṭiladdhampi, ādito santhatattayaṁ.",
  "tika-vin13t0:1352": "391.",
  "tika-vin13t0:1353": " No ce labhetha evaṁ so, imaṁ chaḍḍehi saṁsiyo;",
  "tika-vin13t0:1354": "Evampi bhikkhu chaḍḍeyya, no ce labhetha sammato.",
  "tika-vin13t0:1355": "392.",
  "tika-vin13t0:1356": " Etāni dutiyo patto, saṅghe sesāni labbhare;",
  "tika-vin13t0:1357": "Saṅghekasmiṁ gaṇe vattuṁ, labbhaṁ bhāsantarenapi.",
  "tika-vin13t0:1358": "393. (Ka) ahaṁ, bhante, nānappakārakaṁ kayavikkayaṁ samāpajjiṁ, idaṁ me, bhante, nissaggiyaṁ.",
  "tika-vin13t0:1359": "(Kha) ayaṁ me, bhante, patto dasāhātikkanto nissaggiyo.",
  "tika-vin13t0:1360": "(Ga) ayaṁ me, bhante, patto ūnapañcabandhanena pattena cetāpito nissaggiyo, imāhaṁ saṅghassa nissajjāmīti.",
  "tika-vin13t0:1361": "394.",
  "tika-vin13t0:1362": " Nissajjitvāna deseyya, āpattiṁ pattagāhakaṁ;",
  "tika-vin13t0:1363": "Sammannitvāna saṅghassa, pattantaṁ tassa dāpaye.",
  "tika-vin13t0:1364": "395. (Ka) idaṁ me, bhante, bhesajjaṁ sattāhātikkantaṁ nissaggiyaṁ.",
  "tika-vin13t0:1365": "(Kha) idaṁ me, bhante, vassikasāṭikacīvaraṁ atirekamāse sese gimhāne pariyiṭṭhaṁ, atirekaḍḍhamāse sese gimhāne katvā paridahitaṁ nissaggiyaṁ.",
  "tika-vin13t0:1366": "(Ga) idaṁ me, bhante, cīvaraṁ bhikkhussa sāmaṁ datvā acchinnaṁ nissaggiyaṁ.",
  "tika-vin13t0:1367": "(Gha) idaṁ me, bhante, cīvaraṁ sāmaṁ suttaṁ viññāpetvā tantavāyehi vāyāpitaṁ nissaggiyaṁ.",
  "tika-vin13t0:1368": "(Ṅa) idaṁ me, bhante, cīvaraṁ pubbe appavārito aññātakassa gahapatikassa tantavāye upasaṅkamitvā vikappaṁ āpannaṁ nissaggiyaṁ.",
  "tika-vin13t0:1369": "(Ca) idaṁ me, bhante, accekacīvaraṁ cīvarakālasamayaṁ atikkāmitaṁ nissaggiyaṁ.",
  "tika-vin13t0:1370": "(Cha) idaṁ me, bhante, cīvaraṁ atirekachārattaṁ vippavutthaṁ aññatra bhikkhusammutiyā nissaggiyaṁ.",
  "tika-vin13t0:1371": "(Ja) idaṁ me, bhante, jānaṁ saṅghikaṁ lābhaṁ pariṇataṁ attano pariṇāmitaṁ nissaggiyaṁ, imāhaṁ āyasmato nissajjāmīti.",
  "tika-vin13t0:1372": "396. Sesaṁ sabbaṁ yathāyogaṁ, ādimhi viya yojaye.",
  "tika-vin13t0:1373": "397. (Ka) ahaṁ , bhante, ekaṁ pācittiyāpattiṁ āpajjiṁ. Dve sambahulā pācittiyāpattiyo āpajjiṁ.",
  "tika-vin13t0:1374": "(Kha) gārayhaṁ, bhante, dhammaṁ āpajjiṁ asappāyaṁ pāṭidesanīyaṁ, taṁ paṭidesemīti. Tena ‘‘passasi, āvuso, taṁ dhamma’’nti vattabbaṁ.",
  "tika-vin13t0:1375": "(Ga) ahaṁ, bhante, ekaṁ dukkaṭāpattiṁ āpajjiṁ. Dve sambahulā dukkaṭāpattiyo āpajjiṁ.",
  "tika-vin13t0:1376": "(Gha) ahaṁ, bhante, ekaṁ dubbhāsitāpattiṁ āpajjiṁ. Dve sambahulā dubbhāsitāpattiyo āpajjiṁ. Tā tumhamūle paṭidesemīti.",
  "tika-vin13t0:1377": "(Ṅa) ‘‘ahaṁ, bhante, dve nānāvatthukā thullaccayāpattiyo āpajjiṁ. Sambahulā nānāvatthukā thullaccayāpattiyo āpajjiṁ, tā tumhamūle paṭidesemī’’ti vatvā tena ‘‘passasi, āvuso, tā āpattiyo’’ti vutte ‘‘āma, bhante, passāmī’’ti vatvā puna tena ‘‘āyatiṁ, āvuso, saṁvareyyāsī’’ti vutte ‘‘sādhu suṭṭhu, bhante, saṁvarissāmī’’ti vattabbaṁ.",
  "tika-vin13t0:1378": "398.",
  "tika-vin13t0:1379": " Adesanāgāminiyaṁ, anāpattiñca desitaṁ;",
  "tika-vin13t0:1380": "Nānā saṁvāsanissīmaṭṭhitānaṁ catupañcahi;",
  "tika-vin13t0:1381": "Manasā pakatattānaṁ, nānekāti na desayeti.",
  "tika-vin13t0:1382": "43. Chandadānaniddeso",
  "tika-vin13t0:1383": "Chandadānādīti –",
  "tika-vin13t0:1384": "399.",
  "tika-vin13t0:1385": " Bheriṁ ghaṇṭiṁ patāḷetvā, kammappatte samāgate;",
  "tika-vin13t0:1386": "Saṅghe hareyya chandaṁ vā, pārisuddhiṁ pavāraṇaṁ.",
  "tika-vin13t0:1387": "400.",
  "tika-vin13t0:1388": " Ekaṁ bhikkhuṁ upaggamma, nisīditvā ukkuṭikaṁ;",
  "tika-vin13t0:1389": "Añjaliṁ paggaṇhitvāna, dade chandaṁ vicakkhaṇo.",
  "tika-vin13t0:1390": "401. (Ka) ‘‘chandaṁ dammi, chandaṁ me hara, chandaṁ me ārocehī’’ti vattabbaṁ.",
  "tika-vin13t0:1391": "(Kha) pārisuddhiṁ dentena ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti vattabbaṁ.",
  "tika-vin13t0:1392": "402.",
  "tika-vin13t0:1393": " Pārisuddhippadānena, sampādeti uposathaṁ;",
  "tika-vin13t0:1394": "Saṅghassa attano cāpi, sesakammaṁ vibādhati.",
  "tika-vin13t0:1395": "403.",
  "tika-vin13t0:1396": " Chandadānena saṅghassa, dvayaṁ sādheti nattano;",
  "tika-vin13t0:1397": "Tasmā chandaṁ dadantena, dātabbā pārisuddhipi.",
  "tika-vin13t0:1398": "404.",
  "tika-vin13t0:1399": " Hareyyeko bahūnampi, paramparā na hāraye;",
  "tika-vin13t0:1400": "Paramparāhaṭā chanda-pārisuddhi na gacchati.",
  "tika-vin13t0:1401": "405. Sabbūpacāraṁ katvāna, evaṁ deyyā pavāraṇā. ‘‘Pavāraṇaṁ dammi, pavāraṇaṁ me hara, pavāraṇaṁ me ārocehi, mamatthāya pavārehī’’ti.",
  "tika-vin13t0:1402": "406. Ārocetvātha so saṅghaṁ, pavāreyyevamāgato. ‘‘Itthannāmo, bhante, saṅghaṁ pavāreti diṭṭhena vā sutena vā parisaṅkāya vā, vadatu taṁ saṅgho anukampaṁ upādāya, passanto paṭikarissatī’’ti.",
  "tika-vin13t0:1403": "407.",
  "tika-vin13t0:1404": " Gahetvā pārisuddhiṁ vā, chandaṁ vāpi pavāraṇaṁ;",
  "tika-vin13t0:1405": "Hārako saṅghamappatvā, vibbhameyya mareyya vā.",
  "tika-vin13t0:1406": "408.",
  "tika-vin13t0:1407": " Sāmaṇerādibhāvaṁ vā,",
  "tika-vin13t0:1408": "Paṭijāneyya nāhaṭā;",
  "tika-vin13t0:1409": "Patvā saṅghaṁ tathā heyya,",
  "tika-vin13t0:1410": "Āhaṭā hoti hārako.",
  "tika-vin13t0:1411": "409.",
  "tika-vin13t0:1412": " Saṅghappatto pamatto vā, sutto nārocayeyya vā;",
  "tika-vin13t0:1413": "Anāpattiva sañcicca, nārocentassa dukkaṭanti.",
  "tika-vin13t0:1414": "44. Uposathaniddeso",
  "tika-vin13t0:1415": "Uposathoti –",
  "tika-vin13t0:1416": "410.",
  "tika-vin13t0:1417": " Duve uposathā cātu-ddaso pannaraso iti;",
  "tika-vin13t0:1418": "Suttuddesamadhiṭṭhāna-pārisuddhivasā tayo.",
  "tika-vin13t0:1419": "411.",
  "tika-vin13t0:1420": " Suttuddesova saṅghassa, adhiṭṭhānauposatho;",
  "tika-vin13t0:1421": "Puggalasseva sesānaṁ, pārisuddhiuposatho.",
  "tika-vin13t0:1422": "412.",
  "tika-vin13t0:1423": " Pubbakicce ca karaṇe, pattakalle samānite;",
  "tika-vin13t0:1424": "Suttaṁ uddisati saṅgho, pañcadhā so vibhāvito.",
  "tika-vin13t0:1425": "413.",
  "tika-vin13t0:1426": " Vināntarāyaṁ saṅkhepe-nuddeso vinivārito;",
  "tika-vin13t0:1427": "‘‘Therova issaro dvīsu, uddesesvettha tīsu vā;",
  "tika-vin13t0:1428": "Visadesū’’ti vuttattā, avattantepi vaṭṭati.",
  "tika-vin13t0:1429": "414.",
  "tika-vin13t0:1430": " Āgaccheyyuṁ yadi samā, uddisante va thokikā;",
  "tika-vin13t0:1431": "Uddiṭṭhaṁ yaṁ suuddiṭṭhaṁ, sotabbamavasesakaṁ.",
  "tika-vin13t0:1432": "415.",
  "tika-vin13t0:1433": " Uddiṭṭhamatte sakalā-yekaccāyuṭṭhitāya vā;",
  "tika-vin13t0:1434": "Pārisuddhiṁ kareyyesaṁ, santike bahukātha ce;",
  "tika-vin13t0:1435": "Katvā sabbavikappesu, pubbakiccaṁ punuddise.",
  "tika-vin13t0:1436": "416.",
  "tika-vin13t0:1437": " Pannarasovāsikānaṁ, itarānaṁ sacetaro;",
  "tika-vin13t0:1438": "Samānetarenuvattantu, purimānaṁ sacedhikā;",
  "tika-vin13t0:1439": "Purimā anuvattantu, tesaṁ sesepyayaṁ nayo.",
  "tika-vin13t0:1440": "417.",
  "tika-vin13t0:1441": " Pāṭipadovāsikānaṁ, itarānaṁ uposatho;",
  "tika-vin13t0:1442": "Samathokānaṁ sāmaggiṁ, mūlaṭṭhā dentu kāmato.",
  "tika-vin13t0:1443": "418.",
  "tika-vin13t0:1444": " Bahi gantvāna kātabbo, no ce denti uposatho;",
  "tika-vin13t0:1445": "Deyyānicchāya sāmaggī, bahūsu bahi vā vaje.",
  "tika-vin13t0:1446": "419.",
  "tika-vin13t0:1447": " Pāṭipadegantukānaṁ , evameva ayaṁ nayo;",
  "tika-vin13t0:1448": "Sāveyya suttaṁ sañcicca, assāventassa dukkaṭaṁ.",
  "tika-vin13t0:1449": "420.",
  "tika-vin13t0:1450": " Sammajjituṁ padīpetuṁ, paññāpetuṁ dakāsanaṁ;",
  "tika-vin13t0:1451": "Na kareyya tathā kallo, mahātherena pesito.",
  "tika-vin13t0:1452": "421. Sammajjitvā padīpetvā, paṭṭhapetvā dakāsanaṁ. Gaṇañattiṁ ṭhapetvevaṁ, kattabbo tīhuposatho. ‘‘Suṇantu me āyasmantā, ajjuposatho pannaraso, yadāyasmantānaṁ pattakallaṁ, mayaṁ aññamaññaṁ pārisuddhiuposathaṁ kareyyāmā’’ti.",
  "tika-vin13t0:1453": "422. Ekaṁsaṁ cīvaraṁ katvā, nisīditvā ukkuṭikaṁ,. Therena añjaliṁ tevaṁ, paggayha samudīriyā. ‘‘Parisuddho ahaṁ āvuso, parisuddhoti maṁ dhārethā’’ti, vade yāvatatīyakaṁ.",
  "tika-vin13t0:1454": "423. Samattapubbārambhena, te navenevamīriyā. ‘‘Parisuddho ahaṁ bhante, parisuddhoti maṁ dhārethā’’ti, vade yāvatatīyakaṁ.",
  "tika-vin13t0:1455": "424. Dvīsu therena kattabbaṁ, katvevamīriyo navo. ‘‘Parisuddho ahaṁ āvuso, parisuddhoti maṁ dhārehī’’ti tikkhattuṁ vattabbo.",
  "tika-vin13t0:1456": "425.",
  "tika-vin13t0:1457": " Navena thero tikkhattuṁ, evamassa udīriyo;",
  "tika-vin13t0:1458": "‘‘Parisuddho ahaṁ bhante, parisuddhoti maṁ dhārethā’’ti.",
  "tika-vin13t0:1459": "426. Pubbakiccaṁ samāpetvā, adhiṭṭheyyevamekako. ‘‘Ajja me uposatho pannarasoti vā cātuddasoti vā adhiṭṭhāmī’’ti vattabbaṁ, no cedhiṭṭheyya dukkaṭaṁ.",
  "tika-vin13t0:1460": "427.",
  "tika-vin13t0:1461": " Yattha vasanti cattāro, tayo vā yadi vā duve;",
  "tika-vin13t0:1462": "Pārisuddhiṁ haritvāna, ekekassitarītare;",
  "tika-vin13t0:1463": "Taṁ taṁ uposathaṁ kayiruṁ, siyā āpatti dukkaṭaṁ.",
  "tika-vin13t0:1464": "428.",
  "tika-vin13t0:1465": " Vagge samagge vaggoti, saññino vimatissa vā;",
  "tika-vin13t0:1466": "Dukkaṭaṁ karoto bhedā-dhippāyena thullaccayaṁ;",
  "tika-vin13t0:1467": "Vagge samaggenāpatti, samaggo iti saññino.",
  "tika-vin13t0:1468": "429.",
  "tika-vin13t0:1469": " Ukkhittassa gahaṭṭhassa, sesānaṁ sahadhamminaṁ;",
  "tika-vin13t0:1470": "Pārājikassābhabbassa, sikkhānikkhittakassa ca.",
  "tika-vin13t0:1471": "430.",
  "tika-vin13t0:1472": " Nisinnaparisāyañca, sabhāgāpattiko tathā;",
  "tika-vin13t0:1473": "Chandena parivutthena, pātimokkhaṁ na uddise.",
  "tika-vin13t0:1474": "431.",
  "tika-vin13t0:1475": " Adesayitvānāpannaṁ, nāvikatvāna vematiṁ;",
  "tika-vin13t0:1476": "Nuposathepi vā kātuṁ, posatho na ca kappati.",
  "tika-vin13t0:1477": "432.",
  "tika-vin13t0:1478": " Aṭṭhitoposathāvāsā, na vaje tadahū vinā;",
  "tika-vin13t0:1479": "Antarāyaṁ va saṅghaṁ vā-dhiṭṭhātuṁ sīmameva vāti.",
  "tika-vin13t0:1480": "45. Pavāraṇāniddeso",
  "tika-vin13t0:1481": "Pavāraṇāti –",
  "tika-vin13t0:1482": "433.",
  "tika-vin13t0:1483": " Dvinnaṁ tiṇṇaṁ catunnañca, aññamaññappavāraṇā;",
  "tika-vin13t0:1484": "Ekassa ca adhiṭṭhānaṁ, sesā saṅghappavāraṇā.",
  "tika-vin13t0:1485": "434.",
  "tika-vin13t0:1486": " Pubbakicce ca karaṇe, pattakalle samānite;",
  "tika-vin13t0:1487": "Ṭhapetvā ñattiṁ saṅghena, kattabbevaṁ pavāraṇā.",
  "tika-vin13t0:1488": "‘‘Suṇātu me bhante saṅgho, ajja pavāraṇā pannarasī, yadi saṅghassa pattakallaṁ, saṅgho pavāreyyā’’ti.",
  "tika-vin13t0:1489": "435.",
  "tika-vin13t0:1490": " Ekaṁsaṁ cīvaraṁ katvā, nisīditvā ukkuṭikaṁ;",
  "tika-vin13t0:1491": "Therena añjaliṁ saṅgho, paggayha samudīriyo.",
  "tika-vin13t0:1492": "436. ‘‘Saṅghaṁ, āvuso, pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmi. Dutiyampi…pe… tatiyampi, āvuso, saṅghaṁ pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmī’’ti.",
  "tika-vin13t0:1493": "437.",
  "tika-vin13t0:1494": " Pavārentesu theresu, nisajjukkuṭikaṁ navo;",
  "tika-vin13t0:1495": "Pavāreti sayaṁ yāva, ukkuṭikova acchatu.",
  "tika-vin13t0:1496": "438. Pubbārambhaṁ samāpetvā, navo saṅghamudīraye.",
  "tika-vin13t0:1497": "439. ‘‘Saṅghaṁ, bhante, pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmi. Dutiyampi…pe… tatiyampi, bhante, saṅghaṁ pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmī’’ti.",
  "tika-vin13t0:1498": "440.",
  "tika-vin13t0:1499": " Dānena dhammasākacchā, kalahehi ca rattiyā;",
  "tika-vin13t0:1500": "Tevācikāya okāse-sati khepitabhāvato;",
  "tika-vin13t0:1501": "Antarāye dasavidhe, ñattiṁ vatvānurūpato.",
  "tika-vin13t0:1502": "441. ‘‘Suṇātu me bhante saṅgho, manussehi dānaṁ dentehi, dvīhi bhikkhūhi dhammaṁ sākacchantehi, kalahaṁ karontehi yebhuyyena ratti khepitā. Sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissati. Ayaṁ rājantarāyo, ayaṁ corantarāyo, ayaṁ agyantarāyo, ayaṁ udakantarāyo, ayaṁ manussantarāyo, ayaṁ amanussantarāyo, ayaṁ vāḷantarāyo, ayaṁ sarīsapantarāyo, ayaṁ jīvitantarāyo, ayaṁ brahmacariyantarāyo. Sace saṅgho tevācikaṁ pavāressati, appavāritova saṅgho bhavissati, athāyaṁ brahmacariyantarāyo bhavissati. Yadi saṅghassa pattakallaṁ, saṅgho dvevācikaṁ, ekavācikaṁ, samānavassikaṁ pavāreyyā’’ti.",
  "tika-vin13t0:1503": "442.",
  "tika-vin13t0:1504": " Pavāreyyānurūpena , yathāṭhapitañattiyā;",
  "tika-vin13t0:1505": "Āgaccheyyuṁ yadi samā, ādikā cettha āhare.",
  "tika-vin13t0:1506": "443. Evaṁ ticatuvaggo ca, ñattiṁ vatvā pavāraye. ‘‘Suṇantu me āyasmantā, ajja pavāraṇā pannarasī, yadāyasmantānaṁ pattakallaṁ, mayaṁ aññamaññaṁ pavāreyyāmā’’ti.",
  "tika-vin13t0:1507": "444.",
  "tika-vin13t0:1508": " Ekaṁsaṁ cīvaraṁ katvā, nisīditvā ukkuṭikaṁ;",
  "tika-vin13t0:1509": "Therena añjaliṁ tevaṁ, paggayha samudīriyā.",
  "tika-vin13t0:1510": "445. ‘‘Ahaṁ, āvuso, āyasmante pavāremi diṭṭhena vā sutena vā parisaṅkāya vā, vadantu maṁ āyasmantā anukampaṁ upādāya, passanto paṭikarissāmi. Dutiyampi…pe… tatiyampi ahaṁ, āvuso, āyasmante pavāremi diṭṭhena vā sutena vā parisaṅkāya vā, vadantu maṁ āyasmantā anukampaṁ upādāya, passanto paṭikarissāmī’’ti.",
  "tika-vin13t0:1511": "Navenāpi ‘‘ahaṁ, bhante, āyasmante pavāremi diṭṭhena vā sutena vā parisaṅkāya vā, vadantu maṁ āyasmantā anukampaṁ upādāya, passanto paṭikarissāmi. Dutiyampi…pe… tatiyampi ahaṁ, bhante, āyasmante pavāremi diṭṭhena vā sutena vā parisaṅkāya vā, vadantu maṁ āyasmantā anukampaṁ upādāya, passanto paṭikarissāmī’’ti.",
  "tika-vin13t0:1512": "446. Dvīsu therena kattabbaṁ, navo katvevamīriyo.",
  "tika-vin13t0:1513": "447. ‘‘Ahaṁ, āvuso, āyasmantaṁ pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya, passanto paṭikarissāmi. Dutiyampi…pe… tatiyampi ahaṁ, āvuso, āyasmantaṁ pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya, passanto paṭikarissāmī’’ti.",
  "tika-vin13t0:1514": "Navenāpi ‘‘ahaṁ, bhante, āyasmantaṁ pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya, passanto paṭikarissāmi. Dutiyampi…pe… tatiyampi ahaṁ, bhante, āyasmantaṁ pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya, passanto paṭikarissāmī’’ti.",
  "tika-vin13t0:1515": "448. Pubbakiccaṁ samāpetvā, adhiṭṭheyyevamekako. ‘‘Ajja me pavāraṇā cātuddasīti vā pannarasīti vā adhiṭṭhāmī’’ti vattabbaṁ.",
  "tika-vin13t0:1516": "449.",
  "tika-vin13t0:1517": " Yasmiṁ vasanti vā pañca, cattāro vā tayo duve;",
  "tika-vin13t0:1518": "Pavāraṇaṁ haritvāna, ekekassitarītare.",
  "tika-vin13t0:1519": "450.",
  "tika-vin13t0:1520": " Taṁ taṁ pavāraṇaṁ kayiruṁ,",
  "tika-vin13t0:1521": "Siyā āpatti dukkaṭaṁ;",
  "tika-vin13t0:1522": "Sesā uposathe vuttā,",
  "tika-vin13t0:1523": "Gāthāyo cettha āhare.",
  "tika-vin13t0:1524": "451.",
  "tika-vin13t0:1525": " Pavāriteva saṅghamhi, pārisuddhiuposathaṁ;",
  "tika-vin13t0:1526": "Kareyya chinnavasso vā, avuttho vānupagato.",
  "tika-vin13t0:1527": "452.",
  "tika-vin13t0:1528": " Cātumāsiniyā cāpi, kate saṅghenuposathe;",
  "tika-vin13t0:1529": "Vutthavassā pavāreyyuṁ, sace appatarā siyunti.",
  "tika-vin13t0:1530": "46. Saṁvaraniddeso",
  "tika-vin13t0:1531": "Saṁvaroti –",
  "tika-vin13t0:1532": "453.",
  "tika-vin13t0:1533": " Cakkhusotādibhedehi, rūpasaddādigocare;",
  "tika-vin13t0:1534": "Abhijjhādomanassādi-ppavattiṁ vinivāraye.",
  "tika-vin13t0:1535": "454.",
  "tika-vin13t0:1536": " Niggaṇheyya sakaṁ cittaṁ, kiṭṭhādiṁ viya duppasuṁ;",
  "tika-vin13t0:1537": "Satimā sampajāno ca, care sabbiriyāpatheti.",
  "tika-vin13t0:1538": "47. Suddhiniddeso",
  "tika-vin13t0:1539": "Suddhīti –",
  "tika-vin13t0:1540": "455.",
  "tika-vin13t0:1541": " Desanā saṁvaro eṭṭhipaccavekkhaṇa bhedato;",
  "tika-vin13t0:1542": "Suddhī catubbidhā pātimokkhasaṁvarasammataṁ;",
  "tika-vin13t0:1543": "Desanāya visuddhattā, desanāsuddhi vuccati.",
  "tika-vin13t0:1544": "456.",
  "tika-vin13t0:1545": " ‘‘Na punevaṁ karissa’’nti, cittādhiṭṭhānasaṁvarā;",
  "tika-vin13t0:1546": "Vutto saṁvarasuddhīti, sujjhatindriyasaṁvaro.",
  "tika-vin13t0:1547": "457.",
  "tika-vin13t0:1548": " Pahāyānesanaṁ dhammenuppādentassa eṭṭhiyā;",
  "tika-vin13t0:1549": "Suddhattā eṭṭhisuddhīti, vuttamājīvanissitaṁ.",
  "tika-vin13t0:1550": "458.",
  "tika-vin13t0:1551": " Yoniso paṭisaṅkhāya, cīvaraṁ paṭisevati;",
  "tika-vin13t0:1552": "Evamādiyathāvutta-paccavekkhaṇasujjhanā;",
  "tika-vin13t0:1553": "Paccavekkhaṇasuddhīti, vuttaṁ paccayanissitanti.",
  "tika-vin13t0:1554": "48. Santosaniddeso",
  "tika-vin13t0:1555": "Santosoti –",
  "tika-vin13t0:1556": "459.",
  "tika-vin13t0:1557": " Appena anavajjena, santuṭṭho sulabhena ca;",
  "tika-vin13t0:1558": "Mattaññū subharo hutvā, care saddhammagāravo.",
  "tika-vin13t0:1559": "460.",
  "tika-vin13t0:1560": " Atītaṁ nānusocanto, nappajappamanāgataṁ;",
  "tika-vin13t0:1561": "Paccuppannena yāpento, santuṭṭhoti pavuccatīti.",
  "tika-vin13t0:1562": "49. Caturārakkhaniddeso",
  "tika-vin13t0:1563": "Caturakkhāti –",
  "tika-vin13t0:1564": "461.",
  "tika-vin13t0:1565": " Buddhānussati mettā ca, asubhaṁ maraṇassati;",
  "tika-vin13t0:1566": "Ārakattādinārahaṁ, sammā sāmañca buddhato.",
  "tika-vin13t0:1567": "462.",
  "tika-vin13t0:1568": " Sammāsambuddhaiti vānussati yā punappunaṁ;",
  "tika-vin13t0:1569": "Navabhede bhagavato, buddhānussati sā guṇe.",
  "tika-vin13t0:1570": "463.",
  "tika-vin13t0:1571": " Sīmaṭṭhasaṅghe sīmaṭṭhadevatāsu ca issare;",
  "tika-vin13t0:1572": "Jane gocaragāmamhi, tatthupādāya mānuse.",
  "tika-vin13t0:1573": "464.",
  "tika-vin13t0:1574": " Sabbasattesu sukhitā, hontāverātiādinā;",
  "tika-vin13t0:1575": "Paricchijja paricchijja, bhāvanā mettabhāvanā.",
  "tika-vin13t0:1576": "465.",
  "tika-vin13t0:1577": " Vaṇṇasaṇṭhānaokāsa-disato paricchedato;",
  "tika-vin13t0:1578": "Vavatthapetvā kesādi-koṭṭhāse anupubbato.",
  "tika-vin13t0:1579": "466.",
  "tika-vin13t0:1580": " Nātisīghañca saṇikaṁ, vikkhepaṁ paṭibāhayaṁ;",
  "tika-vin13t0:1581": "Paṇṇattiṁ samatikkamma, muñcantassānupubbato.",
  "tika-vin13t0:1582": "467.",
  "tika-vin13t0:1583": " Vaṇṇaāsayasaṇṭhāna-gandhokāsehi bhāvanā;",
  "tika-vin13t0:1584": "Paṭikkūlāti koṭṭhāse, uddhumātādivatthusu;",
  "tika-vin13t0:1585": "Gahetvā asubhākāraṁ, pavattā bhāvanāsubhaṁ.",
  "tika-vin13t0:1586": "468.",
  "tika-vin13t0:1587": " ‘‘Maraṇaṁ me bhavissati, jīvitaṁ ucchijjissati;",
  "tika-vin13t0:1588": "Maraṇaṁ maraṇaṁ vā’’ti, bhāvayitvāna yoniso.",
  "tika-vin13t0:1589": "469.",
  "tika-vin13t0:1590": " Vadhakassevupaṭṭhānā, sampattīnaṁ vipattito;",
  "tika-vin13t0:1591": "Upasaṁharato kāyabahusādhāraṇā tathā.",
  "tika-vin13t0:1592": "470.",
  "tika-vin13t0:1593": " Āyudubbalato kālavavatthānassabhāvato;",
  "tika-vin13t0:1594": "Addhānassa paricchedā, bhāvanā maraṇassatīti.",
  "tika-vin13t0:1595": "50. Vipassanāniddeso",
  "tika-vin13t0:1596": "Vipassanāti –",
  "tika-vin13t0:1597": "471.",
  "tika-vin13t0:1598": " Nāmarūpaṁ pariggayha, tato tassa ca paccayaṁ;",
  "tika-vin13t0:1599": "Hutvā abhāvatoniccā, udayabbayapīḷanā.",
  "tika-vin13t0:1600": "472.",
  "tika-vin13t0:1601": "Dukkhā avasavattittā, anattāti tilakkhaṇaṁ;",
  "tika-vin13t0:1602": "Āropetvāna saṅkhāre, sammasanto punappunaṁ;",
  "tika-vin13t0:1603": "Pāpuṇeyyānupubbena, sabbasaṁyojanakkhayanti.",
  "tika-vin13t0:1604": "Nigamanakathā",
  "tika-vin13t0:1605": "473.",
  "tika-vin13t0:1606": " Adhisīlādhicittānaṁ, adhipaññāya sikkhanā;",
  "tika-vin13t0:1607": "Bhikkhukiccamato khuddasikkhāyaṁ samudāhaṭā.",
  "tika-vin13t0:1608": "474.",
  "tika-vin13t0:1609": " Mahato kittisaddassa, yassa lokavicārino;",
  "tika-vin13t0:1610": "Parissamo na sambhoti, mālutasseva niccaso.",
  "tika-vin13t0:1611": "475.",
  "tika-vin13t0:1612": " Tena dhammasirīkena, tambapaṇṇiyaketunā;",
  "tika-vin13t0:1613": "Therena racitā dhammavinayaññupasaṁsitā.",
  "tika-vin13t0:1614": "476.",
  "tika-vin13t0:1615": " Ettāvatāyaṁ niṭṭhānaṁ, khuddasikkhā upāgatā;",
  "tika-vin13t0:1616": "Pañcamattehi gāthānaṁ, satehi parimāṇatoti.",
  "tika-vin13t0:1617": "Khuddasikkhā niṭṭhitā.",
  "tika-vin13t0:1618": " Namo tassa bhagavato arahato sammāsambuddhassa"
}