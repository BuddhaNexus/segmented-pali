{
  "tika-vin02t25:0": "6. Senāsanakkhandhakaṁ",
  "tika-vin02t25:1": "Vihārānujānanakathāvaṇṇanā",
  "tika-vin02t25:2": "294. Senāsanakkhandhake senāsanaṁ apaññattaṁ hotīti vihārasenāsanaṁ sandhāya vuttaṁ. Catubbidhañhi (ma. ni. aṭṭa. 1.296) senāsanaṁ vihārasenāsanaṁ mañcapīṭhasenāsanaṁ santhatasenāsanaṁ okāsasenāsananti. Tattha ‘‘mañcopi senāsanaṁ, pīṭhampi bhisipi bimbohanampi vihāropi aḍḍhayogopi pāsādopi hammiyampi guhāpi aṭṭopi māḷopi leṇampi veḷugumbopi rukkhamūlampi maṇḍapopi senāsanaṁ. Yattha vā pana bhikkhū paṭikkamanti, sabbametaṁ senāsana’’nti (vibha. 527) vacanato vihāro aḍḍhayogo pāsādo hammiyaṁ guhāti idaṁ vihārasenāsanaṁ nāma. Mañco pīṭhaṁ bhisi bimbohananti idaṁ mañcapīṭhasenāsanaṁ nāma. Cimilikā cammakhaṇḍo tiṇasanthāro paṇṇasanthāroti idaṁ santhatasenāsanaṁ nāma. Yattha vā pana bhikkhū paṭikkamantīti idaṁ okāsasenāsanaṁ nāma.",
  "tika-vin02t25:3": "Rukkhamūletiādīsu rukkhamūlasenāsanaṁ nāma yaṁkiñci sandacchāyaṁ vivittaṁ rukkhamūlaṁ. Pabbato nāma selo. Tattha hi udakasoṇḍīsu udakakiccaṁ katvā sītāya rukkhacchāyāya nisinnā nānādisāsu khāyamānāsu sītena vātena bījiyamānā samaṇadhammaṁ karonti. Kandareti kaṁ vuccati udakaṁ, tena dārito udakena bhinno pabbatappadeso kandaraṁ. Yaṁ ‘‘nitamba’’ntipi ‘‘nadīkuñja’’ntipi vadanti. Tattha hi rajatapaṭṭasadisā vālikā hoti, matthake maṇivitānaṁ viya vanagahanaṁ, maṇikkhandhasadisaṁ udakaṁ sandati, evarūpaṁ kandaraṁ oruyha pānīyaṁ pivitvā gattāni sītaṁ katvā vālikaṁ ussāpetvā paṁsukūlacīvaraṁ paññapetvā tattha nisinnā te bhikkhū samaṇadhammaṁ karonti. Giriguhā nāma dvinnaṁ pabbatānaṁ antarā, ekasmiṁyeva vā umaṅgasadisaṁ mahāvivaraṁ.",
  "tika-vin02t25:4": "‘‘Vanapatthanti dūrānametaṁ senāsanānaṁ adhivacana’’ntiādivacanato (vibha. 531) yattha na kasanti na vapanti, tādisaṁ manussānaṁ upacāraṭṭhānaṁ atikkamitvā ṭhitaṁ araññakasenāsanaṁ ‘‘vanapattha’’nti vuccati. Ajjhokāso nāma kenaci acchanno padeso. Ākaṅkhamānā panettha cīvarakuṭiṁ katvā vasanti. Palālapuñjeti palālarāsimhi. Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṁ parikkhipitvā heṭṭhā nisinnā samaṇadhammaṁ karonti, taṁ sandhāyetaṁ vuttaṁ. Pañca leṇānīti pañca līyanaṭṭhānāni. Nilīyanti ettha bhikkhūti leṇāni, vihārādīnametaṁ adhivacanaṁ. Supaṇṇavaṅkagehanti garuḷapakkhasaṇṭhānena katagehaṁ.",
  "tika-vin02t25:5": "295. Anumodanagāthāsu sītanti ajjhattadhātukkhobhavasena vā bahiddhautuvipariṇāmavasaena vā uppajjanakasītaṁ. Uṇhanti aggisantāpaṁ, tassa vanadāhādīsu vā sambhavo daṭṭhabbo. Paṭihantīti bādhati. Yathā tadubhayavasena kāyacittānaṁ bādhanaṁ na hoti, evaṁ karoti. Sītuṇhabbhāhate hi sarīre vikkhittacitto bhikkhu yoniso padahituṁ na sakkoti. Vāḷamigānīti sīhabyagghādivāḷamige. Guttasenāsanañhi pavisitvā dvāraṁ pidhāya nisinnassa te parissayā na honti. Sarīsapeti ye keci sarante gacchante dīghajātike. Makaseti nidassanamattametaṁ, ḍaṁsādīnampi eteneva saṅgaho daṭṭhabbo. Sisireti sisirakālavasena sattāhavaddhalikādivasena ca uppanne sisirasamphasse. Vuṭṭhiyoti yadā tadā uppannā vassavuṭṭhiyo.",
  "tika-vin02t25:6": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca paṭihaññati paṭibāhīyati. Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena phāsuvihāratthaṁ. Jhāyitunti aṭṭhatiṁsārammaṇesu yattha katthaci cittaṁ upanijjhāyituṁ. Vipassitunti aniccādito saṅkhāre sammasituṁ.",
  "tika-vin02t25:7": "Vihāreti patissaye. Kārayeti kārāpeyya. Rammeti manorame nivāsasukhe. Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana tesaṁ bahussutānaṁ yathā paccayehi kilamatho na hoti, evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ ratanattayaguṇānañca saddahanena vippasannena cetasā.",
  "tika-vin02t25:8": "Idāni gahaṭṭhapabbajitānaṁ aññamaññupakāritaṁ dassetuṁ ‘‘te tassā’’ti gāthamāha. Tattha teti te bahussutā. Tassāti upāsakassa. Dhammaṁ desentīti sakalavaṭṭadukkhāpanūdanaṁ saddhammaṁ desenti. Yaṁ so dhammaṁ idhaññāyāti so puggalo yaṁ saddhammaṁ imasmiṁ sāsane sammā paṭipajjanena jānitvā aggamaggādhigamena anāsavo hutvā parinibbāyati.",
  "tika-vin02t25:9": "So ca sabbadado hotīti āvāsadānasmiṁ dinne sabbadānaṁ dinnameva hotīti katvā vuttaṁ. Tathā hi (saṁ. ni. aṭṭha. 1.1.42) dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nahāyitvā patissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti, bahi vicarantassa ca kāye vaṇṇadhātu vātātapehi kilamati, patissayaṁ pavisitvā dvāraṁ pidhāya muhuttaṁ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṁ pavisitvā dvāraṁ pidhāya nipannassa sabbe parissayā na honti, sajjhāyantassa dhammapītisukhaṁ, kammaṭṭhānaṁ manasikarontassa upasamasukhañca uppajjati bahiddhāvikkhepābhāvato, bahi vicarantassa ca sedā muccanti, akkhīni phandanti, senāsanaṁ pavisanakkhaṇe mañcapīṭhāni na paññāyanti, muhuttaṁ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti. Tena vuttaṁ ‘‘so ca sabbadado hoti, yo dadāti upassaya’’nti.",
  "tika-vin02t25:10": "296.Āviñchanacchiddanti yattha aṅguliṁ pavesetvā dvāraṁ ākaḍḍhantā dvārabāhaṁ phusāpenti, tassetaṁ adhivacanaṁ. Āviñchanarajjunti kavāṭeyeva chiddaṁ katvā tattha pavesetvā yena rajjukena kaḍḍhantā dvāraṁ phusāpenti, taṁ āviñchanarajjukaṁ. Senāsanaparibhoge akappiyacammaṁ nāma natthīti dassanatthaṁ ‘‘sacepi dīpinaṅguṭṭhena katā hoti, vaṭṭatiyevā’’ti vuttaṁ. Cetiye vedikāsadisanti vātapānabāhāsu cetiye vedikāya viya paṭṭikādīhi dassetvā kataṁ. Thambhakavātapānaṁ nāma tiriyaṁ dārūni adatvā ujukaṁ ṭhitehi eva veṇusalākādīhi kataṁ.",
  "tika-vin02t25:11": "Vihārānujānanakathāvaṇṇanā niṭṭhitā.",
  "tika-vin02t25:12": "Mañcapīṭhādianujānanakathāvaṇṇanā",
  "tika-vin02t25:13": "297.Poṭakitūlanti erakatiṇatūlaṁ. Poṭakigahaṇañcettha tiṇajātīnaṁ nidassanamattanti āha ‘‘yesaṁ kesañci tiṇajātikāna’’nti. Pañcavidhaṁ uṇṇāditūlampi vaṭṭatīti etthāpi ‘‘bimbohane’’ti ānetvā sambandhitabbaṁ. ‘‘Tūlapūritaṁ bhisiṁ apassayituṁ na vaṭṭatī’’ti keci vadanti, vaṭṭatīti apare. Upadahantīti ṭhapenti. Sīsappamāṇanti yattha galavāṭakato paṭṭhāya sabbasīsaṁ upadahanti, taṁ sīsappamāṇaṁ. Tañca ukkaṭṭhaparicchedato tiriyaṁ muṭṭhiratanaṁ hotīti dassetuṁ ‘‘yassa vitthārato tīsu kaṇṇesū’’tiādimāha. Majjhaṭṭhānaṁ muṭṭhiratanaṁ hotīti bimbohanassa majjhaṭṭhānaṁ tiriyato muṭṭhiratanappamāṇaṁ hoti. Masūraketi cammamayabhisiyaṁ. Phusitāni dātunti saññākaraṇatthaṁ bindūni dātuṁ.",
  "tika-vin02t25:14": "298. Na nibandhatīti anibandhanīyo, na allīyatīti attho. Paṭibāhetvāti maṭṭhaṁ katvā.",
  "tika-vin02t25:15": "Iṭṭhakācayādianujānanakathāvaṇṇanā",
  "tika-vin02t25:16": "300.Rukkhaṁ vijjhitvāti rukkhadāruṁ vijjhitvā. Khāṇuke ākoṭetvāti dve dve khāṇuke ākoṭetvā. Taṁ āharimaṁ bhittipādanti vuttanayena khāṇuke ākoṭetvā kataṁyeva sandhāya vuttaṁ. Bhūmiyaṁ patiṭṭhāpetunti mūlena bhūmiyaṁ patiṭṭhāpetvā bhittipādassa upatthambhanavasena ussāpetvā khāṇukehi bhittipādaṁ ussāpetvā ṭhapetunti adhippāyo. Ubhato kuṭṭaṁ nīharitvā katapadesassāti yathā antodvārasamīpe nisinnehi ujukaṁ bahi oloketuṁ na sakkā hoti, evaṁ ubhohi passehi kuṭṭaṁ nīharitvā abhimukhe bhittiṁ upaṭṭhapetvā katapadesassa. Samantā pariyāgāroti samantato āviddhapamukhaṁ. Ugghāṭanakiṭikanti daṇḍehi ukkhipitvā ṭhapanakapadarakiṭikaṁ.",
  "tika-vin02t25:17": "Anāthapiṇḍikavatthukathāvaṇṇanā",
  "tika-vin02t25:18": "304. Anāthapiṇḍikaseṭṭhivatthumhi (saṁ. ni. aṭṭha. 1.1.242) kenacideva karaṇīyenāti vāṇijjakammaṁ adhippetaṁ. Anāthapiṇḍiko kira rājagahaseṭṭhi ca aññamaññaṁ bhaginipatikā honti. Yadā rājagahe uṭṭhānakabhaṇḍaṁ samagghaṁ hoti, tadā rājagahaseṭṭhi taṁ gahetvā sakaṭasatehi sāvatthiṁ gantvā yojanamatte ṭhito attano āgatabhāvaṁ jānāpeti. Anāthapiṇḍiko paccuggantvā tassa mahāsakkāraṁ katvā ekaṁ yānaṁ āropetvā sāvatthiṁ pavisati. So sace bhaṇḍaṁ lahukaṁ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṁ tadāpi teneva karaṇīyena agamāsi. Taṁ sandhāyetaṁ vuttaṁ.",
  "tika-vin02t25:19": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ pesitaṁ paṇṇaṁ na suṇi, dhammassavanatthāya vihāraṁ agamāsi. So dhammakathaṁ sutvā svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni kāresi. Anāthapiṇḍikopi ‘‘idāni mayhaṁ paccuggamanaṁ karissati, idāni karissatī’’ti gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ alattha. ‘‘Kiṁ mahāseṭṭhi kusalaṁ dārakarūpānaṁ, nasi magge kilanto’’ti ettakova paṭisanthāro ahosi. Tena vuttaṁ ‘‘atha kho anāthapiṇḍikassa gahapatissa etadahosī’’tiādi.",
  "tika-vin02t25:20": "Buddhoti tvaṁ gahapati vadesīti tassa kira mukhato buddhasaddaṁ sutvā anāthapiṇḍiko pañcavaṇṇaṁ pītiṁ paṭilabhati, sā tassa sīse uṭṭhahitvā yāva pādapiṭṭhiyā, pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato gacchati. So pītiyā nirantaraṁ phuṭo ‘‘buddhoti tvaṁ gahapati vadesī’’ti evaṁ tikkhattuṁ pucchi. Akālo kho, gahapati, imaṁ kālaṁ taṁ bhagavantaṁdassanāya upasaṅkamitunti ‘‘buddhā nāma durāsadā āsīvisasadisā honti, satthā ca sivathikāya samīpe vasati, na sakkā tattha imāya velāya iminā gantu’’nti maññamāno evamāha. Buddhagatāya satiyā nipajjīti aññaṁ kiñci acintetvā buddhagatāya eva satiyā nipajji. Taṁ divasaṁ kirassa bhaṇḍasakaṭesu vā upaṭṭhākesu vā cittampi nuppajji, sāyamāsampi na akāsi. Sattabhūmikaṁ pana pāsādaṁ āruyha supaññattālaṅkatavarasayane ‘‘buddho buddho’’ti sajjhāyaṁ karontova nipajjitvā niddaṁ okkami. Tikkhattuṁ vuṭṭhāsi pabhātaṁ maññamānoti paṭhamayāme tāva vītivatte uṭṭhāya buddhaṁ anussari, athassa balavappasādo udapādi, pītiāloko ahosi, sabbatamaṁ vigacchi, dīpasahassujjalanaṁ viya canduṭṭhānasūriyuṭṭhānaṁ viya ca jātaṁ. So ‘‘pamādaṁ āpannomhi, vañcitomhi, sūriyo uggato’’ti uṭṭhāya ākāsatale ṭhatvā candaṁ oloketvā ‘‘ekova yāmo gato, aññe dve atthī’’ti puna pavisitvā nipajji, etenupāyena majjhimayāmāvasānepi pacchimayāmāvasānepi tikkhattuṁ uṭṭhāsi. Pacchimayāmāvasāne pana balavapaccūseyeva uṭṭhāya ākāsatalaṁ āgantvā mahādvārābhimukho ahosi, sattabhūmikadvāraṁ sayameva vivaṭaṁ ahosi, pāsādā oruyha antaravīthiṁ paṭipajji.",
  "tika-vin02t25:21": "305.Amanussāti adhigatavisesā devatā. Tathā hi tā seṭṭhissa bhāvinisampattiṁ paccakkhato sampassamānā ‘‘ayaṁ mahāseṭṭhi ‘buddhupaṭṭhānaṁ gamissāmī’ti nikkhanto paṭhamadassaneneva sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ katvā cātuddisassa ariyasaṅghassa anāvaṭadvāro bhavissati, na yuttamassa dvāraṁ pidahitu’’nti cintetvā dvāraṁ vivariṁsu. Antaradhāyīti rājagahaṁ kira ākiṇṇamanussaṁ, antonagare nava koṭiyo bahinagare navāti taṁ upanissāya aṭṭhārasa manussakoṭiyo vasanti. Avelāya matamanusse bahi nīharituṁ asakkontā aṭṭālake ṭhatvā bahidvāre khipanti. Mahāseṭṭhi nagarato bahi nikkhantamattova allasarīraṁ pādena akkami, aparampi piṭṭhipādena pahari, makkhikā uppatitvā pakiriṁsu, duggandho nāsāpuṭaṁ abhihani, buddhappasādo tanuttaṁ gato. Tenassa āloko antaradhāyi andhakāro pāturahosi pītivegassa tanubhāve taṁsamuṭṭhitarūpānaṁ paridubbalabhāvato . Saddamanussāvesīti ‘‘seṭṭhissa ussāhaṁ janessāmī’’ti suvaṇṇakiṅkiṇikaṁ ghaṭṭento viya madhurassarena saddaṁ anussāvesi.",
  "tika-vin02t25:22": "Sataṁ kaññāsahassānīti purimapadānipi imināva sahassa-padena saddhiṁ sambandhitabbāni. Yatheva hi sataṁ kaññāsahassāni, evaṁ sataṁ sahassāni hatthī, sataṁ sahassāni assā, sataṁ sahassāni rathāti ayamettha attho, iti ekekaṁ satasahassaṁ dīpitaṁ hoti. Padavītihārassāti padaṁ vītiharati etthāti padavītihāro. So dutavilambitaṁ akatvā samagamane dvinnaṁ padānaṁ antare muṭṭhiratanamattaṁ. Kalaṁ nāgghanti soḷasinti taṁ ekaṁ padavītihāraṁ soḷasa bhāge katvā tato eko koṭṭhāso puna soḷasadhā, tato eko soḷasadhāti evaṁ soḷasa vāre soḷasadhā bhinnassa eko koṭṭhāso soḷasī kalā nāma, taṁ soḷasiṁ kalaṁ etāni cattāri satasahassāni na agghanti. Idaṁ vuttaṁ hoti – sataṁ hatthisahassāni sataṁ assasahassāni sataṁ rathasahassāni sataṁ kaññāsahassāni, tā ca kho āmukkamaṇikuṇḍalā sakalajambudīparājadhītarovāti imasmā ettakā lābhā vihāraṁ gacchantassa tasmiṁ soḷasikalāsaṅkhāte padese laṅghanasādhanavasena pavattacetanāva uttaritarāti. Padaṁ vā vītiharati etenāti padavītihāro, tathāpavattā kusalacetanā, tassā phalaṁ soḷasadhā katvāti ca vadanti. Idaṁ pana vihāragamanaṁ kassa vasena gahitanti? Vihāraṁ gantvā anantarāyena sotāpattiphale patiṭṭhahantassa vasena gahitaṁ. ‘‘Gandhamālādīhi pūjaṁ karissāmi, cetiyaṁ vandissāmi, dhammaṁ sossāmi, dīpapūjaṁ karissāmi, saṅghaṁ nimantetvā dānaṁ dassāmi, sikkhāpadesu vā saraṇesu vā patiṭṭhahissāmī’’ti gacchatopi vasena vaṭṭatiyeva.",
  "tika-vin02t25:23": "Andhakāro antaradhāyīti so kira cintesi ‘‘ahaṁ ekakoti saññaṁ karomi, amanussā ca me anugāmino sahāyā atthi, kasmā bhāyāmī’’ti sūro ahosi. Athassa balavā buddhappasādo udapādi, tasmā andhakāro antaradhāyi. Sesavāresupi eseva nayo. Āloko pāturahosīti purimabuddhesu cirakālaparicayasambhūtassa balavato pasādassa vasena uppannāya uḷārāya buddhārammaṇāya pītiyā samuṭṭhāpito vipassanobhāsasadiso sātisayo cittapaccayautusamuṭṭhāno āloko pāturahosi. Devatāhi katotipi vadanti, purimoyevettha yuttataro. Ehi sudattāti so kira seṭṭhi gacchamānova cintesi ‘‘imasmiṁ loke bahū pūraṇakassapādayo titthiyā ‘mayaṁ buddhā, mayaṁ buddhā’ti vadanti, kathaṁ nu kho ahaṁ satthu buddhabhāvaṁ jāneyya’’nti. Athassa etadahosi ‘‘mayhaṁ guṇavasena uppannaṁ nāmaṁ mahājano jānāti, kuladattiyaṁ pana me nāmaṁ aññatra mayā na koci jānāti, sace buddho bhavissati, kuladattikanāmena maṁ ālapissatī’’ti. Satthā tassa cittaṁ ñatvā evamāha.",
  "tika-vin02t25:24": "Parinibbutoti kilesaparinibbānena parinibbuto. Āsattiyoti rūpādīsu āsañjanaṭṭhena āsattiyo, taṇhāyo. Santinti kilesavūpasamaṁ. Pappuyyāti aggamaggena patvā. Sesamettha pāḷianusāreneva veditabbaṁ. Yañcettha anuttānamatthaṁ, taṁ aṭṭhakathāyaṁ vuttameva.",
  "tika-vin02t25:25": "306. Vayameva veyyāyikanti āha ‘‘veyyāyikanti vayakaraṇaṁ vuccatī’’ti.",
  "tika-vin02t25:26": "Anāthapiṇḍikavatthukathāvaṇṇanā niṭṭhitā.",
  "tika-vin02t25:27": "Aggāsanādianujānanakathāvaṇṇanā",
  "tika-vin02t25:28": "310-311.Dakkhiṇodakanti aggato upanīyamānaṁ dakkhiṇodakaṁ. Atha kho bhagavā bhikkhū āmantesīti (jā. aṭṭha. 1.1.36 tittirajātakavaṇṇanā) tehi bhikkhūhi attano attano rucivasena aggāsanādirahānaṁ kathitakāle ‘‘na, bhikkhave, mayhaṁ sāsane aggāsanādīni patvā khattiyakulā pabbajito pamāṇaṁ, na brāhmaṇakulā, na gahapatikulā pabbajito, na vinayadharo, na suttantiko, na ābhidhammiko, na paṭhamajjhānādilābhino, na sotāpannādayo pamāṇaṁ, atha kho, bhikkhave, imasmiṁ sāsane yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ kattabbaṁ, aggāsanaṁ aggodakaṁ aggapiṇḍo laddhabbo, idamettha pamāṇaṁ, tasmā vuḍḍhataro bhikkhu etesaṁ anucchaviko. Idāni kho pana, bhikkhave, sāriputto mayhaṁ aggasāvako anudhammacakkappavattako mamānantarasenāsanaṁ laddhuṁ arahati. So imaṁ rattiṁ senāsanaṁ alabhanto rukkhamūle vītināmesi. Tumhe idāneva evaṁ agāravā appatissā, gacchante gacchante kāle kinti katvā viharissathā’’ti vatvā atha nesaṁ ovādadānatthāya ‘‘pubbe, bhikkhave, tiracchānagatāpi ‘na kho panetaṁ amhākaṁ patirūpaṁ, yaṁ mayaṁ aññamaññaṁ agāravā appatissā asabhāgavuttino vihareyyāma, amhesu mahallakataraṁ jānitvā tassa abhivādanādīni karissāmā’ti sādhukaṁ vīmaṁsitvā ‘ayaṁ mahallako’ti ñatvā tassa abhivādanādīni katvā devapathaṁ pūrayamānā gatā’’ti vatvā atītaṁ āharitvā dassetuṁ bhikkhū āmantesi.",
  "tika-vin02t25:29": "Ye vuḍḍhamapacāyantīti jātivuḍḍho vayovuḍḍho guṇavuḍḍhoti tayo vuḍḍhā. Tesu jātisampanno jātivuḍḍho nāma, vaye ṭhito vayovuḍḍho nāma, guṇasampanno guṇavuḍḍho nāma. Tesu guṇasampanno vayovuḍḍho imasmiṁ ṭhāne vuḍḍhoti adhippeto. Apacāyantīti jeṭṭhāpacāyikakammena pūjenti. Dhammassa kovidāti jeṭṭhāpacāyanadhammassa kovidā kusalā. Diṭṭheva dhammeti imasmiṁyeva attabhāve. Pāsaṁsāti pasaṁsārahā. Samparāye ca suggatīti samparetabbe imaṁ lokaṁ hitvā gantabbe paralokepi tesaṁ sugatiyeva hotīti attho. Ayaṁ panettha piṇḍattho – bhikkhave, khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikamme chekā kusalā guṇasampannānaṁ vayovuḍḍhānaṁ apacitiṁ karonti, te imasmiñca attabhāve jeṭṭhāpacitikārakāti pasaṁsaṁ vaṇṇanaṁ thomanaṁ labhanti, kāyassa ca bhedā sagge nibbattantīti.",
  "tika-vin02t25:30": "Aggāsanādianujānanakathāvaṇṇanā niṭṭhitā.",
  "tika-vin02t25:31": "Āsanappaṭibāhanādikathāvaṇṇanā",
  "tika-vin02t25:32": "313-4.Uddissakatanti gihīhi saṅghaṁ uddissa kataṁ. Gihivikatanti gihīhi kataṁ paññattaṁ, gihisantakanti vuttaṁ hoti. Atisamīpaṁ agantvāti bhikkhūnaṁ āsannataraṁ ṭhānaṁ agantvā.",
  "tika-vin02t25:33": "Senāsanaggāhāpakasammutikathāvaṇṇanā",
  "tika-vin02t25:34": "318.Paccayenevahi taṁ paṭijagganaṁ labhissatīti tasmiṁ senāsane mahātherā tassa paccayassa kāraṇā aññattha agantvā vasantāyeva naṁ paṭijaggissantīti attho. Ubbhaṇḍikā bhavissantīti ukkhittabhaṇḍā bhavissanti, attano attano parikkhāre gahetvā tattha tattha vicarissantīti attho. Dīghasālāti caṅkamanasālā. Maṇḍalamāḷo upaṭṭhānasālā. Anudahatīti pīḷeti. Jambudīpe panāti ariyadese bhikkhū sandhāya vuttaṁ. Te kira tathā paññāpenti. Na gocaragāmo ghaṭṭetabboti vuttamevatthaṁ vibhāveti ‘‘na tattha manussā vattabbā’’tiādinā. Vitakkaṁ chinditvāti ‘‘iminā nīhārena gacchantaṁ disvā nivāretvā paccaye dassantī’’ti evarūpaṁ vitakkaṁ anuppādetvā. Tesu ce ekoti tesu manussesu eko paṇḍitapuriso. Bhaṇḍapaṭicchādananti paṭicchādanakabhaṇḍaṁ, sarīrapaṭicchādanaṁ cīvaranti attho.",
  "tika-vin02t25:35": "Paṭijaggitabbānīti sammajjanādīhi paṭijaggitabbāni. Muṇḍavedikāyāti cetiyassa hammiyavedikāya. Hammiyavedikāti ca cetiyassa upari caturassavediyo vuccati. Paṭikkammāti vihārato apasakkitvā. Upanikkhepanti khettaṁ vā nāḷikerādiārāmaṁ vā kahāpaṇādīni vā ārāmikādīnaṁ niyyātetvā ‘‘ito uppannā vaḍḍhi vassāvāsikatthāya hotū’’ti dinnaṁ. Vattaṁ katvāti tasmiṁ senāsane kattabbavattaṁ katvā.",
  "tika-vin02t25:36": "Puggalavaseneva kātabbanti parato vakkhamānanayena ‘‘bhikkhū cīvarena kilamanti, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’tiādinā puggalaparāmāsavaseneva kātabbaṁ, ‘‘saṅgho cīvarena kilamatī’’tiādinā pana saṅghaparāmāsavasena na kātabbaṁ. Cīvarapaccayanti cīvarasaṅkhātaṁ paccayaṁ. Vuttanti mahāaṭṭhakathāyaṁvuttaṁ. Kasmā evaṁ vuttanti āha ‘‘evañhi navako vuḍḍhatarassa, vuḍḍho ca navakassa gāhessatī’’ti, yasmā attanāva attano pāpetuṁ na sakkā, tasmā dvīsu sammatesu navako vuḍḍhatarassa, vuḍḍho ca navakassāti ubho aññamaññaṁ gāhessantīti adhippāyo. Sammatasenāsanaggāhāpakassa āṇattiyā aññena gāhitepi gāho ruhatiyevāti veditabbaṁ. Aṭṭhapi soḷasapi janesammannituṁ vaṭṭatīti kiṁ visuṁ visuṁ sammannituṁ vaṭṭati, udāhu ekatoti? Ekatopi vaṭṭati. Niggahakammameva hi saṅgho saṅghassa na karoti, sammutidānaṁ pana bahūnampi ekato kātuṁ vaṭṭati, teneva sattasatikakkhandhake ubbāhikasammutiyaṁ aṭṭhapi janā ekato sammatāti.",
  "tika-vin02t25:37": "Maggoti magge katadīghasālā. Pokkharaṇīti nahāyantānaṁ pokkharaṇiyaṁ katasālā. Rukkhamūlādayo channā kavāṭabaddhāva senāsanaṁ. Vijaṭetvāti viyojetvā, visuṁ visuṁ katvāti attho. Āvāsesūti senāsanesu. Pakkhipitvāti ettha pakkhipanaṁ nāma tesu vasantānaṁ ito uppannavassāvāsikadānaṁ. Pavisitabbanti aññehi bhikkhūhi tasmiṁ mahālābhe pariveṇe vasitvā cetiye vattaṁ katvāva lābho gahetabboti adhippāyo.",
  "tika-vin02t25:38": "Paccayaṁ vissajjetīti cīvarapaccayaṁ nādhivāseti. Ayampīti tena vissaṭṭhapaccayopi. Upanibandhitvā gāhetabbanti ‘‘imasmiṁ rukkhe vā maṇḍape vā vasitvā cetiye vattaṁ katvā gaṇhathā’’ti evaṁ upanibandhitvā gāhetabbaṁ. ‘‘Kattha nu kho vasissāmi, kattha vasantassa phāsu bhavissati, kattha vā paccayo bhavissatī’’ti evaṁ uppannena vitakkena caratīti vitakkacāriko. Araññavihāresu parissayavijānanatthaṁ icchitabbattā ‘‘pañca pañca ukkā koṭṭetabbā’’ti vuttaṁ.",
  "tika-vin02t25:39": "Vattanti katikavattaṁ. Tividhampīti pariyattipaṭipattipaṭivedhavasena tividhampi. Sodhetvā pabbājethāti bhabbe ācārakulaputte upaparikkhitvā pabbājetha. Dasavatthukakathā nāma appicchakathā santuṭṭhikathā pavivekakathā asaṁsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā.",
  "tika-vin02t25:40": "Viggahasaṁvattanikavacanaṁ viggāhikaṁ. Caturārakkhaṁ ahāpentāti buddhānussati mettā asubhaṁ maraṇassatīti imaṁ caturārakkhaṁ aparihāpentā. Dantakaṭṭhakhādanavattaṁ ācikkhitabbanti ettha dantakaṭṭhakhādanavattaṁ yo devasikaṁ saṅghamajjhe osarati, tena sāmaṇerādīhi āharitvā bhikkhūnaṁ yathāsukhaṁ paribhuñjanatthāya dantakaṭṭhamāḷake nikkhittesu dantakaṭṭhesu divase divase ekameva dantakaṭṭhaṁ gahetabbaṁ. Yo pana devasikaṁ na osarati, padhānaghare vasitvā dhammassavane vā uposathagge vā dissati, tena pamāṇaṁ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni. Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni. Yadi pana pamāṇaṁ asallakkhetvā āharati, tesu akhīṇesuyeva māḷake khīyati, tato keci therā ‘‘yehi gahitāni, te paṭiharantū’’ti vadeyyuṁ, keci ‘‘khādantu, puna sāmaṇerā āharissantī’’ti. Tasmā vivādaparihāratthaṁ pamāṇaṁ sallakkhetabbaṁ. Gahaṇe pana doso natthi, maggaṁ gacchantenapi ekaṁ vā dve vā thavikāya pakkhipitvā gantabbanti. Bhikkhācāravattaṁ vattakkhandhake piṇḍacārikavatte āvi bhavissati.",
  "tika-vin02t25:41": "Pattaṭṭhāneti vassaggena āgantukabhikkhuno pattaṭṭhāne. Tesaṁ chinnavassattā ‘‘sādiyantāpi hi te neva vassāvāsikassa sāmino’’ti vuttaṁ, paṭhamaṁyeva katikāya katattā khīyantāpi ca āvāsikā neva adātuṁ labhantīti vuttaṁ. Bhatiniviṭṭhanti bhatiṁ katvā viya niviṭṭhaṁ pariyiṭṭhaṁ. Saṅghikaṁ pana apalokanakammaṁ katvā gāhitanti tatruppādaṁ sandhāya vuttaṁ. Paccayavasena gāhitanti dāyakānaṁ vassāvāsikapaccayavasena gāhitaṁ sandhāya vuttaṁ. ‘‘Idha, bhikkhave, vassaṁvuttho bhikkhu vibbhamati, saṅghasseveta’’nti (mahāva. 374-375) vacanato ‘‘gataṭṭhāne…pe… saṅghikaṁ hotī’’ti vuttaṁ. Manusseti dāyakamanusse. Varabhāgaṁ sāmaṇerassāti paṭhamabhāgassa gāhitattā vuttaṁ.",
  "tika-vin02t25:42": "Senāsanaggāhāpakasammutikathāvaṇṇanā niṭṭhitā.",
  "tika-vin02t25:43": "Upanandavatthukathāvaṇṇanā",
  "tika-vin02t25:44": "319.Yaṁ tayā tattha senāsanaṁ gahitaṁ…pe… idha muttaṁ hotīti yaṁ tayā tattha gāmakāvāse pacchā senāsanaṁ gahitaṁ, taṁ te gaṇhanteneva idha sāvatthiyaṁ paṭhamagahitasenāsanaṁ muttaṁ hoti. Idha dānāhaṁ…pe… tatrāpi muttanti ‘‘idānāhaṁ, āvuso, imasmiṁ gāmakāvāse gahitasenāsanaṁ muñcāmī’’ti vadantena tatrāpi gāmakāvāse gahitasenāsanaṁ muttaṁ.",
  "tika-vin02t25:45": "320.Dīghāsanaṁ nāma mañcapīṭhavinimuttaṁ yaṁ kiñci ekato sukhaṁ nisīdituṁ pahoti. Hatthimhi nakho assāti hatthinakho. ‘‘Pāsādassa nakho nāma heṭṭhimaparicchedo, so ca hatthikumbhe patiṭṭhito’’ti gaṇṭhipadesu vuttaṁ. Gihivikatanīhārena labbhantīti gihivikatanīhārena paribhuñjituṁ labbhanti, tehi attharitvā dinnāneva nisīdituṁ labbhanti, na sayaṁ atthatāni attharāpitāni vā.",
  "tika-vin02t25:46": "Avissajjiyavatthukathāvaṇṇanā",
  "tika-vin02t25:47": "321.Arañjaroti bahuudakagaṇhanakā mahācāṭi. Jalaṁ gaṇhituṁ alanti arañjaro. ‘‘Vaṭṭacāṭi viya hutvā thokaṁ dīghamukho majjhe paricchedaṁ dassetvā kato’’ti gaṇṭhipadesu vuttaṁ. Pañcanimmalalocanoti maṁsadibbadhammabuddhasamantacakkhuvasena pañcalocano.",
  "tika-vin02t25:48": "Thāvarenaca thāvaraṁ garubhaṇḍena ca garubhaṇḍanti ettha pañcasu koṭṭhāsesu purimadvayaṁ thāvaraṁ, pacchimattayaṁ garubhaṇḍanti veditabbaṁ. Jānāpetvāti bhikkhusaṅghaṁ jānāpetvā. Kappiyamañcā sampaṭicchitabbāti ‘‘saṅghassa demā’’ti dinnaṁ sandhāya vuttaṁ. Sace pana ‘‘vihārassa demā’’ti vadanti, suvaṇṇarajatamayādiakappiyamañcepi sampaṭicchituṁ vaṭṭati. Na kevalaṁ…pe… parivattetuṁ vaṭṭantīti iminā athāvarena thāvarampi athāvarampi parivattetuṁ vaṭṭatīti dasseti. Thāvarena athāvarameva hi parivattetuṁ na vaṭṭati. Akappiyaṁ vā mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni ca. Mahagghaṁ kappiyaṁ nāma dantamayamañcādi pāvārādikappiyaattharaṇādīni ca.",
  "tika-vin02t25:49": "Pārihāriyaṁ na vaṭṭatīti attano santakaṁ viya gahetvā pariharituṁ na vaṭṭati. ‘‘Gihivikatanīhāreneva paribhuñjitabba’’nti iminā sace ārāmikādayo paṭisāmetvā paṭidenti, paribhuñjituṁ vaṭṭatīti dasseti. ‘‘Paṇṇasūci nāma lekhanī’’ti mahāgaṇṭhipade vuttaṁ.",
  "tika-vin02t25:50": "‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipadesu vuttaṁ. Aḍḍhabāhu nāma vidatthicaturaṅgulantipi vadanti. Tatthajātakāti saṅghikabhūmiyaṁ jātā. Aṭṭhaṅgulasūcidaṇḍamattoti dīghato aṭṭhaṅgulamatto pariṇāhato paṇṇasūcidaṇḍamatto. Muñjapabbajānaṁyeva pāḷiyaṁ visuṁ āgatattā ‘‘muñjaṁ pabbajañca ṭhapetvā’’ti vuttaṁ. Aṭṭhaṅgulappamāṇoti dīghato aṭṭhaṅgulappamāṇo. Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti. Ghaṭṭanamuggaro nāma anuvātādighaṭṭanatthaṁ katoti vadanti. Ambaṇanti phalakehi pokkharaṇīsadisaṁ katapānīyabhājanaṁ. Rajanadoṇīti yattha pakkarajanaṁ ākiritvā ṭhapenti. Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Paccattharaṇagatikanti iminā mañcapīṭhepi attharituṁ vaṭṭatīti dīpeti. Pāvārādipaccattharaṇampi garubhaṇḍanti eke, noti apare, vīmaṁsitvā gahetabbaṁ. Muṭṭhipaṇṇanti tālapaṇṇaṁ sandhāya vuttaṁ.",
  "tika-vin02t25:51": "Navakammadānakathāvaṇṇanā",
  "tika-vin02t25:52": "323.Kiñcideva samādapetvā kāressatīti sāmikoyeva kañci bhikkhuṁ samādapetvā kāressati. Utukāle paṭibāhituṁ na labhatīti hemantagimhesu aññe sampattabhikkhū paṭibāhituṁ na labhati. Tibhāganti tatiyabhāgaṁ. Sace saddhivihārikānaṁ dātukāmo hotīti sace so saṅghassa bhaṇḍakaṭhapanaṭṭhānaṁ vā navakānaṁ vā vasanaṭṭhānaṁ dātuṁ na icchati, attano saddhivihārikānaññeva dātukāmo hotīti attho. Etañhi saddhivihārikānaṁ dātuṁ labhatīti etaṁ tatiyabhāgaṁ upaḍḍhabhāgaṁ vā dātuṁ labhati. Akataṭṭhāneti senāsanato bahi cayādīnaṁ akataṭṭhāne. Bahikuṭṭeti kuṭṭato bahi.",
  "tika-vin02t25:53": "Aññatraparibhogapaṭikkhepādikathāvaṇṇanā",
  "tika-vin02t25:54": "324.Cakkalikanti kambalādīhi veṭhetvā cakkasaṇṭhānena pādapuñchanayoggaṁ kataṁ. Paribhaṇḍakatā bhūmi nāma saṇhamattikāhi katā kāḷavaṇṇādibhūmi. Senāsanaṁ mañcapīṭhādi. Tatheva vaḷañjetuṁ vaṭṭatīti aññehi āvāsikabhikkhūhi paribhuttanīhārena paribhuñjituṁ vaṭṭati. ‘‘Nevāsikā pakatiyā anatthatāya bhūmiyā ṭhapenti ce, tesampi anāpattiyevā’’ti gaṇṭhipadesu vuttaṁ. Dvārampītiādinā vuttadvāravātapānādayo aparikammakatāpi na apassayitabbā. Lomesūti lomesu phusantesu.",
  "tika-vin02t25:55": "Saṅghabhattādianujānanakathāvaṇṇanā",
  "tika-vin02t25:56": "325.Uddesabhattaṁnimantananti imaṁ vohāraṁ pattānīti ettha iti-saddo ādiattho, ‘‘uddesabhattaṁ nimantana’’ntiādivohāraṁ pattānīti ayamettha attho. Tampi anto katvāti āyatiṁ bhikkhūnaṁ kukkuccavinodanatthāya tampi saṅghabhattaṁ anto katvā.",
  "tika-vin02t25:57": "Uddesabhattakathāvaṇṇanā",
  "tika-vin02t25:58": "Attano vihāradvāreti vihārassa dvārakoṭṭhakasamīpaṁ sandhāya vuttaṁ. Bhojanasālāyāti bhattuddesaṭṭhānabhūtāya bhojanasālāya. ‘‘Dinnaṁ panā’’ti vatvā yathā so dāyako deti, taṁ vidhiṁ dassetuṁ ‘‘saṅghato bhante’’tiādimāha. Antaraghareti antogehe. Antoupacāragatānanti ettha gāmadvāravīthicatukkesu dvādasahatthabbhantaraṁ antoupacāro nāma. Antaragharassa upacāre pana labbhamānavisesaṁ dassetuṁ ‘‘gharūpacāro cetthā’’tiādimāha. Ekavaḷañjanti ekena dvārena vaḷañjitabbaṁ. Nānānivesanesūti nānākulassa nivesanesu. Lajjī pesalo agatigamanaṁ vajjetvā medhāvī ca upaparikkhitvā uddisissatīti āha ‘‘pesalo lajjī medhāvī icchitabbo’’ti. Nisinnassapi niddāyantassapīti anādare sāmivacanaṁ. Ticīvaraparivāranti ettha ‘‘udakapattalābhī viya aññopi uddesabhattaṁ alabhitvā vatthādimanekappakārakaṁ labhati ce, tasseva ta’’nti gaṇṭhipadesu vuttaṁ. Attano rucivasena yaṁ kiñci vatvā āharituṁ vissajjitattā vissaṭṭhadūto nāma. Yaṁ icchatīti ‘‘uddesapattaṁ dethā’’tiādīni vadanto yaṁ icchati. Pucchāsabhāgenāti pucchāsadisena.",
  "tika-vin02t25:59": "‘‘Ekā kūṭaṭṭhitikā nāma hotī’’ti vatvā tameva ṭhitikaṁ vibhāvento ‘‘rañño vā hī’’tiādimāha. Aññehi uddesabhattehi amissetvā visuṁyeva ṭhitikāya gahetabbattā ‘‘ekacārikabhattānī’’ti vuttaṁ. Theyyāya harantīti pattahārakā haranti. Gīvā hotīti āṇāpakassa gīvā hoti. ‘‘Manussānaṁ vacanaṁ kātuṁ vaṭṭatī’’ti gacchantīti ‘‘manussānaṁ vacanaṁ kātuṁ vaṭṭatī’’ti tena bhikkhunā vuttā gacchanti. Akatabhāgo nāmāti āgantukabhāgo nāma. ‘‘Sabbo saṅgho paribhuñjatū’’tivutteti ettha ‘‘paṭhamameva ‘sabbaṁ saṅghikaṁ pattaṁ dethā’ti vatvā pacchā ‘sabbo saṅgho paribhuñjatū’ti avuttepi bhājetvāva paribhuñjitabba’’nti gaṇṭhipadesu vuttaṁ.",
  "tika-vin02t25:60": "Nimantanabhattakathāvaṇṇanā",
  "tika-vin02t25:61": "‘‘Ettake bhikkhū saṅghato uddisitvā dethā’’tiādīni avatvā ‘‘ettakānaṁ bhikkhūnaṁ bhattaṁ gaṇhathā’’ti vatvā dinnaṁ saṅghikaṁ nimantanaṁ nāma. Piṇḍapātikānampi vaṭṭatīti bhikkhāpariyāyena vuttattā vaṭṭati. Paṭipāṭiyāti laddhapaṭipāṭiyā. Vicchinditvāti ‘‘bhattaṁ gaṇhathā’’ti padaṁ avatvā. Tenevāha ‘‘bhattanti avadantenā’’ti. Ālopasaṅkhepenāti ekekapiṇḍavasena. Ayañca nayo nimantaneyeva, na uddesabhatte. Tattha hi ekassa pahonakappamāṇaṁyeva bhājetabbaṁ, tasmā uddesabhatte ālopaṭṭhitikā nāma natthi. Acchatīti tiṭṭhati. ‘‘Ekavāranti yāva tasmiṁ āvāse vasanti bhikkhū, sabbe labhantī’’ti gaṇṭhipadesu vuttaṁ. Ayaṁ panettha adhippāyo – ekavāranti na ekadivasaṁ sandhāya vuttaṁ, yattakā pana bhikkhū tasmiṁ āvāse vasanti, te sabbe. Ekasmiṁ divase gahitabhikkhū aññadā aggahetvā yāva ekavāraṁ sabbe bhikkhū bhojitā honti, tāva ye jānanti, te gahetvā gantabbanti.",
  "tika-vin02t25:62": "Salākabhattakathāvaṇṇanā",
  "tika-vin02t25:63": "Upanibandhitvāti likhitvā. Niggahena datvāti anicchantampi niggahena sampaṭicchāpetvā . Ekagehavasenāti ekāya gharapāḷiyā vasena. Uddisitvāti ‘‘tuyhañca tuyhañca pāpuṇātī’’ti vatvā. Dūrattā niggahetvāpi vārena gāhetabbagāmo vāragāmo. Vihāravāre niyuttā vihāravārikā, vārena vihārarakkhaṇakā. Aññathattanti pasādaññathattaṁ. Phātikammameva bhavantīti vihārarakkhaṇatthāya saṅghena dātabbaatirekalābhā honti. Saṅghanavakena laddhakāleti divase divase ekekassa pāpitāni dve tīṇi ekacārikabhattāni teneva niyāmena attano pāpuṇanaṭṭhāne saṅghanavakena laddhakāle. Yassa kassaci sammukhībhūtassa pāpetvāti ettha ‘‘yebhuyyena ce bhikkhū bahisīmagatā honti, sammukhībhūtassa yassa kassaci pāpetabbaṁ sabhāgattā ekena laddhaṁ sabbesaṁ hoti, tasmimpi asati attano pāpetvā dātabba’’nti gaṇṭhipadesu vuttaṁ. Rasasalākanti ucchurasasalākaṁ.",
  "tika-vin02t25:64": "‘‘Saṅghato nirāmisasalākāpi vihāre pakkabhattampi vaṭṭatiyevā’’ti sādhāraṇaṁ katvā visuddhimagge (visuddhi. 1.26) vuttattā ‘‘evaṁ gāhite sāditabbaṁ, evaṁ na sāditabba’’nti visesetvā avuttattā ca bhesajjādisalākāyo cettha kiñcāpi piṇḍapātikānampi vaṭṭanti, salākavasena gāhitattā pana na sāditabbāti ettha adhippāyo vīmaṁsitabbo. Yadi hi bhesajjādisalākā salākavasena gāhitā na sāditabbā siyā, saṅghato nirāmisasalākā vaṭṭatiyevāti na vadeyya, ‘‘atirekalābho saṅghabhattaṁ uddesabhatta’’ntiādivacanato (mahāva. 128) ‘‘atirekalābhaṁ paṭikkhipāmī’’ti salākavasena gāhetabbaṁ bhattameva paṭikkhittaṁ, na bhesajjaṁ. Saṅghabhattādīni hi cuddasa bhattāniyeva tena na sāditabbānīti vuttāni, khandhakabhāṇakānaṁ vā matena idha evaṁ vuttanti gahetabbaṁ. Aggato dātabbabhikkhā aggabhikkhā. Laddhā vā aladdhā vāti labhitvā vā alabhitvā vā. Nibaddhāya aggabhikkhāya appamattikāya eva sambhavato labhitvāpi punadivase gaṇhituṁ vuttaṁ. Aggabhikkhāmattanti hi ettha matta-saddo bahubhāvaṁ nivatteti.",
  "tika-vin02t25:65": "Salākabhattaṁ nāma vihāreyeva uddisīyati vihārameva sandhāya diyyamānattāti āha ‘‘vihāre apāpitaṁ panā’’tiādi. Tatra āsanasālāyāti tasmiṁ gāme āsanasālāya. Vihāraṁ ānetvā gāhetabbanti tathā vatvā tasmiṁ divase dinnabhattaṁ vihārameva ānetvā ṭhitikāya gāhetabbaṁ. Tatthāti tasmiṁ disābhāge. Taṁ gahetvāti taṁ vāragāmasalākaṁ attanā gahetvā. Tenāti yo attano pattaṁ vāragāmasalākaṁ disaṁgamikassa adāsi, tena. Anatikkanteyeva tasmiṁ tassa salākā gāhetabbāti yasmā upacārasīmaṭṭhasseva salākā pāpuṇāti, tasmā tasmiṁ disaṁgamike upacārasīmaṁ anatikkanteyeva tassa disaṁgamikassa pattasalākā attano pāpetvā gahetabbā.",
  "tika-vin02t25:66": "Anāgatadivaseti ettha kathaṁ tesaṁ bhikkhūnaṁ āgatānāgatabhāvo viññāyatīti ce? Yasmā tato tato āgatā bhikkhū tasmiṁ gāme āsanasālāya sannipatanti, tasmā tesaṁ āgatānāgatabhāvo sakkā viññātuṁ. Amhākaṁ gocaragāmeti salākabhattadāyakānaṁ gāme. Bhuñjituṁ āgacchantīti ‘‘mahāthero ekakova vihāre ohīno avassaṁ sabbasalākā attano pāpetvā ṭhito’’ti maññamānā āgacchanti.",
  "tika-vin02t25:67": "Pakkhikabhattādikathāvaṇṇanā",
  "tika-vin02t25:68": "Abhilakkhitesu catūsu pakkhadivasesu dātabbabhattaṁ pakkhikaṁ. Abhilakkhitesūti ettha abhīti upasaggamattaṁ, lakkhaṇīyesu icceva attho, uposathasamādānadhammassavanapūjāsakkārādikaraṇatthaṁ lakkhitabbesu sallakkhetabbesu upalakkhetabbesūti vuttaṁ hoti. Sve pakkhoti ‘‘ajja pakkhikaṁ na gāhetabba’’nti pakkhikassa aniyamattā vuttaṁ. ‘‘Sve amhākaṁ ghare lūkhabhattaṁ bhavissatī’’ti potthakesu likhanti, ‘‘pakkhabhattaṁ bhavissatī’’ti pāṭhena bhavitabbaṁ. Uposathe dātabbaṁ bhattaṁ uposathikaṁ. Nibandhāpitanti ‘‘asukavihārassā’’ti niyamitaṁ. Gāhetvā bhuñjitabbanti tasmiṁ senāsane vasantehi ṭhitikāya gāhetvā bhuñjitabbaṁ. Taṇḍulādīnipesenti…pe… vaṭṭatīti abhihaṭabhikkhattā vaṭṭati. Tathā paṭiggahitattāti bhikkhānāmena paṭiggahitattā. Pattaṁ pūretvā thaketvā dinnanti ‘‘guḷakabhattaṁ demā’’ti dinnaṁ. Guḷapiṇḍepi…pe… dātabboti ettha guḷapiṇḍaṁ tālapakkappamāṇanti veditabbaṁ. Sesamettha suviññeyyamevāti.",
  "tika-vin02t25:69": "Senāsanakkhandhakavaṇṇanā niṭṭhitā."
}