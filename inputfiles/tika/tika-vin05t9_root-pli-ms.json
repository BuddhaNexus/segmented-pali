{
  "tika-vin05t9:0": "9. Cīvaravippavāsavinicchayakathā",
  "tika-vin05t9:1": "51.Cīvarenavināvāsoti ticīvarādhiṭṭhānena adhiṭṭhitānaṁ tiṇṇaṁ cīvarānaṁ aññatarena vippavāso. Evaṁ adhiṭṭhitesu hi tīsu cīvaresu ekenapi vinā vasituṁ na vaṭṭati, vasantassa saha aruṇuggamanā cīvaraṁ nissaggiyaṁ hoti, tasmā aruṇuggamanasamaye cīvaraṁ aḍḍhateyyaratanappamāṇe hatthapāse katvā vasitabbaṁ. Gāmanivesanaudositaaḍḍamāḷapāsādahammiyanāvāsatthakhettadhaññakaraṇaārāmavihārarukkhamūlaajjhokāsesu pana ayaṁ viseso (pārā. aṭṭha. 2.477-8) – sace ekassa rañño gāmabhojakassa vā santako gāmo hoti, yena kenaci pākārena vā vatiyā vā parikhāya vā parikkhitto ca, evarūpe gāme cīvaraṁ nikkhipitvā gāmabbhantare yattha katthaci yathārucitaṭṭhāne aruṇaṁ uṭṭhāpetuṁ vaṭṭati. Sace pana aparikkhitto hoti, evarūpe gāme yasmiṁ ghare cīvaraṁ nikkhittaṁ, tasmiṁ vatthabbaṁ, tassa vā gharassa hatthapāse samantā aḍḍhateyyaratanabbhantare vasitabbaṁ. Taṁ pamāṇaṁ atikkamitvā sacepi iddhimā bhikkhu ākāse aruṇaṁ uṭṭhāpeti, cīvaraṁ nissaggiyameva hoti.",
  "tika-vin05t9:2": "Sace nānārājūnaṁ vā bhojakānaṁ vā gāmo hoti vesālīkusinārādisadiso parikkhitto ca, evarūpe gāme yasmiṁ ghare cīvaraṁ nikkhittaṁ, tattha vā vatthabbaṁ, tattha saddasaṅghaṭṭanena vā janasambādhena vā vasituṁ asakkontena sabhāye vā vatthabbaṁ nagaradvāramūle vā. Tatrāpi vasituṁ asakkontena yattha katthaci phāsukaṭṭhāne vasitvā antoaruṇe āgamma tesaṁyeva sabhāyanagaradvāramūlānaṁ hatthapāse vasitabbaṁ. Gharassa pana cīvarassa vā hatthapāse vattabbameva natthi.",
  "tika-vin05t9:3": "Sace ghare aṭṭhapetvā ‘‘sabhāye ṭhapessāmī’’ti sabhāyaṁ gacchanto hatthaṁ pasāretvā ‘‘handimaṁ cīvaraṁ ṭhapehī’’ti evaṁ nikkhepasukhe hatthapāsagate kismiñci āpaṇe cīvaraṁ nikkhipati, tena purimanayeneva sabhāye vā vatthabbaṁ, dvāramūle vā tesaṁ hatthapāse vā vasitabbaṁ.",
  "tika-vin05t9:4": "Sace nagarassa bahūnipi dvārāni honti bahūni ca sabhāyāni, sabbattha vasituṁ na vaṭṭati. Yassā pana vīthiyā cīvaraṁ ṭhapitaṁ, yaṁ tassā sammukhaṭṭhāne sabhāyañca dvārañca, tassa sabhāyassa ca dvārassa ca hatthapāse vasitabbaṁ. Evañhi sati sakkā cīvarassa pavattiṁ jānituṁ . Sabhāyaṁ pana gacchantena yassa āpaṇikassa hatthe nikkhittaṁ, sace so taṁ cīvaraṁ atiharitvā ghare nikkhipati, vīthihatthapāso na rakkhati, gharassa hatthapāse vatthabbaṁ. Sace mahantaṁ gharaṁ hoti dve vīthiyo pharitvā ṭhitaṁ, purato vā pacchato vā hatthapāseyeva aruṇaṁ uṭṭhāpetabbaṁ. Sabhāye nikkhipitvā pana sabhāye vā tassa sammukhe nagaradvāramūle vā tesaṁyeva hatthapāse vā aruṇaṁ uṭṭhāpetabbaṁ. Sace pana gāmo aparikkhitto hoti, yasmiṁ ghare cīvaraṁ nikkhittaṁ, tasmiṁ ghare tassa gharassa vā hatthapāse vatthabbaṁ.",
  "tika-vin05t9:5": "Sace (pārā. 480) ekakulassa santakaṁ nivesanaṁ hoti parikkhittañca nānāgabbhaṁ nānāovarakaṁ, antonivesane cīvaraṁ nikkhipitvā antonivesane vatthabbaṁ. Sace aparikkhittaṁ, yasmiṁ gabbhe cīvaraṁ nikkhittaṁ hoti, tasmiṁ gabbhe vatthabbaṁ gabbhassa hatthapāse vā. Sace nānākulassa nivesanaṁ hoti parikkhittañca nānāgabbhaṁ nānāovarakaṁ, yasmiṁ gabbhe cīvaraṁ nikkhittaṁ hoti, tasmiṁ gabbhe vatthabbaṁ, sabbesaṁ sādhāraṇe gharadvāramūle vā gabbhassa vā gharadvāramūlassa vā hatthapāse. Sace aparikkhittaṁ hoti, yasmiṁ gabbhe cīvaraṁ nikkhittaṁ, tasmiṁ gabbhe vatthabbaṁ gabbhassa vā hatthapāse. Udositaaḍḍamāḷapāsādahammiyesupi nivesane vuttanayeneva vinicchayo veditabbo.",
  "tika-vin05t9:6": "Sace ekakulassa nāvā hoti, antonāvāyaṁ cīvaraṁ nikkhipitvā antonāvāyaṁ vatthabbaṁ. Sace nānākulassa nāvā hoti nānāgabbhā nānāovarakā, yasmiṁ ovarake cīvaraṁ nikkhittaṁ hoti, tasmiṁ ovarake vatthabbaṁ ovarakassa hatthapāse vā.",
  "tika-vin05t9:7": "Sace ekakulassa sattho hoti, tasmiṁ satthe cīvaraṁ nikkhipitvā purato vā pacchato vā sattabbhantarā na vijahitabbā, passato abbhantaraṁ na vijahitabbaṁ. Ekaṁ abbhantaraṁ aṭṭhavīsatihatthaṁ hoti. Sace nānākulassa sattho hoti, satthe cīvaraṁ nikkhipitvā cīvarassa hatthapāse vasitabbaṁ. Sace sattho gacchanto gāmaṁ vā nadiṁ vā pariyādiyitvā tiṭṭhati, antopaviṭṭhena saddhiṁ ekābaddho hutvā orañca pārañca pharitvā ṭhito hoti, satthaparihāro labbhati. Atha gāme vā nadiyā vā pariyāpanno hoti, gāmaparihāro ceva nadīparihāro ca labbhati. Sace vihārasīmaṁ atikkamitvā tiṭṭhati, antosīmāya ca cīvaraṁ hoti, vihāraṁ gantvā vasitabbaṁ. Sace bahisīmāya cīvaraṁ hoti, satthasamīpeyeva vasitabbaṁ. Sace gacchanto sattho sakaṭe vā bhagge goṇe vā naṭṭhe antarā chijjati, yasmiṁ koṭṭhāse cīvaraṁ nikkhittaṁ, tattha vasitabbaṁ.",
  "tika-vin05t9:8": "Sace ekakulassa khettaṁ hoti parikkhittañca, antokhette cīvaraṁ nikkhipitvā antokhette vatthabbaṁ. Sace aparikkhittaṁ hoti, cīvarassa hatthapāse vasitabbaṁ. Sace nānākulassa khettaṁ hoti parikkhittañca, antokhette cīvaraṁ nikkhipitvā dvāramūle vatthabbaṁ dvāramūlassa hatthapāse vā. Sace aparikkhittaṁ hoti, cīvarassa hatthapāse vasitabbaṁ.",
  "tika-vin05t9:9": "Sace ekakulassa dhaññakaraṇaṁ hoti parikkhittañca, antodhaññakaraṇe cīvaraṁ nikkhipitvā antodhaññakaraṇe vatthabbaṁ. Sace aparikkhittaṁ hoti, cīvarassa hatthapāse vasitabbaṁ. Sace nānākulassa dhaññakaraṇaṁ hoti parikkhittañca, antodhaññakaraṇe cīvaraṁ nikkhipitvā dvāramūle vā vatthabbaṁ dvāramūlassa vā hatthapāse. Sace aparikkhittaṁ hoti, cīvarassa hatthapāse vasitabbaṁ. Pupphārāmaphalārāmesupi khette vuttanayeneva vinicchayo veditabbo.",
  "tika-vin05t9:10": "Sace ekakulassa vihāro hoti parikkhitto ca, antovihāre cīvaraṁ nikkhipitvā antovihāre vatthabbaṁ. Sace aparikkhitto hoti, yasmiṁ vihāre cīvaraṁ nikkhittaṁ, tasmiṁ vatthabbaṁ tassa vihārassa vā hatthapāse.",
  "tika-vin05t9:11": "Sace ekakulassa rukkhamūlaṁ hoti, yaṁ majjhanhike kāle samantā chāyā pharati, antochāyāya cīvaraṁ nikkhipitvā antochāyāya vatthabbaṁ. Viraḷasākhassa pana rukkhassa ātapena phuṭṭhokāse ṭhapitaṁ nissaggiyameva hoti, tasmā tādisassa rukkhassa sākhacchāyāya vā khandhacchāyāya vā ṭhapetabbaṁ. Sace sākhāya vā viṭape vā ṭhapeti, upari aññasākhacchāyāya phuṭṭhokāseyeva ṭhapetabbaṁ. Khujjarukkhassa chāyā dūraṁ gacchati, chāyāya gataṭṭhāne ṭhapetuṁ vaṭṭatiyeva. Sace nānākulassa rukkhamūlaṁ hoti, cīvarassa hatthapāse vasitabbaṁ.",
  "tika-vin05t9:12": "Ajjhokāse pana agāmake araññe cīvaraṁ ṭhapetvā tassa samantā sattabbhantare vasitabbaṁ. Agāmakaṁ nāma araññaṁ viñjhāṭavīādīsu vā samuddamajjhe vā macchabandhānaṁ agamanapathe dīpakesu labbhati. Tādise araññe majjhe ṭhitassa samantā sattabbhantaraparicchedo, vinibbedhena cuddasa honti. Majjhe nisinno puratthimāya vā pacchimāya vā disāya pariyante ṭhapitacīvaraṁ rakkhati. Sace pana aruṇuggamanasamaye kesaggamattampi puratthimaṁ disaṁ gacchati, pacchimāya disāya cīvaraṁ nissaggiyaṁ hoti. Esa nayo itarasmiṁ. Nissaggiyaṁ pana cīvaraṁ anissajjitvā paribhuñjanto dukkaṭaṁ āpajjati.",
  "tika-vin05t9:13": "52. Sace padhāniko bhikkhu sabbarattiṁ padhānamanuyuñjitvā paccūsasamaye ‘‘nahāyissāmī’’ti tīṇi cīvarāni tīre ṭhapetvā nadiṁ otarati, nahāyantasseva cassa aruṇaṁ uṭṭhahati, kiṁ kātabbaṁ? So hi yadi uttaritvā cīvaraṁ nivāseti, nissaggiyaṁ cīvaraṁ, anissajjitvā paribhuñjanapaccayā dukkaṭaṁ āpajjati. Atha naggo gacchati, evampi dukkaṭaṁ āpajjatīti? Nāpajjati. So hi yāva aññaṁ bhikkhuṁ disvā vinayakammaṁ na karoti, tāva tesaṁ cīvarānaṁ aparibhogārahattā naṭṭhacīvaraṭṭhāne ṭhito hoti, naṭṭhacīvarassa ca akappiyaṁ nāma natthi, tasmā ekaṁ nivāsetvā dve hatthena gahetvā vihāraṁ gantvā vinayakammaṁ kātabbaṁ. Sace dūre vihāro hoti, antarāmagge manussā sañcaranti, ekaṁ nivāsetvā ekaṁ pārupitvā ekaṁ aṁsakūṭe ṭhapetvā gantabbaṁ. Sace vihāre sabhāgaṁ bhikkhuṁ na passati, bhikkhācāraṁ gatā honti, saṅghāṭiṁ bahigāme ṭhapetvā santaruttarena āsanasālaṁ gantvā vinayakammaṁ kātabbaṁ. Sace bahigāme corabhayaṁ hoti, pārupitvā gantabbaṁ. Sace āsanasālā sambādhā hoti, janākiṇṇā na sakkā ekamante cīvaraṁ apanetvā vinayakammaṁ kātuṁ, ekaṁ bhikkhuṁ ādāya bahigāmaṁ gantvā vinayakammaṁ katvā cīvarāni paribhuñjitabbāni.",
  "tika-vin05t9:14": "Sace therā bhikkhū daharānaṁ hatthe pattacīvaraṁ datvā maggaṁ gacchantā pacchimayāme sayitukāmā honti, attano attano cīvaraṁ hatthapāse katvāva sayitabbaṁ. Sace gacchantānaṁyeva asampattesu daharesu aruṇaṁ uggacchati, cīvaraṁ nissaggiyaṁ hoti, nissayo pana na paṭippassambhati. Daharānampi purato gacchantānaṁ theresu asampattesu eseva nayo. Maggaṁ virajjhitvā araññe aññamaññaṁ apassantesupi eseva nayo. Sace pana daharā ‘‘mayaṁ, bhante, muhuttaṁ sayitvā asukasmiṁ nāma okāse tumhe sampāpuṇissāmā’’ti vatvā yāva aruṇuggamanā sayanti, cīvarañca nissaggiyaṁ hoti, nissayo ca paṭippassambhati. Dahare uyyojetvā theresu sayantesupi eseva nayo. Dvedhāpathaṁ disvā therā ‘‘ayaṁ maggo’’ , daharā ‘‘ayaṁ maggo’’ti vatvā aññamaññassa vacanaṁ aggahetvā gatā, saha aruṇassa uggamanā cīvarāni ca nissaggiyāni honti, nissayo ca paṭippassambhati. Sace daharā maggato okkamma ‘‘antoaruṇeyeva nivattissāmā’’ti bhesajjatthāya gāmaṁ pavisitvā āgacchanti, asampattānaṁyeva ca nesaṁ aruṇo uggacchati, cīvarāni nissaggiyāni honti, nissayo pana na paṭippassambhati. Sace pana dhenubhayena vā sunakhabhayena vā muhuttaṁ ṭhatvā ‘‘gamissāmā’’ti ṭhatvā vā nisīditvā vā gacchanti, antarā aruṇe uggate cīvarāni ca nissaggiyāni honti, nissayo ca paṭippassambhati.",
  "tika-vin05t9:15": "Sace ‘‘antoaruṇeyeva āgamissāmā’’ti antosīmāyaṁ gāmaṁ paviṭṭhānaṁ antarā aruṇo uggacchati, neva cīvarāni nissaggiyāni honti, na nissayo paṭippassambhati. Sace pana ‘‘vibhāyatu tāvā’’ti nisīdanti, aruṇe uggate na cīvarāni nissaggiyāni honti, nissayo pana paṭippassambhati. Sace yepi ‘‘antoaruṇeyeva āgamissāmā’’ti sāmantavihāraṁ dhammassavanatthāya saussāhā gacchanti, antarāmaggeyeva ca nesaṁ aruṇo uggacchati, cīvarāni nissaggiyāni honti, nissayo pana na paṭippassambhati. Sace dhammagāravena ‘‘yāvapariyosānaṁ sutvāva gamissāmā’’ti nisīdanti, saha aruṇassa uggamanā cīvarānipi nissaggiyāni honti, nissayo ca paṭippassambhati. Therena daharaṁ cīvaradhovanatthāya gāmakaṁ pesentena attano cīvaraṁ paccuddharitvāva dātabbaṁ, daharassapi cīvaraṁ paccuddharāpetvāva ṭhapetabbaṁ. Sace asatiyā gacchati, attano cīvaraṁ paccuddharitvā daharassa cīvaraṁ vissāsena gahetvā ṭhapetabbaṁ. Sace thero na sarati, daharova sarati, daharena attano cīvaraṁ paccuddharitvā therassa cīvaraṁ vissāsena gahetvā gantvā vattabbaṁ ‘‘bhante, tumhākaṁ cīvaraṁ adhiṭṭhahitvā paribhuñjathā’’ti. Attanopi cīvaraṁ adhiṭṭhātabbaṁ. Evaṁ ekassa satiyāpi āpattimokkho hoti.",
  "tika-vin05t9:16": "Iti pāḷimuttakavinayavinicchayasaṅgahe",
  "tika-vin05t9:17": "Cīvaravippavāsavinicchayakathā samattā."
}