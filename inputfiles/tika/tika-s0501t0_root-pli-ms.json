{
  "tika-s0501t0:0": " Namo tassa bhagavato arahato sammāsambuddhassa",
  "tika-s0501t0:1": "Khuddakanikāye",
  "tika-s0501t0:2": "Nettivibhāvinī",
  "tika-s0501t0:3": "Ganthārambhakathā",
  "tika-s0501t0:4": "Yajitabbaṁ yajitvāna, namitabbaṁ namāmahaṁ;",
  "tika-s0501t0:5": "Yajanādyānubhāvena, antarāye jahaṁ sadā.",
  "tika-s0501t0:6": "Yena yā racitā netti, yena sā anumoditā;",
  "tika-s0501t0:7": "Yehi saṁvaṇṇanā katā, tesānubhāvanissito.",
  "tika-s0501t0:8": "Kiñci kiñci saritvāna, līnālīnānusandhyādiṁ;",
  "tika-s0501t0:9": "Karissaṁ jinasuttānaṁ, hitaṁ nettivibhāvanaṁ.",
  "tika-s0501t0:10": "Appameyyaguṇo mahādhammarājavhayo bhave;",
  "tika-s0501t0:11": "Acchariyo abbhuto yo, bodhisambhārapūraṇo.",
  "tika-s0501t0:12": "Nānāraṭṭhissarissaro, seṭṭho sāsanapaggaho;",
  "tika-s0501t0:13": "Pāsaṁsarājapāsaṁso, narācinteyyacintako.",
  "tika-s0501t0:14": "Cintitakārako rājā, siraṭṭhimālapālako;",
  "tika-s0501t0:15": "Ajeyyajeyyako mahācetyādikārako sadā.",
  "tika-s0501t0:16": "Assāmaccena byattena, jinacakkahitatthinā;",
  "tika-s0501t0:17": "Anantasutināmena, sakkaccaṁ abhiyācito.",
  "tika-s0501t0:18": "Kāmaṁ saṁvaṇṇanā katā, therāsabhehi gambhīrā;",
  "tika-s0501t0:19": "Gambhīrattā tu jānituṁ, jinaputtehi dukkarā.",
  "tika-s0501t0:20": "Tasmā yācitānurūpena, karissaṁ sādaraṁ suṇa;",
  "tika-s0501t0:21": "Sissasikkhanayānugaṁ, yottaṁ nettivibhāvananti.",
  "tika-s0501t0:22": "1. Saṅgahavāraatthavibhāvanā",
  "tika-s0501t0:23": "Tattha yassa sikkhattayasaṅgahassa navaṅgassa satthusāsanavarassa atthasaṁvaṇṇanaṁ yaṁ nettippakaraṇaṁ kātukāmo, tassa nettippakaraṇassa nissayaṁ visayabhūtaṁ saṁvaṇṇetabbasahitaṁ, saṁvaṇṇetabbaṁ eva vā salokapālena tilokena sadā pūjetabbassa ceva namassitabbassa ca naruttamassa satthuno sāsanavaraṁ vidūheva ñātabbaṁ. Etaṁ sāsanavaraṁ tāva dassento taṁjanakena, taṁvijānakavidūhi ca niyametuṁ, ratanattayaguṇaparidīpanañca kātuṁ –",
  "tika-s0501t0:24": "‘‘Yaṁ loko pūjayate, salokapālo sadā namassati ca;",
  "tika-s0501t0:25": "Tasseta sāsanavaraṁ, vidūhi ñeyyaṁ naravarassā’’ti. – paṭhamagāthamāha;",
  "tika-s0501t0:26": "Imāya hi paṭhamagāthāya ‘‘etaṁ sāsanavaraṁ ñeyya’’nti ettakameva ekantato karaṇavisesabhāvena adhippetaṁ. Eteneva visesakaraṇena ekantādhippetanettivisayasāsanavarassa dassitattā. Ekantādhippetasāsanavarameva nettisaṁvaṇṇanāya saṁvaṇṇetabbattā visayaṁ teneva vakkhati aṭṭhakathācariyo –",
  "tika-s0501t0:27": "‘‘Etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsanaṁ ādikalyāṇatādiguṇasampattiyā varaṁ aggaṁ uttamaṁ nipuṇañāṇagocaratāya paṇḍitavedanīyamevā’’ti (netti. aṭṭha. saṅgahavāravaṇṇanā) ca,",
  "tika-s0501t0:28": "‘‘Etaṁ tividhampi ‘sāsanavara’nti padena saṅgaṇhitvā tattha yaṁ paṭhamaṁ, taṁ itaresaṁ adhigamūpāyoti sabbasāsanamūlabhūtaṁ, attano pakaraṇassa ca visayabhūtaṁ pariyattisāsanamevā’’ti (netti. aṭṭha. saṅgahavāravaṇṇanā) ca,",
  "tika-s0501t0:29": "‘‘Idāni yaṁ vuttaṁ ‘sāsanavaraṁ vidūhi ñeyya’nti, tattha nettisaṁvaṇṇanāya visayabhūtaṁ pariyattidhammameva pakārantarena niyametvā dassetu’’nti (netti. aṭṭha. saṅgahavāravaṇṇanā) ca.",
  "tika-s0501t0:30": "Tattha pariyattisāsanassāpi mūlaṁ hotīti vuttaṁ ‘‘sabbasāsanamūlabhūta’’nti. Etena kammasādhanenapi adhippetatthe siddhe nānāvidhasādhakavacanaṁ nānāvādānaṁ anokāsakaraṇatthāya kataṁ. Svākkhātatādidhammaguṇā pana sāsanassa visesadesakanaravarasaddena vā paridīpakatthabhāvena vā dīpitā avinābhāvato. Sāsanavarassa pana janakasambandhipekkhattā ‘‘naravarassā’’ti vuttaṁ. Tena ca aggapuggalo sāsanavarajanako vācakatthasambandhibhāvena vutto. Anaññasādhāraṇamahākaruṇāsabbaññutaññāṇādiguṇavisesā pana janakasambandhibhūtassa narassa visesakenavarasaddena vā paridīpakatthabhāvena vā dīpito.",
  "tika-s0501t0:31": "Kiṁ nu so sāsanavarajanako naravaro paramatthova, udāhu pūjanīyo ceva namassanīyo cāti vuttaṁ ‘‘yaṁ loko…pe… namassati cā’’ti, tena sāsanavarajanako naravaro paramatthova na hoti, atha kho salokapālena lokena sadā sabbakālesu pūjanīyo ceva namassanīyo cāti visesito thomitoti.",
  "tika-s0501t0:32": "Ettha ca pūjananamassanacetanāvācakena vā pūjananamassanasaddena phalūpacārattho puññamahattasaṅkhāto pūjanīyabhāvo ceva āsavakkhayañāṇapadaṭṭhānasabbaññutaññāṇādiguṇasaṅkhāto namassanīyabhāvo ca dīpakatthabhāvena pariggahetvā dīpito. Tenāha aṭṭhakathācariyo ‘‘bhagavato sadevakassa lokassa pūjanīyavandanīyabhāvo, aggapuggalabhāvo ca vuccamāno guṇavisiṭṭhataṁ dīpetī’’tiādi (netti. aṭṭha. saṅgahavāravaṇṇanā).",
  "tika-s0501t0:33": "Tādisassa naravarassa tādisaṁ sāsanavaraṁ kiṁ yena kenaci viññeyyanti vuttaṁ ‘‘vidūhī’’ti. Tena tipiṭakadharā ariyabhūtā paṇḍitā vācakatthabhāvena gahitā, suppaṭipannatādisaṅghaguṇā pana vandadhātuvacanena vā dīpakatthabhāvena vā dīpitāti. Evaṁ pariggahetvā dīpite ratanattayaguṇe sandhāya ‘‘evaṁ paṭhamagāthāya sātisayaṁ ratanattayaguṇaparidīpanaṁ katvā’’ti (netti. aṭṭha. saṅgahavāravaṇṇanā) vakkhati, na gāthāya niravasesatthe. Tattha evanti evaṁ sāsanavaradassanabhūtāya paṭhamagāthāyāti atthova daṭṭhabbo. Apare panācariyā ‘‘imāya paṭhamagāthāya ekantato adhippetānādhippetavacanāni ceva vācakatthadīpakatthavisesāni ca suṭṭhu avicāretvā ‘evaṁ paṭhamagāthāya sātisayaṁ ratanattayaguṇaparidīpanaṁ katvā’ti vacanacchāyaṁ nissāya sātisayaṁ ratanattayaguṇaparidīpanaṁ kātuṁ ‘yaṁ lokotyādimāhā’ti ca sātisayaratanattayaguṇe dassento ‘yaṁ lokotyādimāhā’ti’’ ca vadanti. Tesaṁ vādo amhākaṁ nakkhamati. Kāraṇaṁ pana mayā heṭṭhā vuttānusārena ñātabbanti ayaṁ padānukkamānurūpānusandhyattho.",
  "tika-s0501t0:34": "Atha vā ekaṁ samayaṁ jambuvanasaṇḍe nisīditvā sissānaṁ hitaṁ cintento, attano abhinīhārasampattiṁ passanto, sammāsambuddhena pasaṁsito, mahākaccāyano satthārā anumoditaṁ sāsanāyattaṁ navaṅgassatthavaṇṇanaṁ soḷasahārādianekatthavidhaṁ nettippakaraṇaṁ ārabhanto, ‘‘yaṁ loko’’tyādimāha. Yadi evaṁ yathāvuttappakāraṁ nettippakaraṇabhūtaṁ soḷasahārātyādikaṁ ārabhitabbaṁ, taṁ anārabhitvā kasmā nettippakaraṇato bahibhūtaṁ ‘‘yaṁ loko’’tyādikaṁ ārabhitabbaṁ, seyyathāpi ambaṁ puṭṭho labujaṁ byākareyya, labujaṁ puṭṭho ambaṁ byākareyya, evameva nettippakaraṇamārabhanto aññaṁ ārabhatīti? Tathāpi yassa yathāvuttassa sāsanavarassa atthasaṁvaṇṇanaṁ yaṁ nettippakaraṇaṁ kātukāmo yassa nettippakaraṇassa visayabhūtaṁ saṁvaṇṇetabbasahitaṁ, saṁvaṇṇetabbaṁ eva vā taṁ sāsanavaraṁ tāva dassento taṁjanakena, taṁvijānakavidūhi ca niyametuṁ, ratanattayaguṇaparidīpanañca kātuṁ ‘‘yaṁ loko’’tyādimāha. Ayaṁ līnantaracodanāsahito anusandhyattho.",
  "tika-s0501t0:35": "‘‘Yaṁ loko pūjayate, salokapālo sadā namassati ca;",
  "tika-s0501t0:36": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:37": "Niggahitalopaṁ katvā racitā gāthā ariyāsāmaññalakkhaṇena sampannā. Kathaṁ? Pubbaḍḍhe tiṁsa mattā, aparaḍḍhe sattavīsa mattā. Sampiṇḍitā sattapaññāsa mattāva bhavanti. Akkharānaṁ pana imissaṁ gāthāyaṁ sattatiṁsa. Tesu garukkharā vīsati, lahukkharā sattarasa bhavanti. ‘‘Tassetaṁ sāsanavara’’nti pana sānunāsikaṁ virujjhati.",
  "tika-s0501t0:38": "Tattha niddesattho aṭṭhakathānusārena vijānitabbo. Salokapālo sabbo sattaloko sakkaccaṁ sabbaññutaññāṇādianekaguṇānussaraṇena vā pūjetabbapūjanena vā paṭipattipūjanena vā sadā sabbakālesu sakkaccaṁ yaṁ naravaraṁ pūjayate ceva namassati ca, tassa pūjetabbassa ceva namassitabbassa ca satthuno naravarassa tilokaggassa mayā saṁvaṇṇetabbasahitaṁ, saṁvaṇṇetabbaṁ eva vā vidūheva ñeyyaṁ ñātabbaṁ. Nipuṇañāṇagocaraṁ etaṁ mayā buddhiyaṁ ṭhapitaṁ sāsanavaraṁ mayā ārabhitabbassa nettippakaraṇassa visayanti paṭhamaṁ jānitabbaṁ dassetvā tassa atthasaṁvaṇṇanābhūtaṁ nettippakaraṇaṁ ahaṁ ārabhissāmi, taṁ tumhe sādhavo suṇātha manasi karothāti samudāyayojanā, avayavayojanāpi kātabbā.",
  "tika-s0501t0:39": "Kathaṁ? ‘‘Salokapālo loko’’ti visesanavisesitabbabhāvena yojanā. Lokapālo vajjetvā avaseso loko ca na hoti, atha kho lokapālasahito lokoti viseseti. ‘‘Loko pūjayate ceva namassati cā’’ti kattukārakaākhyātakiriyābhāvena yojanā ‘‘yo karoti, sa kattā’’ti vuttattā. Yo loko kārako, so kattā hotu. Yo loko pūjayate ceva namassati ca, kathaṁ so kattāti? ‘‘Yo karoti, sa kattā’’ti suttassa ‘‘yo karoti kiriyaṁ nipphādeti, so kiriyānipphādako kattā’’ti atthasambhavato sayanabhuñjanādisabbakiriyānipphādako kattāyeva hoti. Ayañca loko pūjananamassanakiriyānipphādakoyevāti. Kathaṁ ayaṁ loko kiriyānipphādakoti? ‘‘Loko’’ti sattapaññattiyā paramatthato avijjamānāyapi paññāpetabbo santāne pavattamāno hadayavatthunissito cittuppādo gahetabbo, so yathārahaṁ hetādhipatisahajātādipaccayena paccayo nipphādako bhave. Evaṁ lokassa kattukārakabhāvo vijānitabboti paccayapaccayuppannabhāvena yojanā. Esa nayo tīsu piṭakesupi evarūpesu ṭhānesu.",
  "tika-s0501t0:40": "‘‘Yaṁnaravaraṁ pūjayate ceva namassati cā’’ti kammakārakaākhyātakiriyābhāvena yojanā ‘‘yaṁ karoti, taṁ kamma’’nti vuttattā. Yaṁ kātabbaṁ, taṁ kammaṁ hotu. Yaṁ pūjayati ceva namassati ca, kathaṁ taṁ kammanti? ‘‘Yaṁ karoti, taṁ kamma’’nti suttassa ‘‘yaṁ karoti kiriyāya sambajjhati, kiriyāya sambajjhitabbaṁ kamma’’nti atthasambhavato karaṇavācakavacanīyādisabbakiriyāya sambajjhitabbaṁ kammaṁ hotveva. Ayañca naravaro pūjananamassanakiriyāya vācakavacanīyabhāvena sambajjhitabboyevāti. Kathaṁ ayaṁ naravaro vacanīyoti? Pūjananamassanacetanāya ārammaṇakaraṇavasena naravaro vacanīyo, cetanā vācakā, evaṁ vācakavacitabbabhāvo hotveva. ‘‘Yaṁ naravara’’nti paññattiyā paramatthato avijjamānāyapi paññāpetabbo santānavasena pavattamāno lokiyalokuttaraguṇasahito khandhapañcako vutto, so ārammaṇapaccayena paccayo, cetanā paccayuppannāti paccayapaccayuppannabhāvena yojanā. Esa nayo tīsu piṭakesu evarūpesu ṭhānesu.",
  "tika-s0501t0:41": "‘‘Tassa naravarassā’’ti visesanavisesitabbabhāvena yojanā. Naravaro nāma nimantitabbādiko na hoti, atha kho pūjetabbo namassitabbo evāti viseseti. Tassa pūjetabbassa ceva namassitabbassa ca naravarassa sāsanavaranti jaññajanakabhāvena yojanā. Sāsanavaraṁ nāma paccekabuddhasāvakabuddharājarājādīnaṁ sāsanavaraṁ na hoti, pūjetabbassa ceva namassitabbassa ca naravarassa tilokasseva sāsanavaranti niyameti.",
  "tika-s0501t0:42": "‘‘Vidūhi ñeyya’’nti kattukārakakitakiriyābhāvena yojanā. Kattubhāvo heṭṭhā vuttova. ‘‘Vidūhī’’ti sattapaññattiyā paramatthato avijjamānāyapi paññāpetabbo santāne pavattamāno sāsanavare sammohadhaṁsakañāṇasahito hadayavatthunissito cittuppādo vutto, so yathārahaṁ hetādhipatisahajātādipaccayena paccayo nipphādako bhave. Ñā-itidhātuyā atthabhūtaṁ ñāṇaṁ paccayuppannaṁ nipphādeyyaṁ bhave, evaṁ paccayapaccayuppannabhāvena yojanā.",
  "tika-s0501t0:43": "‘‘Ñeyyaṁ sāsanavara’’nti visesanavisesyabhāvena yojanā. Sāsanavaraṁ nāma na yena kenaci ñeyyaṁ, atha kho vidūheva saṇhasukhumañāṇena ñeyyaṁ sāsanavaranti viseseti.",
  "tika-s0501t0:44": "‘‘Etaṁ sāsanavara’’nti visesanavisesyabhāvena yojanā. Sāsanavaraṁ nāma mayā buddhiyaṁ aṭṭhapitaṁ appavattetabbaṁ hoti, mayā idāni nettippakaraṇassa visayabhāvena buddhiyaṁ viparivattamānaṁ ṭhapetabbaṁ pavattetabbaṁ sāsanavaranti viseseti. Etaṁ sāsanavaraṁ nettippakaraṇassa visayanti yojanā kātabbā. Tenāha ‘‘etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsana’’nti (netti. aṭṭha. saṅgahavāravaṇṇanā). Iccevaṁ nettiyā paṭhamagāthāya saṅkhepena yojanattho samatto.",
  "tika-s0501t0:45": "Tattha yanti aniyamanaravarassa satthuno vācakaṁ payogavantasabbanāmaṁ. Aniyamo ca pūjananamassanakiriyāya aniyamitattā vutto, na naravarato aññasattassa sambhavatoti. Esa nayo sesāniyatesupi tīsu piṭakesu. Lokiyanti ettha puññāpuññāni, tabbipāko cāti loko.Ettha sattanikāye puññāpuññāni lokiyanti pavattanti, tabbipāko ca lokiyati pavattati, iti sattanikāyassa puññāpuññānaṁ, tabbipākassa ca pavattanassa ādhārabhāvato ‘‘etthā’’tipadena niddiṭṭho sattanikāyo lokonāma. Pūjayateti viggahavirahitaṁ ākhyātapadaṁ, sakkaccaṁ pūjanaṁ karoti.",
  "tika-s0501t0:46": "Lokaṁ pālentīti lokapālā, puññāpuññānañceva tabbipākassa ca pavattanādhārattā lokā ca. Ke te? Cattāro mahārājāno, indayamavaruṇakuverā vā, khattiyacatumahārājasakkasuyāmasantusitasunimmitaparanimmitavasavattimahābrahmādayo vā. Pālanañcettha issariyādhipaccena taṁtaṁsattalokassa aññamaññavihesananivāraṇādiāṇāpavattāpanayasaparivāraṭṭhānantarādiniyyādanā, saha lokapālehi yo vattatīti salokapālo. Atha vā ye hirottappā lokaṁ pālenti, iti pālanato te hirottappā lokapālā. Tenāha bhagavā ‘‘dveme, bhikkhave, sukkā dhammā lokaṁ pālentī’’ti (a. ni. 2.9; itivu. 42). Lokapālehi hirottappehi samannāgato loko salokapālo nāma. Hirottappasampanno hi sappuriso loko sakkaccaṁ sadā sabbakālesu pūjayati ceva namassati ca pāpahirijigucchanato, dhammacchandavantatāya ca.",
  "tika-s0501t0:47": "Aññe pana pūjentā namassantāpi kadāciyeva pūjenti namassanti, na sabbadāti. Sadāti pūjananamassanakālavācakaviggahavirahitaṁ vikappanāmaṁ, sabbanāmaṁ vā. Namassatīti viggahavirahitaṁ ākhyātapadaṁ, sakkaccaṁ namassanaṁ karoti. Tassetāti ettha tassāti niyamavācakaṁ payogavantasabbanāmaṁ viggahavirahitameva. Niyamo ca pūjananamassanakiriyāya visesito. Tasmā tassa pūjananamassanakiriyāya niyamitabbassa pūjetabbassa namassitabbassa naravarassāti attho yuttova. Sesaniyamesu aññesupi eseva nayo. Etanti ācariyena vibhajitabbahāranayapaṭṭhānavicāraṇavisayabhūtassa sāsanavaraparāmasanaṁ payogavantasabbanāmaṁ viggahavirahitaṁ.",
  "tika-s0501t0:48": "Sāsati etenāti sāsanaṁ, etena navavidhasuttantena, navavidhasuttantasahitena vā varena sabbena samatthe veneyye diṭṭhadhammikasamparāyikaparamatthehi tividhayānamukhena yathārahaṁ satte sāsati anusāsati vineti. Iti sāsanānusāsanakiriyānusārena veneyyasattānaṁ jānanapaṭipajjanādhigamassa kāraṇakaraṇattā ‘‘etenā’’ti padena niddiṭṭhaṁ navavidhasuttantaṁ, navavidhasuttantasahitaṁ vā varaṁ sabbaṁ sāsanaṁ nāma. Navavidhasuttantadesanāya hi veneyyānaṁ jānanaṁ purimajānanena pacchimajānanaṁ, jānanena paṭipajjanena pacchimapaṭipajjanena adhigamo, purimādhigamena pacchimādhigamo hoti. Tena vuttaṁ ‘‘saddhā sīlaṁ sutaṁ cāgo paññā saddhāya sīlassa sutassa cāgassa paññāyā’’ti (paṭṭhā. 1.1.423) ca ‘‘paṭhamassa jhānassa parikammaṁ paṭhamassa jhānassa’’tyādi (paṭṭhā. 1.1.423) ca. Sāsadhātuyā desanāsaddo ca taṁjanako desanāñāṇasampayuttacittuppādo ca mukhyattho, taṁupanissayapaccayā veneyyānaṁ atthajānanapaṭipajjanaadhigamanādi kāraṇūpacārattho, ‘‘etenā’’ti padena vuttāya sāsanabhūtāya nāmapaññattiyā karaṇasattisaṅkhātā upanissayapaccayasatti phalūpacārattho. Iti-saddopi tameva nāmapaññattiyā upanissayapaccayasattiṁ hetubhāvena parāmasati, tassā sattiyā ādhārabhūtā nāmapaññatti yu-paccayattho. Eseva nayo tīsu piṭakesu evarūpesu ṭhānesu.",
  "tika-s0501t0:49": "Ekantaniyyānaṭṭhena, anaññasādhāraṇaguṇatāya ca uttamaṭṭhena varaṁ uttamaṁ, pariyattisāsanamhi phalaniyyādanato, magganiyyānahetubhāvato ca niyyānaṭṭhena, sāvakādīhi ajaniyattā asādhāraṇaṭṭhena ca uttamaṭṭhena varaṁ, varitabbanti vā varaṁ. Yathāvuttassa sāsanassa paṇḍitehi abhipatthitasamiddhihetutāya varitabbattā patthetabbattā sāsanavaraṁ nāma, yathāvuttaṭṭhena vā sāsanañca taṁ varañcāti sāsanavaraṁ. Ca-saddena sattibhedaṁ, taṁ-saddena atthābhedaṁ desseti.",
  "tika-s0501t0:50": "Vidantīti vidū. Ye paṇḍitā yathāsabhāvato kammakammaphalāni, kusalādibhede ca dhamme vidanti, iti vidanato te paṇḍitā vidū nāma, tehi. Ñātabbanti ñeyyaṁ. Ñā-dhātuyā nippariyāyato ārammaṇikaṁ ñāṇaṁ vuttaṁ, ṭhānūpacārato sāsanavarassa ārammaṇapaccayabhāvo dassito, iti-saddena ārammaṇapaccayabhāvo parāmasito. Tassa iti-saddena parāmasitabbassa ārammaṇapaccayabhāvassa ādhāraṁ sāsanavaraṁ ṇya-paccayatthoti daṭṭhabbaṁ. Ñāṇaṁ arahatīti vā ñeyyaṁ, vidūnaṁ ñāṇaṁ jānanaṁ ārammaṇabhāvena arahatīti attho. Imasmiṁ naye taddhitapadaṁ daṭṭhabbaṁ.",
  "tika-s0501t0:51": "Narati netīti naro. Yo puriso attānaṁ itthīnaṁ uccaṭṭhānaṁ narati neti, iti naranato nayanato so puriso naro nāma. So hi puttabhūtopi mātuyā pituṭṭhāne tiṭṭhati, kaniṭṭhabhātubhūtopi jeṭṭhabhaginīnaṁ pituṭṭhāne tiṭṭhati. Atha vā naritabbo netabboti naro. So hi jātakālato paṭṭhāya yāva attano sabhāvena attānaṁ dhāretuṁ samattho na hoti, tāva parehi netabbo, na tathā añño tiracchānādikoti. Ettha pana satthuvisayatāya narati veneyyasatteti naroti attho adhippeto. Satthā hi satte apāyādito sugatiṁ vā maggaphalanibbānaṁ vā netīti. Sabbaññutaññāṇādianekaguṇasamannāgatattā varo uttamo, varitabbo patthetabboti vā varo, tilokaggo. Pakatiyā uccaṭṭhānaṭṭho naro guṇuttamena samannāgato varo, naro ca so varo cāti naravaro. Ca-ta-saddānaṁ atthabhedo vuttova, visesanaparapadasamāsoyaṁ. Yena vuttaṁ ‘‘aggapuggalassāti attho’’ti (netti. aṭṭha. saṅgahavāravaṇṇanā). Aññe pana ‘‘narānaṁ, naresu vā varoti naravaro’’ti vadanti, taṁ vacanaṁ ‘‘aggapuggalassāti attho’’ti (netti. aṭṭha. saṅgahavāravaṇṇanā) aṭṭhakathāvacanena virujjhati maññe. Tassa naravarassāti. Iccevaṁ nettippakaraṇassa ādigāthāya samāsena ca vacanattho samatto.",
  "tika-s0501t0:52": "Sarūpattho yojanatthavacanatthānusārena vijānitabbo. Tathāpi visuṁ suṭṭhu jānanatthāya puna vattabbo. ‘‘Ya’’nti padassa anaññasādhāraṇasabbaññutaññāṇādianekaguṇasampanno salokapālena lokena pūjetabbo ceva namassitabbo ca sāsanavaradesako tilokaggo sarūpattho. ‘‘Loko’’ti padassa yathāvuttalokapālasahito saddhācāgādisampanno sabbasattaloko sarūpattho. Lokasaddo ekavacanayuttopi jātisaddattā niravasesato satte saṅgaṇhāti yathā ‘‘mahājano’’ti. Kāmañcettha lokasaddo ‘‘lokavidū’’tyādīsu saṅkhārabhājanesupi pavatto, pūjananamassanakiriyāsādhanattā pana sattalokeva vācakabhāvena pavattoti. Tenāha ‘‘pūjanakiriyāyogyabhūtatāvasenā’’ti (netti. aṭṭha. saṅgahavāravaṇṇanā).",
  "tika-s0501t0:53": "Pūjayateti ettha pūjanakiriyāya mukhyato pūjanasaṅkhāto pūjentānaṁ cittuppādo sarūpattho, phalūpacārena taṁcittuppādassa ārammaṇapakatūpanissayabhūtā vuttappakārā sabbe buddhaguṇā sarūpatthā. Te-vibhattipaccayassa pūjanakiriyāsādhako vuttappakāro loko ca sarūpattho, evaṁ sati atthabhedābhāvato dvīsu vācakesu ekova vācako vattabbo, kasmā ekasmiṁ atthe dve vācakā vuttāti? Nāyaṁ doso dvinnaṁ vācakānaṁ sāmaññavisesavācakattā. Lokasaddo hi pūjanakiriyāsādhako, aññakiriyāsādhako ca vadatīti sāmaññavācako ca hoti. Pūjayate-saddo lokapūjanaitthipūjanapurisapūjanatiracchānapūjanādikiriyāsādhakañca vadatīti sāmaññavācako . Tasmā pūjayate-saddo lokasaddassa sarūpattho, pūjanakiriyāsādhako ca na aññakiriyāsādhakoti niyameti. Lokasaddo ca pūjayatesaddassa sarūpattho pūjanakiriyāsādhako. Loko pana pūjanakiriyāsādhako itthipurisatiracchānādikoti niyameti. Tīsu piṭakesu aññesupi evarūpesu ṭhānesu eseva nayo.",
  "tika-s0501t0:54": "‘‘Salokapālo’’ti padassa yathāvuttaseṭṭhalokapālasahagato, pūjananamassanakiriyāsādhako ca sattanikāyo sarūpattho. ‘‘Sadā’’ti padassa rattidivasakālo atītabhagavato dharamānakālo tato parakālo abhinīhārato yāva sāsanantaradhānā kālo tato parakālo sarūpattho. So pana anāgatabuddhuppajjanakālo atītasammāsambuddhe idāni pūjayanti namassanti viya pūjayissati ceva namassissati ca. Namassatīti ettha namassanakiriyāya mukhyato namassanasaṅkhāto cittuppādo sarūpattho, phalūpacārena taṁcittuppādassa ārammaṇapakatūpanissayabhūtā vuttappakārā sabbe buddhaguṇā sarūpattho. Ti-vibhattipaccayassa namassanakiriyāsādhako yathāvuttasattanikāyo loko ca sarūpattho, atthabhedābhāvepi dvinnaṁ vācakānaṁ pavattabhāvo heṭṭhā vuttova. ‘‘Cā’’ti padassa idhekacco pūjentopi na namassati, namassantopi na pūjeti ca, ayaṁ pana sattanikāyo loko pūjayati ceva namassati cāti samuccayattho sarūpattho.",
  "tika-s0501t0:55": "Tassāti ettha taṁ-saddassa sabbaññutaññāṇādianekaguṇasamannāgato pūjetabbo namassitabbo tilokaggo satthā sarūpattho, chaṭṭhīvibhattiyā janakassa naravarassa jaññena sāsanavarena sambandho padhānasarūpattho, jaññasāsanavarassa janakena naravarena sambandho apadhānasarūpattho. Tīsu piṭakesu evarūpesu aññesupi eseva nayo.",
  "tika-s0501t0:56": "‘‘Eta’’nti padassa ācariyena vibhajitabbahāranayapaṭṭhānavicāraṇavisayabhūtaṁ sāsanaṁ sarūpattho. ‘‘Sāsanavara’’nti padassāpi tameva sarūpattho, etaṁ sāsanavaraṁ pariyattipaṭipattipaṭivedhabhedena tividhampi pariyattisāsanameva sabbasāsanamūlabhūtattā, nettippakaraṇassa visayabhūtattā ca visesato adhippetaṁ tassa mūlabhūtabhāvato vinayasaṁvaṇṇanādīsu bahūpakārena dassitoti amhehi na vattabbo. Vadantopi aññaṁ racitabbaṁ racituṁ asamatthova hutvā vadatīti gahitabbo vadeyya.",
  "tika-s0501t0:57": "Taṁ pana pariyattisāsanaṁ vimuttirasavasena ekavidhaṁ, dhammavinayavasena duvidhaṁ, vinayapiṭakasuttantapiṭakaabhidhammapiṭakavasena tividhaṁ , āṇādesanāvohāradesanāparamatthadesanāvasena tividhaṁ, yathāparādhasāsanāyathānulomasāsanāyathādhammasāsanābhedenapi tividhaṁ, saṁvarāsaṁvarakathādiṭṭhiviniveṭhanakathānāmarūpaparicchedakathābhedenapi tividhaṁ. Ettha ca desanā desakādhīnā, sāsanaṁ sāsitabbāyattaṁ, kathā kathetabbatthāpekkhāti viseso. Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti nikāyabhedena pana pañcavidhaṁ; suttageyyaveyyākaraṇagāthāudānaitivuttakajātakaabbhutadhammavedallabhedena pana navavidhaṁ; dhammakkhandhabhedena pana caturāsītidhammakkhandhasahassavidhaṁ; ‘‘saṁkilesabhāgiyavāsanābhāgiyanibbedhabhāgiyaasekkhabhāgiyāti amissāni cattāri; saṁkilesabhāgiyavāsanābhāgiyasaṁkilesabhāgiyanibbedha bhāgiyasaṁkilesabhāgiyaasekkhabhāgiyavāsanābhāgiyanibbedhabhāgiyāti missakadukāni cattāri; saṁkilesabhāgiyavāsanābhāgiyaasekkhabhāgiyasaṁkilesabhāgiyavāsanā bhāgiyanibbedhabhāgiyāti missakatikāni dve; taṇhāsaṁkilesadiṭṭhisaṁkilesaduccaritasaṁkilesataṇhāvodānabhāgiyadiṭṭhiva- udānabhāgiyaduccaritavodānabhāgiyātichā’’ti (netti. 89) soḷasannaṁ suttānaṁ bhedena soḷasavidhaṁ; ‘‘lokiyalokuttaralokiyalokuttarasattādhiṭṭhānadhammādhiṭṭhānasattadhammādhiṭṭhānañāṇañeyya- ñāṇañeyyadassanabhāvanādassanabhāvanāsakavacanaparavacanasakavacanaparavacana vissajjanīyaavissajjanīyavissajjanīyaavissajjanīyakammavipākakammavipākakusala akusalakusalākusalaanuññātapaṭikkhittaanuññātapaṭikkhittathavassa bhedena aṭṭhavīsatividha’’nti (netti. 112) evamādibahuvidhaṁ pariyattisāsanaṁ nettippakaraṇassa visesato visayaṁ. Tassa visayabhāve sati paṭipattipaṭivedhasaṅkhātaṁ sāsanadvayampi tammūlakattā visayaṁ hoti pariyāyatoti daṭṭhabbaṁ.",
  "tika-s0501t0:58": "‘‘Vidūhī’’ti padassa yathāvuttasāsanavarassa saparasantānapavattanapavattāpanādivasena vijānanasamattho saṇhasukhumañāṇādiguṇasampanno kalyāṇaputhujjanasotāpannādiko puggalo sarūpattho. ‘‘Ñeyya’’nti padassa tādisehi vidūhi saṇhasukhumañāṇādinā vijānitabbaṁ sāsanavaraṁ sarūpattho. ‘‘Naravarassā’’ti padassa ekavidhādibhedassa sāsanavarassa janako anekaguṇasampanno tilokaggo sarūpattho. Iccevaṁ nettiyā ādigāthāya sarūpattho saṅkhepena vijānitabbo.",
  "tika-s0501t0:59": "Evaṁ tassā anusandhyādīnaṁ jānitabbabhāve satipi ajānanto viya pucchitvā dosaṁ āropetvā parihāravasenāpi gambhīrādhippāyassa anākulassa visesajānanaṁ bhavissati. Tasmā pucchitvā dosaṁ ropetvā parihāravasena gambhīrādhippāyaṁ sampiṇḍetvā kathayissaṁ. Amhākācariya kimatthaṁ ‘‘yaṁ loko’’tyādimāha? Nettippakaraṇaṁ kātuṁ. Evaṁ sati nettippakaraṇabhūtaṁ ‘‘soḷasahārā netti’’tyādikaṁ eva vattabbaṁ, kasmā taṁ avatvā tato nettippakaraṇato aññaṁ ‘‘yaṁ loko pūjayate’’tyādimāha. Seyyathāpi samuddaṁ gacchanto himavantaṁ gacchati, himavantaṁ gacchanto samuddaṁ gacchati, evameva nettippakaraṇaṁ karonto sāsanavaradassanaṁ karotīti? Saccaṁ, tathāpi yassa saṁvaṇṇanaṁ nettippakaraṇaṁ kātukāmo taṁ sāsanavaraṁ paṭhamaṁ dassetuṁ ‘‘yaṁ loko’’tyādimāha. Evaṁ sati ‘‘etaṁ sāsanavara’’nti ettakameva vattabbaṁ, kasmā ‘‘yaṁ loko’’tyādi vuttanti? Taṁ sāsanavaraṁ janakena naravarena niyametvā thometuṁ vuttaṁ. Tathāpi ‘‘tassa naravarassā’’ti ettakameva vattabbaṁ, kasmā ‘‘yaṁ loko’’tyādi vuttanti? Taṁ janakaṁ naravaraṁ lokapālena lokaseṭṭhena saddhiṁ sabbena lokena pūjanīyanamassanīyabhāvena thometuṁ ‘‘yaṁ loko’’tyādi vuttaṁ. Pūjentāpi vanditvā pūjenti, tasmā ‘‘pūjayate’’ti ettakameva vattabbanti? Tathāpi keci kesañci pūjāsakkārādīni karontāpi tesaṁ apākaṭaguṇatāya namakkāraṁ na karonti. Evaṁ bhagavato yathābhūtaabbhuggatasaddatāya pana bhagavantaṁ pūjetvāpi vandatiyevāti dassetuṁ ‘‘namassati cā’’ti vuttaṁ. Pūjento, namassanto ca na kadāciyeva, atha kho sabbakālanti dassetuṁ ‘‘sadā’’ti vuttaṁ. Tādisassa naravarassa tādisaṁ sāsanavaraṁ saṇhasukhumañāṇasampannehi vidūheva sukhumañāṇeneva ñeyyanti sāsanavaraṁ thometuṁ ‘‘vidūhi ñeyya’’nti vuttaṁ.",
  "tika-s0501t0:60": "Ettha ca ‘‘pūjayate, namassatī’’ti etehi pūjananamassanakiriyāya hetubhūtā sabbaññutaññāṇādayo aneke lokiyalokuttaraguṇā pakāsitā honti te guṇe āgamma sabbalokassa pūjananamassanacetanāya pavattanato. Tesu hi kiñci sarūpato, kiñci anumānato sāriputtattherādayo anussaranti, pūjenti, namassanti. Tena vuttaṁ ‘‘anussaretha sambuddha’’nti (saṁ. ni. 1.249). Ekadesaguṇāpi pūjārahā namassanārahā, kasmā sabbepi guṇā pakāsitāti? Sabbaguṇadassanena bodhisambhārasambharaṇamahākaruṇāyogasaṅkhātahetuñāṇapahāna- ānubhāvarūpakāyasampattisaṅkhātaphalahitajjhāsayindriya- pākakālāgamanadesanāñāṇasaṅkhātasattu- pakārasampadāvasena thomanā dassitā. Tena attahitapaṭipatti, parahitapaṭipatti ca nirupakkilesūpagamanāpagamanañca lokasamaññānupapavatti, tadanatidhāvanañca caraṇasampatti, vijjāsampatti ca attādhipatitā, dhammādhipatitā ca lokanāthaattanāthatā ca pubbakārikataññutā ca aparantapatā, anattantapatā ca buddhakaraṇadhammabuddhabhāvasiddhi ca paratāraṇaattatāraṇañca sattānuggahacittatā, dhammavirattacittatā ca pakāsitā bhavanti. Tena sabbappakārena anuttaradakkhiṇeyyatāuttamapūjanīyanamassanīyabhāvapūjananamassanakiriyāya ca khettaṅgatabhāvaṁ pakāseti. Tena pūjanakanamassanakānaṁ yathicchitabbapayojanasampatti pakāsitāti sabbaguṇā pakāsitāti.",
  "tika-s0501t0:61": "Ādikalyāṇatādiguṇasampattiyā varaṁ aggaṁ uttamaṁ, nipuṇañāṇagocaratāya paṇḍitavedanīyañca, tasmā ‘‘varaṁ ñeyya’’nti vacanehi svākkhātatādayo sabbe dhammaguṇā pakāsitā. Ariyasaccapaṭivedhena samugghātakilesasammohāyeva paramatthato paṇḍitā bālyādisamatikkamanato, tasmā bhāvitalokuttaramaggā, sacchikatasāmaññaphalā ca puggalā visesato ‘‘vidū’’ti vuccanti. Te hi yathāvuttasāsanavaraṁ aviparītato ñātuṁ, netuñca saparasantāne sakkuṇanti. Tasmā ye suppaṭipannatādayo anekehi suttapadehi saṁvaṇṇitā, te ariyasaṅghaguṇāpi niravasesato ‘‘vidūhī’’ti padena pakāsitāti. Evaṁ nettiyā paṭhamagāthāya ‘‘etaṁ sāsanavara’’nti padena sāsanattayaṁ saṅgaṇhitvā tattha itaresaṁ dvinnaṁ adhigamūpāyabhāvato sabbasāsanamūlabhūtassa, attano nettippakaraṇassa ca visayabhūtassa pariyattisāsanavarassa dassanamukhena sabbe ratanattayaguṇāpi thomanāvasena nayatova pakāsitā honti. Nayato hi dassitā sabbe guṇā niravasesā gahitā bhavanti, na sarūpato. Tenāha bhagavantaṁ ṭhapetvā paññavantānaṁ aggabhūto dhammasenāpatisāriputtattheropi buddhaguṇaparicchedanamanuyutto ‘‘apica me dhammanvayo vidito’’ti (dī. ni. 2.146) bhagavatāpi –",
  "tika-s0501t0:62": "‘‘Evaṁ acintiyā buddhā, buddhadhammā acintiyā;",
  "tika-s0501t0:63": "Acintiye pasannānaṁ, vipāko hoti acintiyo’’ti. (apa. thera 1.1.82; netti. 95) –",
  "tika-s0501t0:64": "Gāthā vuttā. Tattha buddhadhammāti buddhaguṇā. Amhākaṁ pana yāvajīvaṁ ratanattayaguṇaparidīpane atiussāhantānampi sarūpato nīharitvā dassetuṁ asamatthabhāvo pageva paṇḍitehi veditabboti.",
  "tika-s0501t0:65": "Iccevaṁ –",
  "tika-s0501t0:66": "‘‘Yaṁ loko pūjayate, salokapālo sadā namassati ca;",
  "tika-s0501t0:67": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:68": "Niggahitalopavasena vuttāya gāthāya saṅkhepena kathito anusandhyādiko samattoti.",
  "tika-s0501t0:69": "‘‘Yaṁ loko pūjayate, sa lokapālo sadā namassati ca;",
  "tika-s0501t0:70": "Taṁ tassa sāsanavaraṁ, vidūhi ñeyyaṁ naravarassā’’ti. –",
  "tika-s0501t0:71": "Gāthaṁ apare paṭhanti. Tassāpi anusandhyattho vuttanayova. Yojanattho pana viseso. Tattha hi salokapālo loko yassa satthuno naravarassa yaṁ sāsanavaraṁ saṁvaṇṇetabbasahitaṁ, saṁvaṇṇetabbaṁ eva vā pūjayate ceva namassati ca, tassa lokapālassa satthuno taṁ pūjetabbaṁ, namassitabbañca vidūheva viññātabbaṁ, etaṁ sāsanavaraṁ nettippakaraṇassa visayanti gahetabbanti yojanā. Yojanākāropi heṭṭhā vuttanayova.",
  "tika-s0501t0:72": "Viggahatthopi viseso. Imasmiñhi naye lokaṁ pālentīti lokapālā, yathāvuttacatumahārājādayo. Tehi lokapālehi sahitaṁ sabbalokaṁ pāleti lokagganāyakattāti lokapāloti bhagavāpi lokapālasaddena vutto. So hi ‘‘tassā’’ti ettha taṁ-saddena parāmasīyati, tasmā tassa lokapālassa satthuno naravarassāti attho gahito. Yadi evaṁ lokapālo guṇībhūto apadhāno padhānabhūtaṁ lokaṁ visesetvā vinivatto, kathaṁ taṁ-saddena parāmasīyatīti? Lokavisesako samānopi sāsanavarāpekkhatāya janakasāmibhāvena sambandhivisesabhūtattā padhānabhūto viya parāmasīyatīti. Bhagavā sāsanavarassa sāmibhāvena gahito. Kathaṁ sāsanavarassa sāmī bhagavā sāsanavaraṁ pūjayatīti? Na cāyaṁ virodho. Buddhā hi bhagavanto dhammagaruno, te sabbakālaṁ dhammamapacayamānāva viharantīti. Buddhānañhi dhammagarudhammāpacayamānabhāvo ‘‘yaṁnūnāhaṁ…pe… tameva dhammaṁ sakkatvā garuṁ katvā mānetvā pūjetvā upanissāya vihareyya’’nti (a. ni. 4.21) vutto, tasmā lokapālo bhagavā sāsanavaraṁ pūjayatīti daṭṭhabbo. Evaṁ sati lokapālo bhagavā sāsanavaraṁ pūjayatīti attho yutto hotu, kathaṁ lokapālo bhagavā sāsanavaraṁ namassatīti yuttoti? Yuttova ‘‘namassatī’’ti padassa garukaraṇena tanninnapoṇapabbhāroti atthassāpi labbhanato. Bhagavā hi dhammagarutāya sabbakālaṁ dhammaninnapoṇapabbhārabhāvena viharatīti. Vuttañhetaṁ ‘‘yena sudaṁ niccakappaṁ viharāmī’’tiādi. Sesamettha heṭṭhā vuttanayena vā saṁvaṇṇanāsu vuttanayena vā ñātabbanti amhehi na vitthārīyati.",
  "tika-s0501t0:73": "Evaṁ paṭhamagāthāya ‘‘sāsanavara’’nti padena tividhampi sāsanaṁ saṅgaṇhitvā tattha pariyattisāsanameva attano nettippakaraṇassa visayaṁ niyametvā dassento ‘‘dvādasa padāni’’tyādimāha. Atha vā paṭhamagāthāya ratanattayathomanena saha nettippakaraṇatāvisayaṁ sāsanavaraṁ ācariyena dassitaṁ, ‘‘tassa sāsanavaraṁ kiṁ sabbaṁyeva nettippakaraṇassa visayaṁ, udāhu pariyattisāsanamevā’’ti pucchitabbattā pariyattisāsanabhūtaṁ suttamevāti dassento ‘‘dvādasa padāni sutta’’ntiādimāha. Tattha ‘‘sāsanavara’’nti sāmaññena vuttampi pariyattisuttameva sāsanavaranti gahetabbanti attho. ‘‘Taṁ pana katividha’’nti vattabbattā ‘‘dvādasa padānī’’ti vuttaṁ, saṅkhepato pabhedena dvādasavidhanti attho. Pabhedato dvādasavidhampi byañjanapadaatthapadato pana duvidhamevāti dassetuṁ ‘‘taṁ sabbaṁ byañjanañca attho cā’’ti vuttaṁ. ‘‘Tasmiṁ dvaye ekameva sarūpato nettippakaraṇassa visayanti viññeyyaṁ, udāhu ubhaya’’nti pucchitabbattā ubhayanti dassetuṁ ‘‘taṁ viññeyyaṁ ubhaya’’nti vuttaṁ. Vacanavacanīyabhāvena sambandhe yasmiṁ byañjane, atthe ca ‘‘sutta’’nti vohāro pavatto, taṁ ubhayaṁ sarūpato nettippakaraṇassa visayanti viññeyyanti attho. ‘‘Kinti viññeyya’’nti vattabbattā ‘‘ko attho, byañjanaṁ katama’’nti vuttaṁ. Idaṁ vuttaṁ hoti – chabyañjanapadachaatthapadabhedena dvādasavidhaṁ byañjanapadaatthapadavasena duvidhaṁ sabbapariyattisaṅkhātaṁ suttaṁ mama nettippakaraṇassa visayaṁ sāsanavaranti ñātabbaṁ. Sarūpato pucchitvā atthapadaṁ, byañjanapadañca sarūpato ñātabbanti.",
  "tika-s0501t0:74": "Evaṁ paṭhamagāthāya ‘‘sāsanavara’’nti vuttassa suttassa pariyattibhāvañceva atthapadabyañjanapadabhāvena veditabbattañca dassetvā idāni tassa suttassa pavicayūpāyaṁ nettippakaraṇaṁ padatthavibhāgena dassetuṁ ‘‘soḷasahārā’’tyādimāha. Atha vā dutiyagāthāya nettippakaraṇassa visayaṁ sāsanavaraṁ niyametvā dassitaṁ, ‘‘netti nāma katamā, katividhā’’ti pucchitabbattā nettināma ettikāti saṅkhepato dassetuṁ ‘‘soḷasahārā’’tyādimāha. Tattha tassa sāsanassa suttassa atthapariyeṭṭhi nettisaṁvaṇṇanā mayā mahākaccāyanena niddiṭṭhā netti nāma soḷasahārasamudāyā pañcanayasamudāyā aṭṭhārasamūlapadasamudāyāti vijānitabbāti.",
  "tika-s0501t0:75": "Te hārādayo kenaṭṭhena netti nāma? Veneyyasatte ariyadhammaṁ netīti nettīti evamādi attho saṁvaṇṇanāsu (netti. aṭṭha. ganthārambhakathā) vuttova. Imāya tatiyagāthāyapi ‘‘mahākaccānena niddiṭṭhā’’ti pāṭho sundaro. ‘‘Mahākaccāyanena niddiṭṭhā’’ti vā pāṭho, na sundaro. Lakkhaṇañhi mayā heṭṭhā vuttanti. ‘‘Soḷasahārādisamudāyā nettī’’ti vuttā, te hārā suttassa byañjanavicayo vā honti, atthavicayo vā, nayā ca byañjanavicayo vā honti, atthavicayo vāti vicāraṇāyaṁ sati ‘‘ime imassa vicayo’’ti niyametvā dassetuṁ ‘‘hārā byañjanavicayo’’tiādimāha. Tattha hārā suttassa byañjanavicayo honti, na atthavicayo soḷasahārānaṁ mūlapadaniddhāraṇaṁ vajjetvā byañjanamukheneva saṁvaṇṇanābhāvato. Tayo pana nayā suttassa atthavicayo honti, tiṇṇaṁ nayānaṁ mūlapadasaṅkhātaavijjādisabhāvadhammaniddhāraṇamukheneva suttassa atthasaṁvaṇṇanābhāvatoti.",
  "tika-s0501t0:76": "‘‘Taṁ ubhayaṁ sutte saṁvaṇṇanābhāvena kenaci katthaciyeva yojetabbaṁ, udāhu sabbathā sabbattha yojita’’nti pucchitabbabhāvato taṁ ubhayaṁ sabbattha suttesu sabbathā yojitanti dassetuṁ ‘‘ubhayaṁ pariggahīta’’nti vuttaṁ. Hārā ceva nayā ca ubhayaṁ suttassa atthaniddhāraṇavasena parito samantato gahitaṁ sabbathā suttesu yojitanti.",
  "tika-s0501t0:77": "‘‘Hārādisamudāyabhūtaṁ nettisaṅkhātaṁ suttaṁ kathaṁ saṁvaṇṇetabbaṁ suttaṁ saṁvaṇṇetī’’ti vattabbabhāvato vuttaṁ ‘‘vuccati suttaṁ yathāsutta’’nti. Nettisaṅkhātaṁ saṁvaṇṇanāsuttaṁ saṁvaṇṇetabbasuttānurūpaṁ yathā yena yena desanāhārena vā aññena vā saṁvaṇṇetabbaṁ, tena tena vuccati saṁvaṇṇetīti attho. Atha vā ‘‘nettisaṅkhātaṁ suttaṁ kittakaṁ saṁvaṇṇetabbaṁ suttaṁ saṁvaṇṇetī’’ti vattabbabhāvato vuttaṁ ‘‘vuccati suttaṁ yathāsutta’’nti. Tattha yathāsuttaṁ yaṁ yaṁ suttaṁ bhagavatā vuttaṁ, taṁ taṁ sabbaṁ suttaṁ nettisaṅkhātaṁ suttaṁ vuccati vadati assādādīnavadassanavasena saṁvaṇṇetīti. Tena vuttaṁ ‘‘nettinayena hi saṁvaṇṇetuṁ asakkuṇeyyaṁ nāma suttaṁ natthī’’ti (netti. aṭṭha. saṅgahavāravaṇṇanā).",
  "tika-s0501t0:78": "‘‘Yaṁ yaṁ bhagavatā desitaṁ suttaṁ nettisaṁvaṇṇanāya saṁvaṇṇitaṁ, sā saṁvaṇṇetabbā desanā ca viññeyyā, udāhu desitabbañcā’’ti vattabbabhāvato ‘‘yā ceva desanā’’tyādimāha. Yā ceva desanā pāḷi saṁvaṇṇitā, sā ca, tāya desanāya desitaṁ yaṁ dhammajātaṁ, tañca ubhayaṁ vimuttāyatanadesanāsīsena paricayaṁ karontehi ekantena viññeyyaṁ ubhayasseva anupādisesaparinibbānapariyosānānaṁ sampattīnaṁ hetubhāvato. ‘‘Tassa ubhayassa vijānane sādhetabbe sādhetabbassa vijānanassa hetubhūtā katamā anupubbī’’ti pucchitabbabhāvato vuttaṁ ‘‘tatrā’’tyādi. Tattha tatra vijānane sādhetabbe suttādinavaṅgassa sāsanassa atthapariyesanā atthavicāraṇā hāranayānaṁ ayaṁ anupubbī vijānanassa sādhetabbassa hetubhūtā anupubbī nāmāti attho. Atha vā tassa ubhayassa vijānane sādhetabbe suttādinavaṅgassa sāsanassa atthapariyesanāya atthavicāraṇāya ayaṁ anupubbī vijānanassa sādhetabbassa hetubhūtā anupubbī nāmāti. Atha vā vakkhamānāya hāranayānupubbiyā navavidhasuttantapariyesanā vijānanassa hetubhūtāti veditabbā. Tenākāreneva aṭṭhakathāyaṁ tidhā vuttāti.",
  "tika-s0501t0:79": "Saṅgahavārassa atthavibhāvanā niṭṭhitā."
}