{
  "tika-s0401t3:0": "3. Akammaniyavaggavaṇṇanā",
  "tika-s0401t3:1": "21. Tatiyassa paṭhame abhāvitanti samathavipassanābhāvanāvasena na bhāvitaṁ tathā abhāvitattā. Tañhi ‘‘avaḍḍhita’’nti vuccati paṭipakkhābhibhavena paribrūhanābhāvato. Tenāha bhagavā – ‘‘akammaniyaṁ hotī’’ti.",
  "tika-s0401t3:2": "22. Dutiye vuttavipariyāyena attho veditabbo. Paṭhameti tatiyavaggassa paṭhamasutte. Vaṭṭavasenāti vipākavaṭṭavasena. Tebhūmakavaṭṭanti tebhūmakavipākavaṭṭaṁ. Vaṭṭapaṭilābhāya kammanti vipākavaṭṭassa paṭilābhāya upanissayabhūtaṁ kammaṁ, tassa sahāyabhūtaṁ kilesavaṭṭampi kammaggahaṇeneva saṅgahitanti daṭṭhabbaṁ. Vivaṭṭapaṭilābhāya kammanti vivaṭṭādhigamassa upanissayabhūtaṁ kammaṁ. Yaṁ pana carimabhavanibbattakaṁ kammaṁ, taṁ vivaṭṭappaṭilābhāya kammaṁ hoti, na hotīti? Na hoti vaṭṭapādakabhāvato. Carimabhavapaṭisandhi viya pana vivaṭṭūpanissayoti sakkā viññātuṁ. Na hi kadāci tihetukapaṭisandhiyā vinā visesādhigamo sambhavati. Imesu suttesūti imesu pana paṭhamadutiyasuttesu yathākkamaṁ vaṭṭavivaṭṭameva kathitaṁ.",
  "tika-s0401t3:3": "23. Tatiye abhāvitanti ettha bhāvanā nāma samādhibhāvanā. Sā yattha āsaṅkitabbā, taṁ kāmāvacarapaṭhamamahākusalacittādiabhāvitanti adhippetanti āha – ‘‘devamanussasampattiyo’’tiādi.",
  "tika-s0401t3:4": "24. Catutthe yasmā cittanti vivaṭṭavaseneva uppannacittaṁ adhippetaṁ, tasmā jātijarābyādhimaraṇasokādidukkhassa anibbattanato mahato atthāya saṁvattatīti yojanā veditabbā.",
  "tika-s0401t3:5": "25-26. Pañcamachaṭṭhesu uppannanti avigatuppādādikhaṇattayampi abhāvitaṁ bhāvanārahitaṁ apātubhūtameva paṇḍitasammatassa uppannakiccassa asādhanato yathā ‘‘aputto’’ti. So hi samattho hutvā pitu puttakiccaṁ asādhento aputtoti loke vuccati, evaṁ sampadamidaṁ. Tenāha – ‘‘kasmā’’tiādi. Tesu dhammesūti lokuttarapādakajjhānādīsu. Thero pana matthakappattameva bhāvitaṁ cittaṁ dassento ‘‘maggacittamevā’’ti āha.",
  "tika-s0401t3:6": "27-28. Sattamaṭṭhamesu punappunaṁ akatanti bhāvanābahulīkāravasena punappunaṁ na kataṁ. Imānipi dveti imesu dvīsu suttesu āgatāni imānipi dve cittāni.",
  "tika-s0401t3:7": "29-30. Navame adhivahatīti āneti. Dukkhenāti kicchena. Duppesanatoti dukkhena pesetabbato. Matthakappattaṁ vipassanāsukhaṁ pākatikajjhānasukhato santatarapaṇītataramevāti āha – ‘‘jhānasukhato vipassanāsukha’’nti. Tenāha bhagavā –",
  "tika-s0401t3:8": "‘‘Suññāgāraṁ paviṭṭhassa, santacittassa bhikkhuno;",
  "tika-s0401t3:9": "Amānusī rati hoti, sammā dhammaṁ vipassato.",
  "tika-s0401t3:10": "‘‘Yato yato sammasati, khandhānaṁ udayabbayaṁ;",
  "tika-s0401t3:11": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0401t3:12": "Tañhi cittaṁ vissaṭṭhaindavajirasadisaṁ amoghabhāvato.",
  "tika-s0401t3:13": "Akammaniyavaggavaṇṇanā niṭṭhitā."
}