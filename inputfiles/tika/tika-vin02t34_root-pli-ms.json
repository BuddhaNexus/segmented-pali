{
  "tika-vin02t34:0": "Samuṭṭhānasīsavaṇṇanā",
  "tika-vin02t34:1": "257. Samuṭṭhānakathāya pana karuṇāsītalabhāvena candasadisattā ‘‘buddhacande’’ti vuttaṁ, kilesatimirapahānato ‘‘buddhādicce’’ti vuttaṁ. Piṭake tīṇi desayīti yasmā te desayanti, tasmā aṅgirasopi piṭakāni tīṇi desayi. Tāni katamānīti āha ‘‘suttanta’’ntiādi. Mahāguṇanti mahānisaṁsaṁ. Evaṁ nīyati saddhammo, vinayo yadi tiṭṭhatīti yadi vinayapariyatti anantarahitā tiṭṭhati pavattati, evaṁ sati paṭipattipaṭivedhasaddhammo nīyati pavattati. Vinayapariyatti pana kathaṁ tiṭṭhatīti āha ‘‘ubhatocā’’tiādi. Parivārena ganthitā tiṭṭhantīti yojetabbaṁ. Tasseva parivārassāti tasmiṁyeva parivāre.",
  "tika-vin02t34:2": "Niyatakatanti kataniyataṁ, niyamitanti attho. Aññehi saddhinti sesasikkhāpadehi saddhiṁ. Asambhinnasamuṭṭhānānīti asaṅkarasamuṭṭhānāni.",
  "tika-vin02t34:3": "Tasmā sikkheti yasmā vinaye sati saddhammo tiṭṭhati, vinayo ca parivārena ganthito tiṭṭhati, parivāre ca samuṭṭhānādīni dissanti, tasmā sikkheyya parivāraṁ, uggaṇheyyāti attho.",
  "tika-vin02t34:4": "Ādimhi tāva purimanayeti ‘‘channaṁ āpattisamuṭṭhānānaṁ katihi samuṭṭhānehi samuṭṭhātīti ekena samuṭṭhānena samuṭṭhāti, kāyato ca cittato ca samuṭṭhātī’’tiādinā (pari. 187) paññattivāre sakiṁ āgatanayaṁ sandhāyetaṁ vuttaṁ.",
  "tika-vin02t34:5": "258.Nānubandhe pavattininti ‘‘yā pana bhikkhunī vuṭṭhāpitaṁ pavattiniṁ dve vassāni nānubandheyyā’’ti (pāci. 1111) vuttasikkhāpadaṁ.",
  "tika-vin02t34:6": "270.Akatanti aññehi amissīkataṁ, niyatasamuṭṭhānanti vuttaṁ hoti."
}