{
  "tika-s0402t11:0": "(12) 2. Āyācanavaggavaṇṇanā",
  "tika-s0402t11:1": "131.Saddho bhikkhūti saddhāya samannāgato bhikkhu. Yo bhikkhu sāriputtamoggallānehi sadisabhāvaṁ pattheti, so yehi guṇehi sāriputtamoggallānā etadagge ṭhapitā, te guṇe attano abhikaṅkheyyāti āha ‘‘yādiso sāriputtatthero paññāyā’’tiādi. Ito uttari patthento micchā pattheyyāti sāriputtamoggallānānaṁ ye paññādayo guṇā upalabbhanti, tato uttari patthento micchā pattheyya. Aggasāvakaguṇaparamā hi sāvakaguṇamariyādā. Tesaṁ sāvakaguṇānaṁ yadidaṁ aggasāvakaguṇā, na tato paraṁ sāvakaguṇā nāma atthi. Tenevāha ‘‘yaṁ natthi, tassa patthitattā’’ti. Sesamettha uttānameva.",
  "tika-s0402t11:2": "135. Pañcame yassa guṇā khatā upahatā ca, so khato upahato nāma hotīti āha ‘‘guṇānaṁ khatattā’’tiādi. Khatattāti chinnattā. Upahatattāti naṭṭhattā. Tenāha ‘‘chinnaguṇaṁ naṭṭhaguṇantiattho’’ti. Apuññassa pasavo nāma atthato paṭilābhoti āha ‘‘pasavatīti paṭilabhatī’’ti, attano santāne uppādetīti attho. Ananupavisitvāti ñāṇena anogāhetvā. Sesamettha chaṭṭhādīni ca suviññeyyāneva.",
  "tika-s0402t11:3": "Āyācanavaggavaṇṇanā niṭṭhitā."
}