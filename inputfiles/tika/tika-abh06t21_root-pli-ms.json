{
  "tika-abh06t21:0": "21. Ekavīsatimo paricchedo",
  "tika-abh06t21:1": "Paṭipadāñāṇadassanavisuddhiniddeso",
  "tika-abh06t21:2": "1298.",
  "tika-abh06t21:3": " Aṭṭhañāṇavaseneva , sikhāpakkā vipassanā;",
  "tika-abh06t21:4": "Navamaṃ paṭipadāñāṇa-dassananti pavuccati.",
  "tika-abh06t21:5": "1299.",
  "tika-abh06t21:6": " Aṭṭha ñāṇāni nāmettha, veditabbāni viññunā;",
  "tika-abh06t21:7": "Upaklesavinimuttaṃ, ñāṇaṃ suvisadaṃ pana.",
  "tika-abh06t21:8": "1300.",
  "tika-abh06t21:9": " Udayabbaye ca bhaṅge ca, bhaye ādīnave tathā;",
  "tika-abh06t21:10": "Nibbidāpassanāñāṇaṃ, ñāṇaṃ muccitukamyatā.",
  "tika-abh06t21:11": "1301.",
  "tika-abh06t21:12": " Paṭisaṅkhā ca saṅkhāre, upekkhāñāṇamaṭṭhamaṃ;",
  "tika-abh06t21:13": "Imāni aṭṭha ñāṇāni, navamaṃ saccānulomakaṃ.",
  "tika-abh06t21:14": "1302.",
  "tika-abh06t21:15": " Saccānulomañāṇanti , anulomaṃ pavuccati;",
  "tika-abh06t21:16": "Taṃ sampādetukāmena, yogāvacarabhikkhunā.",
  "tika-abh06t21:17": "1303.",
  "tika-abh06t21:18": " Udayabbayañāṇaṃ taṃ, ādiṃ katvā panaṭṭhasu;",
  "tika-abh06t21:19": "Etesu pana ñāṇesu, yogo karaṇiyo pana.",
  "tika-abh06t21:20": "1304.",
  "tika-abh06t21:21": " Yathānukkamato tassa, tesu ñāṇesu aṭṭhasu;",
  "tika-abh06t21:22": "Aniccādivaseneva, yogaṃ katvā ṭhitassa hi.",
  "tika-abh06t21:23": "1305.",
  "tika-abh06t21:24": " Aniccaṃ dukkhamanattāti, saṅkhāre anupassato;",
  "tika-abh06t21:25": "Aṭṭhannaṃ pana ñāṇānaṃ, vasena pana yogino.",
  "tika-abh06t21:26": "1306.",
  "tika-abh06t21:27": " Vipassanā sikhāpattā, hoti vuṭṭhānagāminī;",
  "tika-abh06t21:28": "Saccānulomañāṇanti, ayameva pavuccati.",
  "tika-abh06t21:29": "1307.",
  "tika-abh06t21:30": " Saṅkhārupekkhāñāṇaṃ taṃ, āsevantassa yogino;",
  "tika-abh06t21:31": "Idāni tassa maggo ca, samuppajjissatīti hi.",
  "tika-abh06t21:32": "1308.",
  "tika-abh06t21:33": " Saṅkhārupekkhā saṅkhāre, aniccā dukkhāti vā tathā;",
  "tika-abh06t21:34": "Sammasitvā bhavaṅgaṃ tu, puna votarateva sā.",
  "tika-abh06t21:35": "1309.",
  "tika-abh06t21:36": " Bhavaṅgānantaraṃ saṅkhāru-pekkhāgatanayena tu;",
  "tika-abh06t21:37": "Aniccādivaseneva, saṅkhāre pana gocaraṃ.",
  "tika-abh06t21:38": "1310.",
  "tika-abh06t21:39": " Kurumānaṃ manodvāre, jāyatāvajjanaṃ tato;",
  "tika-abh06t21:40": "Bhavaṅgāvaṭṭanaṃ katvā, jātassānantaraṃ pana.",
  "tika-abh06t21:41": "1311.",
  "tika-abh06t21:42": " Saṅkhāre gocaraṃ katvā, paṭhamaṃ javanamānasaṃ;",
  "tika-abh06t21:43": "Uppajjatīti taṃ cittaṃ, parikammanti vuccati.",
  "tika-abh06t21:44": "1312.",
  "tika-abh06t21:45": " Tadanantaramevaññaṃ, saṅkhārārammaṇaṃ puna;",
  "tika-abh06t21:46": "Dutiyaṃ javanaṃ hoti, upacāranti taṃ mataṃ.",
  "tika-abh06t21:47": "1313.",
  "tika-abh06t21:48": " Tadanantaraṃ taṃ hoti, tathā saṅkhāragocaraṃ;",
  "tika-abh06t21:49": "Tatiyaṃ javanacittaṃ, anulomanti saññitaṃ.",
  "tika-abh06t21:50": "1314.",
  "tika-abh06t21:51": " Purimānaṃ panaṭṭhannaṃ, ñāṇānaṃ anulomato;",
  "tika-abh06t21:52": "Bodhipakkhiyadhammānaṃ, uddhañca anulomato.",
  "tika-abh06t21:53": "1315.",
  "tika-abh06t21:54": " Teneva taṃ hi saccānulomañāṇaṃ pavuccati;",
  "tika-abh06t21:55": "Idaṃ hi pana saccānu-lomañāṇaṃ mahesinā.",
  "tika-abh06t21:56": "1316.",
  "tika-abh06t21:57": " ‘‘Vuṭṭhānagāminīyā hi, pariyosāna’’nti bhāsitaṃ;",
  "tika-abh06t21:58": "Ñeyyaṃ sabbapakārena, pariyosānanti gotrabhu.",
  "tika-abh06t21:59": "1317.",
  "tika-abh06t21:60": " Itinekehi nāmehi, kittitāyā mahesinā;",
  "tika-abh06t21:61": "Vuṭṭhānagāminī santā, parisuddhā vipassanā.",
  "tika-abh06t21:62": "1318.",
  "tika-abh06t21:63": " Vuṭṭhātukāmo saṃsāradukkhapaṅkā mahabbhayā;",
  "tika-abh06t21:64": "Kareyya satataṃ tattha, yogaṃ paṇḍitajātiko.",
  "tika-abh06t21:65": "Iti abhidhammāvatāre paṭipadāñāṇadassanavisuddhiniddeso nāma",
  "tika-abh06t21:66": "Ekavīsatimo paricchedo."
}