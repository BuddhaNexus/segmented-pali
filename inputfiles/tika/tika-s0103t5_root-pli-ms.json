{
  "tika-s0103t5:0": "6. Pāsādikasuttavaṇṇanā",
  "tika-s0103t5:1": "Nigaṇṭhanāṭaputtakālaṅkiriyavaṇṇanā",
  "tika-s0103t5:2": "164. Lakkhassa saravedhaṁ avirajjhitvāna vijjhanavidhiṁ jānantīti vedhaññā. Tenāha ‘‘dhanumhi katasikkhā’’ti. Sippaṁ uggahaṇatthāyāti dhanusippādisippassa uggahaṇatthāya. Majjhimena pamāṇena sarapātayogyatāvasena katattā dīghapāsādo.",
  "tika-s0103t5:3": "Sampati kālaṁ katoti acirakālaṁ kato. Dvedhikajātāti jātadvedhikā sañjātabhedā. Dvejjhajātāti duvidhabhāvappattā. Bhaṇḍanti paribhāsanti etenāti bhaṇḍanaṁ, viruddhacittaṁ. Tanti bhaṇḍanaṁ. ‘‘Idaṁ nahānādi na kattabba’’nti paññattavattaṁ paṇṇatti. Dhammavinayanti pāvacanaṁ siddhantaṁ. Vijjhantā mukhasattīhi. Sahitaṁ meti mayhaṁ vacanaṁ sahitaṁ siliṭṭhaṁ pubbāparasambandhaṁ atthayuttaṁ kāraṇayuttaṁ. Tenāha ‘‘atthasaṁhita’’nti. Adhiciṇṇanti āciṇṇaṁ. Viparāvattanti virodhadassanavasena parāvattitaṁ, parāvattaṁ dūsitanti attho. Tenāha ‘‘cirakālavasena paguṇaṁ, taṁ mama vādaṁ āgamma nivatta’’nti. Pariyesamāno vicara tattha gantvā sikkhāti attho. Sace sakkosi, idāniyeva mayā veṭhitaṁ dosaṁ nibbeṭhehi. Maraṇamevāti aññamaññaghātanavasena maraṇameva. Nāṭaputtassa imeti nāṭaputtiyā, te pana tassa sissāti āha ‘‘antevāsikesū’’ti. Purimapaṭipattito paṭinivattanaṁ paṭivānaṁ, taṁ rūpaṁ sabhāvo etesanti paṭivānarūpā. Tenāha ‘‘nivattanasabhāvā’’ti. Kathanaṁ atthassa ācikkhanaṁ. Pavedanaṁ hetudāharaṇāni āharitvā bodhanaṁ. Tenāha ‘‘duppavediteti duviññāpite’’ti. Na upasamāya saṁvattatīti anupasamasaṁvattanaṁ, tadeva anupasamasaṁvattanikaṁ, tasmiṁ. Samussitaṁ hutvā patiṭṭhāhetubhāvato thūpaṁ, patiṭṭhāti āha ‘‘bhinnathūpeti bhinnapatiṭṭhe’’ti, thūpoti vā dhammassa niyyānabhāvo veditabbo aññe dhamme abhibhuyya samussitaṭṭhena, so nigaṇṭhassa samaye. Kehici abhinnasammatopi bhinno vinaṭṭho eva sabbena sabbaṁ abhāvatoti so bhinnathūpo, so eva niyyānabhāvo vaṭṭadukkhato muccitukāmānaṁ paṭisaraṇaṁ, tamettha natthīti appaṭisaraṇo, tasmiṁ bhinnathūpe appaṭisaraṇeti evamettha attho veditabbo.",
  "tika-s0103t5:4": "Ācariyappamāṇanti ācariyamuṭṭhi hutvā pamāṇabhūtaṁ. Nānānīhārenāti nānākārena.",
  "tika-s0103t5:5": "165.Tatheva samudācariṁsu bhūtapubbagatiyā. Sāmākānanti sāmākadhaññānaṁ.",
  "tika-s0103t5:6": "‘‘Yenassa upajjhāyo’’ti vatvā yathāssa āyasmato cundassa dhammabhaṇḍāgāriko upajjhāyo ahosi, taṁ vitthārena dassetuṁ ‘‘buddhakāle kirā’’tiādi vuttaṁ. Tattha buddhakāleti bhūtakathanametaṁ, na visesanaṁ. Satthu parinibbānato puretarameva hi dhammasenāpati parinibbuto.",
  "tika-s0103t5:7": "Dhammaratanapūjāvaṇṇanā",
  "tika-s0103t5:8": "Saddhivihārikaṁadāsīti saddhivihārikaṁ katvā adāsi.",
  "tika-s0103t5:9": "Kathāya mūlanti bhagavato santikā labhitabbadhammakathāya kāraṇaṁ. Samuṭṭhāpetīti uṭṭhāpeti, dāliddiyapaṅkato uddharatīti adhippāyo. Sandhamanti sammadeva dhamanto. Ekekasmiṁ pahāreyeva tayo tayo vāre katvā divā navavāre rattiṁ navavāre.Upaṭṭhānameva gacchati buddhupaṭṭhānavasena, pañhāpucchanādivasena pana antarantarāpi gacchateva, gacchanto ca divasassa…pe… gacchati. Ñātuṁ icchitassa atthassa uddharaṇabhāvato pañhova pañhuddhāro, taṁ gahetvāva gacchati attano mahāpaññatāya, satthu ca dhammadesanāyaṁ akilāsubhāvato.",
  "tika-s0103t5:10": "Asammāsambuddhappaveditadhammavinayavaṇṇanā",
  "tika-s0103t5:11": "166.Ārocitepi tasmiṁ atthe. Sāmiko hoti, tassa sāmikabhāvaṁ dassetuṁ ‘‘sova tassā ādimajjhapariyosānaṁ jānātī’’ti āha. Evanti vacanasampaṭicchanaṁ. Cundattherena hi ānītaṁ kathāpābhataṁ bhagavā sampaṭicchanto ‘‘eva’’nti āha. ‘‘Eva’’nti durakkhāte dhammavinaye sāvakānaṁ dvedhikādibhāvena viharaṇakiriyāparāmasanañhetaṁ.",
  "tika-s0103t5:12": "Yasmā…pe… pākaṭaṁ hoti byatirekamukhena ca neyyassa atthassa vibhūtabhāvāpattito. Atha vā yasmā…pe… pākaṭaṁ hoti dosesu ādīnavadassanena tappaṭipakkhesu guṇesu ānisaṁsassa vibhūtabhāvāpattito. Vokkammāti apasakketvā. Āmeḍitalopena cāyaṁ niddeso, vokkamma vokkammāti vuttaṁ hoti, tena tassa vokkamanassa antarantarāti ayamattho labbhatīti āha ‘‘na nirantara’’ntiādi. Dhammānudhammapaṭipattiādayoti tena satthārā vuttamuttidhammassa anudhammaṁ appaṭipajjanādayo . Ādi-saddena pāḷiyaṁ āgatā asāmīcipaṭipadādayo ca saṅgayhanti. Manussattampīti pi-saddena ‘‘vicāraṇapaññāya asambhavo, dosesu anabhinivesitā, asandiṭṭhiparāmāsitā’’ti evamādīnaṁ saṅgaho daṭṭhabbo. ‘‘Tathā eva’’nti padehi yathākkamaṁ pakārassa kāmaṁ tirokkhatā, paccakkhatā vuccati, tathāpi yathā ‘‘tathā paṭipajjatū’’ti padena paṭipajjanākāro niyametvā vihito, tathā ‘‘evaṁ paṭipajjatū’’ti imināpīti idaṁ tassa atthadassanabhāvena vuttaṁ. Samādapitattā micchāpaṭipadāya apuññaṁ pasavati.",
  "tika-s0103t5:13": "167. Ñāyati muttidhammo etenāti ñāyo, tena satthārā vutto dhammānudhammo, taṁ paṭipannoti ñāyappaṭipanno, so pana yasmā tassa muttidhammassa adhigame kāraṇasammato, tasmā vuttaṁ ‘‘kāraṇappaṭipanno’’ti. Nipphādessatīti sādhessati, siddhiṁ gamissatīti vuttaṁ hoti. Dukkhanibbattakanti sampati, āyatiñca dukkhassa nibbattakaṁ. Vīriyaṁ karoti micchāpaṭipannattā.",
  "tika-s0103t5:14": "Sammāsambuddhappaveditadhammavinayādivaṇṇanā",
  "tika-s0103t5:15": "168.Niyyātīti vattati, saṁvattatīti vā attho.",
  "tika-s0103t5:16": "170. Idha sāvakassa sammāpaṭipattiyā ekantikaapassayadassanatthaṁ satthu sammāsambuddhatā, dhammassa ca svākkhātatā kittitāti ‘‘sammāpaṭipannassa kulaputtassa pasaṁsaṁ dassetvā’’ti vuttaṁ. Evañhi imissā desanāya saṁkilesabhāgiyabhāvena uṭṭhitāya vodānabhāgiyabhāvena yathānusandhinā pavatti dīpitā hoti. Abodhitatthāti appaveditatthā, paramatthaṁ catutthasaccapaṭivedhaṁ apāpitāti attho. Pāḷiyaṁ ‘‘assā’’ti padaṁ ‘‘sāvakā saddhamme’’ti dvīhi padehi yojetabbaṁ ‘‘assa sammāsambuddhassa sāvakā, assa saddhamme’’ti. Sabbasaṅgahapadehi katanti sabbassa sāsanatthassa saṅgaṇhanapadehi ekajjhaṁ kataṁ. Tenāha ‘‘sabbasaṅgāhikaṁ kataṁ na hotīti attho’’ti. Pubbenāparaṁ sambandhatthabhāvena saṅgahetabbatāya vā saṅgahāni padāni katāni etassāti saṅgahapadakataṁ, brahmacariyaṁ. Tappaṭikkhepena na ca saṅgahapadakatanti yojanā. Rāgādipaṭipakkhaharaṇaṁ, yathānusiṭṭhaṁ vā paṭipajjamānānaṁ vaṭṭadukkhato paṭiharaṇaṁ nibbānapāpanaṁ paṭihāro, so eva ā-kārassa i-kāraṁ katvā paṭihiro, paṭihiro eva pāṭihiro, saha pāṭihirenāti sappāṭihiraṁ, tathā suppaveditatāya sappāṭihiraṁ katanti sappāṭihirakataṁ. Tādisaṁ pana vaṭṭato niyyāne niyuttaṁ, niyyānappayojanañca hotīti āha ‘‘niyyānika’’nti. Devalokatoti devalokato paṭṭhāya rūpīdevanikāyato pabhuti. Suppakāsitanti suṭṭhu pakāsitaṁ. Yāva devamanussehīti vā yāva devamanussehi yattakā devā manussā ca, tāva te sabbe abhibyāpetvā suppakāsitaṁ. Anutāpāya hotīti anutappo, so pana anutāpaṁ karonto viya hotīti vuttaṁ ‘‘anutāpakaro hotī’’ti.",
  "tika-s0103t5:17": "172.Thiroti ṭhitadhammo kenaci asaṁhāriyo, asekkhā sīlakkhandhādayo therakārakā dhammā.",
  "tika-s0103t5:18": "173.Yogehi khemattāti yogehi anupaddutattā. Saddhammassāti assa saddhammassa. Assāti ca assa satthuno.",
  "tika-s0103t5:19": "174. Upāsakā brahmacārino nāma visesato anāgāmino. Sotāpannasakadāgāminopi tādisā tathā vuccantīti ‘‘brahmacariyavāsaṁ vasamānā ariyasāvakā’’ icceva vuttaṁ.",
  "tika-s0103t5:20": "176.Sabbakāraṇasampannanti yattakehi kāraṇehi sampannaṁ nāma hoti, tehi sabbehi kāraṇehi sampannaṁ sampattaṁ upagataṁ paripuṇṇaṁ, samannāgataṁ vā. Imameva dhammanti imameva sāsanadhammaṁ.",
  "tika-s0103t5:21": "Udakena padesaññunā attano paññāveyyattiyataṁ dassetuṁ aniyyānike atthe payuttaṁ paheḷikasadisaṁ vacanaṁ, bhagavatā attano sabbaññutāya niyyānike atthe yojetvā dassetuṁ ‘‘udako suda’’ntiādi vuttanti taṁ dassetuṁ ‘‘so kirā’’tiādimāha.",
  "tika-s0103t5:22": "Saṅgāyitabbadhammādivaṇṇanā",
  "tika-s0103t5:23": "177.Saṅgamma samāgammāti tasmiṁyeva ṭhāne labbhamānānaṁ gativasena saṅgamma ṭhānantarato pakkosanena samāgatānaṁ vasena samāgamma. Tenāha ‘‘saṅgantvā samāgantvā’’ti. Atthena atthanti padantare āgataatthena saha tattha tattha āgatamatthaṁ. Byañjanena byañjananti etthāpi eseva nayo. Samānentehīti samānaṁ karontehi, opammaṁ vā ānentehi. Saṅgāyitabbanti sammadeva gāyitabbaṁ kathetabbaṁ, taṁ pana saṅgāyanaṁ vācanāmaggoti āha ‘‘vācetabba’’nti.",
  "tika-s0103t5:24": "178.Tassa vā bhāsiteti tassa bhikkhuno bhāsite atthe ceva byañjane ca. Atthamicchāgahaṇaropanāni yathā honti, taṁ dassetuṁ ‘‘cattāro satipaṭṭhānā’’tiādi vuttaṁ. Ārammaṇaṁ ‘‘satipaṭṭhāna’’nti gaṇhāti, na satiyeva ‘‘satipaṭṭhāna’’nti. ‘‘Satipaṭṭhānānī’’tibyañjanaṁ ropeti tasmiṁ atthe, na ‘‘satipaṭṭhānā’’ti. Upapannatarānīti yuttatarāni. Allīnatarānīti siliṭṭhatarāni. Yā cevāti liṅgavipallāsena vuttaṁ, vibhattilopena vā. Puna yā cevāti liṅgavipallāseneva niddeso. Neva ussādetabboti na ukkaṁsetabbo virajjhitvā vuttattā. Na apasādetabboti na santajjetabbo vivādapariharaṇatthaṁ. Dhāraṇatthanti upadhāraṇatthaṁ sallakkhaṇatthaṁ.",
  "tika-s0103t5:25": "181.Atthena upetanti aviparītena atthena upetaṁ taṁ ‘‘ayamettha attho’’ti upecca paṭijānitvā ṭhitaṁ. Tathārūpo ca tassa bujjhitā nāma hotīti āha ‘‘atthassa viññātāra’’nti. Evametaṁ bhikkhuṁ pasaṁsathāti vuttanayena dhammabhāṇakaṁ amuṁ bhikkhuṁ ‘‘evaṁ lābhā no āvuso’’tiādiākārena pasaṁsatha. Idānissa pasaṁsabhāvaṁ dassetuṁ ‘‘eso hī’’tiādi vuttaṁ. Esāti pariyattidhammassa satthukiccakaraṇato, tattha cassa sammadeva avaṭṭhitabhāvato ‘‘buddho nāma esā’’ti vutto. ‘‘Lābhā no’’tiādinā cassa bhikkhūnaṁ piyagarubhāvaṁ vibhāvento satthā taṁ attano ṭhāne ṭhapesīti vutto.",
  "tika-s0103t5:26": "Paccayānuññātakāraṇādivaṇṇanā",
  "tika-s0103t5:27": "182.Tatopi uttaritaranti yā pubbe sammāpaṭipannassa bhikkhuno pasaṁsanavasena ‘‘idha pana cunda satthā ca hoti sammāsambuddho’’tiādinā (dī. ni. 3.167, 169) pavattitadesanāya upari ‘‘idha cunda satthā ca loke udapādī’’tiādinā (dī. ni. 3.170, 171) desanā vaḍḍhitā. Tatopi uttaritaraṁ savisesaṁ desanaṁ vaḍḍhento ‘‘paccayahetū’’tiādimāha. Tattha paccayahetūti paccayasaṁvattanahetu. Uppajjanakā āsavāti paccayānaṁ pariyesanahetu ceva paribhogahetu ca uppajjanakā kāmāsavādayo. Tesaṁ diṭṭhadhammikānaṁ āsavānaṁ ‘‘idha, bhikkhave, ariyasāvako micchāājīvaṁ pahāya sammāājīvena jīvitaṁ kappetī’’ti (saṁ. ni. 5.8) ‘‘idha, bhikkhave, bhikkhu paṭisaṅkhā yoniso cīvaraṁ paṭisevatī’’tiādinā (ma. ni. 1.23; a. ni. 6.58) ca sammāpaṭipattiṁ upadisanto bhagavā paṭighātāya dhammaṁ deseti nāma. ‘‘Yo tumhesu pāḷiyā atthabyañjanāni micchā gaṇhāti, so neva ussādetabbo, na apasādetabbo, sādhukaṁ saññāpetabbo tasseva atthassa nisantiyā’’ti evaṁ pariyattidhamme micchāpaṭipanne sammāpaṭipattiyaṁ bhikkhū niyojento bhagavā bhaṇḍanahetu uppajjanakānaṁ samparāyikānaṁ āsavānaṁ paṭighātāya dhammaṁ deseti nāma. Yathā te na pavisantīti te āsavā attano cittasantānaṁ yathā na otaranti. Mūlaghātena paṭihananāyāti yathā mūlaghāto hoti, evaṁ mūlaghātavasena pajahanāya. Tanti cīvaraṁ. Yathā cīvaraṁ idamatthikatameva upādāya anuññātaṁ, evaṁ piṇḍapātādayopi.",
  "tika-s0103t5:28": "Sukhallikānuyogādivaṇṇanā",
  "tika-s0103t5:29": "183.Sukhitanti sañjātasukhaṁ. Pīṇitanti dhātaṁ suhitaṁ. Tathābhūto pana yasmā thūlasarīro hoti, tasmā ‘‘thūlaṁ karotī’’ti vuttaṁ.",
  "tika-s0103t5:30": "186.Naṭhitasabhāvāti anavaṭṭhitasabhāvā, evarūpāya kathāya anavaṭṭhānabhāvato sabhāvopi tesaṁ anavaṭṭhitoti adhippāyo. Tenāha ‘‘jivhā no atthī’’tiādi. Kāmaṁ ‘‘pañcahi cakkhūhī’’ti vuttaṁ, aggahitaggahaṇena pana cattāri cakkhūni veditabbāni. Sabbaññutaññāṇañhi samantacakkhūti. Tassa vā ñeyyadhammesu jānanavasena pavattiṁ upādāya ‘‘jānatā’’ti vuttaṁ. Hatthāmalakaṁ viya paccakkhato dassanavasena pavattiṁ upādāya ‘‘passatā’’ti vuttaṁ. Nemaṁ vuccati thambhādīhi anupaviṭṭhabhūmippedesoti āha ‘‘gambhīrabhūmiṁ anupaviṭṭho’’ti. Suṭṭhu nikhātoti bhūmiṁ nikhanitvā sammadeva ṭhapito. Tasminti khīṇāsave. Anajjhācāro acalo asampavedhī, yasmā ajjhācāro setughāto khīṇāsavānaṁ. Sotāpannādayoti ettha ādi-saddena gahitesu anāgāmino tāva navasupi ṭhānesu khīṇāsavā viya abhabbā, sotāpannasakadāgāmino pana ‘‘tatiyapañcamaṭṭhānesu abhabbā’’ti na vattabbā, itaresu sattasu ṭhānesu abhabbāva.",
  "tika-s0103t5:31": "Pañhabyākaraṇavaṇṇanā",
  "tika-s0103t5:32": "187.Gihibyañjanenāti gihiliṅgena. Khīṇāsavo pana gihibyañjanena arahattaṁ pattopi na tiṭṭhati vivekaṭṭhānassa abhāvāti adhippāyo. Tassa vasenāti bhummadevattabhāve ṭhatvā arahattappattassa vasena. Ayaṁ pañhoti ‘‘abhabbo so nava ṭhānāni ajjhācaritu’’nti ayaṁ pañho āgato itarassa pabbajjāya, parinibbānena vā abhabbatāya avuttasiddhattā. Yadi evaṁ kathaṁ bhikkhugahaṇanti āha ‘‘bhinnadosattā’’tiādi. Aparicchedanti apariyantaṁ, tayidaṁ suvipulanti āha ‘‘mahanta’’nti. Ñeyyassa hi vipulatāya ñāṇassa vipulatā veditabbā, etena ‘‘apariccheda’’nti vuccamānampi ñeyyaṁ satthu ñāṇassa vasena paricchedamevāti dassitaṁ hoti. Vuttañhetaṁ ‘‘ñāṇapariyantikaṁ neyya’’nti (mahāni. 69, 156; cūḷani. 85; paṭi. ma. 3.5) anāgateapaññāpananti anāgate visaye ñāṇassa apaññāpanaṁ. ‘‘Paccakkhaṁ viya katvā’’ti kasmā viya-saddaggahaṇaṁ kataṁ, nanu buddhānaṁ sabbampi ñāṇaṁ attano visayaṁ paccakkhameva katvā pavattati ekappamāṇabhāvatoti? Saccametaṁ, ‘‘akkha’’nti pana cakkhādiindriyaṁ vuccati, taṁ akkhaṁ pati vattatīti cakkhādinissitaṁ viññāṇaṁ, tassa ca ārammaṇaṁ ‘‘paccakkha’’nti loke niruḷhametanti taṁ nidassanaṁ katvā dassento ‘‘paccakkhaṁ viya katvā’’ti avoca, na pana bhagavato ñāṇassa appaccakkhākārena pavattanato. Tathā hi vadanti –",
  "tika-s0103t5:33": "‘‘Āvibhūtaṁ pakāsanaṁ, anupaddutacetasaṁ;",
  "tika-s0103t5:34": "Atītānāgate ñāṇaṁ, paccakkhānaṁ vasissatī’’ti.",
  "tika-s0103t5:35": "Aññattha vihitakenāti aññasmiṁ visaye pavattitena. Saṅgāhetabbanti samaṁ katvā kathayitabbaṁ, kathanaṁ pana paññāpanaṁ nāma hotīti paññāpetabbanti attho vutto. Tādisanti satataṁ samitaṁ pavattakaṁ. Ñāṇaṁ nāma natthīti āvajjanena vinā ñāṇuppattiyā asambhavato. Ekākārena ca ñāṇe pavattamāne nānākārassa visayassa avabodho na siyā. Athāpi siyā, anirupitarūpeneva avabodho siyā, tena ca ñāṇaṁ ñeyyaṁ aññātasadisameva siyā. Na hi ‘‘idaṁ ta’’nti vivekena anavabuddho attho ñāto nāma hoti, tasmā ‘‘carato ca tiṭṭhato cā’’tiādi bālalāpanamattaṁ. Tenāha ‘‘yathariva bālā abyattā, evaṁ maññantī’’ti.",
  "tika-s0103t5:36": "Satiṁ anussaratīti satānusāri, satiyānuvattanavasena pavattañāṇaṁ. Tenāha ‘‘pubbenivāsānussatisampayuttaka’’nti . Ñāṇaṁ pesesīti ñāṇaṁ pavattesi. Sabbatthakameva ñeyyāvaraṇassa suppahīnattā appaṭihataṁ anivāritaṁ ñāṇaṁ gacchati pavattaticceva attho. ‘‘Bodhi vuccati catūsu maggesu ñāṇa’’nti (cūḷani. 211) vacanato catumaggañāṇaṁ bodhi, tato tassa adhigatattā uppajjanakaṁ paccavekkhaṇañāṇaṁ ‘‘bodhijaṁ ñāṇaṁ uppajjatī’’ti vuttaṁ. Bodhijaṁ bodhimūle jātaṁ catumaggañāṇaṁ, tañca kho anāgataṁ ārabbha uddissa tassa appavattiatthaṁ tathāgatassa uppajjati tassa uppannattā āyatiṁ punabbhavābhāvato. Kathaṁ tathāgato anāgatamaddhānaṁ ārabbha atīrakaṁ ñāṇadassanaṁ paññāpetīti? Atītassa pana addhuno mahantatāya atīrakaṁ ñāṇadassanaṁ tattha paññāpetīti ko ettha virodho. Titthiyā pana imamatthaṁ yāthāvato ajānantā – ‘‘tayidaṁ kiṁ su, tayidaṁ kathaṁsū’’ti attano aññāṇameva pākaṭaṁ karonti. Tasmā bhagavatā sasantatipariyāpannadhammappavattiṁ sandhāya ‘‘aññavihitakaṁ ñāṇadassana’’ntiādi vuttaṁ. Itaraṁ pana sandhāya vuccamāne sati tathārūpe payojane anāgatampi addhānaṁ ārabbha atīrakameva ñāṇadassanaṁ paññāpeyya bhagavāti anatthasaṁhitanti ayamettha atthoti āha ‘‘na idhalokatthaṁ vā paralokatthaṁ vā nissita’’nti. Yaṁ pana sattānaṁ anatthāvahattā anatthasaṁhitaṁ, tattha setughāto tathāgatassa. ‘‘Bhāratayuddhasītāharaṇasadisa’’nti iminā tassā kathāya yebhuyyena abhūtatthataṁ dīpeti. Sahetukanti ñāpakena hetunā sahetukaṁ. So pana hetu yena nidassanena sādhīyati, taṁ tassa kāraṇanti tena sakāraṇaṁ katvā. Yathā hi paṭiññātatthasādhanato hetu, evaṁ sādhakaṁ nidassananti. Yuttapattakāleyevāti yuttānaṁ pattakāle eva. Ye hi veneyyā tassā kathāya yuttā anucchavikā, tesaṁyeva yojane sandhāya vā kathāya patto upakārāvaho kālo, tadā eva kathetīti attho.",
  "tika-s0103t5:37": "188.‘‘Tathā tatheva gadanato’’ti iminā ‘‘tathāgato’’ti āmeḍitalopenāyaṁ niddesoti dasseti. Tathā tathevāti ca dhammaatthasabhāvānurūpaṁ, veneyyajjhāsayānurūpañcāti adhippāyo. Diṭṭhanti rūpāyatanaṁ daṭṭhabbato, tena yaṁ diṭṭhaṁ, yaṁ dissati, yaṁ dakkhati, yaṁ sati samavāye passeyyaṁ, taṁ sabbaṁ ‘‘diṭṭhaṁ’’ tveva gahitaṁ kālavisesassa anāmaṭṭhabhāvato. ‘‘Suta’’ntiādīsupi eseva nayo. Sutanti saddāyatanaṁ sotabbato. Mutanti sanissayena ghānādiindriyena sayaṁ patvā pāpuṇitvā gahetabbaṁ. Tenāha ‘‘patvā gahetabbato’’ti. Viññātanti vijānitabbaṁ, taṁ pana diṭṭhādivinimuttaṁ viññeyyanti āha ‘‘sukhadukkhādidhammāyatana’’nti. Pattanti yathā tathā pattaṁ, hatthagataṁ adhigatanti attho. Tenāha ‘‘pariyesitvā vā apariyesitvā vā’’ti. Pariyesitanti pattiyāmatthaṁ pariyiṭṭhaṁ, taṁ pana pattaṁ vā siyā appattaṁ vā ubhayathāpi pariyesitamevāti āha ‘‘pattaṁ vā appattaṁ vā’’ti. Padadvayenāpi dvippakārampi pattaṁ, dvippakārampi pariyesitaṁ, tena tena pakārena tathāgatena abhisambuddhanti dasseti. Cittena anusañcaritanti copanaṁ apāpetvā citteneva anusaṁcaritaṁ, parivitakkitanti attho. Pītakanti ādīti ādi-saddena lohitakaodātādi sabbaṁ rūpārammaṇavibhāgaṁ saṅgaṇhāti. Sumanoti rāgavasena, lobhavasena, saddhādivasena vā sumano. Dummanoti byāpādavitakkavasena, vihiṁsāvitakkavasena vā dummano. Majjhattoti aññāṇavasena vā ñāṇavasena vā majjhatto. Eseva nayo sabbattha. Tattha tattha ādi-saddena saṅkhasaddo paṇavasaddo, pattagandho pupphagandho, pattaraso phalaraso, upādinnaṁ anupādinnaṁ, majjhattavedanā kusalakammaṁ akusalakammanti evaṁ ādīnaṁ saṅgaho daṭṭhabbo.",
  "tika-s0103t5:38": "Appattanti ñāṇena asampattaṁ, aviditanti attho. Tenāha ‘‘ñāṇena asacchikata’’nti. Tatheva gatattāti tatheva ñātattā abhisambuddhattā. Gata-saddena ekatthaṁ buddhiatthanti attho. ‘‘Gatiatthā hi dhātavo buddhiatthā bhavantī’’ti akkharacintakā.",
  "tika-s0103t5:39": "Abyākataṭṭhānādivaṇṇanā",
  "tika-s0103t5:40": "189. ‘‘Asamataṁ kathetvā’’ti vatvā samopi nāma koci natthi, kuto uttaritaroti dassetuṁ ‘‘anuttarata’’nti vuttaṁ. Sā panāyaṁ asamatā, anuttaratā ca sabbaññutaṁ pūretvā ṭhitāti dassetuṁ ‘‘sabbaññuta’’nti vuttaṁ. Sā sabbaññutā saddhammavaracakkavattibhāvena loke pākaṭā jātāti dassetuṁ ‘‘dhammarājabhāvaṁ kathetvā’’ti vuttaṁ. Tathā sabbaññubhāvena ca satthā imesu diṭṭhigatavipallāsesu evaṁ paṭipajjatīti dassento ‘‘idānī’’tiādimāha. Tattha sīhanādanti abhītanādaṁ seṭṭhanādaṁ. Seṭṭhanādo hesa, yadidaṁ ṭhapanīyassa pañhassa ṭhapanīyabhāvadassanaṁ. Ṭhapanīyatā cassa pāḷiāruḷhā eva ‘‘na heta’’ntiādinā. Yathā upacitakammakilesena itthattaṁ āgantabbaṁ, tathā naṁ āgatoti tathāgato, satto. Tathā hi so rūpādīsu satto visattoti katvā ‘‘satto’’ti ca vuccati. Itthattanti ca paṭiladdhattā tathā paccakkhabhūto attabhāvoti veditabbo.",
  "tika-s0103t5:41": "‘‘Atthasaṁhitaṁ na hotī’’ti iminā ubhayattha vidhuratādassanena niratthakavippalāpataṁ tassa vādassa vibhāveti, ubhayalokatthavidhurampi samānaṁ ‘‘kiṁ nu kho vivaṭṭanissita’’nti koci āsaṅkeyyāti tadāsaṅkānivattanatthaṁ ‘‘na ca dhammasaṁhita’’nti vuttaṁ. Tenāha ‘‘navalokuttaradhammanissitaṁ na hotī’’ti. Yadipi taṁ na vivaṭṭogataṁ hoti, vivaṭṭassa pana adhiṭṭhānabhūtaṁ nu khoti koci āsaṅkeyyāti tadāsaṅkānivattanatthaṁ ‘‘na ādibrahmacariyaka’’ntiādi vuttaṁ.",
  "tika-s0103t5:42": "190. Kāmaṁ taṇhāpi dukkhasabhāvattā ‘‘dukkha’’nti byākātabbā, pabhavabhāvena pana sā tato visuṁ kātabbāti ‘‘taṇhaṁ ṭhapetvā’’ti vuttaṁ. Tenāha ‘‘tasseva dukkhassa pabhāvikā’’tiādi. Nanu ca avijjādayopi dukkhassa samudayoti? Saccaṁ samudayo, tassā pana kammassa vicittabhāvahetuto, dukkhuppādane visesapaccayabhāvato ca sātisayo samudayaṭṭhoti sā eva suttesu tathā vuttā. Tenāha ‘‘taṇhā dukkhasamudayotibyākata’’nti. Ubhinnaṁ appavattīti dukkhasamudayānaṁ appavattinimittaṁ. ‘‘Dukkhaparijānano’’tiādi maggakiccadassanaṁ, tena maggassa bhāvanatthopi atthato dassitovāti daṭṭhabbaṁ. Na hi bhāvanābhisamayena vinā pariññābhisamayādayo sambhavantīti. Saccavavatthāpanaṁ appamādapaṭipattibhāvato asammohakalyāṇakittisaddādinimittatāya yathā sātisayaṁ idhalokatthāvahaṁ, evaṁ yāva ñāṇassa tikkhavisadabhāvappattiyā abhāvena navalokuttaradhammasampāpakaṁ na hoti, tāva tattha tattha sampattibhave abbhudayasampatti anugatameva siyāti vuttaṁ ‘‘etaṁ idhalokaparalokatthanissita’’nti. Navalokuttaradhammanissitanti navavidhampi lokuttaradhammaṁ nissāya pavattaṁ tadadhigamūpāyabhāvato. Yasmā saccasambodhaṁ uddissa sāsanabrahmacariyaṁ vussati, na aññadatthaṁ, tasmā etaṁ saccavavatthāpanaṁ ‘‘ādipadhāna’’nti vuttaṁ paṭhamataraṁ citte ādātabbato.",
  "tika-s0103t5:43": "Pubbantasahagatadiṭṭhinissayavaṇṇanā",
  "tika-s0103t5:44": "191.Taṁ mayā byākatamevāti taṁ mayā tathā byākatameva, byākātabbaṁ nāma mayā abyākataṁ natthīti byākaraṇāvekallena attano dhammasudhammatāya buddhasubuddhataṁ vibhāveti. Tenāha ‘‘sīhanādaṁ nadanto’’ti. Purimuppannā diṭṭhiyo aparāparuppannānaṁ diṭṭhīnaṁ avassayā hontīti ‘‘diṭṭhiyova diṭṭhinissayā’’ti vuttaṁ. Diṭṭhigatikāti diṭṭhigatiyo, diṭṭhippavattiyoti attho. Idameva dassanaṁ saccanti ‘‘sassato attā ca loko cā’’ti idameva dassanaṁ saccaṁ amoghaṁ aviparītaṁ. Aññesaṁ vacanaṁ moghanti ‘‘asassato attā ca loko cā’’ti evamādikaṁ aññesaṁ samaṇabrāhmaṇānaṁ vacanaṁ moghaṁ tucchaṁ, micchāti attho. Na sayaṁ kātabboti asayaṁkāroti āha ‘‘asayaṁkato’’ti, yādicchikattāti adhippāyo.",
  "tika-s0103t5:45": "192.Atthikhoti ettha kho-saddo pucchāyaṁ, atthi nūti ayamettha atthoti āha ‘‘atthikho idaṁ āvuso vuccatī’’tiādi. Āvuso yaṁ tumhehi ‘‘sassato attā ca loko cā’’ti vuccati, idamatthi kho idaṁ vācāmattaṁ, no natthi, tasmā vācāvatthumattato tassa yaṁ kho te evamāhaṁsu ‘‘idameva saccaṁ moghaṁ añña’’nti, taṁ tesaṁ nānujānāmīti evamettha attho ca yojanā ca veditabbā. Yaṁ panettha vattabbaṁ, taṁ brahmajālaṭīkāyaṁ (dī. ni. ṭī. 1.30) vuttameva. Diṭṭhipaññattiyāti diṭṭhiyā paññāpane ‘‘evaṁ esā diṭṭhi uppannā’’ti tassā diṭṭhiyā samudayato, atthaṅgamato, assādato, ādīnavato, nissaraṇato ca yāthāvato paññāpane. Aviparītavuttiyā samena ñāṇena samaṁ kañci neva samanupassāmi. Adhipaññattīti abhiññeyyadhammapaññāpanā. Yaṁ ajānantā bāhirakā diṭṭhipaññattiyeva allīnāti tañca paññattito ajānantā thāmasā parāmāsā abhinivissa voharanti. Ettha ca yāyaṁ ‘‘diṭṭhipaññatti nāmā’’ti vuttā diṭṭhiyā diṭṭhigatikehi evaṁ gahitatāya vibhāvanā, tattha ca bhagavato uttaritaro nāma koci natthi, svāyamattho brahmajāle (dī. ni. aṭṭha. 1.30) vibhāvito eva. ‘‘Adhipaññattī’’ti vuttā pana vibhāviyamānā lokassa nibbidāhetubhāvena bahulīkārāti tassā vasena bhagavā anuttarabhāvaṁ pavedento ‘neva attanā samasamaṁ samanupassāmī’ti sīhanādaṁ nadī’’ti keci. Aṭṭhakathāyaṁ (dī. ni. aṭṭha. 3.192) pana ‘‘yañca vuttaṁ ‘paññattiyā’ti yañca ‘adhipaññattī’ti , ubhayametaṁ atthato eka’’nti ‘‘idha pana paññattiyāti etthāpi paññatti ceva adhipaññatti ca adhippetā, adhipaññattīti etthāpī’’ti ca vuttā, ubhayassapi vasenettha bhagavā sīhanādaṁ nadīti viññāyati. Ubhayaṁ petaṁ atthato ekanti ca paññattibhāvasāmaññaṁ sandhāya vuttaṁ, na bhedābhāvato. Tenāha ‘‘bhedato hī’’tiādi. Khandhapaññattīti khandhānaṁ ‘‘khandhā’’ti paññāpanā dassanā pakāsanā ṭhapanā nikkhipanā. ‘‘Ācikkhati dasseti paññāpeti paṭṭhapetī’’ti (saṁ. ni. 2.20, 97) āgataṭṭhāne hi paññāpanā dassanā pakāsanā paññatti nāma, ‘‘supaññattaṁ mañcapīṭha’’nti (pārā. 269) āgataṭṭhāne ṭhapanā nikkhipanā paññatti nāma, idha ubhayampi yujjati.",
  "tika-s0103t5:46": "Diṭṭhinissayappahānavaṇṇanā",
  "tika-s0103t5:47": "196.Pajahanatthanti accantāya paṭinissajjanatthaṁ. Yasmā tena pajahanena sabbe diṭṭhinissayā sammadeva atikkantā honti vītikkantā, tasmā ‘‘samatikkamāyāti tasseva vevacana’’nti avoca. Na kevalaṁ satipaṭṭhānā kathitamattā, atha kho veneyyasantāne patiṭṭhāpitāti dassetuṁ ‘‘desitā’’ti vatvā ‘‘paññattā’’ti vuttanti āha ‘‘desitāti kathitā. Paññattāti ṭhapitā’’ti. Idāni satipaṭṭhānadesanāya diṭṭhinissayānaṁ ekantikaṁ pahānāvahabhāvaṁ dassetuṁ ‘‘satipaṭṭhānabhāvanāya hī’’tiādi vuttaṁ. Tattha satipaṭṭhānabhāvanāyāti iminā tesaṁ bhāvanāya eva nesaṁ pahānaṁ, desanā pana tadupanissayabhāvato tathā vuttāti dasseti. Sesaṁ sabbaṁ suviññeyyamevāti.",
  "tika-s0103t5:48": "Pāsādikasuttavaṇṇanāya līnatthappakāsanā."
}