{
  "tika-abh01t2:0.1": "1. Cittuppādakaṇḍaṁ",
  "tika-abh01t2:0.2": "Tikamātikāpadavaṇṇanā",
  "tika-abh01t2:1": "Idāni paṭiññātakathaṁ kātuṁ ‘‘idāni iti me…pe… kathanokāso sampatto’’tiādimāha. Ito paṭṭhāyāti kusaladhammapadato paṭṭhāya.",
  "tika-abh01t2:2": "1.Sabbapadehi laddhanāmoti tīsupi padesu vedanāsaddassa vijjamānattā tena laddhanāmo sabbapadehi laddhanāmo hoti. Nanu sukhāya vedanāya sampayuttā dhammāti cattāri padāni, evaṁ sesesupīti dvādasetāni padāni, na tīṇīti vedanāsaddassa padattayāvayavattaṁ sandhāya ‘‘sabbapadehī’’ti vucceyya, na yuttaṁ. ‘‘Vedanāyā’’ti hi visuṁ padaṁ na kassaci padassa avayavo hoti, nāpi sukhādipadabhāvaṁ bhajatīti tena laddhanāmo kathaṁ sabbapadehi laddhanāmo siyāti? Adhippetappakāratthagamakassa padasamudāyassa padattā. Pajjati avabujjhīyati etenāti hi padaṁ, ‘‘sukhāya vedanāya sampayuttā dhammā’’ti etena ca padasamudāyena yathādhippeto attho samatto viññāyati, tasmā so padasamudāyo ‘‘pada’’nti vuccati. Evaṁ itarepi veditabbā. Tasmā tesaṁ tiṇṇaṁ samudāyānaṁ avayavena laddhanāmo sabbapadehi laddhanāmoti yutto.",
  "tika-abh01t2:3": "Ganthato ca atthato cāti ettha hetupadasahetukapadādīhi sambandhattā ganthato ca hetuatthasahetukatthādīhi sambandhattā atthato ca aññamaññasambandho veditabbo. Sahetukahetusampayuttadukā hi hetuduke hetūhi sambandhattā hetudukasambandhā, hetusahetukaduko hetudukasahetukadukasambandho ubhayekapadavasena. Tathā hetuhetusampayuttaduko hetudukahetusampayuttadukasambandho , nahetusahetukaduko ekadvipadavasena hetudukasahetukadukasambandhoti. Kaṇṇikā viyāti pupphamayakaṇṇikā viya. Ghaṭā viyāti pupphahatthakādīsu pupphādīnaṁ samūho viya. Kaṇṇikāghaṭādīsu hi pupphādīni vaṇṭādīhi aññamaññasambandhāni hontīti tathāsambandhatā etesaṁ dukānaṁ vuttā. Dukasāmaññatoti aññehi hetudukādīhi dukavasena samānabhāvā. Aññehīti sārammaṇadukādīhi. Asaṅgahito padeso yesaṁ atthi, te sappadesā. Yesaṁ pana natthi, te nippadesā.",
  "tika-abh01t2:4": "‘‘Kacci nu bhoto kusala’’nti evaṁ pucchitamevatthaṁ pākaṭaṁ katvā pucchituṁ ‘‘kacci bhoto anāmaya’’nti vuttaṁ, tasmā kusalasaddo anāmayattho hoti. Bāhitikasutte (ma. ni. 2.361) bhagavato kāyasamācārādayo vaṇṇentena dhammabhaṇḍāgārikena ‘‘yo kho, mahārāja, kāyasamācāro anavajjo’’ti kusalo kāyasamācāro vutto. Na hi bhagavato sukhavipākaṁ kammaṁ atthīti sabbasāvajjarahitā kāyasamācārādayo kusalāti vuttā. Kusalesu dhammesūti ca bodhipakkhiyadhammā ‘‘kusalā’’ti vuttā. Te ca vipassanāmaggaphalasampayuttā na ekantena sukhavipākāyevāti anavajjattho kusalasaddo. Aṅgapaccaṅgānanti kusalasaddayogena bhummatthe sāmivacanaṁ, aṅgapaccaṅgānaṁ vā nāmakiriyāpayojanādīsūti attho. Naccagītassāti ca sāmivacanaṁ bhummatthe, naccagītassa visesesūti vā yojetabbaṁ. Kusalānaṁ dhammānaṁ samādānahetu evamidaṁ puññaṁ pavaḍḍhatīti puññavipākanibbattakakammaṁ ‘‘kusala’’nti vuttaṁ. Dhammā hontīti suññadhammattā sabhāvamattā hontīti attho. Evaṁ dhammesu dhammānupassīti etthāpi suññatattho dhammasaddo daṭṭhabbo.",
  "tika-abh01t2:5": "Salayanti…pe… viddhaṁsentīti ettha purimassa purimassa pacchimaṁ pacchimaṁ atthavacanaṁ. Atha vā salanassa atthadīpanāni calanādīni tīṇi tadaṅgappahānādīhi yojetabbāni. Appahīnabhāvena santāne sayamānā akusalā dhammā rāgādiasucisampayogato nānāvidhadukkhahetuto ca kucchitena ākārena sayanti. Ñāṇavippayuttānampi ñāṇaṁ upanissayapaccayo hotīti sabbepi kusalā dhammā kusena ñāṇena pavattetabbāti kusalā. Uppannaṁsānuppannaṁsabhāgesu saṅgahitattā ubhayabhāgagataṁ saṁkilesapakkhaṁ pahānānuppādanehi lunanti sammappadhānadvayaṁ viya.",
  "tika-abh01t2:6": "Sattādigāhakānaṁ cittānaṁ gocarā sattādayo viya paññāya upaparikkhiyamānā na nissabhāvā, kintu attano sabhāvaṁ dhārentīti dhammā. Na ca dhāriyamānasabhāvā añño dhammo nāma atthi. Na hi ruppanādīhi aññe rūpādayo, kakkhaḷādīhi ca aññe pathavīādayo dhammā vijjantīti. Aññathā pana avabodhetuṁ na sakkāti nāmavasena viññātāviññāte sabhāvadhamme aññe viya katvā ‘‘attano sabhāvaṁ dhārentī’’ti vuttaṁ. Sappaccayadhammesu visesaṁ dassento ‘‘dhārīyanti vā paccayehī’’ti āha. Dhārīyantīti upadhārīyanti, lakkhīyantīti attho.",
  "tika-abh01t2:7": "Akusalāti kusalapaṭisedhanamattaṁ kusalābhāvamattavacanaṁ tadaññamattavacanaṁ vā etaṁ na hoti, kintu tappaṭipakkhavacananti dassetuṁ ‘‘mittapaṭipakkhā amittā viyā’’tiādi vuttaṁ. Tappaṭipakkhavacanatā ca abyākatatatiyarāsivacanena viññāyati. Yadi hi kusalābhāvamattavacanaṁ akusalasaddo, tena na koci dhammo vuttoti abyākatavacaneneva ca tatiyo rāsi vutto na siyā, kusalā ceva dhammā abyākatā cāti dukovāyaṁ āpajjati, na tiko, evañca sati akusalavacanena na koci attho. Atha siyā, ‘‘anabyākatā’’ti ca vattabbaṁ siyā kusalānaṁ viya abyākatānañca abhāvamattasambhavā, tasmā abhāvamattavacane abyākatabhāvamattaṁ viya kusalābhāvamattaṁ akusalaṁ na koci rāsīti ‘‘abyākatā’’ti tatiyo rāsi na siyā. Tatiyarāsibhāvena ca abyākatā vuttāti akusalo ca eko rāsīti viññāyati. Tasmā nābhāvavacanatā, sabhāvadhāraṇādiatthena dhammasaddena samānādhikaraṇabhāvato ca akusalasaddassa kusalābhāvamattavacanatā na hoti, nāpi tadaññamattavacanatā tatiyarāsivacanato eva. Yadi hi kusalehi aññe akusalā cetasikehi aññe acetasikā viya, kusalākusalavacanehi sabbesaṁ dhammānaṁ saṅgahitattā asaṅgahitassa tatiyarāsissa abhāvā cetasikaduko viya ayañca duko vattabbo siyā ‘‘kusalā dhammā akusalā dhammā’’ti, na ‘‘abyākatā’’ti tatiyo rāsi vattabbo, vutto ca so, tasmā na tadaññamattavacanaṁ akusalasaddo, pārisesena tappaṭipakkhesu a-kārassa payogadassanato loke ‘‘amittā’’ti sāsane ‘‘alobho’’ti idhāpi tappaṭipakkhavacanatā akusalasaddassa siddhā, tattha niruḷhattā ca na itaravacanatā, tappaṭipakkhabhāvo ca viruddhasabhāvattā tappaheyyabhāvato ca veditabbo, na kusalavināsanato. Na hi kusalā akusalehi pahātabbā, mahābalavatāya pana kusalāyeva payoganipphāditā sadānusayite akusale tadaṅgavikkhambhanasamucchedavasena pajahantīti.",
  "tika-abh01t2:8": "Nabyākatāti akathitā. Kathaṁ panete akathitā honti, nanu ‘‘sukhāya vedanāya sampayuttā’’tiādīhi tikadukapadehi cakkhuviññāṇādivacanehi phassādivacanehi ca kathitāti? No na kathitā, tāni pana vacanāni idha anadhippetāni avuttattā ananuvattanato. Na hi ‘‘sukhāya vedanāya sampayuttā dhammā’’tiādiṁ vatvā ‘‘abyākatā’’ti vuttaṁ, tasmā na tāni idha anuvattantīti tabbacanīyabhāvena akathitatā na hoti, kusalākusalavacanāni pana idha vuttattā anuvattantīti tabbacanīyabhāvena akathitatā ñāyatīti ‘‘kusalākusalabhāvena akathitāti attho’’ti āha. Na byākatāti vā avipākā, abyākatavacaneneva ca avipākatthā ñāyanti. Na hi bhagavato vacanaṁ ñāpakasādhanīyaṁ, āsayānusayacariyādikusalena bhagavatā yesaṁ avabodhanatthaṁ dhammā vuttā tesaṁ vacanānantaraṁ tadatthapaṭivedhato, pacchimehi pana yathā tesaṁ avabodhanatthaṁ bhagavatā taṁ taṁ vacanaṁ vuttaṁ, yathā ca tehi tadattho paṭividdho, taṁ sabbaṁ ācariye payirupāsitvā sutvā veditabbaṁ hoti, tasmā kāraṇaṁ avatvā ‘‘kusalākusalabhāvena akathitāti attho’’ti āha. Yo ca vadeyya ‘‘akusalavipākabhāvena akathitattā, kusalā abyākatāti āpajjanti, kusalavipākabhāvena akathitattā akusalāpī’’ti, sopi ‘‘aññāpakasādhanīyavacano bhagavā’’ti nivāretabbo anuvattamānavacanavacanīyabhāvena akathitassa ca abyākatabhāvato. Na hi avipākavacanaṁ vuttaṁ kusalavacanañca avuttaṁ, yato avipākavacanassa adhikatabhāvo kusalassa ca tabbacanīyabhāvena akathitabhāvo siyā, tasmā na kusalānaṁ abyākatatā, evaṁ akusalānañca anabyākatabhāve yojanā kātabbā.",
  "tika-abh01t2:9": "Atha vā vi-saddo virodhavacano, ā-saddo abhimukhabhāvappakāsano, tasmā attano paccayehi aññamaññavirodhābhimukhā katā, lakkhaṇavirodhato vināsakavināsitabbato cāti byākatā, kusalākusalā. Na byākatāti abyākatā. Te hi lakkhaṇato kusalākusalā viya viruddhā na honti. Na hi avipākatā dukkhavipākatā viya sukhavipākatāya sukhavipākatā viya ca dukkhavipākatāya sukhadukkhavipākatāhi virujjhatīti nāpi te kiñci pajahanti, na ca te kenaci pahātabbāti ayamettha attanomati.",
  "tika-abh01t2:10": "Anavajjasukhavipākalakkhaṇāti ettha natthi etesaṁ avajjanti anavajjā, garahitabbabhāvarahitā niddosāti attho. Tena nesaṁ agarahitabbabhāvaṁ dasseti, na gārayhavirahamattaṁ . Aññepi atthi niddosā abyākatāti anavajjavacanamattena tesampi kusalatāpattidosaṁ disvā taṁ pariharituṁ sukhavipākavacanaṁ āha. Avajjapaṭipakkhā vā idha anavajjāti vuttā, na bāhitikasutte (ma. ni. 2.361) viya paṭippassaddhāvajjā virahitāvajjamattā vā, tasmā anavajjavacanena avajjavināsanabhāvo dassito. Abyākatehi pana visiṭṭhaṁ kusalākusalānaṁ sādhāraṇaṁ savipākatālakkhaṇanti tasmiṁ lakkhaṇe visesadassanattaṁ sukhavipākavacanaṁ avoca. Siddho hi purimeneva akusalābyākatehi kusalānaṁ visesoti. Sukho vipāko etesanti sukhavipākā. Tena kusalākusalānaṁ sāmaññe vipākadhammabhāve sukhavipākavipaccanasabhāvaṁ dasseti, na tesaṁ sukhavipākasabbhāvameva. Anavajjā ca te sukhavipākā cāti anavajjasukhavipākā. Kusalā lakkhīyanti etenāti lakkhaṇaṁ, anavajjasukhavipākalakkhaṇaṁ etesanti anavajjasukhavipākalakkhaṇā. Nanu te eva kusalā anavajjasukhavipākā, kathaṁ te sayameva attano lakkhaṇaṁ hontīti? Viññātāviññātasaddatthabhāvena lakkhaṇalakkhitabbabhāvayuttito. Kusalasaddatthavasena hi aviññātā kusalā lakkhitabbā honti, anavajjasukhavipākasaddatthabhāvena viññātā lakkhaṇanti yuttametaṁ. Atha vā lakkhīyatīti lakkhaṇaṁ, sabhāvo. Anavajjasukhavipākā ca te lakkhaṇañcāti anavajjasukhavipākalakkhaṇā, anavajjasukhavipākā hutvā lakkhiyamānā sabhāvā kusalā nāmāti attho.",
  "tika-abh01t2:11": "Atha vā anavajjavacanena anavajjattaṁ āha, sukhavipākavacanena sukhavipākattaṁ, tasmā anavajjañca sukhavipāko ca anavajjasukhavipākaṁ, taṁ lakkhaṇaṁ etesaṁ karaṇatthe ca kammatthe ca lakkhaṇasadde sabhāvabhūtanti anavajjasukhavipākalakkhaṇā, anavajjasukhavipākasabhāvena lakkhiyamānā taṁsabhāvavanto ca kusalāti vuttaṁ hoti. Tattha anavajjavacanena pavattisukhataṁ kusalānaṁ dasseti, sukhavipākavacanena vipākasukhataṁ. Purimañhi attano pavattisabhāvavasena lakkhaṇatāvacanaṁ, pacchimaṁ kālantare vipākuppādanasamatthatāyāti. Tathā purimena kusalānaṁ attasuddhiṁ dasseti , pacchimena visuddhavipākataṁ. Purimena ca kusalaṁ akusalasabhāvato nivatteti, pacchimena abyākatasabhāvato savipākattadīpakattā pacchimassa. Purimena vā vajjapaṭipakkhabhāvadassanato kiccaṭṭhena rasena akusalaviddhaṁsanarasataṁ dīpeti, pacchimena sampattiatthena iṭṭhavipākarasataṁ. Purimena ca upaṭṭhānākāraṭṭhena paccupaṭṭhānena vodānapaccupaṭṭhānataṁ dasseti, pacchimena phalatthena sukhavipākapaccupaṭṭhānataṁ. Purimena ca yonisomanasikāraṁ kusalānaṁ padaṭṭhānaṁ vibhāveti. Tato hi te anavajjā jātāti. Pacchimena kusalānaṁ aññesaṁ padaṭṭhānabhāvaṁ dasseti. Te hi sukhavipākassa kāraṇaṁ hontīti. Ettha ca sukhavipākasadde sukhasaddo iṭṭhapariyāyavacananti daṭṭhabbo. Iṭṭhacatukkhandhavipākā hi kusalā, na sukhavedanāvipākāva. Saṅkhāradukkhopasamasukhavipākatāya ca sambhavo eva natthi. Na hi taṁvipākoti. Yadi pana vipākasaddo phalapariyāyavacanaṁ, nissandavipākena iṭṭharūpenāpi sukhavipākatā yojetabbā.",
  "tika-abh01t2:12": "Sāvajjadukkhavipākalakkhaṇāti ettha ca vuttavidhianusārena attho ca yojanā ca yathāsambhavaṁ veditabbā. Vipākārahatā kusalākusalānaṁ lakkhaṇabhāvena vuttā, tabbhāvena akathitā abyākatā avipākārahasabhāvā hontīti āha ‘‘avipākalakkhaṇā abyākatā’’ti. Yatheva hi sukhadukkhavipākārahā sukhadukkhavipākāti evaṁlakkhaṇatā kusalākusalānaṁ vuttā, evamidhāpi avipākārahā avipākāti evaṁlakkhaṇatā abyākatānaṁ vuttā. Tasmā ‘‘ahosi kammaṁ nāhosi kammavipāko na bhavissati kammavipāko natthi kammavipāko, atthi kammaṁ natthi kammavipāko na bhavissati kammavipāko, bhavissati kammaṁ na bhavissati kammavipāko’’ti (paṭi. ma. 1.234) evaṁpakārānaṁ kusalākusalānaṁ kusalākusalabhāvānāpatti abyākatabhāvāpatti vā na hoti. Na hi te sukhadukkhavipākārahā na honti vipākadhammattā, avipākārahā vā na honti avipākadhammattābhāvāti.",
  "tika-abh01t2:13": "Kusalāti vā dhammāti vātiādīnīti kusaladhammapadāni dve, akusaladhammapadāni dve, abyākatadhammapadāni dveti. Ekatthanānatthānīti visuṁ visuṁ dvinnaṁ dvinnaṁ aññamaññāpekkhaṁ ekatthanānatthataṁ codeti, na channaṁ. Dosamettha vattukāmo codako pucchatīti ñatvā ācariyo āha ‘‘kiñcetthā’’ti. Ettha ekatthanānatthatāyaṁ kiñci vattabbaṁ asamattā te codanā, avasiṭṭhaṁ tāva brūhīti vuttaṁ hoti. Yadi ekatthāni indasakkasaddānaṁ viya saddamatte eva bhedo, evaṁ kusaladhammasaddānaṁ, na attheti. Yathā ‘‘indo sakko’’ti vutte ‘‘indo indo’’ti vuttasadisaṁ hoti, evaṁ ‘‘kusalā dhammā’’ti idaṁ vacanaṁ ‘‘kusalā kusalā’’ti vuttasadisaṁ hoti. Evaṁ itaresupi ‘‘akusalā akusalā’’ti vuttasadisatā ‘‘abyākatā abyākatā’’ti vuttasadisatā ca yojetabbā. Atha nānatthāni, indakuverasaddānaṁ viya saddato atthato ca kusaladhammasaddānaṁ bhedo, tathā akusaladhammasaddādīnanti chahi padehi catūhi padehi ca cha cattāro ca atthā bhinnā vuttāti kusalattikādīnaṁ kusalachakkādibhāvo, hetudukādīnañca hetucatukkādibhāvo āpajjatīti.",
  "tika-abh01t2:14": "Nanu tiṇṇaṁ dhammasaddānaṁ tiṇṇaṁ indasaddānaṁ viya rūpābhedā atthābhedoti chakkabhāvo na bhavissati, tasmā evamidaṁ vattabbaṁ siyā ‘‘tikadukānaṁ catukkatikabhāvo āpajjatī’’ti, na vattabbaṁ, tiṇṇaṁ dhammasaddānaṁ ekatthānaṁ tiṇṇaṁ indasaddānaṁ viya vacane payojanābhāvā vuttānaṁ tesaṁ māsasaddānaṁ viya abhinnarūpānañca atthabhedo upapajjatīti, evamapi yathā eko māsasaddo abhinnarūpo kālaṁ aparaṇṇavisesaṁ suvaṇṇamāsañca vadati, evaṁ dhammasaddopi eko bhinne atthe vattumarahatīti kālādīnaṁ māsapadatthatāya viya tabbacanīyabhinnatthānaṁ dhammapadatthatāya abhedoti catukkatikabhāvo eva āpajjatīti, nāpajjati ekassa saddassa jātiguṇakiriyābhinnānaṁ anabhidhānato. Na hi māsa-saddo eko jātibhinnānaṁ kālādīnaṁ antarena sarūpekasesaṁ vācako hoti. Idha ca yadi sarūpekaseso kato siyā, dutiyo tatiyo ca dhamma-saddo na vattabbo siyā, vutto ca so, tasmā kusalādi-saddā viya abhinnakusalādijātīsu rūpasāmaññepi māsa-saddā viya tayo vinivattaaññajātīsu vattamānā tayo dve ca dhamma-saddā āpannāti tikadukānaṁ chakkacatukkabhāvo eva āpajjatīti.",
  "tika-abh01t2:15": "Padānañca asambandhoti kusaladhammapadānaṁ aññamaññaṁ tathā akusaladhammapadānaṁ abyākatadhammapadānañca asambandho āpajjatīti attho. Dvinnaṁ dvinnañhi icchito sambandho, na sabbesaṁ channaṁ catunnaṁ vā aññamaññanti. Idaṁ pana kasmā codeti, nanu nānatthatte sati atthantaradassanatthaṁ vuccamānesu dhamma-saddesu kusalākusalābyākata-saddānaṁ viya asambandho vutto yutto evāti? Saccametaṁ, asambandhaṁ pana siddhaṁ katvā purimacodanā katā ‘‘tikadukānaṁ chakkacatukkabhāvo āpajjatī’’ti, idha pana taṁ asambandhaṁ sādhetuṁ idaṁ coditanti veditabbaṁ. Atha vā evamettha yojanā kātabbā – yadi pana chakkacatukkabhāvaṁ na icchasi, padānaṁ sambandhena bhavitabbaṁ yathāvuttanayena, so ca samānavibhattīnaṁ dvinnaṁ dvinnaṁ sambandho ekatthatte sati yujjeyya, tvaṁ pana nānatthataṁ vadasīti padānañca te asambandho āpajjati, neva nāpajjatīti. Niyamanattho ca-saddo. Pubbāpara…pe… nippayojanāni nāma hontīti chakkacatukkabhāvaṁ anicchantassa, nānatthataṁ pana icchantassāti adhippāyo. Avassañca sambandho icchitabbo pubbāparavirodhāpattitoti dassetuṁ ‘‘yāpi cesā’’tiādimāha. Pucchā hi padavipallāsakaraṇena dhammā eva kusalāti kusaladhamma-saddānaṁ idha uddiṭṭhānaṁ ekatthataṁ dīpeti, tava ca nānatthataṁ vadantassa neva hi dhammā kusalāti katvā tāyapi pucchāya virodho āpajjati, vuccati ca tathā sā pucchāti na nānatthatā yujjati.",
  "tika-abh01t2:16": "Aparo nayoti ‘‘kusalā dhammā’’tiādīnaṁ dvinnaṁ dvinnaṁ ekatthattameva tiṇṇaṁ dhammasaddānaṁ ekatthanānatthattehi codeti. Tiṇṇaṁ dhammānaṁ ekattātiādimhi yathā tīhi inda-saddehi vuccamānānaṁ indatthānaṁ indabhāvena ekattā tato anaññesaṁ sakkapurindadasahassakkhasaddatthānaṁ ekattaṁ, evaṁ tiṇṇaṁ dhamma-saddatthānaṁ dhammabhāvena ekattā tato anaññesaṁ kusalākusalābyākata-saddatthānaṁ ekattaṁ āpajjatīti attho. Dhammo nāma bhāvoti sabhāvadhāraṇādinā atthena dhammoti vutto, so ca sabhāvasseva hoti, nāsabhāvassāti iminā adhippāyena vadati. Hotu bhāvo, tato kinti? Yadi tiṇṇaṁ dhammasaddānaṁ nānatthatā, tīsu dhammesu yo koci eko dhammo bhāvo, tato anaññaṁ kusalaṁ akusalaṁ abyākataṁ vā ekekameva bhāvo. Bhāvabhūtā pana dhammā aññe dve abhāvā hontīti tehi anaññe kusalādīsu dve ye keci abhāvā. Yopi ca so eko dhammo bhāvoti gahito, sopi samānarūpesu tīsu dhammasaddesu ayameva bhāvattho hotīti niyamassa abhāvā aññassa bhāvatthatte sati abhāvo hotīti tato anaññassapi abhāvattaṁ āpannanti kusalādīnaṁ sabbesampi abhāvattāpatti hoti. Na hi indassa amanussatte tato anaññesaṁ sakkādīnaṁ manussattaṁ atthīti.",
  "tika-abh01t2:17": "Nanu evamapi ekassa bhāvattaṁ vinā aññesaṁ abhāvattaṁ na sakkā vattuṁ, tattha ca ekeneva bhāvena bhavitabbanti niyamābhāvato tiṇṇampi bhāvatte siddhe tehi anaññesaṁ kusalādīnampi bhāvattaṁ siddhaṁ hotīti? Na hoti tiṇṇaṁ dhamma-saddānaṁ nānatthabhāvassa anuññātattā. Na hi tiṇṇaṁ bhāvatte nānatthatā atthi, anuññātā ca sā tayāti. Nanu tiṇṇaṁ dhammānaṁ abhāvattepi nānatthatā na siyāti? Mā hotu nānatthatā, tava pana nānatthataṁ paṭijānantassa ‘‘eso doso’’ti vadāmi, na pana mayā nānatthatā ekatthatā vā anuññātāti kuto me virodho siyāti. Atha vā abhāvattaṁ āpannehi dhammehi anaññe kusalādayopi abhāvā eva siyunti idaṁ vacanaṁ aniyamena ye keci dve dhammā abhāvattaṁ āpannā, tehi anaññesaṁ kusalādīsu yesaṁ kesañci dvinnaṁ kusalādīnaṁ abhāvattāpattiṁ sandhāya vuttaṁ ekassa bhāvattā. Yampi vuttaṁ ‘‘tehi ca añño kusalaparopi abhāvo siyā’’ti, taṁ aniyamadassanatthaṁ vuttaṁ, na sabbesaṁ abhāvasādhanatthaṁ. Ayañhi tattha attho akusalaparassa vā abyākataparassa vā dhammassa bhāvatte sati tehi añño kusalaparopi abhāvo siyāti.",
  "tika-abh01t2:18": "Sabbametaṁ akāraṇanti ettha kāraṇaṁ nāma yutti. Kusalakusalasaddānaṁ viya ekantaekatthataṁ, kusalarūpacakkhuma-saddānaṁ viya ekantanānatthatañca vikappetvā yāyaṁ punarutti chakkacatukkāpatti asambandhavirodhābhāvāpatti dosāropanayutti vuttā, sabbā sā ayutti, tathā ekatthanānatthatābhāvatoti vuttaṁ hoti. Yā yā anumati yathānumati anumatiyā anumatiyā vohārasiddhito. Anumatiyā anurūpaṁ vā yathānumati, yathā anumati pavattā, tathā tadanurūpaṁ vohārasiddhitoti attho. Anumati hi visesanavisesitabbābhāvato accantamabhinnesu katthaci kiriyāguṇādipariggahavisesena avivaṭasaddatthavivaraṇatthaṁ pavattā yathā ‘‘sakko indo purindado’’ti. Katthaci accantaṁ bhinnesu yathā ‘‘dhavo khadiro palāso ca ānīyantū’’ti. Katthaci visesanavisesitabbabhāvato bhedābhedavantesu seyyathāpi ‘‘nīluppalaṁ paṇḍitapuriso’’ti, tāya tāya anumatiyā tadanurūpañca te te vohārā siddhā. Tasmā ihāpi kusaladhamma-saddānaṁ visesanavisesitabbabhāvato visesatthasāmaññatthapariggahena samāne atthe bhedābhedayutte pavatti anumatāti tāya tāya anumatiyā tadanurūpañca siddho eso vohāro. Tasmā vuttaṁ ‘‘sabbametaṁ akāraṇa’’nti.",
  "tika-abh01t2:19": "Attano attano atthavisesaṁ tassa dīpentīti attanā pariggahitaṁ attanā vuccamānaṁ anavajjasukhavipākādikusalādibhāvaṁ dhamma-saddassa dīpenti tadatthassa tabbhāvadīpanavasenāti adhippāyo. Na hi dhamma-saddo kusalādibhāvo hotīti. Imināvāti ‘‘dhamma-saddo pariyattiādīsu dissatī’’tiādinā ‘‘attano sabhāvaṁ dhārentī’’tiādinā ca nayena. So hi sabbattha samāno, na kusala-saddo ārogyādīsu dissatīti ‘‘kucchite salayantī’’tiādiko, so ca visesanayo ‘‘ito paraṁ visesamattameva vakkhāmā’’ti etena apanītoti daṭṭhabbo. Na hi kusalādivisesaṁ gahetvā pavattā sukhāya vedanāya sampayuttātiādayo visesāti.",
  "tika-abh01t2:20": "2.Sukhassa ca pahānāti ettha sukhindriyaṁ ‘‘sukha’’nti vuttaṁ, tañca sukhavedanāva hotīti ‘‘sukhavedanāyaṁ dissatī’’ti vuttaṁ, na pana ‘‘tisso imā, bhikkhave, vedanā sukhā vedanā’’tievamādīsu (saṁ. ni. 4.249 ādayo) sukha-saddo viya sukhavedanāsaddena samānatthattā. Ayañhi sukhindriyattho sukha-saddo kāyasukhanaṁ kāyānuggahaṁ sātavisesaṁ gahetvā pavatto, na pana sukhā vedanā ‘‘yaṁ kiñci vedanaṁ vedeti sukhaṁ vā (ma. ni. 1.409), yo sukhaṁ dukkhato’’tievamādīsu (saṁ. ni. 4.253) sukha-saddo viya sātasāmaññaṁ gahetvā pavattoti. Yasmiṁ sati sukhahetūnaṁ pavatti, taṁ sukhamūlaṁ. Buddhuppāde ca kāmasamatikkamādike virāge ca sati sukhahetūnaṁ puññapassaddhiādīnaṁ pavatti hotīti taṁ ‘‘sukhamūlaṁ sukha’’nti vuttaṁ. Sukhassa ca ārammaṇattā ‘‘rūpaṁ sukha’’nti vuttaṁ. Puññānīti yadidaṁ vacanaṁ, taṁ sukhassa ca adhivacanaṁ iṭṭhavipākassa adhivacanaṁ tadatthassa iṭṭhavipākavipaccanatoti attho. Sukhapaccayānaṁ rūpādīnaṁ iṭṭhānaṁ ṭhānaṁ okāso saggā nandanañcāti ‘‘sukhā saggā sukhaṁ nandana’’nti vuttaṁ. Diṭṭhadhammeti imasmiṁ attabhāve. Sukhavihārāti paṭhamajjhānavihārādī. Nīvaraṇādibyābādharahitattā ‘‘abyābajjhā’’ti vuttā. Sabbasaṅkhāradukkhanibbāpanato taṁnirodhattā vā ‘‘nibbānaṁ sukha’’nti vuttaṁ. Ādi-saddena ‘‘adukkhamasukhaṁ santaṁ, sukhamicceva bhāsita’’nti adukkhamasukhe. ‘‘Dvepi mayā, ānanda, vedanā vuttā pariyāyena sukhā vedanā dukkhā vedanā’’ti (saṁ. ni. 4.267) sukhopekkhāsu ca iṭṭhāsūti evamādīsu pavatti saṅgahitā.",
  "tika-abh01t2:21": "Dukkhavatthūti dukkhassa okāso. Attano paccayehi uppajjamānampi hi taṁ dukkhaṁ jātiādīsu vijjamānesu tabbatthukaṁ hutvā uppajjati. Dukkhapaccayeti dukkhahetumhi, dukkhassa janaketi attho. Dukkhapaccayaṭṭhāneti dukkhajanakakammassa sahāyabhūtānaṁ aniṭṭharūpādipaccayānaṁ ṭhāne. Paccayasaddo hi janake janakasahāye ca pavattatīti. Ādi-saddena ‘‘yadaniccaṁ taṁ dukkha’’ntiādinā (saṁ. ni. 3.15, 45-46, 76) saṅkhāradukkhādīsu pavatti daṭṭhabbā. Sampayutte vatthuñca karajakāyaṁ sukhayati laddhassāde anuggahite karotīti sukhā. Sukhāti vedanāsaddamapekkhitvā sukhabhāvamattassa appakāsanena napuṁsakaliṅgatā na katā. Sabhāvato saṅkappato ca yaṁ iṭṭhaṁ, tadanubhavanaṁ iṭṭhākārānubhavanaṁ vā iṭṭhānubhavanaṁ.",
  "tika-abh01t2:22": "Samanti avisamaṁ. Samā ekībhāvūpagatā viya yuttā, samaṁ vā saha yuttāti yojetabbaṁ. Ekuppādāti eko samāno uppādo etesanti ekuppādā, samānapaccayehi sahuppattikāti attho. Sahuppattikānaṁ rūpārūpānañca aññamaññasampayuttatā āpajjeyyāti ‘‘ekanirodhā’’ti vuttaṁ, ye samānuppādā samānanirodhā ca, te sampayuttāti rūpārūpānaṁ aññamaññasampayogo nivārito hoti. Evamapi avinibbhogarūpānaṁ aññamaññasampayuttatā āpajjeyyāti ‘‘ekavatthukā’’ti vuttaṁ, ye ekuppādā ekanirodhā ekavatthukā ca, te sampayuttāti. Evamapi avinibbhogarūpesu ekaṁ mahābhūtaṁ sesamahābhūtopādārūpānaṁ nissayapaccayo hotīti tena tāni ekavatthukānīti, cakkhādinissayabhūtāni vā bhūtāni ekaṁ vatthu etesu sannissitanti ekavatthukānīti kappentassa tesaṁ sampayuttatāpatti siyāti tannivāraṇatthaṁ ‘‘ekārammaṇā’’ti vuttaṁ, ye ekuppādā…pe… ekārammaṇā ca honti, te sampayuttāti. Paṭilomato vā ekārammaṇāti vutte ekavīthiyañca pañcaviññāṇasampaṭicchanānaṁ nānāvīthiyaṁ parasantāne ca ekasmiṁ ārammaṇe uppajjamānānaṁ bhinnavatthukānaṁ sampayuttatā āpajjeyyāti ‘‘ekavatthukā’’ti vuttaṁ, ye ekavatthukā hutvā ekārammaṇā, te sampayuttāti. Evamapi sampaṭicchanasantīraṇādīnaṁ sampayuttatā āpajjeyyāti ‘‘ekanirodhā’’ti vuttaṁ, ye ekanirodhā hutvā ekavatthukā ekārammaṇā, te sampayuttāti. Kiṁ pana nānuppādāpi evaṁ tividhalakkhaṇā honti, atha ekuppādā evāti vicāraṇāya ekuppādā eva evaṁ tividhalakkhaṇā hontīti dassanatthaṁ ‘‘ekuppādā’’ti vuttaṁ.",
  "tika-abh01t2:23": "3.Vipakkabhāvamāpannānaṁ arūpadhammānanti yathā sālibījādīnaṁ phalāni taṁsadisāni nibbattāni vipakkāni nāma honti, vipākaniruttiñca labhanti, na mūlaṅkurapattakhandhanāḷāni, evaṁ kusalākusalānaṁ phalāni arūpadhammabhāvena sārammaṇabhāvena sukkakaṇhādibhāvena ca taṁsadisāni vipakkabhāvamāpannānīti vipākaniruttiṁ labhanti, na rūpadhammā kammanibbattāpi kammāsadisāti dassetuṁ vuttaṁ. Jātijarāsabhāvāti jāyanajīraṇasabhāvā. Vipākapakatikāti vipaccanapakatikā. Vipaccanasabhāvatā ca anupacchinnāvijjātaṇhāmānasantāne sabyāpāratā, tena abhiññādikusalānaṁ bhāvanāyapahātabbādiakusalānañca vipākānuppādanepi vipākadhammatā siddhā hoti. Vipakkabhāvanti cettha bhāva-saddena sabhāvo eva vutto. Taṁ yathāvuttaṁ vipakkasabhāvaṁ dutiyassa vuttaṁ vipaccanasabhāvañca gahetvā ‘‘ubhayasabhāvapaṭikkhepavasenā’’ti āha.",
  "tika-abh01t2:24": "4.Upetena ādinnā upādinnā. Kiṁ pana taṁ upetaṁ, kena ca upetaṁ, kathañca upetaṁ, ke ca tena ādinnāti? Sati ca lokuttarānaṁ kesañci ārammaṇabhāve tannivattanatthaṁ upetasaddasambandhinā upaya-saddena vuccamānāhi catubbidhupādānabhūtāhi taṇhādiṭṭhīhi upetaṁ, tehi ca ārammaṇakaraṇavasena upetaṁ, na samannāgamavasena. Sati ca sabbatebhūmakadhammānaṁ upādānārammaṇatte yehi vipākakaṭattārūpāni amhehi nibbattattā amhākaṁ etāni phalānīti gaṇhantehi viya ādinnāni, tāni tebhūmakakammāni kammabhāvena ekattaṁ upanetvā upetanti idha gahitāni. Tehi ca nibbattāni vipākakaṭattārūpāni upādinnā dhammāti sabbametaṁ dassetuṁ ‘‘ārammaṇakaraṇavasenā’’tiādi vuttaṁ. Ayañca atthanayo yathāsambhavaṁ yojetabbo, na vacanānupubbenāti. Etthāha – yadi ārammaṇakaraṇavasena taṇhādiṭṭhīhi upetena ādinnā upādinnā, sabbatebhūmakadhammā ca taṇhādīnaṁ ārammaṇā honti, na ca upetasaddo kamme eva niruḷho, tena kammasseva gahaṇe kāraṇaṁ natthi, tasmā sabbatebhūmakadhammapaccayuppannānaṁ avijjādihetūhi nibbattānaṁ saṅkhārādiphalānaṁ upādinnattaṁ āpajjati tesampi tehiphalabhāvena gahitattā. Upa-saddena ca upetatāmattaṁ jotitaṁ, na ārammaṇakaraṇaṁ samannāgamanivattakaṁ, ādinna-saddena ca gahitatāmattaṁ vuttaṁ, na kammasamuṭṭhānatāviseso. Tasmā sabbapaccayuppannānaṁ upādinnattaṁ āpajjatīti? Nāpajjati bodhaneyyajjhāsayavasena desanāpavattito. Yesañhi bodhanatthaṁ ‘‘upādinnā’’ti etaṁ vuttaṁ, te teneva vacanena yathāvuttappakāre dhamme bujjhiṁsu, etarahi pana tāvatā bujjhituṁ asakkontena sutvā tadattho veditabboti esā atthavibhāvanā katā ‘‘kammunā’’ti.",
  "tika-abh01t2:25": "Ayaṁ pana aparo attho daṭṭhabbo – upa-saddo upetaṁ dīpeti. Ayañhi upa-saddo samāse payujjamāno ‘‘atimālā’’tiādīsu ati-saddo viya atikkamanaṁ sasādhanaṁ upagamanaṁ sasādhanaṁ vadati, upagamanañca upādānaupayo, tena upagataṁ upetaṁ. Kiṁ pana tanti? Yaṁ asati upādāne na hoti, taṁ ‘‘upādānapaccayā bhavo’’ti evaṁ vuttaṁ tebhūmakakammaṁ paccayabhāvena purimajātuppannena upādānena upagatattā ‘‘upeta’’nti vuccati. Na hi koci anupaggamma anicchanto kammaṁ karotīti. Tena upetena kammunā punabbhavassa ādānaṁ hoti. Kammunā hi sāsavena sattā ādiyanti punabbhavaṁ, tasmā ādātabbabhāvena pākaṭo punabbhavo. So ca upapattibhavo tebhūmakavipākakaṭattārūpasaṅgaho ‘‘bhavapaccayā jātī’’ti ettha jātivacane samavaruddhoti upādinnavacanena upapattibhavo vuccati, upapattibhavo ca tebhūmakavipākakaṭattārūpānīti dhātukathāyaṁ pakāsitametaṁ. Tasmā upetena ādinnāti te eva dhammā vuccantīti siddho ayamatthoti. Upādinna-saddassa atthaṁ vatvā taṁ vissajjetvā upādāniya-saddassa visuṁ upādinnasaddānapekkhaṁ atthaṁ vattuṁ ‘‘ārammaṇabhāvaṁ upagantvā’’tiādimāha. Tasmā eva avisesetvā ‘‘upādānassa ārammaṇapaccayabhūtānametaṁ adhivacana’’nti vuttaṁ. Taṁ pana upādāniyaṁ upādinnaṁ anupādinnanti duvidhaṁ. Tasmā taṁ visesanena dassento ‘‘upādinnā ca te upādāniyā cā’’tiādimāha.",
  "tika-abh01t2:26": "5.Saṁkilesoti dasa kilesavatthūni vuccanti. Saṁkiliṭṭhāti tehi vibādhitā upatāpitā ca. Te pana yasmā saṁkilesasampayuttā ekuppādādīhi ninnānattā ekībhāvamiva gatā visādīhi viya sappiādayo vidūsitā malīnā vibādhitā upatāpitā ca nāma honti, tasmā āha ‘‘saṁkilesena samannāgatā saṁkiliṭṭhā’’ti. Saṁkilesaṁ arahantīti saṁkilesassa ārammaṇabhāvena taṁ laddhuṁ arahantīti attho. Ārammaṇabhāvānatikkamanatoti etena saṁkilesānatikkamanameva dasseti, vatthayugikasuṅkasālikasaddānaṁ viya saṁkilesika-saddassa pavatti veditabbā.",
  "tika-abh01t2:27": "6. Saha vitakkena hontīti vacanaseso yojetabbo avuccamānassapi bhavati-atthassa viññāyamānattā. Mattāti pamāṇavācakaṁ ekaṁ padanti gahetvā ‘‘vicārova mattā etesa’’nti attho vutto. Aññattha avippayogīsu vitakkavicāresu vicārova etesaṁ mattā, tato uddhaṁ vitakkena sampayogaṁ na gacchantīti attho. Ayamaparo attho – matta-saddo visesanivattiattho. Savitakkasavicārā dhammā hi vitakkavisiṭṭhena vicārena savicārā, ete pana vicāramattena vitakkasaṅkhātavisesarahitena, tasmā ‘‘vicāramattā’’ti vuccanti, vicāramattavantoti attho. Vicāramattavacanena avitakkatte siddhe avitakkānaṁ aññesampi atthibhāvajotanatthaṁ avitakkavacanaṁ. Avitakkā hi vicāramattā ca santi avicārā cāti nivattetabbā gahetabbā ca honti, tesu avuccamānesu nivattetabbagahetabbassa adassitattā vicāramattāvaavitakkāti āpajjeyyāti. Visesanavisesitabbabhāvo pana yathākāmaṁ hotīti sāmaññena avitakkabhāvena saha vicāramattatāya dhammavisesanabhāvaṁ dassetuṁ ‘‘avitakkavicāramattā’’ti padānukkamo kato.",
  "tika-abh01t2:28": "Atha vā savicārā duvidhā savitakkā avitakkā ca, tesu avitakke nivattetuṁ ādipadaṁ vuttaṁ. Avicārā ca duvidhā savitakkā avitakkā ca, tesu savitakke nivattetuṁ tatiyapadaṁ vuttaṁ. Ye pana dvīhipi nivattitā avitakkā savitakkā ca savicārā avicārā ca, tesu aññataradassanaṁ vā kattabbaṁ siyā ubhayadassanaṁ vā. Ubhayadassane kariyamāne yadi ‘‘savitakkasavicārā’’ti vucceyya, ādipadatthatāva āpajjati. Atha ‘‘avitakkaavicārā’’ti vucceyya, antapadatthatā. Atha pana ‘‘avitakkasavicārā savitakkaavicārā’’ti vucceyya, ajjhattabahiddhānaṁ viya atthantarābhāvo vā saṅkaradoso vā ekasseva savitakkāvitakkatāsavicārāvicāratāvirodho vā āpajjeyya, tasmā aññataradassanena itarampi pakāsetuṁ avitakkavacanena dvippakāresu vattabbesu savitakkaavicāre nivattetvā avitakkasavicāre dassento āha ‘‘avitakkavicāramattā’’ti. Atha vā vitakkābhāvena ete vicāramattā, na vicārato aññassa kassaci dhammassa abhāvāti dassetuṁ avitakkavacanena vicāramattā visesitā.",
  "tika-abh01t2:29": "7.Upekkhatīti vedayamānāpi majjhattavedanā sukhākāre dukkhākāre ca udāsinā hotīti attho. Atha vā upetā yuttā sukhadukkhānaṁ aviruddhā ikkhā anubhavanaṁ upekkhā. Visesadassanavasenāti nānattadassanavasena. Yadi hi pītisahagatā eva sukhasahagatā siyuṁ, ‘‘pītisahagatā’’ti eteneva siddhattā ‘‘sukhasahagatā’’ti idaṁ na vattabbaṁ siyā, ‘‘sukhasahagatā’’ti vā vuccamāne ‘‘pītisahagatā’’ti na vattabbaṁ, tato tikaṁ pūrentena dukkhasahagatapadaṁ vattabbaṁ siyā, evañca sati ‘‘vedanāttiko evāya’’nti vuttavacanaṁ āpajjati, tasmā ‘‘pītisahagatā’’ti vatvā ‘‘sukhasahagatā’’ti vadanto pītivippayuttampi sukhaṁ atthīti tatiyajjhānakāyaviññāṇasampayuttaṁ sukhaṁ sappītikasukhato bhinnaṁ katvā dassetīti adhippāyo. Atha vā pītisukhānaṁ dubbiññeyyanānattānaṁ nānattadassanatthaṁ ayaṁ tiko vutto. ‘‘Pītisahagatā’’ti ettha hi sukhekadeso saṅgahito, na pīti. ‘‘Sukhasahagatā’’ti ettha pīti saṅgahitā, na sukhaṁ. Pītivippayuttasukhasahagatā ca purimena asaṅgahitā pacchimena saṅgahitāti siddho pītisukhānaṁ visesoti.",
  "tika-abh01t2:30": "8.Nibbānaṁ dassanatoti nibbānārammaṇataṁ sandhāyāha. Atha vā dhammacakkhu punappunaṁ nibbattanena bhāvanābhāvaṁ appattaṁ dassanaṁ nāma, dhammacakkhu ca pariññādikiccakaraṇena catusaccadhammadassanaṁ tadatisayo, tasmā natthettha gotrabhussa dassanabhāvāpattīti. Ubhayapaṭikkhepavasenāti dvīhi padehi vuttadhammapaṭikkhepavasena, na pahāyakapaṭikkhepavasena. Tathā hi sati dassanabhāvanāhi añño samucchedavasena pahāyako atthi, tena pahātabbā neva dassanena na bhāvanāya pahātabbāti ayamattho āpajjati, na ca añño pahāyako atthi aññehi vikkhambhitānañca punappavattisabbhāvā, nāpi pahātabbā tatiyapadena saṅgayhanti, kintu appahātabbā evāti. Tasmā pahātabbapadaṁ paccekaṁ yojetvā neva dassanena pahātabbā na bhāvanāya pahātabbāti dassanena bhāvanāya pahātabbehi aññe gahitāti veditabbā.",
  "tika-abh01t2:31": "9.Evamatthaṁ aggahetvāti atthāyuttito ca saddāyuttito ca aggahetabbataṁ dasseti. Dassanabhāvanāhi appahātabbahetumattesu hi gayhamānesu ahetukā asaṅgahitāti yathādhippetassa atthassa aparipuṇṇattā atthāyutti, pahātabbasaddassa niccasāpekkhatte ca sati na sambandhīsaddato pahāyakato aññaṁ paṭisedhaṁ apekkhamānassa hetusaddena samāso upapajjatīti saddāyutti ca veditabbā. Evamattho gahetabboti pahātabba-saddaṁ paṭisedhena ayojetvā yesaṁ aññapadatthe samāso, tabbisesanaṁ atthīti idaṁ paṭisedhena yojetvā dassanabhāvanāhi pahātabbo hetu etesaṁ nevatthīti attho gahetabboti vuttaṁ hoti. Evañca sati yathādhippetattho sabbo saṅgahitoti. Atthāyutti mā hotu, saddo pana idhāpi na yutto. Ekantayogīnaṁ atthi-saddameva hi apekkhamānānaṁ ubhinnaṁ pahātabbahetu-saddānaṁ samāso yutto, na paṭisedhaṁ apekkhamānānanti, tasmā gahetabbatthadassanamattaṁ etaṁ kataṁ, saddo pana yathā yujjati, tathā yojetabbo. Evaṁ pana yujjati – pahātabbo hetu etesaṁ atthīti pahātabbahetukā. Kena pahātabboti? Dassanena bhāvanāya ca. Tayidaṁ pahātabbahetukapadaṁ dassanabhāvanāpadehi visuṁ visuṁ yojetvā tehi yuttena ye dassanena pahātabbahetukā neva honti, bhāvanāya pahātabbahetukā ca na hontīti paṭisedhañca visuṁ visuṁ yojetvā te neva dassanena na bhāvanāya pahātabbahetukāti vuccanti. Nevavipākanavipākadhammadhammavacanaṁ viya hi purimapadadvayasaṅgahitadhammapaṭisedhanena tadaññadhammanidassanametaṁ hoti, na ahetukapadaṁ viya hetuvirahappakāsanenāti. Evañca katvā dve paṭisedhā yuttā honti.",
  "tika-abh01t2:32": "Hetuyeva hi tesaṁ natthi, yo dassanabhāvanāhi pahātabbo siyāti purimasmiñhi atthe hetūnaṁ dassanabhāvanāhi pahātabbatā paṭikkhittā, paṭikkhepo ca pahātabbāsaṅkāsabbhāve hoti, pahātabbāsaṅkā ca hetumhi sati siyā, tesaṁ pana ahetukānaṁ hetuyeva natthi, yo dassanabhāvanāhi pahātabbo siyā, tadabhāvā pahātabbāsaṅkā natthīti taṁnivāraṇattho paṭikkhepo na sambhavati, tasmā ‘‘nevadassanena na bhāvanāya pahātabbo hetu etesa’’nti evaṁ ahetukānaṁ gahaṇaṁ na bhaveyyāti attho. Atha vā itarathā hi ahetukānaṁ aggahaṇaṁ bhaveyyāti atthassa pākaṭattā na kāraṇasādhanīyo esoti gahetabbatthasseva kāraṇaṁ vadanto ‘‘hetuyeva hi tesaṁ natthī’’tiādimāha. Tesañhi nevadassanena na bhāvanāyapahātabbahetukapadavacanīyānaṁ yo dassanabhāvanāhi pahātabbo siyā, so evaṁpakāro hetu natthi. Te hi anekappakārā sahetukā ahetukā cāti, tasmā nevadassanena na bhāvanāya pahātabbo hetu etesaṁ atthīti ayamattho gahetabboti attho.",
  "tika-abh01t2:33": "10.Taṁ ārammaṇaṁ katvāti idaṁ catukiccasādhanavasena ārammaṇakaraṇaṁ sandhāya vuttanti veditabbaṁ. Aññathā gotrabhuphalapaccavekkhaṇādīnampi apacayagāmitā āpajjeyyāti. Atha vā hetubhāvena apacayaṁ nibbānaṁ gacchantīti apacayagāmino. Nibbānassa hi anibbattaniyattepi samudayappahānasamudayanirodhānaṁ adhigamaadhigantabbabhāvato hetuhetuphalabhāvo magganibbānānaṁ yujjati. Yathāha ‘‘dukkhanirodhe ñāṇaṁ atthapaṭisambhidā, dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719). Atthoti hi hetuphalaṁ. Dhammoti hetūti. Purimapacchimānaṁ purime sasampayuttā vuttā, pacchime kevalā. Purime viya pana pacchime atthepi ariyamaggasīsena sabbalokuttarakusalacittuppādā gahetabbā. Dutiye atthavikappe ‘‘ācayaṁ gāmino’’ti vattabbe anunāsikalopo katoti daṭṭhabbo. Ācinantīti vā ācayā, ācayā hutvā gacchanti pavattantītipi attho daṭṭhabbo.",
  "tika-abh01t2:34": "11. Satta pana sekkhā sikkhanasīlāti sekkhā, tesaṁ imeti sekkhā, aññāsādhāraṇā maggaphalattayadhammā. Sayameva sikkhantīti sikkhanasīlānametaṁ nidassanaṁ. Ye hi dhammā sikkhanti, te sikkhanasīlā hontīti. Akkharattho pana sikkhā etesaṁ sīlanti sekkhāti. Na sekkhāti yattha sekkhabhāvāsaṅkā atthi, tatthāyaṁ paṭisedhoti lokiyanibbānesu asekkhabhāvānāpatti daṭṭhabbā. Sīlasamādhipaññāsaṅkhātā hi sikkhā attano paṭipakkhakilesehi vippamuttā parisuddhā upakkilesānaṁ ārammaṇabhāvampi anupagamanato etā sikkhāti vattuṁ yuttā aṭṭhasu maggaphalesu vijjanti, tasmā catumaggaheṭṭhimaphalattayadhammā viya arahattaphaladhammāpi tāsu sikkhāsu jātāti ca, taṁsikkhāsamaṅgino arahato itaresaṁ viya sekkhatte sati sekkhassa eteti ca, sikkhā sīlaṁ etesanti ca sekkhāti āsaṅkitabbā siyunti tadāsaṅkānivattanatthaṁ ‘‘asekkhā’’ti yathāvuttasekkhabhāvapaṭisedho kato. Arahattaphale hi pavattamānā sikkhā pariniṭṭhitasikkhākiccattā na sikkhākiccaṁ karonti, kevalaṁ sikkhāphalabhāveneva pavattanti, tasmā tā na sikkhāvacanaṁ arahanti, nāpi taṁsamaṅgino sekkhavacanaṁ, na ca taṁsampayuttā sikkhanasīlāti sikkhāsu jātātiādiatthehi aggaphaladhammā sekkhā na honti, heṭṭhimaphalesu pana sikkhā sakadāgāmimaggavipassanādīnaṁ upanissayabhāvato sikkhākiccaṁ karontīti sikkhāvacanaṁ arahanti, taṁsamaṅgino ca sekkhavacanaṁ, taṁsampayuttā ca sikkhanasīlavuttīti tattha dhammā yathāvuttehi atthehi sekkhā honti eva.",
  "tika-abh01t2:35": "Sekkhāti vā apariyositasikkhā dassitā. Anantarameva ‘‘asekkhā’’ti vacanaṁ pariyositasikkhānaṁ dassananti na lokiyanibbānānaṁ asekkhatāpatti. Vuddhippattā vā sekkhāti etasmiṁ atthe sekkhadhammesu eva kesañci vuddhippattānaṁ asekkhatā āpajjati, tena arahattamaggadhammā vuddhippattā ca yathāvuttehi ca atthehi sekkhāti katvā asekkhā āpannāti? Na, taṁsadisesu tabbohārā. Arahattamaggato hi ninnānākaraṇaṁ arahattaphalaṁ ṭhapetvā pariññādikiccakaraṇaṁ vipākabhāvañca, tasmā te eva sekkhā dhammā arahattaphalabhāvaṁ āpannāti sakkā vattuṁ, kusalasukhato ca vipākasukhaṁ santataratāya paṇītataranti vuddhippattā ca te dhammā hontīti asekkhāti vuccantīti.",
  "tika-abh01t2:36": "12. Kilesavikkhambhanāsamatthatādīhi parittā. ‘‘Kilesa…pe… tāyā’’ti atthattayampi kusalesu yujjati, vipākakiriyesu dīghasantānatāva. Pamāṇakarehi vā oḷārikehi kāmataṇhādīhi paricchinnā parittā. Tehi aparicchinnattā sukhumehi rūpataṇhādīhi paricchinnā pamāṇamahattaṁ gatāti mahaggatā. Aparicchinnā appamāṇā.",
  "tika-abh01t2:37": "14.Atappakaṭṭhenāti divasampi paccavekkhiyamānā lokuttaradhammā tittiṁ na janenti samāpajjiyamānāpi phaladhammāti.",
  "tika-abh01t2:38": "15. Mātughātādīsu pavattamānāpi hitasukhaṁ icchantāva pavattantīti te dhammā hitasukhāvahā me bhavissantīti āsīsitā honti, tathā asubhāsukhāniccānattesu subhādivipariyāsadaḷhatāya ānantariyakammaniyatamicchādiṭṭhīsu pavatti hotīti te dhammā asubhādīsu subhādiviparītappavattikā honti. Micchāsabhāvāti musāsabhāvā. Anekesu ānantariyesu katesu yaṁ tattha balavaṁ, taṁ vipaccati, na itarānīti ekantavipākajanakatāya niyatatā na sakkā vattunti ‘‘vipākadāne satī’’tiādimāha. Tattha khandhabhedānantaranti cutianantaraṁ. Cuti hi maraṇaniddese (vibha. 193) ‘‘khandhānaṁ bhedo’’ti vuttāti. Etena vacanena sati phaladāne cutianantaro eva, na añño etesaṁ phalakāloti phalakālaniyameneva niyatatā vuttā hoti, na phaladānaniyamenāti niyataphalakālānaṁ aññesampi upapajjavedanīyānaṁ diṭṭhadhammavedanīyānampi niyatatā āpajjati, tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatatā ānantariyatā ca veditabbā. Avassañca niyatasabhāvā ānantariyasabhāvā ca tesaṁ pavattīti sampaṭicchitabbametaṁ aññassa balavato ānantariyassa abhāve cutianantaraṁ ekantena phaladānato.",
  "tika-abh01t2:39": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantarameva ekantena phaladānato ānantariyasabhāvā niyatasabhāvā ca pavatti āpajjatīti? Nāpajjati asamānajātikena cetopaṇidhivasena upaghātakena ca nivattetabbavipākattā anantarekantaphaladāyakattābhāvā, na pana ānantariyakānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyakānaṁ avīciphalattā, na ca heṭṭhupapattiṁ icchato sīlavato cetopaṇidhi viya uparūpapattijanakakammaphalaṁ ānantariyakaphalaṁ nivattetuṁ samattho cetopaṇidhi atthi anicchantasseva avīcipātanato, na ca ānantariyakopaghātakaṁ kiñci kammaṁ atthi, tasmā tesaṁyeva anantarekantavipākajanakasabhāvā pavattīti.",
  "tika-abh01t2:40": "Anekāni ca ānantariyakāni katāni ekante vipāke sanniyatattā uparatāvipaccanasabhāvāsaṅkattā nicchitāni sabhāvato niyatāneva. Cutianantaraṁ pana phalaṁ anantaraṁ nāma tasmiṁ anantare niyuttāni tannibbattanena anantarakaraṇasīlāni anantarappayojanāni cāti sabhāvato ānantariyakāneva ca honti. Tesu pana samānasabhāvesu ekena vipāke dinne itarāni attanā kattabbassa kiccassa teneva katattā na dutiyaṁ tatiyampi ca paṭisandhiṁ karonti, na samatthatāvighātattāti natthi tesaṁ niyatānantariyatānivattīti. Na hi samānasabhāvaṁ samānasabhāvassa samatthataṁ vihanatīti. Ekassa pana aññānipi upatthambhakāni hontīti daṭṭhabbānīti. Sammā sabhāvāti saccasabhāvā.",
  "tika-abh01t2:41": "16. Paripuṇṇamaggakiccattā cattāro ariyamaggāva idha ‘‘maggā’’ti vuttā. Paccayaṭṭhenāti maggapaccayaṭṭhena. Nikkhepakaṇḍepi hi ye maggapaccayaṁ labhanti, na pana sayaṁ maggapaccayabhāvaṁ gacchanti, te maggahetukāti dassetuṁ ‘‘ariyamaggasamaṅgissa maggaṅgāni ṭhapetvā’’tiādi (dha. sa. 1039) vuttaṁ. Yo pana tattheva ‘‘ariyamaggasamaṅgissa alobho adoso amoho, ime dhammā maggahetū’’ti ādinayo vutto, taṁ dassetuṁ ‘‘maggasampayuttā vā’’tiādi vuttaṁ. ‘‘Ariyamaggasamaṅgissa sammādiṭṭhi maggo ceva hetu cā’’tiādinā pana vuttanayaṁ dassetuṁ ‘‘sammādiṭṭhi saya’’ntiādimāha. Tattha pana asaṅgahitasaṅgaṇhanavasena paṭipāṭiyā tayo nayā vuttā, hetubahutāvasena tatiyo nayo idha dutiyo vutto.",
  "tika-abh01t2:42": "Abhibhavitvā pavattanaṭṭhenāti sahajātādhipatipi pubbābhisaṅkhāravasena jeṭṭhakabhāve pavattamāno sahajāte attano vase anuvattayamāno te abhibhavitvā pavattati, ārammaṇādhipatipi tadārammaṇe dhamme tatheva attānaṁ anuvattayamāno te dhamme abhibhavitvā ārammaṇabhāvena pavattati, na paccuppannabhāvena, tasmā adhipatidvayampi saṅgahitanti veditabbaṁ. ‘‘Maggo adhipati etesa’’nti ayañca attho nikkhepakaṇḍe udāharaṇavasena āgataṁ atthanayaṁ gahetvā vutto. Yasmā pana paṭṭhāne (paṭṭhā. 2.16.11) ‘‘maggādhipatiṁ dhammaṁ paṭicca maggādhipati dhammo uppajjati nādhipatipaccayā, maggādhipatī khandhe paṭicca maggādhipati adhipatī’’ti vuttaṁ, tasmā maggo adhipati maggādhipatīti ayampi attho pāḷiyaṁ sarūpekasesavasena samānasaddatthavasena vā saṅgahitoti veditabbo.",
  "tika-abh01t2:43": "17.Anuppannāti etena sabbo uppannabhāvo paṭisiddho, na uppannadhammabhāvo evāti tena uppannā vigatā atītāpi na saṅgahitāti daṭṭhabbā. Yadi hi saṅgahitā siyuṁ, ‘‘anuppanno dhammo uppannassa dhammassa anantarapaccayena paccayo’’tievamādi vucceyya, na tu vuttanti. Anāgatāni vipākakaṭattārūpāni atīte anāgate vā kamme purimanipphanne eva uppajjissanti , nānipphanneti pariniṭṭhitakāraṇekadesāneva honti, tasmā tāni ‘‘avassaṁ uppajjissantīti uppādino dhammā’’ti vuccanti.",
  "tika-abh01t2:44": "18.Attano sabhāvanti kakkhaḷaphusanādisabhāvaṁ.",
  "tika-abh01t2:45": "20.Evaṁ pavattamānāti evaṁ cakkhādibhāvena phusanādibhāvena ca ekasantatipariyāpannatāvasena pavattamānā. Attānaṁ adhi ajjhattāti adhi-saddo samāsavisaye adhikāratthaṁ pavattiatthañca gahetvā pavattatīti attānaṁ adhikicca uddissa pavattā ajjhattā. Tenāti yassa jhānā vuṭṭhahitvā ajjhattaṁ bahiddhā ajjhattabahiddhā ca suññataṁ āneñjañca manasikaroto ajjhattasuññatādīsu cittaṁ na pakkhandati na pasīdati na santiṭṭhati nādhimuccati, yo ca itiha tattha sampajāno, tena bhikkhunā. Tasmiṁyeva purimasmiṁ samādhinimitteti paṭhamajjhānādisamādhinimitte. Ajjhattamevāti jhānagocare kasiṇādimhi. Cittaṁ saṇṭhapetabbanti paṭhamajjhānādicittaṁ saṇṭhapetabbaṁ. Ajjhattaratoti gocarajjhatte nibbāne rato, samādhigocare kammaṭṭhāne vā rato. ‘‘Samāhito eko santusito tamāhu bhikkhu’’nti (dha. pa. 362) gāthāseso.",
  "tika-abh01t2:46": "Ajjhattaṁ sampasādananti ettha jhānaṁ sakasantatipariyāpannattā ‘‘ajjhatta’’nti vuttanti niyakajjhattattho ajjhatta-saddo hoti. Ajjhattanti sakasantatiniyakaṁ. Ajjhatte bhavā ajjhattikāti niyakajjhattesupi abbhantarā cakkhādayo vuccanti. Ettha pana ajjhattika-saddo cakkhādīsu pavattamāno dassito , na ajjhattasaddo, atthi ca ajjhattaajjhattikasaddānaṁ bahiddhābāhira-saddānaṁ viya viseso. Ajjhattikasaddo hi saparasantānikesu sabbesu cakkhādīsu rūpādīsu bāhira-saddo viya pavattati, ajjhatta-saddo pana sakasantānikesveva cakkhurūpādīsu tato aññesveva bahiddhā-saddo viya pavattatīti tasmā saddato atthato ca asamānattā na idamettha udāharaṇaṁ yuttanti. Ayaṁ panettha adhippāyo daṭṭhabbo – ajjhatte bhavā ajjhattikāti ayañhi vacanattho. Yañca ajjhatte bhavaṁ, tena ajjhatteneva bhavitabbaṁ, tena taṁvācakassa ajjhatta-saddassa ajjhattika-saddassa ca samānatthatā. Ubhinnampi saddānaṁ samānatthabhāvato ajjhattajjhatte pavattamāne ajjhattika-sadde ajjhatta-saddo tattha pavattoti sakkā vattunti.",
  "tika-abh01t2:47": "Ayaṁkho panānanda, vihāroti vihārasuññatāsutte (ma. ni. 3.187) saṅgaṇikārāmatāya rūpādiratiyā ca ādīnavaṁ vatvā tappaṭipakkhavihāradassanatthaṁ vuttaṁ. Ajjhattaṁ suññatanti visayabhūtaṁ issariyaṭṭhānabhūtaṁ suññataṁ, suññatāphalasamāpattinti attho. Cittissarā hi buddhā bhagavanto dhammaṁ desentāpi yaṁ muhuttaṁ tuṇhī bhavitabbaṁ hoti, taṁ muhuttaṁ phalasamāpattiṁ samāpajjanti, pageva aññasmiṁ kāle, tasmā sabbatthāpi issariyānaṁ bahulaṁ phalasamāpattiyaṁ issariyassa pavattanato phalasamāpatti ‘‘issariyaṭṭhāna’’nti vuttā. Arahattaphalādhigamena vā tathāgatānaṁ issariyaṁ nibbattaṁ taṁjanakeneva maggenāti taṁ tesaṁ issariyaṭṭhānaṁ. Visayo ca anaññatthabhāvova yathā ‘‘ākāse sakuṇā udake macchā’’ti, buddhā ca aññattha dissamānāpi vivekapabbhāratāya phalasamāpattininnāva, tena tassā tassā kiriyāya anantaraṁ phalasamāpattiyaṁyeva bhavantīti sā tesaṁ visayo, tabbisayatā ca saccakasuttena (ma. ni. 1.364 ādayo) dīpetabbā.",
  "tika-abh01t2:48": "22. Yesaṁ daṭṭhabbabhāvo atthi, te sanidassanā. Cakkhuviññāṇagocarabhāvova daṭṭhabbabhāvo, tassa rūpāyatanā anaññattepi aññehi dhammehi rūpāyatanaṁ visesetuṁ aññaṁ viya katvā ‘‘saha nidassanenāti sanidassanā’’ti vuttaṁ. Dhammasabhāvasāmaññena hi ekībhūtesu dhammesu yo nānattakaro sabhāvo, so añño viya katvā upacarituṁ yutto . Evañhi atthavisesāvabodho hotīti. Sayañca nissayavasena ca sampattānaṁ asampattānañca paṭimukhabhāvo aññamaññapatanaṁ paṭihananabhāvo, yena byāpārādivikārapaccayantarasahitesu cakkhādīnaṁ visayesu vikāruppatti.",
  "tika-abh01t2:49": "Tikamātikāpadavaṇṇanā niṭṭhitā."
}