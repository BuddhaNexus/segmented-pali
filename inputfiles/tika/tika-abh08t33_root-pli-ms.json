{
  "tika-abh08t33:0": "9. Navamo paricchedo",
  "tika-abh08t33:1": "Puññavipākapaccayaniddesavaṇṇanā",
  "tika-abh08t33:2": "560-1. Vaṭṭakathāya lokuttaravipākānaṁ alabbhanato ‘‘lokiyānevā’’ti vuttaṁ. Puññāpuññādisaṅkhārāti puññābhisaṅkhāro apuññābhisaṅkhāro āneñjābhisaṅkhāroti tayo saṅkhārā. Tattha punāti attano santānaṁ apuññaphalato, dukkhasaṁkilesato ca sodheti, pujjaṁ bhavaphalaṁ nibbattetīti vā puññaṁ, attano phalassa abhisaṅkharaṇaṭṭhena abhisaṅkhāro cāti puññābhisaṅkhāro, puññapaṭipakkhato apuññaṁ, vuttanayena abhisaṅkhāro cāti apuññābhisaṅkhāro. Samādhipaccanīkānaṁ atidūratāya na iñjati na kampatīti āneñjaṁ, taṁ abhisaṅkharotīti āneñjābhisaṅkhāro. Tattha dānasīlādivasena pavattā aṭṭha kāmāvacarakusalacetanā, bhāvanāvaseneva pavattā rūpāvacarakusalacetanā cāti terasa cetanā puññābhisaṅkhāro nāma. Pāṇātipātādivasena pavattā dvādasa akusalacetanā apuññābhisaṅkhāro nāma. Bhāvanāvaseneva pavattā catasso arūpāvacarakusalacetanā āneñjābhisaṅkhāro nāma. Bhavādīsu yathā paccayā, tathā yesañca vipākānaṁ paccayā, tepi viññātabbāti sambandho. Keci pana ‘‘tepīti saṅkhārānaṁ gahaṇa’’nti vadanti, taṁ na yuttaṁ, evaṁ sati ‘‘yesa’’nti aniyamaniddesassa niyamakavacanābhāvato.",
  "tika-abh08t33:3": "562. Katame pana te bhavādayoti āha ‘‘tayo bhavā’’tiādi. Tattha kāmarūpārūpavasena tayo bhavā. Saññībhavaasaññībhavanevasaññīnāsaññībhavavasena, pana ekavokārabhavacatuvokārabhavapañcavokārabhavavasena ca tayo bhavā ettheva samodhānaṁ gacchanti. Catasso yoniyoti aṇḍajajalābujasaṁsedajaopapātikavasena cattāro sattanikāyā. Tattha bījakapāle nibbatto sattanikāyo aṇḍajayoni nāma. Mātugabbhe jalābuje nibbattasattanikāyo jalābujayoni nāma. Padumagabbhamānusakagabbhamalādisaṁsedūpanissayena uppajjanakasattanikāyo saṁsedajayoni nāma. Kutoci anuppajjitvā kevalaṁ tattha tattha paripuṇṇaṅgapaccaṅgo hutvā uppajjanakasattanikāyo opapātikayoni nāma. Gatipañcakaṁ heṭṭhā vibhāvitameva . Paṭisandhiviññāṇassa vatthubhūtā ca viññāṇakkhandhā cha viññāṇaṭṭhitiyo nāma. Tā pana nānattakāyādivasena sattavidhāti āha ‘‘viññāṇaṭṭhitiyo sattā’’ti. Vuttañhetaṁ –",
  "tika-abh08t33:4": "‘‘Sattimā, bhikkhave, viññāṇaṭṭhitiyo. Katamā satta? Santi, bhikkhave, sattā nānattakāyā nānattasaññino. Seyyathāpi manussā ekacce ca devā ekacce ca vinipātikā, ayaṁ paṭhamā viññāṇaṭṭhiti. Santi, bhikkhave, sattā nānattakāyā ekattasaññino. Seyyathāpi devā brahmakāyikā paṭhamābhinibbattā, ayaṁ dutiyā viññāṇaṭṭhiti. Santi, bhikkhave, sattā ekattakāyā nānattasaññino. Seyyathāpi devā ābhassarā, ayaṁ tatiyā viññāṇaṭṭhiti. Santi, bhikkhave, sattā ekattakāyā ekattasaññino. Seyyathāpi devā subhakiṇhā, ayaṁ catutthī viññāṇaṭṭhiti. Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā, ayaṁ pañcamī viññāṇaṭṭhiti. Santi, bhikkhave, sattā sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanūpagā, ayaṁ chaṭṭhī viññāṇaṭṭhiti. Santi, bhikkhave, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā, ayaṁ sattamī viññāṇaṭṭhitī’’ti (dī. ni. 3.332; a. ni. 7.44).",
  "tika-abh08t33:5": "Ettha hi aparimāṇacakkavāḷavāsino manussā kāmāvacaradevā punabbasumātupiyaṅkaramātādayo vinipātikāsurā ca kusalavipākapaṭisandhikā vemānikapetā ceti ime dīgharassakisathūlakāḷaodātādivaṇṇasaṇṭhānavasena rūpakāyassa, ahetuduhetutihetuvasena paṭisandhisaññāya ca nānābhāvato nānattakāyanānattasaññino nāma, ayaṁ paṭhamā viññāṇaṭṭhiti. Paṭhamajjhānatalavāsino pana tayo devā uparūparivāsīnaṁ vaṇṇādikamapekkhitvā attano vaṇṇādīnaṁ nihīnatāya rūpakāyassa nānābhāvato, paṭhamajjhānavipākaviññāṇavasena samānasaññitāya ca nānattakāyaekattasaññino nāma, ayaṁ dutiyā viññāṇaṭṭhiti, caturāpāyavāsinopi vaṇṇasaṇṭhānavasena rūpakāyassa nānāsabhāvattā, akusalavipākasaññāvasena saññāya ekasabhāvattā ca dutiyaviññāṇaṭṭhitiyaṁyeva samodhānaṁ gacchantīti veditabbaṁ. Dutiyajjhānatalavāsino tayo devā vaṇṇasaṇṭhānādivasena samānattā rūpakāyassa visesābhāvato pañcakanaye dutiyatatiyajjhānasaññāvasena paṭisandhisaññāya nānābhāvato ekattakāyanānattasaññino nāma, ayaṁ tatiyā viññāṇaṭṭhiti. Tatiyajjhānatalavāsino pana tayo devā rūpakāyavasena samānattā, pañcakanaye catutthajjhānavipākasaññāvasena paṭisandhisaññāya ca ekattā ekattakāyaekattasaññino nāma, ayaṁ catutthī viññāṇaṭṭhiti. Vehapphalavāsino ceva pañca suddhāvāsavāsino ca vaṇṇasaṇṭhānavasena rūpakāyassa, pañcamajjhānavipākasaññāvasena paṭisandhisaññāya ca samānattā catutthaviññāṇaṭṭhitimeva bhajanti. Ākāsānañcāyatanādayo tisso viññāṇaṭṭhitiyo pāḷivaseneva pākaṭā. Asaññasattā pana viññāṇābhāvena nevasaññānāsaññāyatanavāsino ca saññāya viya viññāṇassa sukhumabhāveneva viññāṇaṭṭhitīsu na gahitā, sattānaṁ nivāsatāya pana ‘‘sattāvāsā’’ti vuccanti. Evañca katvā tehi satta viññāṇaṭṭhitiyo samodhānetvā nava sattāvāsā vuttā.",
  "tika-abh08t33:6": "563-4. Idāni evaṁ vuttesu bhavādīsu dvattiṁsavipākānaṁ tiṇṇaṁ abhisaṅkhārānaṁ paccayabhāvaṁ dassetuṁ ‘‘kāme puññābhisaṅkhārasaññitā’’tiādi āraddhaṁ. Navannaṁ pākacittānanti sahetukāhetukavasena navannaṁ sugatipaṭisandhivipākacittānaṁ. Nānakkhaṇika…pe… paccayehi cāti kusalākusalakammassa atītasseva attanā janetabbavipākānaṁ paccayabhāvato nānakkhaṇikakammapaccayena, tesameva balavakāraṇabhāvato upanissayapaccayena ca. Vuttañhi tassa upanissayattaṁ ‘‘kusalākusalaṁ kammaṁ vipākassa upanissayapaccayena paccayo’’ti (paṭṭhā. 1.1.423). Sabbattha upanissayabhāvo balavakammavasena yojetabbo. Dubbalañhi kammaṁ upanissayo na hotīti paṭṭhānavaṇṇanāyaṁ dassitametaṁ.",
  "tika-abh08t33:7": "566-8.Pañcannanti kusalavipākacakkhusotaviññāṇasampaṭicchanasantīraṇadvayavasena pañcannaṁ. Duggatiyaṁ kusalavipākapaṭisandhiyā abhāvato āha ‘‘na honti paṭisandhiya’’nti. Evaṁ paṭisandhipavattīnaṁ asaṅkaravasena paccayavidhiṁ dassetvā idāni samodhānetvā dassetuṁ ‘‘hontī’’tiādi vuttaṁ. Soḷasannaṁ pavatte, paṭisandhiyaṁ navannanti yathālābhavasena yojetabbaṁ.",
  "tika-abh08t33:8": "569-74.Rūpe puññābhisaṅkhārāti abhiññāvajjitā pañca rūpāvacarapuññābhisaṅkhārā. Kasmā pana abhiññāya parivajjananti? Vipākadānābhāvato, tañca kho panassā vipākassa asambhavato , na pana vipākuppādanasabhāvābhāvato. Yadi hi abhiññācetanā vipākaṁ uppādeyya, aññabhūmikakammassa aññabhūmikavipākuppādanāyogato sabhūmikameva uppādeyya. Taṁ pana kiṁ navattabbārammaṇaṁ vā uppādeyya parittādiārammaṇaṁ vā? Kiñcettha – yadi tāva navattabbārammaṇaṁ uppādeti, taṁ na yuttaṁ rūpāvacaravipākānaṁ ekantena kammasamānārammaṇatāya dassitattā, abhiññācetanāya ca sayaṁ parittādiārammaṇattā. Atha parittādiārammaṇaṁ uppādeti, tampi na yujjati rūpāvacaravipākānaṁ ekanteneva navattabbārammaṇabhāvato. Tathā hi vuttaṁ cittuppādakaṇḍe –",
  "tika-abh08t33:9": "‘‘Rūpāvacaratikacatukkajjhānā kusalato ca vipākato ca kiriyato ca catutthassa jhānassa vipāko ākāsānañcāyatanaṁ ākiñcaññāyatanaṁ. Ime dhammā navattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī’’ti (dha. sa. 1422).",
  "tika-abh08t33:10": "Apica samādhivijjāsambhārabhūtā abhiññā samādhissa ānisaṁsamattaṁ samādhiphalasadisā. Tassa tassa hi adhiṭṭhānavikubbanadibbasaddasavanādikassa yathicchitassa kiccassa nipphādanamattaphalā abhiññācetanā. Tenāha ‘‘so evaṁ samāhite citte’’tiādi (pārā. 12-13) tasmā samādhissa phalasadisā abhiññācetanā na ca phalaṁ deti, dānasīlānisaṁsabhūto tasmiṁ bhave paccayalābho viya natthi tassa vipākuppādananti. Keci pana ‘‘samānabhūmikato āsevanalābhena balavantāni jhānāni vipākaṁ uppādenti samāpattibhāvato, abhiññā pana satipi jhānabhāve tadabhāvato tasmiṁ tasmiṁ ārammaṇe āgantukāyevāti dubbalā, tasmā vipākaṁ na detī’’ti vadanti. Evañca katvā vuttaṁ anuruddhācariyena –",
  "tika-abh08t33:11": "‘‘Samānāsevane laddhe, vijjamāne mahabbale;",
  "tika-abh08t33:12": "Aladdhā tādisaṁ hetuṁ, abhiññā na vipaccatī’’ti. (nāma. pari. 474);",
  "tika-abh08t33:13": "Tayidamakāraṇaṁ, parittajhānassa avisesena brahmapārisajjādīsu vipākadānavacanato. Na hi parittaṁ laddhāsevanameva tattha vipākaṁ detīti aṭṭhakathāyaṁ vuttaṁ, tasmā samānāsevane laddheyeva jhānassa vipākadānaṁ na sakkā vattuṁ. Apica punappunaṁ parikammavasena abhiññāyapi vasibhāvasabbhāvā tassāpi ca balavabhāvo atthevāti vipākaṁ uppādeyya.",
  "tika-abh08t33:14": "Pañcannaṁ pākacittānanti pañcannaṁ rūpāvacaravipākacittānaṁ. Māpuññasaṅkhārāti apuññābhisaṅkhārā. ‘‘Ime apuññasaṅkhārā’’ti vā padacchedo. Ekassāti ekassa akusalavipākasantīraṇassa. Channanti santīraṇavajjānaṁ channaṁ akusalavipākānaṁ. Pavatte paccayā honti aniṭṭharūpādiāpāthāgateti adhippāyo. Sugatiyaṁ akusalavipākapaṭisandhiyā abhāvato āha ‘‘na honti paṭisandhiya’’nti. Catunnanti akusalavipākacakkhusotaviññāṇasampaṭicchanasantīraṇavasena catunnaṁ. Tāni pana ekantato aniṭṭhārammaṇāni. Rūpabhave ca kathaṁ aniṭṭhārammaṇasamāyogoti āha ‘‘so cā’’tiādi. Soti so paccayabhāvo. ‘‘Kāmabhave’’ti idaṁ aniṭṭharūpādīnaṁ visesanaṁ, na pana ‘‘upaladdhiya’’nti imassa. Tenāha ‘‘aniṭṭha…pe… na vijjare’’ti. Keci pana ‘‘upaladdhiyanti imasseva visesanabhāvena gahetvā brahmūnaṁ kāmabhavaṁ āgatakkhaṇe rūpādiupaladdhiya’’nti vadanti. Aniṭṭha…pe… na vijjare ekantasukhavatthubhūte tattha vokiṇṇasukhadukkhakāraṇassa abhāvato.",
  "tika-abh08t33:15": "576.‘‘Evaṁ tāvā’’tiādi yathāvuttassevatthassa appanaṁ. Yathā cāti ca-saddena ‘‘yesañcā’’ti saṅgaṇhāti. Tathāti etthāpi ‘‘te’’ti saṅgaṇhitabbaṁ.",
  "tika-abh08t33:16": "577-81. Yattha vitthārappakāsanaṁ kataṁ, tato bhavato paṭṭhāya mukhamattappakāsanaṁ kātukāmo āha ‘‘tatrida’’ntiādi. Tatrāti tesu bhavādīsu. Idanti nidassitabbabhāvena āsannapaccakkhamāha. Ādito pana paṭṭhāyāti bhavato paṭṭhāya. Avisesenāti kāmāvacararūpāvacaravasena visesābhāvena terasa puññābhisaṅkhārā. Dvibhavesūti kāmarūpabhavesu. Kesañci manussānaṁ, bhummadevānañca aṇḍajajalābujānampi sambhavato tadapekkhāya ‘‘catūsu…pe… yonisū’’ti vuttaṁ. Nānatta…pe… ṭhitīsupīti aluttasamāsavasena vuttaṁ, nānattakāyanānattasaññādīsu catūsu viññāṇaṭṭhitīsūti attho. Vuttappakārasminti nānattakāyādike, puññābhisaṅkhārassa bhavādīsu ekavīsativipākānaṁ ekāvatthāya paccayo ahutvā duggatipariyāpannesu bhavayonigativiññāṇaṭṭhitisattāvāsesu paṭisandhiṁ adatvā pavatteyeva aṭṭhannaṁ vipākānaṁ paccayabhāvato, kāmāvacarasugatipariyāpannesu paṭisandhiṁ datvā pavatte soḷasannaṁ vipākānaṁ paccayabhāvato, rūpāvacarabhūmipariyāpannesu paṭisandhiṁ datvā pavatte dasannaṁ vipākānaṁ paccayabhāvato vuttaṁ ‘‘yathāraha’’nti.",
  "tika-abh08t33:17": "582-3. Kāme bhave, rūpe bhaveti sambandho. Tīsu gatīsūti devamanussavajjesu tīsu gatīsu. Ekissāti nānattakāyaekattasaññīsaṅkhātāya ekissā viññāṇaṭṭhitiyā. Ekasminti nānattakāyaekattasaññīsaṅkhāteyeva ekasmiṁ sattāvāse.",
  "tika-abh08t33:18": "584-6.Ekārūpabhaveti ekasmiṁ arūpabhave. Ekissā yoniyāti ekissāyeva opapātikayoniyā. Tīsu cittaṭṭhitīsūti ākāsānañcāyatanādīsu tīsu viññāṇaṭṭhitīsu. Sattāvāse catubbidheti ākāsānañcāyatanādikeyeva catubbidhe sattāvāse. Vijānitabbā…pe… paccayāti saṅkhārā yathā paccayā yesañca paccayā, tathā tepi viññātabbāti attho.",
  "tika-abh08t33:19": "587-90. Nanu ca saṅkhārānaṁ paṭisandhipavattīsupi vipākānaṁ paccayabhāvo vutto. Tattha paṭisandhiyeva tāva na sakkā viññātuṁ. Yadi hi purimabhavato paṭisandhiviññāṇaṁ idhāgacchatīti vucceyya, taṁ na yuttaṁ, rūpārūpadhammānaṁ kesaggamattampi desantarasaṅkamanābhāvato. Atha atītabhavanibbattasaṅkhārato na nibbattati, tampi na yujjati ahetukadosāpattitoti iminā adhippāyena codento āha ‘‘na rūpārūpadhammāna’’ntiādi. Ācariyo tassādhippāyaṁ sampaṭicchitvā taṁ saññāpetukāmo āha ‘‘natthi cittassā’’tiādi. Tato hetuṁ vināti tattha hetuṁ vinā, atītabhavanibbattakammasaṅkhāranikantiārammaṇaṁ vināti attho . Suladdhapaccayanti avijjādisahakārīkāraṇasahitassa saṅkhārassa vasena suṭṭhu avekallato paṭiladdhapaccayaṁ. Rūpārūpamattanti bāhirakaparikappitassa adhitiṭṭhanakassa sattajīvādino abhāvato rūpārūpadhammamattaṁ. Tenāha ‘‘na ca satto’’tiādi. Bhavantara…pe… pavuccatīti vohāramattena bhavantaramupetīti pavuccati. Atthato pana paccayasāmaggiyā bhavantarabhāvena uppajjanamattanti adhippāyo.",
  "tika-abh08t33:20": "591. Idāni taṁ paṭisandhikkamaṁ pākaṭāya manussapaṭisandhiyā vasena pakāsetuṁ samārabhanto āha ‘‘tayida’’ntiādi. Sudubbudhanti atidubbijāniyaṁ. Tenāhu porāṇā –",
  "tika-abh08t33:21": "‘‘Saccaṁ satto paṭisandhi, paccayākārameva ca;",
  "tika-abh08t33:22": "Duddasā caturo dhammā, desetuñca sudukkarā’’ti.",
  "tika-abh08t33:23": "592-3.Āsannamaraṇassāti parūpakkamena vā āyukkhayādivasena vā samāsannamaraṇassa. Sussamāneti anukkamena upasussamāne. Gabbhaseyyakassa āyatanānaṁ anupubbuppatti viya nirodhopi anupubbato hotīti vuttaṁ ‘‘naṭṭhe cakkhundriyādike’’ti. Keci pana ‘‘nānākammasamuṭṭhitesu cakkhundriyādīsu naṭṭhesū’’ti vadanti. ‘‘Hadaya…pe… ke’’ti iminā sesakāye kāyindriyassa niruddhabhāvo vuttoti ekakammasamuṭṭhitampi nassatevāti apare. Ānandācariyo pana ‘‘yamake’’ yassa cakkhāyatanaṁ nirujjhati, tassa manāyatanaṁ nirujjhatīti. Āmantā. Yassa vā pana manāyatanaṁ nirujjhati, tassa cakkhāyatanaṁ nirujjhatīti. Sacittakānaṁ acakkhukānaṁ cavantānaṁ tesaṁ manāyatanaṁ nirujjhati, no ca tesaṁ cakkhāyatanaṁ nirujjhati. Sacakkhukānaṁ cavantānaṁ tesaṁ manāyatanañca nirujjhati, cakkhāyatanañca nirujjhatī’tiādinā (yama. 1.āyatanayamaka.120) cakkhāyatanādīnaṁ cuticittena saha nirodho vuttoti cakkhundriyādīni cutito pubbe na nassanti. Atimandabhāvūpagamanaṁ pana sandhāya aṭṭhakathāya ‘niruddhesu indriyesū’ti vuttaṁ, na anavasesanirodhaṁ sandhāya. Pañcadvārikajavanānantarampi cuti aṭṭhakathāyaṁ dassitā’’ti vadati. Hadayavatthumattasminti hadayavatthupadesamatte. Na hi hadayavatthuṁ nissāya kāyindriyaṁ pavattati.",
  "tika-abh08t33:24": "594-7.Vatthusannissitanti sesindriyānaṁ niruddhattā viññāṇassa nissayabhāvūpagamanasāmatthiyāyogena mandabhāvato vā hadayavatthumattasannissitaṁ. Cittanti tadā kammakammanimittādīni ārabbha pavattajavanaviññāṇaṁ. Taṁ pana sugatiyaṁ nibbattamānassa kusalaṁ hoti, duggatiyaṁ nibbattamānassa akusalaṁ. Tenāha bhagavā –",
  "tika-abh08t33:25": "‘‘Nimittassādagadhitaṁ vā, bhikkhave, viññāṇaṁ tiṭṭhamānaṁ tiṭṭhati anubyañjanassādagadhitaṁ vā, tasmiṁ ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’tiādi (saṁ. ni. 4.235).",
  "tika-abh08t33:26": "Yadi evaṁ –",
  "tika-abh08t33:27": "‘‘Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti, kusalassa kammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṁ khaṇe jātacetanāya sahajātapaccayā honti, tena vuccati akusalamūlapaccayāpi saṅkhārā. Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā honti, tena vuccati nāmarūpapaccayāpi viññāṇaṁ, viññāṇapaccayāpi nāmarūpa’’nti (paṭi. ma. 1.232) –",
  "tika-abh08t33:28": "Nikantikkhaṇe hetudvayapaccayāpi sugatipaṭisandhikassa kathaṁ dassitāti? Nayidaṁ maraṇāsannajavanasampayuttahetuyo sandhāya vuttaṁ, atha kho katakammassa taṁ kammaṁ ārabbha assādavasena pavattajavanasampayuttahetuyo sandhāya. Katūpacitampi hi kammaṁ taṇhāya assāditaṁ vipākābhinipphādane samatthanti. Keci pana ‘‘kammakaraṇakāle appahīnāvatthāya santāne anusayitahetuyo sandhāya nikantikkhaṇe dve hetuyoti vutta’’nti vadanti, taṁ na yujjati, tesaṁ sahajātapaccayattāyogato. Pubbānusevitaṁ puññaṁ vā apuññameva vā kammaṁ, kammanimittaṁ vā ālambitvā cittaṁ pavattatīti sambandho. Pubbānusevitanti pubbe āsevitaṁ. ‘‘Katattā upacitattā’’ti hi vuttaṁ. Taṇhāya anusevitabhāvaṁ sandhāya vā ‘‘pubbānusevita’’nti vuttaṁ. ‘‘Anupubbasevita’’ntipi pāṭhaṁ vadanti, paṭisandhivasena pubbe āsevitaṁ, pubbe dinnapaṭisandhikanti attho. Dinnapaṭisandhikampi pana aparajātīsu pavattivipākaṁ na nibbattetīti natthi. Puññāpuññaggahaṇena yathākammaṁ sugatiduggatipaṭisandhīnaṁ ārammaṇaṁ dasseti. Kammaṁ kammanimittaṁ vāti vā-saddena gatinimittaṁ saṅgaṇhāti. Tattha kammaṁ, gatinimittañca manodvāreyeva āpāthamāgacchati, kammanimittaṁ pana pañcadvārepi. Evañca katvā pañcadvāraggahitepi ārammaṇe paṭisandhi hoti. Apare pana gatinimittampi chadvāresu labbhatīti vaṇṇenti. Evañca katvā vuttaṁ saccasaṅkhepe –",
  "tika-abh08t33:29": "‘‘Pañcadvāre siyā sandhi, vinā kammaṁ dvigocare’’ti. (Sa. sa. 173).",
  "tika-abh08t33:30": "Aṭṭhakathāyaṁ pana ‘‘gatinimittaṁ manodvāre āpāthamāgacchatī’’ti vuttattā, tadārammaṇāya ca pañcadvārikapaṭisandhiyā adassitattā, mūlaṭīkādīsu ca ‘‘kammabalena upaṭṭhāpitaṁ vaṇṇāyatanaṁ supinaṁ passantassa viya, dibbacakkhukassa viya ca manodvāre eva gocarabhāvaṁ gacchatī’’ti niyametvā vuttattā tesaṁ vacanaṁ na sampaṭicchanti ācariyā. Kammanimittañca panettha paccuppannaṁ pañcadvāre āpāthamāgacchantaṁ cutikālāsanne katakammassa ārammaṇasantāne uppannaṁ taṁsadisanti daṭṭhabbaṁ, itarathā tadeva paṭisandhiyā ārammaṇupaṭṭhāpakaṁ tadeva paṭisandhijanakaṁ bhaveyya, na ca paṭisandhiyā upacārabhūtāni viya, ‘‘etasmiṁ tayā pavattitabba’’nti paṭisandhiyā ārammaṇaṁ anuppadentāni viya ca pavattāni cutiāsannajavanāni paṭisandhijanakāni bhaveyyuṁ. ‘‘Katattā upacitattā’’ti hi vuttaṁ. Tadā ca paṭisandhiyā ekavīthiyaṁ viya pavattamānāni kathaṁ katūpacitāni siyuṁ, assādanabhūtāya taṇhāya aparāmaṭṭhāni kathaṁ paṭisandhinibbattakāni, na ca lokiyāni lokuttarāni viya samānavīthiphalāni hontīti. Taṁ viññāṇanti taṁ javanaviññāṇaṁ. Ekattanayena paṭisandhiviññāṇañca sandhāya vuttaṁ. Cutipaṭisandhitadāsannaviññāṇānañhi santativasena viññāṇanti upanītekattaṁ idha taṁ viññāṇanti adhippetaṁ.",
  "tika-abh08t33:31": "Avijjāya paṭicchannādīnaveti anusayavasena pavattāya bhavataṇhāya, cittasampayuttāya vā avijjāya chāditadukkhādīnave. Tathābhūte pana kammādivisaye paṭisandhiviññāṇassa ārammaṇabhāvena uppattiṭṭhānabhūte. Taṇhāya appahīnattā eva purimuppannāya ca santatiyā tathāpariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti āha ‘‘taṇhā nametī’’ti. Sahajā pana saṅkhārāti cutiāsannajavanaviññāṇasahajātacetanā, sabbepi vā phassādayo. Khipantīti khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattanti. Tanti taṁ viññāṇaṁ. ‘‘Santativasā’’ti vadanto tadeva viññāṇaṁ sandhāvati saṁsarati, na aññanti imañca micchāvādaṁ paṭikkhipati. Sati hi nānattanaye santativasena ekattanayo hotīti.",
  "tika-abh08t33:32": "599.Ārammaṇādīhi…pe… pavattatīti ārammaṇanissayapaccayādīhi pavattati. Kathaṁ ? Āsannamaraṇassa hi kammabalena manodvāre upaṭṭhāpitaṁ avijjāya paṭicchannādīnavaṁ kammādivisayaṁ ārabbha manodvārāvajjanaṁ uppajjati, tato maraṇāsannavīthiyā vatthudubbalabhāvena mandappavattiyā cattāri, pañca vā javanāni pavattanti, tadanantaraṁ tadārammaṇe sati, asati vā bhavaṅgavisayamālambitvā cuticittaṁ uppajjati. Bhavaṅgānantarampi cuti hotīti vadanti. Cuticitte pana niruddhe tadeva āpāthagataṁ kammakammanimittādiṁ ārabbha anupacchinnakilesabalavanimittaṁ sahajātasaṅkhārehi kammādiārammaṇe khipiyamānaṁ orimatīrarukkhavinibandhaṁ rajjuṁ ālambitvā mātikātikkāmako viya purimañca nissayaṁ jahati, aparañca kammasamuṭṭhitaṁ nissayaṁ assādayamānaṁ vā anassādayamānaṁ vā ārammaṇādīhi paccayehi pavattati. Ettha ca orimatīraṁ viya purimabhavo daṭṭhabbo, tattha ṭhitarukkho viya purimabhave pavattamānakkhandhā, rajju viya kammādiārammaṇaṁ. Keci pana ‘‘rajju viya hadayavatthū’’ti vadanti, ‘‘rajju viya taṇhā’’tipi apare. Puriso viya viññāṇaṁ, tassa rajjuggahaṇaṁ viya taṇhāya ārammaṇābhimukhanamanaṁ, payogo viya khipanakasaṅkhārā, mātikā viya cuticittaṁ, paratīraṁ viya paraloko.",
  "tika-abh08t33:33": "600. Yathā puriso paratīre patiṭṭhahamāno paratīrarukkhavinibandhaṁ kiñci assādayamāno vā anassādayamāno vā kevalaṁ pathaviyaṁ sakabalappayogeheva patiṭṭhāti , evamidampi bhavantarattabhāvavinibandhahadayavatthusaṅkhātaṁ nissayaṁ pañcavokārabhave assādayamānaṁ vā catuvokārabhave anassādayamānaṁ vā kevalaṁ ārammaṇanissayasampayuttadhammeheva pavattatīti taṁ viññāṇaṁ nāpi idhāgataṁ imasmiṁyeva bhave nibbattattā. Kammādinti atītabhavanibbattakammādiṁ. Ādi-saddena khipanakasaṅkhārānaṁ, namanavasena pavattataṇhāya, kammādivisayāya ādīnavapaṭicchādikāya ca avijjāya, daḷhaggāhādikarānaṁ upādānādīnañca gahaṇaṁ daṭṭhabbaṁ. Tattha kammaṁ nāma upapajjavedanīyabhūtaṁ, aparāpariyavedanīyabhūtaṁ vā paṭisandhinibbattakakammaṁ. Khipanakasaṅkhārā nāma cutiāsannajavanasahajātasaṅkhārā, paṭisandhijanakakammasahagatasaṅkhārā vā, tato purimajavanasahagatasaṅkhārāti vā keci. Namanavasena pavattataṇhā nāma anusayāvatthāya pavattataṇhā. Esa nayo ādīnavapaṭicchādakaavijjāyapi. Kammādivisayā pubbe vuttāyeva. Daḷhaggāhakaraupādānā nāma maṇḍūkaṁ pannago viya upapattibhavassa daḷhaggahaṇavasena pavattā kāmupādānādayo.",
  "tika-abh08t33:34": "601-5. Saddapaṭighosādīnaṁ satipi paccayapaccayuppannabhāve santānabandho na pākaṭoti tesaṁ ekattanānattabhāvaṁ anāmasitvā anāgatamatītahetusamuppādameva dassento ‘‘ettha cā’’tiādimāha. Etthāti imasmiṁ cutipaṭisandhādhikāre. Paṭighosadīpamuddādīti ādi-saddena ādāsatalagatamukhanimittādīnaṁ gahaṇaṁ. Aññattha agantvāti saddādipaccayadesaṁ anupagantvā. Idaṁ vuttaṁ hoti – yathā saddādīnaṁ uppattipadesaṁ anupagantvā paṭighoso saddahetuko, padīpo padīpantarādihetuko, muddā lañchanahetuko, mukhanimittādikaṁ ādāsādiabhimukhādihetukaṁ hoti tato pubbe abhāvā, evamidampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā, tasmā na idaṁ hetudesato purimabhavato idhāgataṁ paṭighosādayo viya saddādidesato, nāpi tato hetuṁ vinā uppannaṁ saddādīhi vinā paṭighosādayo viyāti. Atha vā aññatra agantvāti pubbe paccayapadese sannihitā hutvā tato aññatra gantvā tappaccayā na honti uppattito pubbe abhāvā, nāpi saddādipaccayā na honti, evaṁ idampīti vuttanayena yojetabbaṁ. Santānabandhato natthīti santānappabandhato natthi ekatā santānekattepi aññasseva viññāṇassa pātubhavanato, nāpi nānatā apubbānaṁ apubbānaṁ uppādepi paṭhamuppannaṁ dhammaṁ vinā pacchimassa anuppajjanato, padīpassa viya nānatā na siyā. Khaṇikāpi hi padīpajālā santānekattaṁ upādāya sā evāti vuccati, attakiccañca sādheti. ‘‘Sati santānabandhe’’tiādinā santānabandhe ekantaṁ ekattāya ca nānattāya ca aggahetabbataṁ, gahaṇe ca dosaṁ dasseti. Idaṁ vuttaṁ hoti – santānabandhe sati yadi ekantena ekatā siyā, khīradadhīnampi anaññabhāvato, attatoyeva ca sayaṁ anuppajjanato khīrato dadhisambhūtaṁ na bhaveyya. Athāpi santānabandhe sati ekantaṁ nānatā bhaveyya, khīradadhīnampi nānattā, aññassa ca sāmibhāvamattena aparassa sāmibhāvāyogato khīrasāmi naro dadhisāmi na bhaveyya, na ca panevaṁ loke dissatīti.",
  "tika-abh08t33:35": "606.Tasmāti yasmā evaṁ lokavohāraparicchedo hoti, tasmā ekantaṁ ekatā, nānatāpi vā na ceva upagantabbā. Ekatte pana adhippete dhammato aggahetvā santānatova gahetabbaṁ, nānatte adhippete santānavasena aggahetvā dhammatova gahetabbanti adhippāyo. Tenāhu porāṇā –",
  "tika-abh08t33:36": "‘‘Diṭṭhasantānabandhasmiṁ , ekaññattavicāraṇe;",
  "tika-abh08t33:37": "Sabhāguppattiyekatta-maññattaṁ khaṇabhedato’’ti.",
  "tika-abh08t33:38": "Ettha ca ekantaṁ ekatāpaṭisedhena ‘‘sayaṁkataṁ sukhadukkha’’nti imaṁ diṭṭhiṁ nivāreti, ekantaṁ nānatāpaṭisedhena ‘‘paraṁkataṁ sukhadukkha’’nti.",
  "tika-abh08t33:39": "607-9. Nanu na sundaraṁ, nanu siyāti vā sambandho. Asaṅkantipātubhāveti saṅkantipātubhāvarahite, asaṅkantivasena vā pātubhāve, asaṅkamitvāva pātubhāveti attho. Khandhābhisambhavāti abhisambhūtakkhandhā, atha vā abhisambhavati kammaṁ etesūti abhisambhavā, khandhā, evaṁ abhisambhavā kammādhiṭṭhānabhūtā khandhāti attho. Idha niruddhattāti phalādhiṭṭhānabhūtaṁ paralokaṁ agantvā idheva niruddhattā. Paratthāgamatoti paralokaṁ agamanato. Tassāti kammassa. Aññassāti yena taṁ kammaṁ kataṁ, tato aññassa. Aññatoti yaṁ taṁ kammaṁ nibbattaṁ, tato aññato. Etaṁ vidhānanti idhalokato paralokaṁ gantvā natthi, tattha ‘‘aññeva khandhā nibbattantī’’ti idaṁ sabbaṁ yathāvuttavidhānaṁ.",
  "tika-abh08t33:40": "611-4. ‘‘Santāne…pe… sādhako’’ti saṅkhepato vuttamatthaṁ pakāsetuṁ ‘‘ekasmiṁ panā’’tiādi vuttaṁ. Ekasmiṁ santāneti yasmiṁ dhammapuñje kammaṁ nibbattaṁ, tasseva santāneti attho. Aññassātipi vā…pe… hoti. Tattha ekantaṁ ekattanānattānaṁ paṭisiddhattāti adhippāyo. Etassatthassāti hetuphalānaṁ atthato aññattepi teneva hetuphalabhāvena sambandhattā taṁ phalaṁ aññassa, aññatoti vā na vattabbanti etassa atthassa. Bījānanti ambamātuluṅgabījānaṁ. Abhisaṅkhāroti madhuādiparibhāvanaṁ. Madhuādināti madhucatumadhuraalattakarasādinā. Tassāti tassa paribhāvitabījassa. Paṭhamaṁ laddhapaccayoti madhurabhāvūpagamanato paṭhamameva laddhapaccayo. Kālantareti phalakāle. Evaṁ ñeyyamidampi cāti yathā etaṁ, evaṁ idampi ñātabbaṁ. Idaṁ vuttaṁ hoti – yathā hi ambabījādīsu madhunā, catumadhurena vā yojetvā ropitesu phalaraso madhuro hoti, mātuluṅgabīje ca alattakarasena rajitvā ropite ambilabhaṇḍo ratto hoti, na ca taṁ bījaṁ abhisaṅkharaṇaṁ vā phalaṭṭhānaṁ pāpuṇāti, evaṁ santepi kālantare phalaviseso na aññabījasantāne hoti, na ca aññasmiṁ bīje abhisaṅkhārapaccayato hoti, evameva ye idha loke nibbattakkhandhā, tesu nipphannaṁ kammaṁ vā paralokaṁ na gacchanti. Evampi kālantare vipākakkhandhā aññasmiṁ santāne na nibbattanti, na ca aññakammapaccayato hontīti.",
  "tika-abh08t33:41": "Ettha hi abhisaṅkhataṁ bījaṁ viya kammaṁ vā satto, abhisaṅkhāro viya kammaṁ, bījassa aṅkurādippabandho viya sattassa paṭisandhiviññāṇādippabandho. Tatthuppannassa madhurarasassa ambilabhaṇḍe rattassa ca tasseva bījassa tato eva ca abhisaṅkhārato bhāvo viya kammakārakasseva sattassa tato eva ca abhisaṅkharaṇato bhāvo veditabbo.",
  "tika-abh08t33:42": "615.Bālakāle…pe… phaladāyināti bālasarīre kataṁ vijjāpariyāpuṇanaṁ, sippasikkhanaṁ, osadhūpayogo ca na vuḍḍhasarīraṁ gacchati, atha ca tannimittaṁ vijjāpāṭavaṁ, sippajānanaṁ, anāmayatādi ca vuḍḍhasarīre honti, na ca tāni aññassa honti taṁsantatipariyāpanne eva sadise uppajjanato. Na ca yathā payuttena vijjāpariyāpuṇanādinā vinā tāni aññato honti tadabhāve abhāvato, evaṁ idhāpi santāne yaṁ phalaṁ, etaṁ nāññassa, na ca aññatoti yojetabbaṁ. Etena ca saṅkhārābhāve phalābhāvameva dasseti, na aññapaccayanivāraṇaṁ karoti.",
  "tika-abh08t33:43": "616-8.Evaṁ santepīti asaṅkantipātubhāve. Tattha ca yathāvuttadosapariharaṇe sati siddhepīti attho. Vijjamānanti padīpassa vaṭṭikāsneho viya vijjamānaṁ aniruddhanti attho. Avijjamānanti vaṭṭadukkhābhāvassa arahato cuticittaṁ viya avijjamānaṁ niruddhanti attho. Tappavattikkhaṇeti kammassa pavattamānakkhaṇeyeva. Tenāha ‘‘saddhimeva ca hetunā’’ti. Avijjamānanti pavattikkhaṇato pubbe vijjamānataṁ asampattaṁ. Niruddhanti khaṇattayaṁ patvā niruddhaṁ. Tenāha –",
  "tika-abh08t33:44": "‘‘Pavattikkhaṇato pubbe, pacchā niccaphalaṁ siyā’’ti.",
  "tika-abh08t33:45": "Pubbeti kammāyūhanato pubbe. Avijjamānatāsāmaññena hetaṁ vuttaṁ. Pacchāti vipākappavattito pacchā ca.",
  "tika-abh08t33:46": "619-20.Kaṭattāpaccayoti kaṭattā eva paccayo, na vijjamānatāya avijjamānatāya vāti attho. Tenāha ‘‘kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī’’tiādi (dha. sa. 431). Yadi evaṁ arahatā katakammampi kaṭattāpaccayo siyāti? Nayidamevaṁ. Yathā hi acchinnamūlasmiṁ rukkhe pupphitaṁ bījasamatthampi kusumaṁ mūle chinnamatte phaladāyakaṁ na hoti, evaṁ arahatopi kilesamūlassa abbocchinnakāle santāne pavattampi kammaṁ kilesamūlacchinnamatteyeva phaladāne asamatthabhāvaṁ āpannanti. Tenāhu porāṇā –",
  "tika-abh08t33:47": "‘‘Bālajanajjhāruḷho ,",
  "tika-abh08t33:48": "Jātiratho kammakilesacakkoyaṁ;",
  "tika-abh08t33:49": "Kilesacakkavidhamano,",
  "tika-abh08t33:50": "Na yāti kammekacakkepī’’ti.",
  "tika-abh08t33:51": "Kaṭattā ce paccayo, niccaphaladāyako vibandhoti āha ‘‘pāṭibhogādika’’ntiādi. Pāṭibhogādikanti mūlabhāvūpagamanādikaṁ. Ādi-ggahaṇena ‘‘pacchā mūlaṁ dassāmī’’ti bhaṇḍaggahaṇaṁ, iṇaggahaṇañca saṅgaṇhāti. Ayaṁ panettha adhippāyo – pāṭibhogakiriyādīnaṁ vijjamānatā, avijjamānatā vā niyyātane, paṭibhaṇḍadāne, iṇadāne ca paccayo na hoti, atha kho karaṇamattaṁ, na ca taṁ niyyātanādīnaṁ niccameva paccayo hoti niyyātanādimhi kate paccayattābhāvato, evameva vipākuppādanepi kammassa vijjamānatā, avijjamānatā vā paccayo na hoti, atha kho karaṇamattameva, karaṇamatte ca sati vipakkavipākānaṁ paccayo na hotīti.",
  "tika-abh08t33:52": "621. Paramassa uttamassa atthassa pakāsanato paramatthappakāsano. Pītibuddhivivaḍḍhanoti pītiyā, ñāṇassa ca, pītisahagatassa vā ñāṇassa vivaḍḍhano.",
  "tika-abh08t33:53": "Iti abhidhammatthavikāsiniyā nāma",
  "tika-abh08t33:54": "Abhidhammāvatārasaṁvaṇṇanāya",
  "tika-abh08t33:55": "Puññavipākapaccayaniddesavaṇṇanā niṭṭhitā."
}