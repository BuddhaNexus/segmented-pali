{
  "tika-s0101t13:0": "13. Tevijjasuttavaṇṇanā",
  "tika-s0101t13:1": "518.Uttarenāti ettha ena-saddo disāvācīsaddato pañcamīantato adūrattho icchito, tasmā uttarena-saddena adūratthajotanaṁ dassento ‘‘adūre uttarapasse’’ti āha. Akkharacintakā pana ena-saddayoge avadhivācini pade upayogavacanaṁ icchanti. Attho pana sāmivaseneva icchitoti idha sāmivacanavaseneva vuttaṁ.",
  "tika-s0101t13:2": "519.Kulacārittādīti ādi-saddena mantajjhenābhirūpatādisampattiṁ saṅgaṇhāti. Mantasajjhāyakaraṇatthanti āthabbaṇamantānaṁ sajjhāyakaraṇatthaṁ, tenāha ‘‘aññesaṁ bahūnaṁ pavesanaṁ nivāretvā’’ti.",
  "tika-s0101t13:3": "Maggāmaggakathāvaṇṇanā",
  "tika-s0101t13:4": "520.‘‘Jaṅghacāra’’nti caṅkamato ito cito ca caraṇamāha. So hi jaṅghāsu kilamathavinodanattho cāroti tathā vutto. Tenāha ‘‘anucaṅkamantānaṁ anuvicarantāna’’nti. Tenāti ubhosupi anucaṅkamanānuvicāraṇānaṁ labbhanato. Sahāyā hi te aññamañña sabhāgavuttikā. ‘‘Maggo’’ti icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo, tasmiṁ magge ca amagge ca. Paṭipadanti brahmalokagāmimaggassa pubbabhāgapaṭipadaṁ.",
  "tika-s0101t13:5": "Niyyātīti niyyānīyo, so eva ‘‘niyyāniko’’ti vuttoti āha ‘‘niyyāyanto’’ti. Yasmā niyyātapuggalavasenassa niyyānikabhāvo , tasmā ‘‘niyyāyanto’’ti puggalassa yoniso paṭipajjanavasena niyyāyanto maggo ‘‘niyyātī’’ti vutto. Karotīti attano santāne uppādeti. Uppādentoyeva hi tattha paṭipajjati nāma. Saha byeti vattatīti sahabyo, sahavattanako . Tassa bhāvo sahabyatāti āha ‘‘sahabhāvāyā’’tiādi. Sahabhāvoti ca salokatā, samīpatā vā veditabbā, tenāha ‘‘ekaṭṭhāne pātubhāvāyā’’ti. Sakameva ācariyavādanti attano ācariyena pokkharasātinā kathitameva ācariyavādaṁ. Thometvā paggaṇhitvā ‘‘ayameva ujumaggo ayamañjasāyano’’ti pasaṁsitvā ukkaṁsitvā. Bhāradvājopisakamevāti bhāradvājopi māṇavo attano ācariyena tārukkhena kathitameva ācariyavādaṁ thometvā paggaṇhitvā vicaratīti yojanā. Tena vuttanti tena yathā tathā vā abhiniviṭṭhabhāvena vuttaṁ pāḷiyaṁ.",
  "tika-s0101t13:6": "521-2.Aniyyānikā vāti appāṭihāriyāva aññamaññassa vāde dosaṁ dassetvā aviparītatthadassanatthaṁ uttararahitā eva. Aññamaññassa vādassa ādito viruddhaggahaṇaṁ viggaho, sveva vivadanavasena aparāparaṁ uppanno vivādoti āha ‘‘pubbuppattiko viggaho aparabhāge vivādo’’ti. Duvidhopi eso viggaho, vivādoti dvidhā vuttopi virodho. Nānāācariyānaṁ vādatoti nānārucikānaṁ ācariyānaṁ vādabhāvato. Nānāvādo nānāvidho vādoti katvā.",
  "tika-s0101t13:7": "523.Ekassāpīti tumhesu dvīsu ekassāpi. Ekasminti sakavādaparavādesu ekasmimpi. Saṁsayo natthīti ‘‘maggo nu kho, na maggo nu kho’’ti saṁsayo vicikicchā natthi. Añjasāyanabhāve pana saṁsayo. Tenāha ‘‘esa kirā’’tiādi. Bhagavā pana yadi sabbattha maggasaññino, evaṁ sati ‘‘kismiṁ vo viggaho’’ti pucchati.",
  "tika-s0101t13:8": "524. ‘‘Icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo’’ti vutto vāyamattho. Sabbe teti sabbepi te nānāācariyehi vuttamaggā.",
  "tika-s0101t13:9": "Ye pāḷiyaṁ ‘‘addhariyā brāhmaṇā’’tiādinā vuttā. Addharo nāma yaññaviseso, tadupayogibhāvato ‘‘addhariyā’’ tveva vuccanti yajūni, tāni sajjhāyantīti addhariyā, yajubbedino. Ye ca tittiriisinā kate mante sajjhāyanti, te tittiriyā, yajubbedino eva. Yajubbedasākhā hesā, yadidaṁ tittiraṁ. Chando vuccati visesato sāmavedo, taṁ sarena kāyantīti chandokā, sāmavedino. ‘‘Chandogā’’tipi paṭhanti, so evattho. Bahavo irayo etthāti bavhāri, irubbedo. Taṁ adhīyantīti bavhārijjhā.",
  "tika-s0101t13:10": "‘‘Bahūnī’’ti etthāyaṁ upamāsaṁsandanā – yathā te nānāmaggā ekaṁsato tassa gāmassa vā nigamassa vā pavesāya honti, evaṁ brāhmaṇehi paññāpiyamānāpi nānāmaggā brahmalokūpagamanāya brahmunā sahabyatāya ekaṁseneva hontīti.",
  "tika-s0101t13:11": "527-529.Va-kāro āgamasandhimattanti anatthako va-kāro, tena vaṇṇāgamena padantarasandhimattaṁ katanti attho. Andhapaveṇīti andhapanti. ‘‘Paññāsasaṭṭhi andhā’’ti idaṁ tassā andhapaveṇiyā mahato gacchagumbassa anuparigamanayogyatādassanaṁ. Evañhi te ‘‘suciraṁ velaṁ maggaṁ gacchāmā’’ti evaṁ saññino honti. Nāmakaṁyevāti atthābhāvato nāmamattaṁyeva, taṁ pana bhāsitaṁ tehi sārasaññitampi nāmamattatāya asārabhāvato nihīnamevāti āha ‘‘lāmakaṁyevā’’ti.",
  "tika-s0101t13:12": "530.Yatoti bhummatthe nissakkavacanaṁ, sāmaññajotanā ca visese avatiṭṭhatīti āha ‘‘yasmiṁ kāle’’ti. Āyācantīti patthenti. Uggamanaṁ lokassa bahukārabhāvato tathā thomanāti. Ayaṁ kira brāhmaṇānaṁ laddhi ‘‘brāhmaṇānaṁ āyācanāya candimasūriyā gantvā loke obhāsaṁ karontī’’ti.",
  "tika-s0101t13:13": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya maggadesane tevijjānaṁ kiṁ vattabbaṁ atthi, ye paccakkhabhūtānampi candimasūriyānaṁ sahabyatāya maggaṁ desetuṁ na sakkontīti adhippāyo. ‘‘Yatthā’’ti ‘‘idha panā’’ti vuttamevatthaṁ paccāmasati.",
  "tika-s0101t13:14": "Aciravatīnadīupamākathāvaṇṇanā",
  "tika-s0101t13:15": "542.Samabharitāti sampuṇṇā. Tato eva kākapeyyā. Pārāti paratīraṁ. Apāranti orimatīraṁ. Ehīti āgaccha.",
  "tika-s0101t13:16": "544.Pañcasīla…pe… veditabbā yamaniyamādibrāhmaṇadhammānaṁ tadantogadhabhāvato. Tabbiparītāti pañcasīlādiviparītā pañca verādayo. ‘‘Punapī’’ti vatvā ‘‘aparampī’’ti vacanaṁ itarāyapi nadi upamāya saṅgaṇhanatthaṁ.",
  "tika-s0101t13:17": "546.Kāmayitabbaṭṭhenāti kāmanīyabhāvena. Bandhanaṭṭhenāti teneva kāmetabbabhāvena sattānaṁ cittassa ābandhanabhāvena. Kāmañcāyaṁ guṇa-saddo atthantaresupi diṭṭhappayogo, tesaṁ panettha asambhavato pārisesañāyena bandhanaṭṭheyeva yuttoti dassetuṁ ‘‘anujānāmī’’tiādinā atthuddhāro āraddho, esevāti bandhanaṭṭho eva. Na hi rūpādīnaṁ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā. Rāsaṭṭhaānisaṁsaṭṭhesupi eseva nayo tathāpi kāmetabbatāya anadhippetattā. Pārisesato pana bandhanaṭṭho gahito. Yadaggena hi nesaṁ kāmetabbatā, tadaggena bandhanabhāvo cāti.",
  "tika-s0101t13:18": "Koṭṭhāsaṭṭhopi tesu yujjateva cakkhuviññeyyādikoṭṭhāsabhāvena nesaṁ kāmetabbato. Koṭṭhāse ca guṇa-saddo dissati ‘‘diguṇaṁ vaḍḍhetabba’’ntiādīsu, sampadāṭṭhopi –",
  "tika-s0101t13:19": "‘‘Asaṅkhyeyyāni nāmāni, saguṇena mahesino;",
  "tika-s0101t13:20": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 76);",
  "tika-s0101t13:21": "Ādīsu sopi idha na yujjatīti anuddhaṭo.",
  "tika-s0101t13:22": "Cakkhuviññeyyāti cakkhuviññāṇena vijānitabbā, tena pana vijānanaṁ dassanamevāti āha ‘‘passitabbā’’ti. ‘‘Sotaviññāṇena sotabbā’’ti evamādi etenupāyenāti atidisati. Gavesitampi ‘‘iṭṭha’’nti vuccati, taṁ idha nādhippetanti āha ‘‘pariyiṭṭhā vā hontu mā vā’’ti. Iṭṭhārammaṇabhūtāti sukhārammaṇabhūtā. Kāmanīyāti kāmetabbā. Iṭṭhabhāvena manaṁ appāyantīti manāpā. Piyajātikāti piyasabhāvā.",
  "tika-s0101t13:23": "Gedhenāti lobhena abhibhūtā hutvā pañcakāmaguṇe paribhuñjantīti yojanā. Mucchākāranti mohanākāraṁ. Adhiosannāti adhiggayha ajjhosāya avasannā, tenāha ‘‘ogāḷhā’’ti. Pariniṭṭhānappattāti gilitvā pariniṭṭhāpanavasena pariniṭṭhānaṁ upagatā. Ādīnavanti kāmaparibhoge sampati, āyatiñca dosaṁ apassantā. Ghāsacchādanādisambhoganimittasaṁkilesato nissaranti apagacchanti etenāti nissaraṇaṁ, yoniso paccavekkhitvā tesaṁ paribhogapaññā. Tadabhāvato anissaraṇapaññāti imamatthaṁ dassento ‘‘idametthā’’tiādimāha.",
  "tika-s0101t13:24": "548-9.Āvarantīti kusalappavattiṁ āditova nivārenti. Nivārentīti niravasesato vārayanti. Onandhantīti ogāhantā viya chādenti. Pariyonandhantīti sabbaso chādenti. Āvaraṇādīnaṁ vasenāti āvaraṇādiatthānaṁ vasena. Te hi āsevanabalavatāya purimapurimehi pacchimapacchimā daḷhataratamādibhāvappattā vuttā.",
  "tika-s0101t13:25": "Saṁsandanakathāvaṇṇanā",
  "tika-s0101t13:26": "550. Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ ‘‘sapariggahoti itthipariggahena sapariggaho’’ti. ‘‘Itthipariggahena apariggaho’’ti ca idaṁ tevijjabrāhmaṇesu dissamānapariggahānaṁ duṭṭhullatamapariggahābhāvadassanaṁ. Evaṁbhūtānaṁ tevijjānaṁ brāhmaṇānaṁ kā brahmunā saṁsandanā, brahmā pana sabbena sabbaṁ apariggahoti. Veracittena avero, kuto etassa verappayogoti adhippāyo. Cittagelaññasaṅkhātenāti cittuppādagelaññasaññitena, tenassa sabbarūpakāyagelaññabhāvo vutto hoti. Byāpajjhenāti dukkhena. Uddhaccakukkuccādīhīti ādi-saddena tadekaṭṭhā saṁkilesadhammā saṅgayhanti. Appaṭipattihetubhūtāya vicikicchāya sati na kadāci cittaṁ purisassa vase vattati, pahīnāya pana siyā vasavattananti āha ‘‘vicikicchāya abhāvato cittaṁ vase vattetī’’ti. Cittagatikāti cittavasikā, tenāha cittassa vase vattantī’’ti. Na tādisoti brāhmaṇā viya cittavasiko na hoti, atha kho vasībhūtajjhānābhiññatāya cittaṁ attano vase vattetīti vasavattī.",
  "tika-s0101t13:27": "552.Brahmalokamaggeti brahmalokagāmimagge paṭipajjitabbe, paññapetabbe vā, taṁ paññapentāti adhippāyo. Upagantvāti amaggameva ‘‘maggo’’ti micchāpaṭipajjanena upagantvā, paṭijānitvā vā. Paṅkaṁ otiṇṇā viyāti matthake ekaṅgulaṁ vā upaḍḍhaṅgulaṁ vā sukkhatāya ‘‘samatala’’nti saññāya anekaporisaṁ mahāpaṅkaṁ otiṇṇā viya. Anuppavisantīti apāyamaggaṁ brahmalokamaggasaññāya ogāhayanti. Tato eva saṁsīditvā visādaṁ pāpuṇanti. Evanti ‘‘samatala’’ntiādinā vuttanayena. Saṁsīditvāti nimmujjitvā. Sukkhataraṇaṁ maññe tarantīti sukkhanaditaraṇaṁ taranti maññe. Tasmāti yasmā tevijjā amaggameva ‘‘maggo’’ti upagantvā saṁsīdanti, tasmā. Yathāteti yathā te ‘‘samatala’’nti saññāya paṅkaṁ otiṇṇā. Idheva cāti imasmiñca attabhāve. Sukhaṁ vā sātaṁ vā na labhantīti jhānasukhaṁ vā vipassanāsātaṁ vā na labhanti, kuto maggasukhaṁ vā nibbānasātaṁ vāti adhippāyo. Maggadīpakanti maggadīpakābhimataṁ. ‘‘Iriṇa’’nti araññāniyā idaṁ adhivacananti āha ‘‘agāmakaṁ mahārañña’’nti . Migaruruādīnampi anupabhogarukkhehi. Parivattitumpi na sakkā honti mahākaṇṭakatāya. Ñātīnaṁ byasanaṁ vināso ñātibyasanaṁ. Evaṁ bhogasīlabyasanāni veditabbāni. Rogo eva byasati vibādhatīti rogabyasanaṁ. Evaṁ diṭṭhibyasanampi daṭṭhabbaṁ.",
  "tika-s0101t13:28": "554.Jātasaṁvaḍḍhoti jāto hutvā saṁvaḍḍhito. Na sabbaso paccakkhā honti paricayābhāvato. Ciranikkhantoti nikkhanto hutvā cirakālo. Dandhāyitattanti vissajjane mandattaṁ saṇikavutti, taṁ pana saṁsayavasena cirāyanaṁ nāma hotīti āha ‘‘kaṅkhāvasena cirāyitatta’’nti. Vitthāyitattanti sārajjitattaṁ. Aṭṭhakathāyaṁ pana vitthāyitattaṁ nāma chambhitattanti adhippāyena ‘‘thaddhabhāvaggahaṇa’’nti vuttaṁ.",
  "tika-s0101t13:29": "555.U-iti upasaggayoge lumpa-saddo uddharaṇattho hotīti ‘‘ullumpatū’’ti padassa uddharatūti atthamāha. Upasaggavasena hi dhātu-saddā atthavisesavuttino honti yathā ‘‘uddharatū’’ti.",
  "tika-s0101t13:30": "Brahmalokamaggadesanāvaṇṇanā",
  "tika-s0101t13:31": "556. Yassa atisayena balaṁ atthi, so ‘‘balavā’’ti vuttoti āha ‘‘balasampanno’’ti. Saṅkhaṁ dhamayatīti saṅkhadhamako, taṁ dhamayitvā tato saddapavattako. Appanāva vaṭṭati paṭipakkhato sammadeva cetaso vimuttibhāvato.",
  "tika-s0101t13:32": "Pamāṇakataṁ kammaṁ nāma kāmāvacaraṁ pamāṇakarānaṁ saṁkilesadhammānaṁ avikkhambhanato. Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakaanodissakadisāpharaṇavasena vaḍḍhetuṁ na sakkā. Vuttavipariyāyato pana appamāṇakataṁ kammaṁ nāma rūpārūpāvacaraṁ, tenāha ‘‘tañhī’’tiādi. Tattha arūpāvacare odissakānodissakavasena pharaṇaṁ na labbhati, tathā disāpharaṇaṁ.",
  "tika-s0101t13:33": "Keci pana taṁ āgamanavasena labbhatīti vadanti, tadayuttaṁ. Na hi brahmavihāranissando āruppaṁ, atha kho kasiṇanissando, tasmā yaṁ suvibhāvitaṁ vasībhāvaṁ pāpitaṁ āruppaṁ, taṁ ‘‘appamāṇakata’’nti vuttanti daṭṭhabbaṁ. Yaṁ vā sātisayaṁ brahmavihārabhāvanāya abhisaṅkhatena santānena nibbattitaṁ, yañca brahmavihārasamāpattito vuṭṭhāya samāpannaṁ arūpāvacarajjhānaṁ, taṁ iminā pariyāyena pharaṇappamāṇavasena appamāṇakatanti vattuṁ vaṭṭatīti apare. Vīmaṁsitvā gahetabbaṁ.",
  "tika-s0101t13:34": "Rūpāvacarārūpāvacarakammeti rūpāvacarakamme, arūpāvacarakamme ca sati. Na ohīyati na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne taṁ abhibhavitvā paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve na tiṭṭhati. Laggitunti āvarituṁ nisedhetuṁ. Ṭhātunti paṭibalo hutvā ṭhātuṁ. Pharitvāti paṭippharitvā. Pariyādiyitvāti tassa sāmatthiyaṁ khepetvā. Kammassa pariyādiyanaṁ nāma tassa vipākuppādanaṁ nisedhetvā attano vipākuppādananti āha ‘‘tassa vipākaṁ paṭibāhitvā’’tiādi. Evaṁ mettādivihārīti evaṁ vuttānaṁ mettādīnaṁ brahmavihārānaṁ vasena mettādivihārī.",
  "tika-s0101t13:35": "559.Aggaññasutte…pe… alatthunti aggaññasutte āgatanayena upasampadañceva arahattañca alatthuṁ paṭilabhiṁsu. Sesaṁ suviññeyyameva.",
  "tika-s0101t13:36": "Tevijjasuttavaṇṇanāya līnatthappakāsanā.",
  "tika-s0101t13:37": "Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāya",
  "tika-s0101t13:38": "Līnatthappakāsanāti.",
  "tika-s0101t13:39": "Sīlakkhandhavaggaṭīkā niṭṭhitā."
}