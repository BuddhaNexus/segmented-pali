{
  "tika-vin02t20:0.1": "Cūḷavagga-ṭīkā",
  "tika-vin02t20:0.2": "1. Kammakkhandhakaṁ",
  "tika-vin02t20:1": "Tajjanīyakammakathāvaṇṇanā",
  "tika-vin02t20:2": "1. Cūḷavaggassa paṭhame kammakkhandhake tāva ‘‘yaṭṭhiṁ pavesaya, kunte pavesayā’’tiādīsu viya sahacaraṇañāyena ‘‘mañcā ukkuṭṭhiṁ karontī’’tiādīsu viya nissitesu nissayavohāravasena vā paṇḍukalohitakanissitā paṇḍukalohitakasaddena vuttāti āha ‘‘tesaṁ nissitakāpi paṇḍukalohitakātveva paññāyantī’’ti. Paṭivadathāti paṭivacanaṁ detha.",
  "tika-vin02t20:3": "Adhammakammadvādasakakathāvaṇṇanā",
  "tika-vin02t20:4": "4.Tīhiaṅgehi samannāgatanti paccekaṁ samuditehi vā tīhi aṅgehi samannāgataṁ. Na hi tiṇṇaṁ eva aṅgānaṁ samodhānena adhammakammaṁ hoti, ekenapi hotiyeva. ‘‘Appaṭiññāya kataṁ hotīti lajjiṁ sandhāya vutta’’nti gaṇṭhipadesu kathitaṁ.",
  "tika-vin02t20:5": "Nanu ca ‘‘adesanāgāminiyā āpattiyā kataṁ hotī’’ti idaṁ parato ‘‘tīhi, bhikkhave, aṅgehi samannāgatassa bhikkhuno ākaṅkhamāno saṅgho tajjanīyakammaṁ kareyya, adhisīle sīlavipanno hotī’’ti iminā virujjhati. Adesanāgāminiṁ āpanno hi ‘‘adhisīle sīlavipanno’’ti vuccatīti? Tattha keci vadanti ‘‘tajjanīyakammassa hi visesena bhaṇḍanakārakattaṁ aṅga’nti aṭṭhakathāyaṁ vuttaṁ, taṁ pāḷiyā āgatanidānena sameti, tasmā sabbatikesupi bhaṇḍanaṁ āropetvā bhaṇḍanapaccayā āpannāpattivasena idaṁ kammaṁ kātabbaṁ. Tasmā ‘adhisīle sīlavipanno’ti etthāpi pubbabhāge vā parabhāge vā codanāsāraṇādikāle bhaṇḍanapaccayā āpannāpattivaseneva kātabbaṁ, na kevalaṁ saṅghādisesapaccayā kātabba’’nti. Apare pana vadanti ‘‘adesanāgāminiyāti idaṁ pārājikāpattiṁyeva sandhāya vuttaṁ, na saṅghādisesaṁ. Aṭṭhakathāyaṁ pana ‘adesanāgāminiyāti pārājikāpattiyā vā saṅghādisesāpattiyā vā’ti vuttaṁ. Tattha saṅghādisesāpattiyā vāti atthuddhāravasena vuttaṁ, ‘adhisīle sīlavipanno’ti ca idaṁ saṅghādisesaṁyeva sandhāya vuttaṁ, na pārājikaṁ. Tasmā pārājikāpattipaccayā na tajjanīyakammaṁ kātabbaṁ payojanābhāvā, saṅghādisesapaccayā kātabbanti ayamattho siddho hoti. Sukkapakkhe ‘desanāgāminiyā āpattiyā kataṁ hotī’ti iminā virujjhatīti ce? Na ekena pariyāyena saṅghādisesassapi desanāgāminīvohārasambhavato’’ti, taṁ yuttaṁ viya dissati.",
  "tika-vin02t20:6": "Nappaṭippassambhetabbaaṭṭhārasakakathāvaṇṇanā",
  "tika-vin02t20:7": "8.Lomaṁ pātentītiādi sammāvattanāya pariyāyavacanaṁ.",
  "tika-vin02t20:8": "Niyassakammakathāvaṇṇanā",
  "tika-vin02t20:9": "11. Niyassakamme ‘‘nissāya te vatthabbanti garunissayaṁ sandhāya vuttaṁ, na itara’’nti kenaci likhitaṁ. Gaṇṭhipade pana ‘‘niyassakammaṁ yasmā bālavasena karīyati, tasmā nissāya vatthabbanti nissayaṁ gāhāpetabbo’’ti vuttaṁ, vīmaṁsitvā yuttataraṁ gahetabbaṁ. Apissūti ettha suiti nipātamattaṁ, bhikkhū api niccabyāvaṭā hontīti vuttaṁ hoti.",
  "tika-vin02t20:10": "Pabbājanīyakammakathāvaṇṇanā",
  "tika-vin02t20:11": "29. Pabbājanīyakamme tena hi, bhikkhave, saṅgho pabbājanīyakammaṁ paṭippassambhetūti idaṁ tesu vibbhamantesupi pakkamantesupi sammāvattanteyeva sandhāya vuttaṁ.",
  "tika-vin02t20:12": "Paṭisāraṇīyakammakathāvaṇṇanā",
  "tika-vin02t20:13": "33. Sudhammavatthusmiṁ macchikāsaṇḍeti evaṁnāmake nagare. Tattha kira (dha. pa. aṭṭha. 1.72 cittagahapativatthu) citto gahapati pañcavaggiyānaṁ abbhantaraṁ mahānāmattheraṁ piṇḍāya caramānaṁ disvā tassa iriyāpathe pasīditvā pattaṁ ādāya gehaṁ pavesetvā bhojetvā bhattakiccāvasāne dhammakathaṁ suṇanto sotāpattiphalaṁ patvā acalasaddho hutvā ambāṭakavanaṁ nāma attano uyyānaṁ saṅghārāmaṁ kātukāmo therassa hatthe udakaṁ pātetvā niyyātesi. Tasmiṁ khaṇe ‘‘patiṭṭhitaṁ buddhasāsana’’nti udakapariyantaṁ katvā mahāpathavī kampi, mahāseṭṭhi uyyāne mahāvihāraṁ kāresi. Tatthāyaṁ sudhammo bhikkhu āvāsiko ahosi. Taṁ sandhāya vuttaṁ ‘‘āyasmā sudhammo macchikāsaṇḍe cittassa gahapatino āvāsiko hotī’’tiādi. Tattha dhuvabhattikoti niccabhattiko.",
  "tika-vin02t20:14": "Aparena samayena cittassa guṇakathaṁ sutvā bhikkhusahassena saddhiṁ dve aggasāvakā tassa saṅgahaṁ kattukāmā macchikāsaṇḍaṁ agamaṁsu. Taṁ sandhāya vuttaṁ ‘‘tena kho pana samayena sambahulā therā’’tiādi. Citto gahapati tesaṁ āgamanaṁ sutvā addhayojanamattaṁ paccuggantvā te ādāya attano vihāraṁ pavesetvā āgantukavattaṁ katvā ‘‘bhante, thokaṁ dhammakathaṁ sotukāmomhī’’ti dhammasenāpatiṁ yāci. Atha naṁ thero ‘‘upāsaka, addhānenāmhā kilantarūpā, apica thokaṁ suṇāhī’’ti tassa dhammakathaṁ kathesi. Tena vuttaṁ ‘‘ekamantaṁ nisinnaṁ kho cittaṁ gahapatiṁ āyasmā sāriputto dhammiyā kathāya sandassesī’’tiādi. So therassa dhammakathaṁ suṇantova anāgāmiphalaṁ pāpuṇi.",
  "tika-vin02t20:15": "41.Nāsakkhi cittaṁ gahapatiṁ khamāpetunti so tattha gantvā ‘‘gahapati, mayhameva so doso , khamāhi me’’ti vatvāpi ‘‘nāhaṁ khamāmī’’ti tena paṭikkhitto maṅkubhūto taṁ khamāpetuṁ nāsakkhi. Punadeva satthu santikaṁ paccāgamāsi. Satthā ‘‘nāssa upāsako khamissatī’’ti jānantopi ‘‘mānathaddho esa tiṁsayojanaṁ gantvāva paccāgacchatū’’ti khamanupāyaṁ anācikkhitvāva uyyojesi. Athassa puna āgatakāle nihatamānassa anudūtaṁ datvā ‘‘gaccha, iminā saddhiṁ gantvā upāsakaṁ khamāpehī’’ti vatvā ‘‘samaṇena nāma ‘mayhaṁ vihāro, mayhaṁ nivāsaṭṭhānaṁ, mayhaṁ upāsako, mayhaṁ upāsikā’ti mānaṁ vā issaṁ vā kātuṁ na vaṭṭati. Evaṁ karontassa hi icchāmānādayo kilesā vaḍḍhantī’’ti ovadanto –",
  "tika-vin02t20:16": "‘‘Asantaṁ bhāvanamiccheyya, purekkhārañca bhikkhusu;",
  "tika-vin02t20:17": "Āvāsesu ca issariyaṁ, pūjā parakulesu ca.",
  "tika-vin02t20:18": "‘‘Mameva kata maññantu, gihī pabbajitā ubho;",
  "tika-vin02t20:19": "Mamevātivasā assu, kiccākiccesu kismici;",
  "tika-vin02t20:20": "Iti bālassa saṅkappo, icchā māno ca vaḍḍhatī’’ti. (dha. pa. 73-74) –",
  "tika-vin02t20:21": "Dhammapade imā gāthā abhāsi.",
  "tika-vin02t20:22": "Sudhammattheropi imaṁ ovādaṁ sutvā satthāraṁ vanditvā uṭṭhāyāsanā padakkhiṇaṁ katvā tena anudūtena bhikkhunā saddhiṁ gantvā upāsakassa cakkhupathe āpattiṁ paṭikaritvā upāsakaṁ khamāpesi. So upāsakena ‘‘khamāmahaṁ bhante, sace mayhaṁ doso atthi, khamatha me’’ti paṭikhamāpito satthārā dinnaovāde ṭhatvā katipāheneva saha paṭisambhidāhi arahattaṁ pāpuṇi.",
  "tika-vin02t20:23": "Āpattiyā adassane ukkhepanīyakammakathāvaṇṇanā",
  "tika-vin02t20:24": "50.Tassā adassaneyeva kammaṁ kātabbanti tassā adassaneyeva ukkhepanīyakammaṁ kātabbaṁ. Tajjanīyādikammaṁ pana āpattiṁ āropetvā tassā adassane appaṭikamme vā bhaṇḍanakārakādiaṅgehi kātabbaṁ. Sesamettha uttānameva.",
  "tika-vin02t20:25": "Kammakkhandhakavaṇṇanā niṭṭhitā."
}