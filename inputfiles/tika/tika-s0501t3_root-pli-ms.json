{
  "tika-s0501t3:0": "4. Paṭiniddesavāraatthavibhāvanā",
  "tika-s0501t3:1": "1. Desanāhāravibhaṅgavibhāvanā",
  "tika-s0501t3:2": "5. Evaṁ hārādayo sarūpato ācariyena uddesato uddiṭṭhā, niddesato ca niddiṭṭhā, amhehi ca ñātā, atha kasmā puna ‘‘tattha katamo desanāhāro’’tiādiko āraddhoti ce? Veneyyānaṁ tividhattā. Veneyyā hi atitikkhapañño nātitikkhapañño mandapaññoti tividhā honti. Tesañhi atitikkhapaññassānurūpaṁ hārādayo uddesato uddiṭṭhā, nātitikkhapaññassa anurūpaṁ niddesato niddiṭṭhā, idāni mandapaññassānurūpaṁ hārādayo vibhajitvā dassetuṁ ‘‘tattha katamo desanāhāro’’tiādiko vibhaṅgavāro āraddho. Aṭṭhakathāyaṁ pana ‘‘evaṁ hārādayosukhaggahaṇatthaṁ gāthābandhavasena sarūpato niddisitvā idāni tesu hāre tāva paṭiniddesavasena vibhajituṁ ‘tattha katamo desanāhāro’tiādi āraddha’’nti (netti. aṭṭha. 5) vuttaṁ.",
  "tika-s0501t3:3": "Tattha ye hārādayo uddesaniddesesu niddiṭṭhā, tattha hārādīsu katamo desanāhāroti ce? Yā ‘‘assādādīnavatā’’tiādigāthā (netti. 4) vuttā, sā ayaṁ gāthā niddesavasena desanāhāro nāma, tassa ‘‘assādādīnavatā’’tiādi (netti. 4) niddesassa idāni mayā vuccamāno ‘‘ayaṁ desanāhāro kiṁ desayatī’’tiādiko vitthārasaṁvaṇṇanāviseso desanāhāravibhaṅgo nāmāti yojanā. ‘‘Ayaṁ desanāhāro kiṁ desayatī’’ti pucchitabbattā pucchaṁ ṭhapetvā ‘‘imaṁ desayatī’’ti niyametvā dassetuṁ ‘‘ayaṁ desanāhāro kiṁ desayati? Assādaṁ ādīnava’’ntiādi vuttaṁ. Tattha ayaṁ desanāhāro kiṁ desayatīti ce ? Assādaṁ desayati saṁvaṇṇeti vitthāreti, ādīnavaṁ desayati…pe… vitthāreti, nissaraṇaṁ desayati…pe… vitthāreti, phalaṁ desayati…pe… vitthāreti, upāyaṁ desayati…pe… vitthāreti, āṇattiṁ desayati saṁvaṇṇeti vitthāretīti yojano.",
  "tika-s0501t3:4": "Ettha ca ‘‘ayaṁ desanāhāro’’ti saddo pubbāparāpekkhoti daṭṭhabbo. ‘‘‘Assādādīnavatā’tiādigāthāyaṁ (netti. 4) dassitā ime assādādayo kattha saṁvaṇṇetabbe pāḷidhamme āgatā’’ti pucchitabbattā ‘‘dhammaṁ vo, bhikkhave, desessāmī’’tiādi vuttaṁ. ‘‘‘Assādādīnavatā’tiādigāthāyaṁ (netti. 4) dassitā ime assādādayo kattha saṁvaṇṇetabbe pāḷidhamme āgatā’’ti pucchitabbattā ‘‘dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī’’ti paṭiññātabbe pāḷidhamme saṁvaṇṇetabbe ye assādādayo āgatā, te ayaṁ desanāhāro desayatīti adhippāyo.",
  "tika-s0501t3:5": "Tattha dhammasaddo pariyattisaccasamādhipaññāpakatipuññāpattiñeyyādīsu bahūsu atthesu pavatto, tathāpi idha pariyattidhammeyeva pavattoti daṭṭhabbo. Atthuddeso pana aṭṭhakathāyaṁ (netti. aṭṭha. 5) vutto, tasmā idha mayā na vutto. Vo-kāropi upayogakaraṇapadapūraṇasampadānatthesu dissati ca, tathāpi idha sampadānatthevāti daṭṭhabbo. Bhikkhanti yācanti sīlakkhandhādayo, paccaye vā kāyaviññattiyāti bhikkhū, saṁsāre bhayaṁ ikkhanti paccavekkhantīti vā bhikkhū. Bhikkhaveti te bhikkhū ālapati, kimatthāyāti attano mukhābhimukhaṁ katvā dhammassavane atiussāhane niyojetuṁ ālapatīti veditabbo.",
  "tika-s0501t3:6": "Dhammaṁ desessāmīti nāhaṁ issaratāya tumhe aññaṁ kiñci kāreyyāmi, dhammaṁyeva desessāmi, desento ca na aññesaṁ dhammaṁ sutvā sutamayañāṇānusārena desessāmi, anāvaraṇañāṇena sabbañeyyadhammesu paccakkhakāritāya idāni mayāyeva pavattiyamānaṁ dhammaṁ ahaṁ desessāmīti paṭijānāti. Ādimhi kalyāṇaṁ ādikalyāṇaṁ, ādi kalyāṇametassāti vā ādikalyāṇaṁ. Sesesupi eseva nayo. Ādikalyāṇādayo cettha atthakalyāṇādivasena vuttāti daṭṭhabbā. Tenāha – ‘‘sīlena ādikalyāṇaṁ, samādhinā majjhekalyāṇaṁ, paññāya pariyosānakalyāṇaṁ. Buddhasubuddhatāya vā ādikalyāṇaṁ, dhammasudhammatāya majjhekalyāṇaṁ, saṅghasuppaṭipattiyā pariyosānakalyāṇaṁ. Atha vā ugghaṭitaññuvinayanena ādikalyāṇaṁ, vipañcitaññuvinayanena majjhekalyāṇaṁ, neyyapuggalavinayanena pariyosānakalyāṇaṁ. Ayamevattho idhādhippeto’’ti (netti. aṭṭha. 5).",
  "tika-s0501t3:7": "Arīyati ñāyatīti attho, ara-dhātuyā nippariyāyato ñāṇappadhāno ārammaṇikacittuppādo attho, ṭhānūpacārato atthassa ñātabbassa ārammaṇapaccayasatti attho, iti-saddena sāyeva satti parāmasīyati, ārammaṇapaccayasattisahito ārammaṇapaccayasaṅkhāto ñātabbo attho ta-paccayassa atthoti dhātupaccayānaṁ atthaviseso daṭṭhabbo. Asati bhavatīti vā attho, saha atthena yo dhammo vattatīti so dhammo sāttho, atthena samannāgato vā dhammo sāttho, saṅkāsanādichaatthapadasamāyogato vā sāttho. Ayamevattho idhādhippeto nettivisayattā. Sampannaṁ byañjanaṁ yassa dhammassāti sabyañjano. Sithiladhanitadīgharassagarulahusambandhavavatthitavimuttaniggahitasampannattā , akārantādiitthiliṅgādiekavacanādisampannattā, pamādalekhādirahitattā ca avayavo sampanno taṁsamūhattā dhammo sampannabyañjano nāma, akkharādichabyañjanapadasamāyogā vā sabyañjano. Ayamevattho idhādhippeto. Imasmiṁ ayaṁ ūno, so netabbo pakkhipitabboti upanetabbābhāvato kevalaparipuṇṇo, sīlakkhandhasamādhikkhandhapaññākkhandha- vimuttikkhandhavimuttiñāṇadassanakkhandhapāripūriyā vā kevalaparipuṇṇo. Idhāyaṁ atireko, so apanetabboti vatvā apanetabbābhāvato parisuddho, caturoghanittharaṇatthāya, lokāmisanirapekkhatāya pavattiyamānattā vā parisuddho. Seṭṭhattā brahmacariyaṁ, brahmānaṁ vā seṭṭhānaṁ ariyānaṁ cariyaṁ brahmacariyaṁ, pabbajjabrahmacariyamaggabrahmacariyasāsanabrahmacariyādīsu sāsanabrahmacariyaṁ pakāsayissāmi, paridīpayissāmīti attho.",
  "tika-s0501t3:8": "‘‘Dhammaṁ vo, bhikkhave, desessāmi…pe… pakāsessāmī’’ti paṭiññātabbe pāḷidhamme āgate assādādayo desanāhāro desayati saṁvaṇṇeti vitthāretīti ācariyena sāmaññavaseneva vuttaṁ, tasmā desanāhāro idha pāḷiyaṁ āgataṁ imaṁ assādaṁ desayati, idha pāḷiyaṁ āgataṁ imaṁ ādīnavaṁ desayatītiādi viseso na viññātabbo, ‘‘kathaṁ viññātabbo’’ti pucchitabbattā ‘‘idha pāḷiyaṁ āgato ayaṁ assādo, idha pāḷiyaṁ āgato ayaṁ ādīnavo’’ti visesaṁ niyametvā upalakkhaṇanayena dassetuṁ ‘‘tattha katamo assādo? Kāmaṁ kāmayamānassā’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu visayavisayibhedesu assādesu katamo assādo tattha tesu pāḷidhammesu kattha pāḷiyaṁ āgatoti pucchitvā –",
  "tika-s0501t3:9": "‘‘Kāmaṁ kāmayamānassa, tassa cetaṁ samijjhati;",
  "tika-s0501t3:10": "Addhā pītimano hoti, laddhā macco yadicchatī’’ti. (su. ni. 772; mahāni. 1) –",
  "tika-s0501t3:11": "Idha pāḷigāthāyaṁ yo visayabhūto assādo āgato, so ayaṁ assādetabbo assādo desanāhārassa visayoti. Aṭṭhakathāyaṁ pana –",
  "tika-s0501t3:12": "‘‘Evaṁ bhagavatā desito, pakāsito ca sāsanadhammo yesaṁ assādādīnaṁ dassanavasena pavatto, te assādādayo desanāhārassa visayabhūtā yattha yattha pāṭhe savisesaṁ vuttā, tato tato niddhāretvā udāharaṇavasena idhānetvā dassetuṁ ‘tattha katamo assādo’tiādi āraddha’’nti (netti. aṭṭha. 5) vuttaṁ.",
  "tika-s0501t3:13": "Tattha assādīyateti assādo, assādetabbo vatthukāmo. Kāmīyateti kāmo, vatthukāmo ca. Taṁ kāmayatīti kāmayamāno, satto. Tassa pītiyā yuttaṁ mano etassāti pītimano. Manati jānātītiādivacanatthena macco. Kāmaṁ kāmitabbaṁ vatthu kāmayamānassa tassa sattassa etaṁ kāmitabbaṁ vatthu sace samijjhati, evaṁ sati so satto addhā pītimano hoti. Yo macco yaṁ vatthuṁ icchati, taṁ vatthuṁ so macco laddhā addhā pītimano hotīti gāthāyattho daṭṭhabbo.",
  "tika-s0501t3:14": "‘‘Kāmaṁ …pe… pītimano hotī’’ti ettakameva avatvā ‘‘laddhā macco yadicchatī’’ti vuttattā lobhanīyaṁ vatthuṁyeva laddhā pītimano na hoti, atha kho patthetabbaṁ pūjetabbanti sabbaṁ laddhā macco pītimano ca hotīti atirekattho daṭṭhabbo.",
  "tika-s0501t3:15": "Visayabhūto assādetabbo assādo idha pāḷiyaṁ gāthāyaṁ āgatoti ācariyena vibhatto, amhehi ca ñāto, ‘‘dukkhadomanassādibhedesu ādīnavesu katamo ādīnavo kattha pāḷidhamme āgato’’ti pucchitabbattā ‘‘tattha katamo ādīnavo? Tassa ce kāmayānassā’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu dukkhadomanassādīsu ādīnavesu katamo ādīnavo tattha tesu pāḷidhammesu kattha pāḷiyaṁ āgatoti pucchitvā –",
  "tika-s0501t3:16": "‘‘Tassa ce kāmayānassa, chandajātassa jantuno;",
  "tika-s0501t3:17": "Te kāmā parihāyanti, sallaviddhova ruppatī’’ti. (su. ni. 773; mahāni. 2) –",
  "tika-s0501t3:18": "Idha pāḷigāthāyaṁ yo domanassasaṅkhāto ādīnavo āgato, so ayaṁ domanassasaṅkhāto ādīnavo desanāhārassa visayoti.",
  "tika-s0501t3:19": "Gāthāyaṁ pana kāmayati icchatīti kāmayāno. Atha vā yāyati gacchatīti yāno, kāmena yāno kāmayāno, tassa. Chando jāto yassa so chandajāto, tassa. Vijjhīyateti viddho, sallati pavisatīti sallo, sallena viddho sallaviddho. Kāmaṁ kāmayānassa chandajātassa jantuno ye kāmā labhitabbā, te kāmā kenaci antarāyena yadā parihāyanti, tadā so jantu ruppati. Kīdisova ruppati? Ayomayasallaviddho migo ruppati iva, parihīnakāmo jantu ruppatīti daṭṭhabbo. Ettha ca ‘‘ruppatī’’tivacanena domanassuppatti dassitāti daṭṭhabbā.",
  "tika-s0501t3:20": "Domanassabhūto ādīnavo idha pāḷiyaṁ āgatoti ācariyena vibhatto, amhehi ca ñāto, ‘‘magganibbānavasena duvidhesu nissaraṇesu katamaṁ nissaraṇaṁ kattha pāḷiyaṁ āgata’’nti pucchitabbattā ‘‘tattha katamaṁ nissaraṇaṁ? Yo kāme parivajjetī’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu magganibbānavasena duvidhesu nissaraṇesu katamaṁ nissaraṇaṁ tattha tesu pāḷidhammesu kattha pāḷidhamme āgatanti pucchitvā –",
  "tika-s0501t3:21": "‘‘Yo kāme parivajjeti, sappasseva padā siro;",
  "tika-s0501t3:22": "Somaṁ visattikaṁ loke, sato samativattatī’’ti. (su. ni. 774; mahāni. 3) –",
  "tika-s0501t3:23": "Idha pāḷigāthāyaṁ yaṁ samativattanakaraṇaṁ maggasaṅkhātaṁ nissaraṇaṁ āgataṁ, taṁ idaṁ maggasaṅkhātaṁ samativattanakaraṇaṁ nissaraṇaṁ desanāhārassa visayanti.",
  "tika-s0501t3:24": "Gāthāyaṁ yoti jhānalābhī vā ariyo vā. Kāmeti vuttappakāro vatthukāmo. Tesu pavattachandarāgassa vikkhambhanena vā samucchindanena vā parivajjeti. Kiṁ parivajjeti iva vajjeti? Sappassa siro siraṁ cakkhumā puriso disvā padā pādena parivajjeti iva, evaṁ parivajjeti. Sato satisampanno so puggalo loke rūpādīsu visattikaṁ imaṁ taṇhaṁ yena maggena samativattati saṁ suṭṭhu atikkamitvā vattati, idaṁ maggasaṅkhātaṁ samativattanakaraṇaṁ ekadesaṁ nissaraṇaṁ nāmāti yojetabbaṁ. ‘‘Pādā’’ti vattabbe ākārassa rassaṁ katvā ‘‘padā’’ti vuttaṁ. Pādāti ca pādena yathā ‘‘amohabhāvā amohabhāvenā’’ti. Tena vuttaṁ ‘‘attano pādenā’’ti (netti. aṭṭha. 5).",
  "tika-s0501t3:25": "Ekadeso visayasaṅkhāto assādo idha pāḷiyaṁ āgatoti ācariyena vibhatto, amhehi ca ñāto, ‘‘ekadeso visayisaṅkhāto assādo kattha pāḷiyaṁ āgato’’ti pucchitabbattā ‘‘tatthakatamo assādo? Khettaṁ vatthu’’ntiādi āraddhaṁ. Atha vā ‘‘tattha katamo assādo? Khettaṁ vatthu’’ntiādi kasmā evaṁ āraddhaṁ, nanu ‘‘tattha katamo assādo? Kāmaṁ kāmayamānassā’’tiādinā assādo vibhatto? Saccaṁ, assādo pana duvidho visayavisayivasena, tasmiṁ visayasaṅkhāto assādo pubbe vibhatto, idāni visayisaṅkhātaṁ assādaṁ vibhajituṁ ‘‘tattha katamo assādo? Khettaṁ vatthu’’ntiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu visayavisayibhedesu assādesu katamo assādo tattha tesu pāḷidhammesu kattha pāḷiyaṁ āgatoti pucchitvā –",
  "tika-s0501t3:26": "‘‘Khettaṁ vatthuṁ hiraññaṁ vā, gavāssaṁ dāsaporisaṁ;",
  "tika-s0501t3:27": "Thiyo bandhū puthū kāme, yo naro anugijjhatī’’ti. (su. ni. 775; mahāni. 4) –",
  "tika-s0501t3:28": "Idha pāḷigāthāyaṁ yo anugijjhanasaṅkhāto assādo āgato, so ayaṁ anugijjhanasaṅkhāto visayiassādo desanāhārassa visayoti.",
  "tika-s0501t3:29": "Gāthāyaṁ khettanti khipīyanti bījāni ettha ṭhāneti khettaṁ. Khipantānaṁ janānaṁ khipanakiriyā khipa-dhātuyā mukhyattho, khipanakiriyājanako cittuppādo phalūpacārattho, tassa cittuppādassa upanissayapaccayabhūtassa kedārassa viruḷhāpanasatti phalūpacārattho, iti-saddena sā viruḷhāpanasattiyeva parāmasīyati, tassā sattiyā patiṭṭhaṁ kedārasaṅkhātaṁ ṭhānaṁ ta-paccayattho. Esa nayo tīsu piṭakesu evarūpesu ca vacanatthesu yathārahaṁ nīharitvā gahetabbo. Vapanti patiṭṭhahanti etthāti vatthu. Aparaṇṇādīnaṁ patiṭṭhahanaṁ vapa-dhātuyā mukhyattho, ṭhānassa patiṭṭhāpanasatti phalūpacārattho, iti-saddena sā patiṭṭhāpanasatti parāmasīyati. Tassā sattiyā patiṭṭhaṭṭhānaṁ ta-paccayattho. Khettaṁ pana pubbaṇṇavirūhanaṭṭhānaṁ, vatthu aparaṇṇavirūhanaṭṭhānaṁ.",
  "tika-s0501t3:30": "Hinoti pavattati pītisomanassanti hi, kiṁ taṁ? Pītisomanassaṁ, rāti pavatteti jātarūpanti raṁ, kiṁ taṁ? Jātarūpaṁ, hiṁ ranti hiraṁ, dutiyātappurisasamāso. Ñāpeti tosetīti ñaṁ, kiṁ taṁ? Jātarūpaṁ. Hiraṁ hutvā ñaṁ hiraññaṁ, pavattamānaṁ pītisomanassaṁ pavattetvā jane visesena tosetīti attho gahetabbo. Vā-saddo vuttāvuttatthasamuccayattho. Gacchanti visesenāti gāvo, rattindivaṁ asanti bhakkhanti visesenāti assā, gāvo ca assā ca gavāssaṁ. Dātabbaṁ paṭhamaṁ dentīti dā, asanti bhakkhantīti asā, datvā asā dāsā, sāmikānaṁ dātabbaṁ paṭhamaṁ datvā pacchā asanti bhakkhantīti attho. Sāmikehi vā dinnaṁ asanti bhakkhantīti dāsā, dukkhena kasirena asanti pavattantīti vā dāsā,. Mātāpitūnaṁ hadayaṁ purentīti purisā, puraṁ hitaṁ vā isanti gavesantīti purisā. Buddhapaccekabuddhacakkavattibhāvaṁ pureti kammanti puraṁ, kiṁ taṁ? Balavakammaṁ, puraṁ isanti sīlenāti vā purisā. Purisā eva hi sammāsambuddhapaccekabuddhacakkavattibhāvaṁ gacchanti. ‘‘Puri uccaṭṭhāne sentīti vā purisā. Purisā hi mātūnaṁ pituṭṭhāne ṭhitā’’ti ime vacanatthā vuttappakārā yuttāyeva atthasambhavato. Dāsā ca purisā ca dāsaporisaṁ, majjhe vuddhi. Ettha ca dāsaggahaṇena dāsīpi gahitā. Dāsā dukkaṭajanā, purisā sukhitajanāti viseso daṭṭhabbo. Ṭhanti patiṭṭhahanti ettha mātugāme puttadhītāti thiyo. Narasaddassa viggahattho heṭṭhā vuttova.",
  "tika-s0501t3:31": "Ekadeso domanassasaṅkhāto ādīnavo idha pāḷigāthāyaṁ āgatoti ācariyena vibhatto, amhehi ca ñāto, ‘‘dukkhasaṅkhāto ādīnavo kattha pāḷiyaṁ āgato’’ti pucchitabbattā ‘‘tattha katamo ādīnavo? Abalā naṁ balīyantī’’tiādi āraddhaṁ. Atha vā ‘‘tattha katamo ādīnavo? Abalā naṁ balīyantī’’tiādi kasmā evaṁ āraddhaṁ, nanu ‘‘tattha katamo ādīnavo? Tassa ce kāmayānassā’’tiādinā ādīnavo vibhattoti? Saccaṁ, ādīnavo pana bahuvidho dukkhadomanassādivasena, tasmiṁ bahuvidhe ādīnave ekadeso domanassasaṅkhāto ādīnavo pubbe vibhatto, idāni dukkhasaṅkhātaṁ ādīnavaṁ vibhajituṁ ‘‘tattha katamo ādīnavo? Abalā naṁ balīyantī’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu dukkhadomanassādīsu ādīnavesu katamo ādīnavo tattha tesu pāḷidhammesu kattha pāḷidhamme āgatoti pucchitvā –",
  "tika-s0501t3:32": "‘‘Abalā naṁ balīyanti, maddantenaṁ parissayā;",
  "tika-s0501t3:33": "Tato naṁ dukkhamanveti, nāvaṁ bhinnamivodaka’’nti. (su. ni. 776; mahāni. 5) –",
  "tika-s0501t3:34": "Idha pāḷigāthāyaṁ yo dukkhasaṅkhāto ekadeso ādīnavo āgato, so ayaṁ dukkhasaṅkhāto ekadeso ādīnavo desanāhārassa visayoti.",
  "tika-s0501t3:35": "Gāthāyaṁ natthi balaṁ etesaṁ kilesānanti abalā. Kasmā kilesā abalā hontīti? Kusalehi pahātabbattā. Naranti khettādikāme anugijjhantaṁ naraṁ, saddhābalādivirahato vā abalaṁ taṁ naraṁ balīyanti abhibhavanti. Kiñcāpi kilesā kusalehi pahātabbattā abalā honti, tathāpi kāmamanugijjhantaṁ saddhābalādivirahitaṁ abhibhavituṁ samatthā bhavanti. Maddantenaṁ parissayāti kāmagiddhaṁ kāme pariyesantaṁ, kāmaṁ rakkhantañca enaṁ naraṁ pari samantato paripīḷetvā ayanti pavattantīti parissayā, sīhabyagghādayo ceva kāyaduccaritādayo ca maddanti. Tato tehi parissayehi abhibhūtaṁ naṁ naraṁ jātiādidukkhaṁ anveti anugacchati. Kimiva anveti? Udakaṁ bhinnanāvaṁ anveti iva, evaṁ anvetīti attho.",
  "tika-s0501t3:36": "Ekadesaṁ maggasaṅkhātaṁ nissaraṇaṁ idha pāḷigāthāyaṁ āgatanti ācariyena vibhattaṁ, amheti ca viññātaṁ, ‘‘nibbānasaṅkhātaṁ ekadesaṁ nissaraṇaṁ kattha pāḷidhamme āgata’’nti pucchitabbattā ‘‘tattha katamaṁ nissaraṇaṁ? Tasmā jantu sadā sato’’tiādi āraddhaṁ. Atha vā ‘‘tattha katamaṁ nissaraṇaṁ? Tasmā jantu sadā sato’’tiādi kasmā evaṁ āraddhaṁ, nanu ‘‘tattha katamaṁ nissaraṇaṁ? Yo kāme parivajjetī’’tiādinā nissaraṇaṁ vibhattanti? Saccaṁ, nissaraṇaṁ pana duvidhaṁ magganibbānavasena, tattha duvidhe nissaraṇe maggasaṅkhātaṁ nissaraṇaṁ pubbe vibhattaṁ, idāni nibbānasaṅkhātaṁ nissaraṇaṁ vibhajituṁ ‘‘tattha katamaṁ nissaraṇaṁ? Tasmā jantu sadā sato’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu magganibbānesu nissaraṇesu ekadesaṁ nibbānasaṅkhātaṁ nissaraṇaṁ tattha tesu pāḷidhammesu kattha pāḷidhamme āgatanti pucchitvā –",
  "tika-s0501t3:37": "‘‘Tasmā jantu sadā sato, kāmāni parivajjaye;",
  "tika-s0501t3:38": "Te pahāya tare oghaṁ, nāvaṁ sitvāva pāragū’’ti. –",
  "tika-s0501t3:39": "Idha pāḷigāthāyaṁ yaṁ nibbānasaṅkhātaṁ nissaraṇaṁ āgataṁ, idaṁ nissaraṇaṁ desanāhārassa visayanti.",
  "tika-s0501t3:40": "Gāthāyaṁ tasmāti yasmā kāmagiddhaṁ naraṁ dukkhaṁ anveti, tasmā jantu sadā sabbakāle pubbarattāpararatte jāgariyānuyogena sato satisampanno hutvā kāmāni kilesakāme vikkhambhanavasena vā samucchedavasena vā parivajjaye parijaheyya. Te kāme ariyamaggena pahāya catubbidhaṁ oghaṁ tareyya tarituṁ sakkuṇeyya. Ko tarati iva tareyya? Nāvāsāmiko nāvaṁ yaṁ pavisantaṁ udakaṁ sitvā bahi siñcitvā lahukāya nāvāya appakasirena taritvā pāragū pāraṁ gacchati iva, evaṁ attani pavattaṁ kilesūdakaṁ siñcitvā ariyamaggena nīharitvā lahukena attabhāvena anupādisesāya nibbānadhātuyā nibbānena pāraṁ nibbānaṁ santiṁ gaccheyyāti attho. Idaṁ nibbānaṁ kasmā nissaraṇaṁ hoti? Sabbasaṅkhatanissaraṇato nissaraṇaṁ nāma.",
  "tika-s0501t3:41": "Idaṁ nissaraṇaṁ idha pāḷidhamme āgatanti ācariyena vibhattaṁ, amhehi ca viññātaṁ, ‘‘katamaṁ phalaṁ kattha pāḷidhamme āgata’’nti pucchitabbattā ‘‘tattha katamaṁ phalaṁ? Dhammo have rakkhati dhammacāri’’ntiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu rakkhananipphādanamaccutaraṇādīsu phalesu katamaṁ phalaṁ tattha tesu pāḷidhammesu kattha pāḷidhamme āgatanti pucchitvā –",
  "tika-s0501t3:42": "‘‘Dhammo have rakkhati dhammacāriṁ, chattaṁ mahantaṁ yatha vassakāle;",
  "tika-s0501t3:43": "Esānisaṁso dhamme suciṇṇe, na duggatiṁ gacchati dhammacārī’’ti. (su. ni. 102, 103) –",
  "tika-s0501t3:44": "Idha pāḷigāthāyaṁ yaṁ anatthehi dhammassa rakkhanaphalaṁ āgataṁ, rakkhāvahanassa abbhudayassa yañca nipphādanaṁ phalaṁ āgataṁ, idaṁ rakkhananipphādanaṁ phalaṁ desanāhārassa visayanti.",
  "tika-s0501t3:45": "Gāthāyaṁ dhammoti yena puggalena yo dānādippabhedo puññadhammo nibbattito, so dhammo. Dhammacāriṁ dhammanibbattakaṁ taṁ puggalaṁ anatthehi rakkhati. Kimiva? Vassakāle deve vassante sati mahantaṁ kusalena dhāretabbaṁ chattaṁ dhārentaṁ kusalaṁ taṁ janaṁ vassatemanato rakkhati yathā, evaṁ rakkhitabbo dhammopi attasammāpaṇidhānena appamatto hutvā suṭṭhu dhammaṁ rakkhantaṁyeva rakkhati, tādiso dhammacārīyeva duggatiṁ na gacchati. Eso ānisaṁso suciṇṇe suciṇṇassa dhamme dhammassa ānisaṁsoti attho.",
  "tika-s0501t3:46": "Ekadesaṁ phalaṁ idha pāḷidhamme āgatanti ācariyena vibhattaṁ, amhehi ca ñātaṁ, ‘‘katamo upāyo kattha pāḷiyaṁ āgato’’ti pucchitabbattā ‘‘tattha katamo upāyo? Sabbe saṅkhārā aniccā’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhesu vipassanāpubbaṅgamanibbidādīsu upāyesu katamo upāyo tattha tesu pāḷidhammesu kattha pāḷidhamme āgatoti pucchitvā –",
  "tika-s0501t3:47": "‘‘Sabbe saṅkhārā ‘aniccā’ti…pe…;",
  "tika-s0501t3:48": "Sabbe dhammā ‘anattā’ti, yadā paññāya passatī’’ti. (dha. pa. 277-279) –",
  "tika-s0501t3:49": "Idha pāḷigāthāsu yo vipassanāpubbaṅgamanibbidāñāṇasaṅkhāto visuddhiyā adhigamahetubhāvato maggo āgato, ayaṁ upāyo desanāhārassa visayoti.",
  "tika-s0501t3:50": "Gāthāsu sabbe niravasesā kammacittotuāhārehi saṅkharitā saṅkhatasaṅkhārā hutvā abhāvaṭṭhena aniccā iti yadā paññāya passati, atha anicce dukkhasabhāve nibbindati, eso vipassanāpubbaṅgamo nibbindanañāṇasaṅkhāto dhammo visuddhiyā maggoti. ‘‘Sabbe saṅkhārā aniccā’’tiādīsu saṅkhārānaṁ saṅkhatadhammabhāvo paccayākāravibhaṅgaṭṭhakathāyaṁ (vibha. aṭṭha. 226 saṅkhārapadaniddesa) vuttova, taṁ vibhaṅgaṭṭhakathaṁ anoloketvā ekacce ācariyā ‘‘vipassanāñāṇārammaṇattā tebhūmakadhammāyevā’’ti vadanti, evaṁ sati maggaphaladhammānaṁ niccādibhāvo bhaveyya, tasmā vibhaṅgaṭṭhakathānurūpova attho daṭṭhabbo. Dukkhāti dukkhadukkhavipariṇāmadukkhasaṅkhāradukkhabhāvena dukkhā. Anattāti niccasārasukhasāraattasārarahitattā asārakaṭṭhena anattā, avasavattanaṭṭhena vā anattā.",
  "tika-s0501t3:51": "Ekadeso upāyo idha pāḷidhamme āgatoti ācariyena vibhatto, amhehi ca ñāto, ‘‘katamā āṇatti kattha pāḷidhamme āgatā’’ti pucchitabbattā ‘‘tattha katamā āṇatti? Cakkhumā visamānīvā’’tiādi āraddhaṁ. Tattha tatthāti tassaṁ ‘‘assādādīnavatā’’tiādigāthāyaṁ niddiṭṭhāsu pāpaduccaritaparivajjanāṇattikalyāṇasucaritacaraṇāṇattiādīsu katamāṇatti tattha tesu pāḷidhammesu kattha pāḷidhamme āgatāti pucchitvā –",
  "tika-s0501t3:52": "‘‘Cakkhumā visamānīva, vijjamāne parakkame;",
  "tika-s0501t3:53": "Paṇḍito jīvalokasmiṁ, pāpāni parivajjaye’’ti. (udā. 43) –",
  "tika-s0501t3:54": "Idha pāḷidhamme yā pāpaduccaritaparivajjanāṇatti āgatā, ayaṁ pāpaduccaritaparivajjanāṇatti desanāhārassa visayāti.",
  "tika-s0501t3:55": "Gāthāyaṁ cakkhumā puriso vijjamāne parakkame āvahitaṁ sarīraṁ āvahantova hutvā visamāni bhūmippadesāni vā visame hatthiādayo vā parivajjeti iva, evaṁ jīvalokasmiṁ paṇḍito pāpāni lāmakāni duccaritāni parivajjeti. Āṇatti nāma āṇārahassa dhammarājassa bhagavato āṇā, sā bahuvidhā, tasmā ‘‘kareyya kalyāṇa’’ntiādigāthāyaṁ sucaritacaraṇā āṇatti.",
  "tika-s0501t3:56": "‘‘Upetha saraṇaṁ buddhaṁ, dhammaṁ saṅghañca tādinaṁ;",
  "tika-s0501t3:57": "Samādiyatha sīlāni, taṁ vo atthāya hehitī’’ti. (therīgā. 249-250, 289-290) –",
  "tika-s0501t3:58": "Ādīsu gāthāsu saraṇagamanāṇattisīlasamādānāṇattiādi āgatāti.",
  "tika-s0501t3:59": "‘‘Suññato lokaṁ avekkhassū’’tiādi kasmā evaṁ āraddhaṁ, nanu ‘‘tattha katamaṁ phalaṁ? Dhammo have’’tiādinā, ‘‘tattha katamo upāyo? Sabbe saṅkhārā’’tiādinā, ‘‘tattha katamā āṇatti? Cakkhumā’’tiādinā ca phalūpāyāṇattiyo vibhattāti? Saccaṁ, visuṁ visuṁ pana suttesu āgatā phalūpāyāṇattiyo vibhattā, idāni ekato āgatā phalūpāyāṇattiyo vibhajituṁ ‘‘suññato lokaṁ avekkhassū’’tiādi āraddhaṁ.",
  "tika-s0501t3:60": "Tattha suññato lokaṁ avekkhassūti sabbampi saṅkhāralokaṁ attato suññoti avasavattitāsallakkhaṇavasena vā tucchabhāvasamanupassanavasena vā passāti idaṁ bhagavato vacanaṁ vidhānabhāvato āṇatti nāma. Niccasārasukhasāraattasārādirahitattā ‘‘mogharājā’’ti ālapati, saddhāsīlasutacāgādirahitattā vā mogho.",
  "tika-s0501t3:61": "‘‘Sadā sato’’ti puggalavasena vuttāya satiyā suññatādassanassa sampajānahetubhāvato satiyeva upāyo, na satimāti ettha satīti adhippāyo.",
  "tika-s0501t3:62": "Attānudiṭṭhiṁ ūhaccāti ettha attānudiṭṭhi nāma ‘‘rūpaṁ attā, rūpavā attā, rūpasmiṁ attā, attani rūpa’’ntiādippakārā vīsativatthukā diṭṭhi. Maggena ūhacca samucchinditvā evaṁ vuttavidhinā maccutaro maccuno visayātikkanto siyā bhaveyya. Ettha yaṁ maccuvisayaṁ taraṇaṁ atikkamanaṁ, tassa atikkamanassa yañca pubbabhāgapaṭipadāsampajjanaṁ, idaṁ bhagavato desanāya phalaṁ desanāhārassa visayanti adhippāyo. Pubbe visuṁ visuṁ phalūpāyāṇattiyo vibhattāpi –",
  "tika-s0501t3:63": "‘‘Suññato lokaṁ avekkhassu, mogharāja sadā sato;",
  "tika-s0501t3:64": "Attānudiṭṭhiṁ ūhacca, evaṁ maccutaro siyā’’ti. (su. ni. 1125; mahāni. 186; cūḷani. piṅgiyamāṇavapucchā 144, mogharājamāṇavapucchāniddesa 88) –",
  "tika-s0501t3:65": "Ekagāthāyaṁ puna ekato vibhajanato phalādīsu ekato dassitesu sabbattha suttesu vā sabbattha gāthāsu vā phalādayo dassetabbā assādādayo viya katthaci niddhāretvāti viseso vijānitabbo. Tenāha aṭṭhakathācariyo ‘‘yathā pana…pe… ekato udāharaṇaṁ katanti daṭṭhabba’’nti (netti. aṭṭha. 5).",
  "tika-s0501t3:66": "6. Desanāhārassa visayabhūtā assādādayo ‘‘idha pāḷidhamme ayaṁ assādo āgato, idha pāḷidhamme ayaṁ ādīnavo āgato’’tiādinā visesato nidassanavasena sarūpato ācariyena vibhattā, te assādādayo tiṇṇaṁ ugghaṭitaññuādīnaṁ puggalānaṁ sāmaññato bhagavā kiṁ nu kho deseti, udāhu ekassa puggalassa yathālābhaṁ kiṁ nu desetīti anuyogassa sambhavato imassa puggalassa imaṁ deseti, imassa puggalassa imaṁ desetīti puggalabhedena assādādayo vibhajitvā dassetuṁ ‘‘tattha bhagavā ugghaṭitaññussā’’tiādi āraddhaṁ. Tattha tatthāti tesu assādādīsu. Nissaraṇaṁ ugghaṭitaññussa puggalassa bhagavā deseti, ādīnavañca nissaraṇañca ime dve vipañcitaññussa puggalassa bhagavā deseti, assādañca ādīnavañca nissaraṇañca ime tayo neyyassa puggalassa bhagavā desetīti yojanattho daṭṭhabbo.",
  "tika-s0501t3:67": "Aṭṭhakathāyaṁ pana ‘‘evaṁ assādādayo udāharaṇavasena sarūpato dassetvā idāni tattha puggalavibhāgena desanāvibhāgaṁ dassetuṁ ‘tattha bhagavā’tiādi vutta’’nti vuttaṁ.",
  "tika-s0501t3:68": "Tattha ugghaṭitaññussāti ugghaṭīyate paṭivijjhīyate, ṭhapīyate vā sappabhedo vitthāro atthoti ugghaṭito, jānātīti ñū, ugghaṭitaṁ atthaṁ ñū ugghaṭitaññū, uddesamatteneva sappabhedaṁ savitthāraṁ paṭivijjhitabbaṁ atthaṁ paṭivijjhatīti attho. Yo puggalo uddeseneva uddiṭṭhamatteneva atthaṁ ñatvā atthasiddhippatto hoti, so ugghaṭitaññū nāma.",
  "tika-s0501t3:69": "Vipañcīyate vittharīyate atthoti vipañcito, taṁ jānātīti vipañcitaññū. Yo puggalo niddesena niddiṭṭhamattameva atthaṁ ñatvā atthasiddhippatto, so vipañcitaññū nāma.",
  "tika-s0501t3:70": "Paṭiniddesena attho netabbo pāpetabboti neyyo. Yo puggalo paṭiniddesena vā paṭilomena vā vibhattaṁ eva atthaṁ ñatvā atthasiddhippatto, so neyyo nāma. Nissaraṇadesanāyeva ugghaṭitaññussa paṭivedhābhisamayo siddho hoti, ādīnavadesanāya ceva nissaraṇadesanāya ca vipañcitaññussa paṭivedhābhisamayo siddho hoti, assādadesanāya ca ādīnavadesanāya ca nissaraṇadesanāya ca neyyassa paṭivedhābhisamayo siddho hotīti adhippāyo idha gahetabbo.",
  "tika-s0501t3:71": "Padaparamo panettha paṭivedhābhisamayabhajanābhāvato na gahito. Tasmiñca aggahite assādo, ādīnavo, nissaraṇaṁ, assādādīnavā, assādanissaraṇāni, ādīnavanissaraṇāni, assādādīnavanissaraṇāni cāti sattasu paṭṭhānanayesu tatiyachaṭṭhasattamāva gahitā, avasesā cattāro nayā na gahitā. Veneyyavinayanābhāvato hi gahaṇāgahaṇaṁ daṭṭhabbaṁ. Veneyyavinayañca veneyyānaṁ santāne ariyamaggassuppādanaṁ, na sāsanavinayanamattaṁ, ariyamagguppādanañca yathāvuttehi eva tīhi padaṭṭhānanayehi sijjhatīti itare nayā idha na vuttā.",
  "tika-s0501t3:72": "Yasmā pana peṭake (peṭako. 23) –",
  "tika-s0501t3:73": "‘‘Tattha katamo assādo ca ādīnavo ca?",
  "tika-s0501t3:74": "‘Yāni karoti puriso, tāni passati attani;",
  "tika-s0501t3:75": "Kalyāṇakārī kalyāṇaṁ, pāpakārī ca pāpaka’nti.",
  "tika-s0501t3:76": "‘‘Tattha yaṁ kalyāṇakārī kalyāṇaṁ paccanubhoti, ayaṁ assādo. Yaṁ pāpakārī pāpaṁ paccanubhoti, ayaṁ ādīnavo.",
  "tika-s0501t3:77": "‘‘Aṭṭhime, bhikkhave, lokadhammā. Katame aṭṭha? ‘Lābho’tiādi (a. ni. 8.6). Tattha lābho yaso sukhaṁ pasaṁsā, ayaṁ assādo. Alābho ayaso dukkhaṁ nindā, ayaṁ ādīnavo.",
  "tika-s0501t3:78": "‘‘Tattha katamo assādo ca nissaraṇañca?",
  "tika-s0501t3:79": "‘Sukho vipāko puññānaṁ, adhippāyo ca ijjhati;",
  "tika-s0501t3:80": "Khippañca paramaṁ santiṁ, nibbānamadhigacchatī’ti. –",
  "tika-s0501t3:81": "Ayaṁ assādo ca nissaraṇañca.",
  "tika-s0501t3:82": "‘‘Dvattiṁsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveyeva gatiyo bhavanti…pe… vivaṭacchadoti sabbaṁ lakkhaṇasuttaṁ (dī. ni. 3.199) ayaṁ assādo ca nissaraṇañca.",
  "tika-s0501t3:83": "‘‘Tattha katamo ādīnavo ca nissaraṇañca?",
  "tika-s0501t3:84": "‘Bhārā have pañcakkhandhā, bhārahāro ca puggalo;",
  "tika-s0501t3:85": "Bhārādānaṁ dukhaṁ loke, bhāranikkhepanaṁ sukhaṁ.",
  "tika-s0501t3:86": "‘Nikkhipitvā garuṁ bhāraṁ, aññaṁ bhāraṁ anādiya;",
  "tika-s0501t3:87": "Samūlaṁ taṇhamabbuyha, nicchāto parinibbuto’ti. (saṁ. ni. 3.22) –",
  "tika-s0501t3:88": "Ayaṁ ādīnavo ca nissaraṇañca.",
  "tika-s0501t3:89": "‘‘Tattha katamo assādo ca ādīnavo ca nissaraṇañca?",
  "tika-s0501t3:90": "‘Kāmā hi citrā madhurā manoramā, virūparūpena mathenti cittaṁ;",
  "tika-s0501t3:91": "Tasmā ahaṁ pabbajitomhi rāja, apaṇṇakaṁ sāmaññameva seyyo’ti. (ma. ni. 2.307; theragā. 787; peṭako. 23) –",
  "tika-s0501t3:92": "Ayaṁ assādo ca ādīnavo ca nissaraṇañcā’’ti vuttaṁ, tasmā tepi nayā idha niddhāretvā veditabbā. Phalādīsupi ayaṁ nayo labbhatiyeva.",
  "tika-s0501t3:93": "Yasmā peṭake (saṁ. ni. 1.23, 192; peṭako. 22; mi. pa. 2.1.9) – ‘‘tattha katamaṁ phalañca upāyo ca? ‘Sīle patiṭṭhāya naro sappañño’ti gāthā, idaṁ phalañca upāyo ca.",
  "tika-s0501t3:94": "‘‘Tattha katamaṁ phalañca āṇatti ca?",
  "tika-s0501t3:95": "‘Sace bhāyatha dukkhassa, sace vo dukkhamappiyaṁ;",
  "tika-s0501t3:96": "Mākattha pāpakaṁ kammaṁ, āvi vā yadi vā raho’ti. (udā. 44) –",
  "tika-s0501t3:97": "Idaṁ phalañca āṇatti ca.",
  "tika-s0501t3:98": "‘‘Tattha katamo upāyo ca āṇatti ca?",
  "tika-s0501t3:99": "‘Kumbhūpamaṁ kāyamimaṁ viditvā, nagarūpamaṁ cittamidaṁ ṭhapetvā;",
  "tika-s0501t3:100": "Yodhetha māraṁ paññāvudhena, jitañca rakkhe anivesano siyā’ti. (dha. pa. 40) –",
  "tika-s0501t3:101": "Ayaṁ upāyo ca āṇatti cā’’ti vuttaṁ, tasmā evaṁ phalādīnaṁ dukkhavasenāpi udāharaṇaṁ veditabbaṁ.",
  "tika-s0501t3:102": "‘‘Ugghaṭitaññuādīnaṁ tiṇṇaṁ puggalānaṁ imassa puggalassa imaṁ deseti, imassa puggalassa imaṁ desetī’’ti yehi puggalehi assādādayo yathārahaṁ ācariyena vibhattā, te puggalā yāhi paṭipadāhi bhinnā, tā paṭipadā kittikā bhavanti, tāhi bhinnā puggalā ca kittikāti vicāraṇāya sambhavato tā paṭipadā, te ca puggalā ettakāti gaṇanato dassetuṁ ‘‘tattha catasso paṭipadā’’tiādi āraddhaṁ.",
  "tika-s0501t3:103": "Tattha tatthāti tesu ugghaṭitaññuādīsu puggalesu. Ye puggalā yāhi paṭipadāhi bhinnā, tā paṭipadā catasso bhavanti, te ca puggalā cattāroti yojanā kātabbā. Katamā catasso? Dukkhāpaṭipadā dandhābhiññā, dukkhāpaṭipadā khippābhiññā, sukhāpaṭipadā dandhābhiññā, sukhāpaṭipadā khippābhiññā cāti catasso. Katame cattāro? Taṇhācarito mando puggalo, taṇhācarito udatto puggalo, diṭṭhicarito mando puggalo, diṭṭhicarito udatto puggalo cāti cattāro.",
  "tika-s0501t3:104": "Paṭipadābhiññāhi kato vibhāgopi paṭipadāhi kato vibhāgo nāma hoti avinābhāvatoti manasi katvā ‘‘catasso paṭipadābhiññā’’ti avatvā ‘‘catasso paṭipadā’’ti vuttā. Tā panetā samathavasenāpi bhinnā, vipassanāvasenāpi bhinnā. Kathaṁ samathavasena? Pathavīkasiṇādīsu sabbapaṭhamaṁ ‘‘pathavī pathavī’’tiādinā pavattamanasikārato paṭṭhāya yāva jhānassa upacāraṁ uppajjati, tāva pavattā paññā samathabhāvanā ‘‘paṭipadā’’ti vuccati. Upacārato pana paṭṭhāya yāva appanā, tāva pavattā paññā ‘‘abhiññā’’ti vuccati heṭṭhimapaññāto adhigatapaññābhāvato.",
  "tika-s0501t3:105": "Sā ca paṭipadā kassaci dukkhā kicchā hoti nīvaraṇādipaccanīkadhammasamudācāraggahaṇatāya, kassaci tadabhāvato sukhā akicchā hoti, abhiññāpi kassaci dandhā asīghappavatti hoti avisadañāṇatāya, kassaci khippā sīghappavatti hoti visadañāṇatāyāti.",
  "tika-s0501t3:106": "Kathaṁ vipassanāvasena? Yo rūpārūpamukhena vipassanaṁ abhinivisanto cattāri mahābhūtāni pariggahetvā upādārūpaṁ pariggaṇhāti, arūpaṁ pariggaṇhāti, rūpārūpaṁ pana pariggaṇhanto dukkhena kasirena kilamanto pariggahaetauṁ sakkoti, tassa dukkhāpaṭipadā nāma hoti. Pariggahitarūpārūpassa vipassanāparivāse maggapātubhāvadandhatāya dandhābhiññā nāma hoti. Tabbipariyāyena itarā dve honti. Vipassanāvasena pana bhinnāyeva paṭipadābhiññāyo idha daṭṭhabbā abhisamayādhikārattā, aṭṭhakathāyaṁ pana ‘‘evaṁ yesaṁ puggalānaṁ vasena desanāvibhāgo dassito, te puggale paṭipadāvibhāgena vibhajitvā dassetuṁ ‘catasso paṭipadā’tiādi vutta’’nti (netti. aṭṭha. 6) vuttaṁ. Yojanānayo vuttanayānusāreneva veditabbo.",
  "tika-s0501t3:107": "Catūhi paṭipadābhiññāhi cattāro puggalā sabbeva aniyamato vaṭṭadukkhato kiṁ nu kho niyyanti, udāhu ‘‘imāya paṭipadābhiññāya ayaṁ puggalo niyyāti, imāya paṭipadābhiññāya ayaṁ puggalo niyyātī’’ti niyamato ca niyyātīti vicāraṇāya sambhavato ‘‘ayaṁ puggalo imehi nissayehi upanissayapaccayaṁ labhitvā imāya paṭipadābhiññāya vaṭṭadukkhato niyyātī’’ti niyametvā dassetuṁ ‘‘taṇhācarito mando’’tiādi vuttaṁ.",
  "tika-s0501t3:108": "Tattha taṇhācarito mando puggalo satipaṭṭhānehi nissayehi upanissayapaccayaṁ labhitvā satindriyena satindriyādhikena ariyamaggena dukkhāpaṭipadādandhābhiññāya vaṭṭadukkhato niyyāti, taṇhācarito udatto puggalo jhānehi nissayehi upanissayapaccayaṁ labhitvā samādhindriyena samādhindriyādhikena ariyamaggena dukkhāpaṭipadākhippābhiññāya vaṭṭadukkhato niyyāti , diṭṭhicarito mando puggalo sammappadhānehi nissayehi upanissayapaccayaṁ labhitvā vīriyindriyena vīriyindriyādhikena ariyamaggena sukhāpaṭipadādandhābhiññāya vaṭṭadukkhato niyyāti, diṭṭhicarito udatto puggalo saccehi nissayehi upanissayapaccayaṁ labhitvā paññindriyena paññindriyādhikena ariyamaggena sukhāpaṭipadākhippābhiññāya vaṭṭadukkhato niyyātīti yojanā kātabbā. Aṭṭhakathāyaṁ pana –",
  "tika-s0501t3:109": "‘‘Cattāro puggalāti yathāvuttapaṭipadāvibhāgeneva cattāro paṭipannakapuggalā, taṁ pana paṭipadāvibhāgaṁ saddhiṁ hetupāyaphalehi dassetuṁ ‘taṇhācarito’tiādi vutta’’nti (netti. aṭṭha. 6) –",
  "tika-s0501t3:110": "Vuttaṁ. Tattha taṇhācaritoti taṇhāya nibbattitaṁ caritaṁ etassa puggalassāti taṇhācarito. Mandoti mandiyāya avijjāya samannāgatoti mando, mohādhikapuggalo. Udattoti udaatto, uḷārapaññoti attho. Uḷāraṁ phalaṁ detīti udo, ko so? Pavicayo, attani nibbattoti atto, udo atto yassa puggalassāti udattoti vacanattho kātabbo.",
  "tika-s0501t3:111": "Paṭhamāya paṭipadāya hetu nāma taṇhācaritatā, mandapaññatā ca, upāyo satindriyaṁ, sabbāsampi phalaṁ niyyānameva. Dutiyāya paṭipadāya hetu nāma taṇhācaritatā, udattapaññatā ca, upāyo vīriyindriyaṁ. Tatiyāya paṭipadāya hetu nāma diṭṭhicaritatā, mandapaññatā ca, upāyo samādhindriyaṁ. Catutthiyā paṭipadāya hetu nāma diṭṭhicaritatā, udattapaññatā ca, upāyo paññindriyanti hetupāyaphalāni daṭṭhabbāni.",
  "tika-s0501t3:112": "Ettha ca diṭṭhicarito udatto puggalo ugghaṭitaññū nāma, diṭṭhicarito mando ceva taṇhācarito udatto ca vipañcitaññū nāma, taṇhācarito mando puggalo neyyo nāma, tasmā ‘‘tattha bhagavā ugghaṭitaññussa puggalassa nissaraṇaṁ desayatī’’tiādinā nayena ugghaṭitaññuādiveneyyattayassa bhedadassanena nissaraṇaṁ desayati, ‘‘ādīnavañca nissaraṇañca desayati, assādañca ādīnavañca nissaraṇañca desayatī’’ti desanāvibhāgo dassito. ‘‘Tattha catasso paṭipadā’’tiādinā paṭipadābhedadassanena ‘‘taṇhācarito mando puggalo, taṇhācarito udatto puggalo, diṭṭhicarito mando puggalo, diṭṭhicarito udatto puggalo’’ti catudhā bhinnaṁ taṇhācaritamandādikaṁ puggalacatukkaṁ dassitanti daṭṭhabbaṁ.",
  "tika-s0501t3:113": "Idāni catūhi paṭipadābhiññāhi catudhā bhinnaṁ taṇhācaritamandacatukkaṁ atthanayayojanāya dutiyāya visayaṁ katvā dassetuṁ ‘‘ubho taṇhācaritā’’tiādi vuttaṁ. Tattha taṇhāya samādhipaṭipakkhattā taṇhācaritā mandaudattā ubho puggalā samathapubbaṅgamāya vipassanāya upanissayaṁ labhitvā rāgavirāgāya maggapaññāya niyyanti cetovimuttiyā sekkhaphalabhāvāya. Sammādiṭṭhisahiteneva sammāsamādhinā niyyānaṁ bhavati, na sammāsamādhinā eva, tasmā diṭṭhicaritā mandaudattā ubho puggalā vipassanāpubbaṅgamena samathena avijjāvirāgāya maggapaññāya niyyanti paññāvimuttiyā asekkhaphalabhāvāyāti cattāropi puggalā duvidhāyeva bhavantīti vuttaṁ hoti.",
  "tika-s0501t3:114": "Rāgavirāgāyāti rañjatīti rāgo, so virajjati etāyāti virāgā, rāgassa virāgā rāgavirāgā, tāya rāgavirāgāya. Cetoti cittappabhedena ca samādhi vuccati yathā ‘‘cittaṁ paññañca bhāvaya’’nti (saṁ. ni. 1.23, 192; mi. pa. 2.1.9.). Paṭippassaddhivasena paṭipakkhato vimuccatīti vimutti, cetasā cittena samādhinā vimuccatīti cetovimutti, ceto eva vā vimutti cetovimutti, anāgāmiphalasamādhi. Anāgāmipuggalo hi samādhismiṁ paripūrakāritāya cetovimuttiyā niyyāti. Avijjāvirāgāyāti avindiyaṁ kāyaduccaritādiṁ vindatīti avijjā, vindiyaṁ vā kāyasucaritādiṁ na vindatīti avijjā niruttinayena. Virajjati etāyāti virāgā, avijjāya virāgā avijjāvirāgā, tāya avijjāvirāgāya. Pakārehi jānātīti paññā, vimuccatīti vimutti, paññāya vimuccatīti paññāvimutti, paññā eva vā vimutti paññāvimutti, arahattaphalapaññā, tāya paññāvimuttiyā.",
  "tika-s0501t3:115": "‘‘Tesu katame puggalā kena atthanayena hātabbā’’ti vattabbato ‘‘tattha ye samathapubbaṅgamāhī’’tiādi vuttaṁ. Tattha tatthāti tesu ‘‘ubho taṇhācaritā’’tiādinā vibhattesu puggalesu ye ubho taṇhācaritā mandaudattā puggalā samatha…pe… niyyanti, te ubho taṇhācaritā mandaudattā puggalā nandiyāvaṭṭena nayena hātabbā gametabbā netabbā. Ye ubho diṭṭhicaritā mandaudattā puggalā vipassanā…pe… samathena niyyanti, te ubho diṭṭhicaritā mandaudattā puggalā sīhavikkīḷitena nayena hātabbā gametabbā netabbāti attho.",
  "tika-s0501t3:116": "7. ‘‘Tattha catasso paṭipadā’’tiādinā desanāhārena dukkhāpaṭipadābhedena taṇhācaritamandādibhedo puggalo vibhatto, amhehi ca ñāto, ‘‘tassa vibhattānantaraṁ svāyaṁ desanāhāro kattha saṁvaṇṇetabbe dhamme kenaci ākārena sambhavatī’’ti pucchitabbabhāvato ‘‘svāyaṁ hāro kattha sambhavatī’’tiādimāha. Navamakkhaṇasampannassa satthā yaṁ dhammaṁ deseti, tasmiṁ saṁvaṇṇetabbe dhamme yā vīmaṁsādikā sutamayādikā tisso paññā vibhattā, tāhi paññāhi ye ugghaṭitaññuādayo tayo puggalā vibhattā, iti vibhattākārena ayaṁ desanāhāro satthārā desetabbe dhamme sambhavatīti daṭṭhabbo.",
  "tika-s0501t3:117": "Tattha svāyaṁ hāroti desanāhārena paṭipadāvibhāgena veneyyapuggalavibhāgo dassito, so ayaṁ desanāhāro. Kattha sambhavatīti kattha saṁvaṇṇetabbe dhamme saṁvaṇṇanābhāvena sambhavatīti. Yassāti yo so veneyyo paccantajādīhi aṭṭhahi akkhaṇehi vimutto, savanadhāraṇādīhi ca sampattīhi samannāgato, tassa veneyyassa. Satthāti sadevakaṁ lokaṁ sāsati anusāsatīti satthā. Dhammanti desitaṁ saṁvaṇṇetabbaṁ dhammaṁ. Desayatīti saṅkhepanayavitthāranayehi bhāsati. Aññataroti bhagavato sāvakesu evaṁ dhammaṁ desetuṁ samattho sāvako. Garuṭṭhāniyoti gāravassa ṭhānabhūtehi sīlasutacāgādiguṇavisesehi yutto mānito saddahitabbavacano. Sabrahmacārīti samaṁ, saha vā brahmaṁ satthusāsanaṁ carati paṭipajjatīti sabrahmacārī. Saddhaṁ labhati ‘‘yo satthā dhammaṁ deseti, so satthā sammāsambuddho hotī’’ti satthari, ‘‘svākkhāto vatāyaṁ dhammo sāttho sabyañjano ekantaparipuṇṇo ekantaparisuddho atthāvaho hitāvaho sukhāvaho jhānamaggaphalanibbattako, amhehi ca saddahitabbo’’ti desite dhamme ca acalasaddhaṁ labhati, saddahanaṁ attano santāne punappunaṁ uppādeti. Tathā ‘‘yo sāvako dhammaṁ deseti, so sāvako saṅkhepato vā vitthārato vā dhammaṁ desetuṁ samattho vata garuṭṭhāniyo sabrahmacārī mānito saddahitabbavacano’’ti desake sāvake ca ‘‘tādisena sāvakena desito yo dhammo, so dhammo sāttho sabyañjano ekantaparipuṇṇo ekantaparisuddho atthāvaho hitāvaho sukhāvaho jhānamaggaphalanibbattako, amhehi ca saddahitabbo’’ti sāvakena desitadhamme ca saddhaṁ saddahanaṁ attano santāne punappunaṁ uppādetīti attho.",
  "tika-s0501t3:118": "Tatthāti tasmiṁ saddahitabbe satthārā desitadhamme ceva sāvakena desitadhamme ca saddahantassa veneyyassa yā vīmaṁsā, vīmaṁsantassa yā ussāhanā, ussahantassa yā tulanā, tulayantassa yā upaparikkhā, sā ayaṁ vīmaṁsādikā paññā saddhānusārena pavattanato sutamayī paññā nāma. Tattha vīmaṁsanaṁ vimaṁsā, pāḷiyā, pāḷiatthassa ca vīmaṁsā. Vīmaṁsatīti vā vīmaṁsā, padaṁ padantarena, padatthaṁ padatthantarena vicāraṇakā paññā. Yathā cettha, evaṁ ussāhanādīsupi bhāvasādhanakattusādhanāni kātabbāni. Ussāhanā ca ussāhena upatthambhikā dhammassa dhāraṇaparicayasādhikā paññā ca, na vīriyaṁ, ettha ca yā sutamatteyeva pavattā, vīmaṁsādibhāvaṁ appattā nivattā, sā sutamayī paññā na hoti. Yā ca sutvā vīmaṁsitvā ussāhanādibhāvaṁ appattā nivattā, yā ca sutvā vīmaṁsitvā ussahitvā tulanādibhāvaṁ appattā nivattā, yā ca sutvā vīmaṁsitvā ussahitvā tulayitvā upaparikkhanabhāvaṁ appattā nivattā, sāpi paññā na sutamayī paññā hotīti daṭṭhabbā. Yā pana sutvā saddahantassa vīmaṁsā, vīmaṁsantassa ussāhanā, ussahantassa tulanā, tulayantassa upaparikkhā hoti, ayaṁ sutamayī paññā nāma hotīti daṭṭhabbā.",
  "tika-s0501t3:119": "Sutamayī paññā ācariyena vibhattā, amhehi ca ñātā, ‘‘katamā cintāmayī paññā’’ti vattabbabhāvato sutamayiyā paññāya vibhajanānantaraṁ cintāmayiṁ paññaṁ vibhajituṁ ‘‘tathā sutena nissayenā’’tiādimāha. Tattha sutanti suyyate pariyattidhammoti suto, savanaṁ pariyattidhammassāti vā sutaṁ, duvidhampi sutaṁ. Nissayena upanissāyāti attho. Itthambhūtalakkhaṇe cetaṁ ‘‘sutena nissayenā’’ti karaṇavacanaṁ. Ettha pana ‘‘idaṁ pāṇātipātādiviramanaṁ sīlanaṭṭhena sīlaṁ, ayaṁ ekaggatā samādahanaṭṭhena samādhi , imāni bhūtupādāni ruppanaṭṭhena rūpāni, ime phassādayo namanaṭṭhena nāmāni, ime rūpādayo pañca dhammā rāsaṭṭhena khandhā’’ti tesaṁ tesaṁ dhammānaṁ pīḷanādisabhāvassa vīmaṁsanābhūtā paññā vīmaṁsā nāma. Tesaṁyeva sīlasamādhiādīnaṁ sīlati patiṭṭhahati etthāti sīlantiādivacanatthaṁ pucchitvā sabhāgalakkhaṇarasapaccupaṭṭhānapadaṭṭhānānaṁ tuletvā viya gahaṇapaññā tulanaṁ nāma. Tesaṁyeva sīlasamādhiādīnaṁ dhammānaṁ sabhāvalakkhaṇaṁ avijahitvā aniccatādukkhatādinamanaruppanādisappaccayasaṅkhatādiākāre vitakketvā upaparikkhaṇapaññā eva upaparikkhā nāmāti visesato daṭṭhabbo. Sutadhammassa dhāraṇaparicayavasena pavattanato sutamayī paññā ussāhanā jātā viya na cintāmayī paññā cintitassa dhāraṇaparicayavasena appavattanatoti ‘‘ussāhanā’’ti na vuttaṁ.",
  "tika-s0501t3:120": "Sutamayī paññā ceva cintāmayī paññā ca ācariyena vibhattā, amhehi ca ñātā, ‘‘katamā bhāvanāmayī paññā’’ti vattabbabhāvato kāraṇabhūtānaṁ dvinnaṁ sutamayicintāmayipaññānaṁ dassanānantaraṁ phalabhūtaṁ bhāvanāmayiṁ paññaṁ vibhajanto ‘‘imāhi dvīhī’’tiādimāha. Tattha imāhi dvīhi paññāhīti sutamayicintāmayipaññāhi kāraṇabhūtāhi. Sutamayipaññāya vā cintāmayipaññāya vā ubhayattha vā ṭhitoyeva yogāvacaro vipassanaṁ ārabhatīti. Manasikārasampayuttassāti rūpārūpesu pariggahādivasena saṅkhāresu aniccatādivasena manasikārena sammā pakārehi yuttappayuttassa. Diṭṭhivisuddhikaṅkhāvitaraṇavisuddhimaggāmaggañāṇadassanavisuddhi- paṭipadāñāṇadassanavisuddhisampādanena vipassanaṁ ussukkantassa yogāvacarassa santāne ñāṇadassanavisuddhisaṅkhātaṁ yaṁ ariyamaggañāṇaṁ nibbānārammaṇadassanabhūmiyaṁ vā bhāvanābhūmiyaṁ vā uppajjati, ayaṁ bhāvanāmayī paññāti attho daṭṭhabbo. Yadipi paṭhamamaggañāṇaṁ paṭhamaṁ nibbānadassanato ‘‘dassana’’nti vuttaṁ, bhāvanāvasena pana pavattanato ‘‘bhāvanāmayī paññā’’ti veditabbaṁ. Dassanabhūmīti paṭhamamaggaphalāni, sesāni ‘‘bhāvanābhūmī’’ti vuccanti.",
  "tika-s0501t3:121": "8. Amhākācariya tumhehi ‘‘yassa satthā vā’’tiādinā sutamayipaññādikā vibhattā, evaṁ sati sutena vinā cintāmayī paññā nāma na bhaveyya, mahābodhisattānaṁ pana sutena vinā cintāmayī paññā hotvevāti codanaṁ manasi katvā tasmiṁ saṅgahetvā pakārantarena vibhajituṁ ‘‘paratoghosā’’tiādimāha.",
  "tika-s0501t3:122": "Tattha paratoghosāti parato pavatto desanāghoso paccayo etissāti paratoghosā. Paccattasamuṭṭhitāti pati visuṁ attaniyeva samuṭṭhitā. Yonisomanasikārāti tesaṁ tesaṁ cintetabbānaṁ rūpādīnaṁ dhammānaṁ ruppananamanādisabhāvapariggaṇhanādinā upāyena pavattamanasikārā cintāmayī paññā nāma, iminā sāvakāpi sāmaññato gahitā, tathāpi ugghaṭitaññuādīnaṁyeva vuttattā sāvakā idha gahitā, tasmā purimanayo yuttataro. Paratoti dhammadesakato pavattena dhammadesanāghosena hetunā yaṁ ñāṇaṁ uppajjati, paccattasamuṭṭhitena, yonisomanasikārena ca hetunā yaṁ ñāṇaṁ uppajjati, ayaṁ bhāvanāvasena pavattanato bhāvanāmayī paññā nāma, iminā sāvakāpi sāmaññato gahitā, tathāpi ugghaṭitaññuādīnaṁyeva vuttattā sāvakā idha gahitā, tasmā purimanayo yuttataro. Paratoti dhammadesakato pavattena dhammadesanāghosena hetunā yaṁ ñāṇaṁ uppajjati, paccattasamuṭṭhitena, yonisomanasikārena ca hetunā yaṁ ñāṇaṁ uppajjati, ayaṁ bhāvanāvasena pavattanato bhāvanāmayī paññā nāmāti vibhajitvā paṇḍitehi ñeyyāti vitthārena gambhīratthaṁ ñātuṁ icchantehi ‘‘evaṁ paṭipadāvibhāgenā’’tiādinā (netti. aṭṭha. 9) aṭṭhakathāvacanena jānitabbo.",
  "tika-s0501t3:123": "Sutamayipaññādikā tisso paññā ācariyena nānānayehi vibhattā, amhehi ca ñātā, ‘‘tāsu yassa ekā vā dve vā paññā atthi, so puggalo konāmo, yassa ekāpi natthi, so puggalo konāmo’’ti pucchitabbabhāvato yassa ayaṁ paññā, imā vā atthi, so puggalo itthannāmo, yassa natthi, so puggalo itthannāmoti paṭipadāpaññāppabhedena puggalaṁ vibhajituṁ ‘‘yassa imā’’tiādi vuttaṁ.",
  "tika-s0501t3:124": "Tattha yassa atitikkhapaññassa sutamayī paññā ceva cintāmayī paññā ca imā dve paññā atthi, ayaṁ atitikkhapañño uddesamatteneva jānanato ugghaṭitaññū nāma. Yassa nātitikkhapaññassa uddesaniddesehi sutamayī paññā atthi, cintāmayī paññā natthi, ayaṁ nātitikkhapañño uddesaniddesehi jānanato vipañcitaññū nāma. Yassa mandapaññassa uddesaniddesehi neva sutamayī paññā atthi, na cintāmayī paññā ca, ayaṁ mandapañño uddesaniddesapaṭiniddesehi jānanato niravasesavitthāradesanāya netabbato neyyo nāmāti. Aṭṭhakathāyaṁ pana ‘‘idāni yadatthaṁ imā paññā uddhaṭā, tameva veneyyapuggalavibhāgaṁ yojetvā dassetuṁ ‘yassā’tiādi vutta’’ntiādi (netti. aṭṭha. 8) vuttaṁ.",
  "tika-s0501t3:125": "9. ‘‘Tattha bhagavā ugghaṭitaññussā’’tiādinā desanaṁ vibhāveti, ‘‘tattha catasso paṭipadā’’tiādinā paṭipadāvibhāgehi, ‘‘svāyaṁ hāro’’tiādinā ñāṇavibhāgehi ca desanābhājanaṁ veneyyattayaṁ ācariyena vibhattaṁ, amhehi ca ñātaṁ, ‘‘yāya desanāpāḷiyā desanāhāraṁ yojetuṁ pubbe ‘dhammaṁ vo, bhikkhave, desessāmī’tiādinā desanāhārassa visayabhāvena yā pāḷidesanā nikkhittā, sā pāḷidesanā desanāhārena niddhāritesu assādādīsu atthesu kimatthaṁ desayatī’’ti pucchitabbattā ‘‘imaṁ atthaṁ desayatī’’ti niyametvā dassetuṁ ‘‘sāyaṁ dhammadesanā’’tiādi āraddhaṁ.",
  "tika-s0501t3:126": "Tattha sāyaṁ dhammadesanāti yā dhammadesanā ādikalyāṇādikā pubbe desanāhārassa visayabhāvena nikkhittā, sāyaṁ dhammadesanā assādādīsu kimatthaṁ desayatīti kathetukāmatāya pucchati, pucchitvā ‘‘cattāri saccāni desayatī’’ti vissajjeti, tāni sarūpato dassetuṁ ‘‘dukkhaṁ samudayaṁ nirodhaṁ magga’’nti vuttaṁ. Pavattipavattakanivattinivattanupāyabhāvena aviparītabhāvato ‘‘saccānī’’ti vuttāni.",
  "tika-s0501t3:127": "Yassaṁ desanāyaṁ saccāni desanāhārena niddhāritāni, sā desanā cattāri saccāni desayatīti yuttaṁ hotu. Yassaṁ desanāyaṁ assādādayo niddhāritā, sā desanā cattāri saccāni desayatīti na sakkā vattuṁ. Heṭṭhā ca assādādayo niddhāritā, tasmā ‘‘assādādayo’’tipi vattabbanti codanaṁ manasi katvā ‘‘ādīnavo phalañca dukkha’’ntiādi vuttaṁ. Desanāhārena saṁvaṇṇanānayena desanāyaṁ niddhārito ādīnavo ceva phalañca dukkhasaccaṁ hoti, assādo samudayasaccaṁ, nissaraṇaṁ nirodhasaccaṁ, upāyo ceva āṇatti ca maggasaccaṁ hoti, tasmā ‘‘cattāri saccāni desayatī’’ti vattabbamevāti.",
  "tika-s0501t3:128": "Taṇhāvajjā tebhūmakadhammā dukkhaṁ, te ca aniccādīhi pīḷitattā ādīnavāyeva. Phalanti desanāya phalaṁ lokiyaṁ, na lokuttaraṁ, tasmā dukkhanti vattabbameva. Assādoti taṇhāssādassa gahitattā ‘‘assādo samudayo’’ti ca vattabbaṁ. Assādekadeso dukkhameva, assādekadeso dukkhañceva samudayo ca. Saha vipassanāya ariyamaggo ca bhagavato āṇatti ca desanāya phalādhigamassa upāyabhāvato ‘‘upāyo, āṇatti ca maggo’’ti vuttaṁ, nissaraṇekadesopi maggoti daṭṭhabbo. ‘‘Imāni cattāri saccāni yā desanā visesato desayati, katamā sā’’ti pucchitabbattā visesaṁ niyametvā dassetuṁ ‘‘imāni cattāri saccāni idaṁ dhammacakka’’nti vuttaṁ. Idaṁ vuccamānaṁ dhammacakkaṁ imāni cattāri saccāni visesato desayatīti yojanā kātabbā.",
  "tika-s0501t3:129": "‘‘Yā desanā imāni cattāri saccāni visesato desayati, tassā desanāya dhammacakkabhāvaṁ kiṁ bhagavā āhā’’ti vattabbabhāvato ‘‘yathāha bhagavā’’tiādi vuttaṁ. Tattha ‘‘jātipi dukkhā’’tiādivacanato (mahāva. 14) taṇhāvajjaṁ jātiādikaṁ tebhūmakadhammajātaṁ dukkhassa adhiṭṭhānabhāvena, dukkhadukkhādibhāvena ca ‘‘dukkha’’nti vuttaṁ. Meti mayā pavattitanti yojanā. Bhikkhaveti savane ussāhaṁ janetuṁ ālapati. Bārāṇasiyanti bārāṇasīnagarassa avidūre. Isipataneti sīlakkhandhādīnaṁ isanato gavesanato ‘‘isī’’ti voharitānaṁ paccekabuddhānaṁ patanaṭṭhāne. Migadāyeti migānaṁ abhayadānaṭṭhāne kārite assameva.",
  "tika-s0501t3:130": "Anuttaranti uttaritarābhāvena anuttaraṁ anatisayaṁ. Dhammacakkanti satipaṭṭhānādike sabhāvadhāraṇādinā atthena dhammo ceva pavattanaṭṭhena cakkañcāti dhammacakkaṁ. Appaṭivattiyanti appaṭisedhanīyaṁ. Kasmā? Janakassa bhagavato dhammissarattā sammāsambuddhattā, jaññassa ca anuttarattā koṇḍaññādīnañceva aṭṭhārasabrahmakoṭiyā ca catusaccapaṭivedhasādhanato ca. ‘‘Kena appaṭivattiya’’nti pucchitabbattā ‘‘samaṇena vā’’tiādimāha. Tattha samaṇenāti pabbajjamattūpagatena . Brāhmaṇenāti jātibrāhmaṇena. Paramatthānañhi samaṇabrāhmaṇānaṁ paṭisedhane cittuppādānuppajjanampi natthi. Devenāti chakāmāvacaradevena. Brahmunāti rūpabrahmā gahitā. ‘‘Samaṇena vā …pe… brahmunā’’ti ettakameva avatvā‘‘kenacī’’ti vuttavacanena avasesakhattiyagahapatiparisajanā saṅgahitā. Tasmā khattiyabrāhmaṇagahapatisamaṇacātumahārājikatāvatiṁsamārabrahmaparisā aṭṭhavidhāpi paṭisedhetuṁ asamatthāyevāti veditabbā. Lokasminti sattasamūhe dhammacakkādhāre.",
  "tika-s0501t3:131": "‘‘Dvādasa padāni sutta’’nti gāthānurūpaṁ dhammacakkasutte padāni vibhajanto ‘‘tattha aparimāṇā’’tiādimāha. Tattha tatthāti dhammacakkadesanāyaṁ (saṁ. ni. 5.1081; mahāva. 13 ādayo; paṭi. ma. 2.30). ‘‘Aparimāṇā akkharā aparimāṇā padā’’ti avatvā ‘‘aparimāṇā padā aparimāṇā akkharā’’ti uppaṭipāṭivacanehi yebhuyyena padasaṅgahitānīti dasseti. Padā, akkharā, byañjanāti ca liṅgavipallāsānīti daṭṭhabbāni. Etasseva atthassāti vattabbākārassa catusaccasaṅkhātassa atthasseva saṅkāsanā pakāsanā pakāsanākāro paññattākāroti ākāravantaākārasambandhe sāmivacanaṁ. Saṅkāsanākāroti ca saṅkāsanīyassa atthassa ākāro. Esa nayo sesesupi. Itipīti iti iminā pakārenapi, iminā pakārenapi idaṁ jātiādikaṁ dukkhaṁ ariyasaccanti veditabbaṁ.",
  "tika-s0501t3:132": "Ayanti kāmataṇhādibhedā ayaṁ taṇhā. Dukkhasamudayoti dukkhanibbattanassa hetubhāvato dukkhasamudayo. Ayanti sabbasaṅkhatato nissaṭā ayaṁ asaṅkhatā dhātu. Dukkhanirodhoti jātiādippabhedassa dukkhassa anuppādananirodhapaccayattā dukkhanirodho. Ayanti sammādiṭṭhādiko aṭṭhaṅgiko ariyo maggo. Dukkhanirodhabhūtaṁ nibbānaṁ ārammaṇakaraṇavasena gatattā, dukkhanirodhappattiyā paṭipadābhāvato ca dukkhanirodhagāminī paṭipadā. Sesaṁ vuttanayameva.",
  "tika-s0501t3:133": "‘‘Tattha aparimāṇā’’tiādinā byañjanapadaatthapadāni vibhajitvā tesaṁ aññamaññaṁ visayivisayabhāvena sambandhabhāvaṁ dassetuṁ ‘‘tattha bhagavā akkharehi saṅkāsetī’’tiādi vuttaṁ. Atha vā bhagavā kiṁ sāmaññehi akkharādīhi saṅkāseti vā pakāseti vā, udāhu yathārahaṁ saṅkāseti pakāsetītiādivicāraṇāya sambhavato visayavisayibhāvena sambandhabhāvaṁ niyametvā dassetuṁ ‘‘tattha bhagavā akkharehi saṅkāsetī’’tiādi vuttaṁ. Tattha ‘‘akkharehi saṅkāsetī’’ti kasmā evaṁ vuttaṁ, nanu ‘‘dukkhasacca’’ntiādīsu padeneva dukkhasaccatthattādiko saṅkāsitabboti? Saccaṁ, padāvayavassa pana akkharassa gahaṇamukheneva akkharasamudāyassapi padassa gahaṇaṁ hoti, pade gahite ca dukkhasaccatthādikāvabodho hotveva, evaṁ sati padeneva sijjhanato akkharo visuṁ na gahetabboti? Na, dukkhasaccatthādikāvabodhassa visesuppattibhāvato. Du-iti akkharena hi anekupaddavādhiṭṭhānabhāvena kucchitattho gahito, kha-iti akkharena dhuvasubhasukhattabhāvavirahena tucchatthoti evamādikāvabodhassa visesuppatti bhavati. Tena vuttaṁ ‘‘padatthagahaṇassa visesādhānaṁ jāyatī’’ti (netti. aṭṭha. 9). Padapariyosāne vākyapariyosānābhāvato akkharehi saṁkhittena dīpiyamāno attho padehi pakāsitovāti vuttaṁ ‘‘padehi pakāsetī’’ti. Vākyapariyosāne pana saṅkāsito pakāsito attho vivarito vivaṭo katovāti vuttaṁ. ‘‘Byañjanehi vivaratī’’ti. Pakārehi ca vākyabhede kate so attho vibhatto nāmāti vuttaṁ ‘‘ākārehi vibhajatī’’ti. Vākyāvayavānaṁ padānaṁ paccekaṁ nibbacanavibhāge kate so attho pākaṭo katovāti vuttaṁ ‘‘niruttīhi uttānīkarotī’’ti. Katanibbacanehi vākyāvayavehi vitthāravasena niravasesato desitehi veneyyasattānaṁ citte parisamantato tosanaṁ hoti, paññātejanañcāti āha ‘‘niddesehi paññapetī’’ti.",
  "tika-s0501t3:134": "‘‘Bhagavā akkharehi saṅkāsetī’’tiādīsu ‘‘bhagavā evā’’ti vā ‘‘akkharehi evā’’ti vā avadhāraṇe yojite ‘‘sāvako na saṅkāseti, padādīhi na saṅkāsetī’’ti attho bhaveyya, sāvako ca saṅkāseti, padādīhi ca saṅkāseti. Kattha avadhāraṇaṁ yojetabbanti ce? ‘‘Bhagavā akkharehi saṅkāsetiyevā’’ti avadhāraṇaṁ yojetabbaṁ. Evañhi sati sāvakena saṅkāsito vā padādīhi saṅkāsito vā attho saṅgahito hoti. Atthapadānañca akkharādinānāvisayatā siddhā hoti. Tena ekānusandhike sutte chaḷeva atthapadāni niddhāretabbāni, anekānusandhike sutte anusandhibhedena visuṁ visuṁ cha cha atthapadāni niddhāretabbāni.",
  "tika-s0501t3:135": "‘‘Chasu byañjanapadesu katamena byañjanapadena katamaṁ kiccaṁ sādhetī’’ti pucchitabbattā ‘‘iminā idaṁ kiccaṁ, iminā idaṁ kiccaṁ sādhetī’’ti niyametvā dassetuṁ ‘‘tattha bhagavā akkharehi ca padehi ca ugghaṭetī’’tiādimāha. Tattha tatthāti akkharādīsu byañjanapadesu. Ugghaṭetīti ugghaṭanakiccaṁ sādhetīti attho. Kiñcāpi desanāva ugghaṭanakiccaṁ sādheti, bhagavā pana desanājanakattā ugghaṭanakiccaṁ sādhetīti vuccati. Sesesupi evamattho daṭṭhabbo.",
  "tika-s0501t3:136": "‘‘Ugghaṭanakiccasādhikā desanāyeva kiṁ vipañcanavitthāraṇakiccasādhikā desanājanakattā, udāhu visuṁ visuṁ kiccasādhikā aññā’’ti pucchitabbabhāvato visuṁ visuṁ kiccasādhikā aññā desanāti niyametvā dassetuṁ ‘‘tattha ugghaṭanā ādī’’tiādimāha. Atha vā ‘‘katamā ugghaṭanā, katamā vipañcanā, katamā vitthāraṇā’’ti pucchitabbattā vuttaṁ ‘‘tattha ugghaṭanā ādī’’tiādi. Tattha tatthāti ugghaṭanādikiccasādhikāsu desanāsu. Ugghaṭanāti ugghaṭanakiccasādhikā desanā ādidesanā hoti. Vipañcanāti vipañcanakiccasādhikā desanā majjhedesanā hoti. Vitthāraṇāti vitthāraṇakiccasādhikā desanā pariyosānadesanā hotīti attho daṭṭhabbo.",
  "tika-s0501t3:137": "‘‘Ugghaṭiyanto uddisiyamāno pariyattiatthabhūto dhammavinayo katamaṁ puggalaṁ vineti, vipañciyanto niddisiyamāno pariyattiatthabhūto dhammavinayo katamaṁ puggalaṁ vineti, vitthāriyanto paṭiniddisiyamāno pariyattiatthabhūto dhammavinayo katamaṁ puggalaṁ vinetī’’ti pucchitabbattā ‘‘soyaṁ dhammavinayo’’tiādimāha. Aṭṭhakathāyaṁ pana ‘‘evaṁ ‘akkharehi saṅkāsetī’tiādīnaṁ channaṁ byañjanapadānaṁ byāpāraṁ dassetvā idāni atthapadānaṁ byāpāraṁ dassetuṁ ‘soyaṁ dhammavinayo’tiādi vutta’’nti (netti. aṭṭha. 9) vuttaṁ.",
  "tika-s0501t3:138": "Tattha ugghaṭiyanto uddisiyamāno uddesapariyattiatthabhūto so ayaṁ dhammavinayo ugghaṭitaññupuggalaṁ vineti, tena ugghaṭitaññuno puggalassa vinayanena naṁ ugghaṭiyantaṁ uddisiyamānaṁ uddesapariyattiatthabhūtaṁ vinayaṁ ‘‘ādikalyāṇo’’ti āhu. Vipañciyanto niddisiyamāno niddesapariyattiatthabhūto so ayaṁ dhammavinayo vipañcitaññupuggalaṁ vineti, tena vipañcitaññupuggalassa vinayanena naṁ vipañciyantaṁ niddisiyamānaṁ niddesapariyattiatthabhūtaṁ vinayaṁ ‘‘majjhekalyāṇo’’ti āhu. Vitthāriyanto paṭiniddisiyamāno paṭiniddesapariyattiatthabhūto so ayaṁ dhammavinayo neyyaṁ puggalaṁ vineti vinayanaṁ janeti, tena neyyassa puggalassa vinayanena naṁ vitthāriyantaṁ paṭiniddisiyamānaṁ paṭiniddesapariyattiatthabhūtaṁ vinayaṁ ‘‘pariyosānakalyāṇo’’ti āhūti yojanatthoti daṭṭhabbo.",
  "tika-s0501t3:139": "Atha vā ‘‘akkharehi saṅkāsetī’’tiādinā channaṁ padānaṁ byāpāro dassito, evaṁ sati attho nibyāpāro siyā, attho ca nippariyāyato sabyāpāroyevāti codanaṁ manasi katvā āha ‘‘soyaṁ dhammavinayo’’tiādi. Etena atthoyeva mukhyato veneyyattayassa vinayanakiccaṁ sādheti, atthavācako pana saddo ṭhānūpacārato veneyyattayassa vinayanakiccaṁ sādhetīti dasseti. Padaparamassa pana saccappaṭivedhassa patiṭṭhānābhāvato so idha na vutto. Sekkhaggahaṇena vā kalyāṇaputhujjanassa viya neyyaggahaṇena padaparamassa puggalassāpi gahaṇaṁ daṭṭhabbaṁ . Akkharehītiādīsu karaṇatthe karaṇavacanaṁ, na hetvatthe. Akkharādīnañhi ugghaṭanādīni payojanāniyeva honti, na ugghaṭanādīnaṁ akkharādīni payojanānīti ‘‘annena vasatī’’tiādīsu viya na hetuattho gahetabbo. Tattha hi annena hetunā vasati, vasanena hetunā annaṁ laddhanti vasanakiriyāya phalaṁ vasanakiriyāya hetubhāvena gahitaṁ. ‘‘Ajjhesanena vasatī’’tiādīsupi eseva nayo. Tenāha ‘‘yadatthā ca kiriyā, so hetū’’ti (netti. aṭṭha. 9). Tattha yadatthāti so annādiko attho yassā vasanādikiriyāyāti yadatthā, vasanādikiriyā, so annādiko attho tassā vasanādikiriyāya hetūti attho veditabbo.",
  "tika-s0501t3:140": "10. ‘‘Tattha aparimāṇā padā’’tiādinā ‘‘dhammaṁ vo bhikkhave desessāmī’’ti uddiṭṭhāya pāḷiyā dvādasapadasampattisaṅkhātaṁ tividhakalyāṇataṁ dassetvā idāni chaatthapadachabyañjanapadabhedena sampattisaṅkhātaṁ atthapadabyañjanapadakalyāṇataṁ dassento ‘‘tattha chappadāni attho’’tiādimāha. Atha vā ‘‘dvādasa padāni sutta’’nti vuttānurūpaṁ ‘‘tattha aparimāṇā’’tiādinā ‘‘dhammaṁ vo bhikkhave desessāmī’’ti uddiṭṭhāya pāḷiyā dvādasapadatā dassetvā ‘‘ādikalyāṇaṁ majjhekalyāṇaṁ pariyosānakalyāṇa’’nti vuttānurūpaṁ ‘‘tattha bhagavā akkharehi cā’’tiādinā tassā pāḷiyā tividhakalyāṇatā dassitā, dassetvā idāni ‘‘sātthaṁ sabyañjanaṁ kevalaparipuṇṇaṁ parisuddha’’nti vuttānurūpaṁ tassā pāḷiyā chaatthapadabyañjanapadasampannataṁ dassetuṁ ‘‘tattha chappadāni attho’’tiādi vuttaṁ. Tattha tatthāti tissaṁ desanāhāravisayasaṅkhātāyaṁ pāḷiyaṁ chappadāni attho. Katamāni chappadāni? Saṅkāsanā, pakāsanā, vivaraṇā, vibhajanā, uttānīkammaṁ, paññatti imāni chappadāni. Attho yassa atthi tasmā sātthaṁ. Tatthāti tissaṁ desanāhāravisayasaṅkhātāyaṁ pāḷiyaṁ chappadāni byañjanaṁ. Katamāni chappadāni? Akkharaṁ, padaṁ, byañjanaṁ, ākāro, nirutti, niddeso imāni chappadāni. Byañjanaṁ yassa atthīti sabyañjananti yojanā kātabbā. Tenāti tassā pāḷiyā tividhakalyāṇachaatthapadasampannachabyañjanapadasampannaṭṭhena, ‘‘dhammaṁ vo, bhikkhave…pe… suddha’’nti bhagavā āhāti attho.",
  "tika-s0501t3:141": "Kevalasaddassa sakalādiatthavācakattā adhippetatthaṁ niyametvā dassetuṁ ‘‘kevalanti lokuttaraṁ na missaṁ lokiyehi dhammehī’’ti vuttaṁ. Paripuṇṇanti adhippetatthe ekopi attho ūno natthi, vācakasaddesupi anatthako ekopi saddo adhiko natthīti paripuṇṇaṁ anūnaṁ anatirekaṁ. Parisuddhanti saddadosaatthadosādivirahato vā parisuddhaṁ, rāgādimalavirahato vā pariyodātānaṁ uttarimanussadhammavisesānaṁ upaṭṭhitaṭṭhānattā parisuddhaṁ pariyodātaṁ. Niggataṁ malaṁ etassa dhammassāti nimmalaṁ. Saddadosādivirahato vā rāgādivirahato vā sabbamalehi apagataṁ pari samantato odātanti pariyodātaṁ. Upaṭṭhitanti upatiṭṭhanti ettha sabbavisesāti upaṭṭhitaṁ yathā ‘‘padakkanta’’nti. Padakkantaṁ padakkantaṭṭhānaṁ. Visisanti manussadhammehīti visesā, sabbe visesā sabbavisesā, sabbato vā visesāti sabbavisesā, uttarimanussadhammā. Tesaṁ sabbavisesānaṁ upaṭṭhitanti yojanā. Idanti sikkhattayasaṅgahaṁ sāsanabrahmacariyaṁ. Tathāgatassa sammāsambuddhassa padanti tathāgatapadaṁ. Padanti ca paṭipattigamanena vā desanāgamanena vā kilesaggahaṇaṁ. Ottharitvā gamanaṭṭhānaṁ itipi vuccati pavuccati, tathāgatena gocarāsevanena vā bhāvanāsevanena vā nisevitaṁ bhajitaṁ itipi vuccati, tathāgatassa mahāvajirañāṇasabbaññutaññāṇadantehi ārañjitaṁ ārañjitaṭṭhānaṁ itipi vuccati, ato tathāgatapadādibhāvena vattabbabhāvato etaṁ sāsanabrahmacariyaṁ iti paññāyati. Brahmacariyanti brahmuno sabbasattuttamassa bhagavato cariyaṁ, brahmaṁ vā sabbaseṭṭhaṁ cariyaṁ brahmacariyaṁ. Paññāyatīti yathāvuttehi pakārehi ñāyatīti attho veditabbo.",
  "tika-s0501t3:142": "‘‘Imassa sikkhattayassa saṅgahassa sāsanassa paripuṇṇabhāvaparisuddhabhāvasaṅkhātaṁ tathāgatapadabhāvaṁ!Tathāgatapadabhāvaṁ, tathāgatanisevitabhāvaṁ, tathāgataārañjitabhāvaṁ, tehi pakārehi ñāpitabhāvaṁ kathaṁ mayaṁ nikkaṅkhā jānissāmā’’ti vattabbato ‘‘tenāha bhagavā’’tiādi vuttaṁ, tabbhāvadīpakena bhagavatā vuttena vacanena tumhehi nikkaṅkhehi jānitabboti vuttaṁ hoti.",
  "tika-s0501t3:143": "Yadi bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti, evaṁ sati ācariyena racitena desanāhārena payojanaṁ na bhavati, desanāhārena na vinā bhagavato desanāyameva atthasijjhanatoti codanaṁ manasi katvā ‘‘kesaṁ ayaṁ dhammadesanā’’ti pucchitvā ‘‘yogīna’’nti āha. Tattha yogīnanti yujjanti catusaccakammaṭṭhānabhāvanāyanti yogino, tesaṁ yogīnaṁ. Tena mayā racitena desanāhārena saṁvaṇṇitā ayaṁ vuttappakārā bhagavato desanā ugghaṭanādikiccaṁ sādhetīti desanāhāro yogīnaṁ sātthakoyevāti daṭṭhabbo. ‘‘Desanāhārassa assādādidesanāhārabhāvo kena amhehi jānitabbo saddahitabbo’’ti vattabbattā ‘‘tenāha āyasmā…pe… desanāhāro’’ti vuttaṁ. Tattha tena assādādidesanāhārabhāvena āyasmā mahākaccāno ‘‘assādādīnavatā…pe… desanāhāro’’ti yaṁ vacanaṁ āha, tena vacanena tumhehi desanāhārassa yogīnaṁ assādādidesanāhārabhāvo jānitabbo saddahitabboti vuttaṁ hoti.",
  "tika-s0501t3:144": "‘‘Kiṁ pana ettāvatā desanāhāro paripuṇṇo, añño niyutto natthī’’ti pucchitabbattā ‘‘niyutto desanāhāro’’ti vuttaṁ. Tattha yassaṁ desanāyaṁ assādādayo yena desanāhārena niddhāritā, tassaṁ desanāyaṁ so desanāhāro niddhāretvā yojitoti attho daṭṭhabboti.",
  "tika-s0501t3:145": "Iti desanāhāravibhaṅge sattibalānurūpā racitā",
  "tika-s0501t3:146": "Vibhāvanā niṭṭhitā.",
  "tika-s0501t3:147": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:148": "2. Vicayahāravibhaṅgavibhāvanā",
  "tika-s0501t3:149": "11. Yena yena saṁvaṇṇanāvisesabhūtena desanāhāravibhaṅgena assādādayo suttatthā ācariyena vibhattā, so saṁvaṇṇanāvisesabhūto desanāhāravibhaṅgo paripuṇṇo, ‘‘katamo vicayo hāro’’ti pucchitabbattā ‘‘tattha katamo vicayo hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu hāresu katamo saṁvaṇṇanāviseso vicayo hāro vicayahāravibhaṅgo nāmāti pucchati. ‘‘Yaṁ pucchitañca vissajjitañcā’’tiādiniddesagāthāya idāni mayā vuccamāno ‘‘ayaṁ vicayo hāro kiṁ vicinatī’’tiādiko saṁvaṇṇanāviseso vicayahāravibhaṅgo nāmāti yojanā.",
  "tika-s0501t3:150": "‘‘Ayaṁ vicayo hāro kiṁ vicinatī’’ti iminā yo vicayo vicinitabbo, taṁ vicayaṁ vicinitabbaṁ pucchati, tasmā vicinitabbaṁ visayaṁ visuṁ visuṁ niyametvā dassetuṁ ‘‘padaṁ vicinati, pañhaṁ vicinatī’’tiādi vuttaṁ. ‘‘Kiṁ vicayo padavicayo’’tiādiṁ avatvā ‘‘kiṁ vicinati, padaṁ vicinatī’’tiādivacanena vicayasaddassa kattusādhanatthaṁ dasseti. Tattha padaṁ vicinatīti navavidhassa suttantassa sabbaṁ padaṁ yāva nigamanā nāmapadādijātisaddādiitthiliṅgādiākārantādipaṭhamavibhatyantādiekavacanādivasena vicinati. Pañhaṁ vicinatīti adiṭṭhajotanādisattādhiṭṭhānādisammutivisayādiatītavisayādivasena vicinati. Vissajjanaṁ vicinatīti ekaṁsabyākaraṇavissajjanādisāvasesabyākaraṇavissajjanādi sauttarabyākaraṇa vissajjanādi lokiyabyākaraṇavissajjanādivasena vicinati. Pubbāparaṁ vicinatīti pubbena aparaṁ saṁsanditvā vicinati. Assādaṁ vicinatīti assādakataṇhādiassādetabbasukhādivasena vicinati. Ādīnavaṁ vicinatīti dukkhadukkhavipariṇāmadukkhasaṅkhāradukkhavasena vā aniṭṭhānubhavanādiādiantavantatādisaṁkilesabhāgiyādivasena vā vicinati. Nissaraṇaṁ vicinatīti maggavasena vā nibbānavasena vā maggassa vā āgamavasena, nibbānassa asaṅkhatadhātuādipariyāyavasena vā vicinati. Phalaṁ vicinatīti dhammacaraṇassa duggatigamanābhāvena vā maccutaraṇādinā vā desanāya phalaṁ, desanānusārena caraṇassa phalaṁ vicinati. Upāyaṁ vicinatīti aniccānupassanādivasena pavattananibbidāñāṇādivasena vā saddhāsativasena vā visuddhiyā upāyaṁ vicinati. Āṇattiṁ vicinatīti pāpaparivajjanāṇattivasena vā lokassa suññatāpekkhanāṇattivasena vā vicinati. Anugītiṁ vicinatīti vuttānugītivasena vā vuccamānānugītivasena vā anurūpaṁ gītiṁ vicinati. Sabbe nava suttante vicinatīti suttageyyādike nava sutte āhaccavacanavasena vā anusandhivacanavasena vā nītatthavacanavasena vā neyyatthavacanavasena vā saṁkilesabhāgiyādivasena vā vicinati.",
  "tika-s0501t3:151": "Kiñcāpi padavicayo paṭhamaṁ vibhatto, suttassa pana anupadaṁ vicinitabbatāya atibhāriyo, na sukaro padavicayoti taṁ aggahetvā pañhāvicayavissajjanavicaye tāva vibhajanto ‘‘yathā kiṁ bhave’’tiādimāha. Tattha yathā kiṁ bhaveti yena pakārena so pañhāvicayo pavattetabbo, taṁ pakārajātaṁ kīdisaṁ bhaveyyāti attho daṭṭhabbo. Āyasmā ajito pārāyane bhagavantaṁ pañhaṁ yathā yena pakārena pucchati, tathā tena pakārena pañhāvicayo pavattetabboti attho. Tattha āyasmāti piyavacanaṁ. Ajitoti bāvarībrāhmaṇassa paricārakabhūtānaṁ soḷasannaṁ aññataro ajito. Pārāyaneti pāraṁ nibbānaṁ ayati gacchati etenāti pārāyanaṁ, ajitasuttādisoḷasasuttassetaṁ adhivacanaṁ.",
  "tika-s0501t3:152": "‘‘Kenassu nivuto loko, (iccāyasmā ajito,)",
  "tika-s0501t3:153": "Kenassu nappakāsati;",
  "tika-s0501t3:154": "Kissābhilepanaṁ brūsi, kiṁ su tassa mahabbhaya’’nti. (su. ni. 1038; cūḷani. vatthugāthā 57, ajitamāṇavapucchāniddesa 1) –",
  "tika-s0501t3:155": "Gāthāya ‘‘kena dhammena loko ariyavajjo satto nivuto paṭicchādito, iti āyasmā ajito pucchati. Kena hetunā yathāvuttaloko nappakāsati, assa yathāvuttalokassa kiṁ abhilepanaṁ iti tvaṁ brūsi, tassa yathāvuttalokassa kiṁ mahabbhayanti tvaṁ brūsīti pucchatī’’ti attho.",
  "tika-s0501t3:156": "Iti iminā pabhedena cattāri imāni gāthāpādapadāni pucchitāni pucchāvasena vuttāni, pucchitatthadīpakāni vā, padhānavasena pana so ‘‘eko pañho’’ti mato, yadipi catunnaṁ padānaṁ pucchanavasena pavattattā catubbidhoti vattabbo, ñātuṁ pana icchitassa ekasseva atthassa sambhavato ‘‘eko pañho’’ti vuttaṁ. ‘‘Kāraṇaṁ vadehī’’ti vattabbattā kāraṇamāha ‘‘ekavatthupariggahā’’ti. Idaṁ vuttaṁ hoti – ‘‘yadipi nivāraṇāpakāsanābhilepanamahabbhayasaṅkhātā cattāro atthā pucchāyaṁ gahitā, ekassa pana abhidheyyatthassa gahaṇato ‘eko pañho’ti padhānavasena gahitoti daṭṭhabbo’’ti. ‘‘Ekavatthupariggahaṇaṁ kathaṁ amhehi saddahitabba’’nti vattabbabhāvato ‘‘evañhi āhā’’ti vuttaṁ. Evaṁ ekavatthupariggahaṇeneva bhagavā hi yasmā āha, iti tasmā ekavatthupariggahaṇaṁ tumhehi saddahitabbanti vuttaṁ hoti.",
  "tika-s0501t3:157": "‘‘Kenassu nivuto loko’’ti iminā lokādhiṭṭhānaṁ paṭicchādanaṁ pucchati, na nānādhammādhiṭṭhānaṁ. ‘‘Kenassu nappakāsatī’’ti iminā lokasseva appakāsanaṁ pucchati, na nānāsabhāvadhammassa. ‘‘Kissābhilepanaṁ brūsī’’ti iminā lokasseva abhilepanaṁ pucchati, na nānāsabhāvadhammassa. ‘‘Kiṁ su tassa mahabbhaya’’nti iminā tasseva lokassa mahabbhayaṁ pucchati, na nānāsabhāvadhammassa. Tasmā ‘‘kenassu nivuto loko’’tiādipañho ekādhiṭṭhānanānādhiṭṭhānesu ekādhiṭṭhāno, dhammādhiṭṭhānasattādhiṭṭhānesu sattādhiṭṭhāno, adiṭṭhajotanādīsu adiṭṭhajotanāpañhotiādinā yathāsambhavaṁ vicinitabboti adhippāyo.",
  "tika-s0501t3:158": "‘‘Pañhassa yo loko ‘adhiṭṭhāno’ti gahito, so loko tividho’’ti vattabbabhāvato ‘‘loko tividho’’tiādi vuttaṁ. Tattha tayo vidhā etassa lokassāti tividho. Kilissati rāgādivasena kāmāvacarasattoti kileso, kileso ca so loko cāti kilesaloko, kāmāvacarasatto. So hi rāgādikilesabahulatāya kilesalokoti. Bhavati jhānābhiññāhi buddhīhīti bhavo, bhavo ca so loko cāti bhavaloko, rūpāvacarasatto. So hi jhānādibuddhīhi bhavatīti. Indriyena samannāgatoti indriyo, indriyo ca so loko cāti indriyaloko, arūpāvacarasatto. So hi āneñjasamādhibahulatāya visuddhindriyo hotīti lokasamaññā pariyāpannadhammavasena pavattā, tasmā ariyā na gahitāti.",
  "tika-s0501t3:159": "‘‘Kenassu nivuto loko’’tiādigāthāya pucchāvicayo hāro ācariyena vibhatto, amhehi ca ñāto, ‘‘vissajjanāvicayo hāro kattha vissajjanāya vibhatto’’ti pucchitabbattā ‘‘tattha vissajjanā’’tiādi vuttaṁ. Tattha tatthāti tassaṁ ‘‘kenassu nivuto loko’’tiādipucchāyaṁ –",
  "tika-s0501t3:160": "‘‘Avijjāya nivuto loko, (ajitāti bhagavā,)",
  "tika-s0501t3:161": "Vivicchā pamādā nappakāsati;",
  "tika-s0501t3:162": "Jappābhilepanaṁ brūmi, dukkhamassa mahabbhaya’’nti. (su. ni. 1039; cūḷani. vatthugāthā 58, ajitamāṇavapucchāniddesa) –",
  "tika-s0501t3:163": "Ayaṁ gāthā vissajjanāti daṭṭhabbā. Tattha avijjāya nivuto lokoti kāḷapakkhacatuddasī, ghanavanasaṇḍa, meghapaṭalacchādana, aḍḍharattīnaṁ vasena caturaṅgasamannāgatena andhakārena rathaghaṭādi paṭicchādito viya dhammasabhāvapaṭicchādanalakkhaṇāya avijjāya sattaloko nivuto paṭicchādito. ‘‘Ajitā’’ti ca ālapanaṁ katvā bhagavā āha. Vivicchāti vicikicchāya pamādahetu yathāvuttaloko nappakāsati. Jappaṁ taṇhaṁ yathāvuttalokassa ‘‘abhilepana’’nti ahaṁ brūmīti bhagavā āha, dukkhaṁ jātiādivaṭṭadukkhaṁ assa yathāvuttalokassa ‘‘mahabbhaya’’nti ahaṁ brūmīti bhagavā ajitaṁ āhāti attho.",
  "tika-s0501t3:164": "‘‘Imāya vissajjanāya kathaṁ vicineyyā’’ti pucchitabbattā ‘‘imāni cattāri padānī’’tiādi vuttaṁ. Tattha imāni cattāri padānīti ‘‘kenassu nivuto loko’’tiādipucchāgāthāyaṁ vuttāni gāthāpadāni. Imehi catūhi padehīti ‘‘avijjāya nivuto loko’’ti vissajjanāgāthāyaṁ vuttehi gāthāpadehi vissajjitāni. Kathaṁ? Paṭhamaṁ padaṁ paṭhamena padena, dutiyaṁ padaṁ dutiyena padena, tatiyaṁ padaṁ tatiyena padena, catutthaṁ padaṁ catutthena padena vissajjitaṁ.",
  "tika-s0501t3:165": "‘‘Kenassu nivuto loko’’ti paṭhamapañhe‘‘avijjāya nivuto loko’’ti paṭhamā vissajjanā katā, na uppaṭipāṭiyā. Vijjāya paṭipakkhā avijjā, tasmā avijjāya ajānako loko bhaveyya. Kathaṁ nivuto saddahitabboti āha ‘‘nīvaraṇehi nivuto loko’’ti. Yadi evaṁ ‘‘nīvaraṇena nivuto loko’’ti vissajjanā kātabbāti codanaṁ manasi katvā vuttaṁ ‘‘avijjānīvaraṇā hi sabbe sattā’’ti. ‘‘Sabbasattānaṁ avijjānīvaraṇabhāvo kena vacanena saddahitabbo’’ti vattabbattā ‘‘yathāha bhagavā’’tiādi vuttaṁ.",
  "tika-s0501t3:166": "‘‘Sabbasattānaṁ, bhikkhave, sabbapāṇānaṁ sabbabhūtānaṁ, pariyāyato ekameva nīvaraṇaṁ vadāmi, yadidaṁ avijjā. Avijjānīvaraṇā hi sabbe sattā. Sabbasova bhikkhave avijjāya nirodhā cāgā paṭinissaggā natthi sattānaṁ nīvaraṇanti vadāmī’’ti yaṁ vacanaṁ yathā yena pakārena bhagavā āha, tathā tena pakārena vuttena tena vacanena tumhehi sabbasattānaṁ avijjānīvaraṇabhāvo saddahitabboti.",
  "tika-s0501t3:167": "‘‘Avijjāya nivuto loko’’ti padena ‘‘kenassu nivuto loko’’ti paṭhamasseva padassa vissajjanā na siyā, ‘‘kenassu nappakāsatī’’ti dutiyapadassāpi vissajjanā siyāti codanaṁ manasi katvā ‘‘tena cā’’tiādi vuttaṁ. Tattha tena ‘‘avijjāya nivuto loko’’ti padena ‘‘kenassu nivuto loko’’ti paṭhamassa padassa vissajjanā yuttā yuttatarā hoti, yuttatarattā ‘‘kenassu nivuto loko’’ti pañhe ‘‘avijjāya nivuto loko’’ti vissajjanāti mayā vattabbāyevāti adhippāyo.",
  "tika-s0501t3:168": "‘‘Kenassu nappakāsatī’’ti imasmiṁ pañhe ‘‘vivicchā pamādā nappakāsatī’’ti ayaṁ vissajjanā kātabbā, vivicchāya pavattattā, pamādā ca loko nappakāsatīti attho. Avijjānīvaraṇāya nivuto loko nappakāsatīti vissajjanā kātabbā, ‘‘kathaṁ vivicchā pamādā loko nappakāsatīti vissajjanā katā’’ti vattabbattā ‘‘yo puggalo’’tiādi vuttaṁ. Tattha yo puthujjanabhūto puggalo avijjānīvaraṇehi nivuto, so puthujjanabhūto puggalo vivicchāya vivicchati. ‘‘Yāya vivicchāya vivicchati, sā vivicchā katamā nāmā’’ti pucchitabbattā ‘‘vivicchā nāma vuccati vicikicchā’’ti vuttaṁ. ‘‘Tāya kasmā nappakāsatī’’ti vattabbattā ‘‘so vicikicchanto’’tiādi vuttaṁ. Tāya vicikicchanto so puthujjanabhūto puggalo saddahitabbesu nābhisaddahati; saddahitabbesu na abhisaddahanto akusalānaṁ dhammānaṁ pahānāya, kusalānaṁ dhammānaṁ sacchikiriyāya ārabhitabbaṁ vīriyaṁ nārabhati; anārabhanto so puggalo idha loke pamādamanuyutto viharatīti, pamādena viharanto pamatto puggalo sukke dhamme na uppādiyati; anuppādayantassa tassa puggalassa te sukkā dhammā anuppādiyamānā hutvā nappakāsanti pakāsanavasena na pavattanti; tasmā ‘‘vivicchā pamādā loko nappakāsatī’’ti vissajjanā kātabbāti adhippāyo.",
  "tika-s0501t3:169": "‘‘Tādisassa sukkadhammānaṁ appakāsanabhāvo amhehi kena vacanena saddahitabbo’’ti vattabbabhāvato ‘‘yathāha bhagavā’’tiādi vuttaṁ. Tattha –",
  "tika-s0501t3:170": "‘‘Dūre santo pakāsanti, himavantova pabbato;",
  "tika-s0501t3:171": "Asantettha na dissanti, rattiṁ khittā yathā sarā;",
  "tika-s0501t3:172": "Te guṇehi pakāsanti, kittiyā ca yasena cā’’ti. –",
  "tika-s0501t3:173": "Yaṁ gāthāpāṭhaṁ bhagavā yathā yena appakāsanākārena āha, tathā tena appakāsanākārena vuttena tena gāthāpāṭhena tādisassa puggalassa sukkadhammānaṁ appakāsanabhāvo tumhehi saddahitabboyeva, tasmā ‘‘vivicchā pamādā loko nappakāsatī’’ti vissajjanā kātabbāvāti adhippāyo.",
  "tika-s0501t3:174": "Gāthāttho pana – himavanto pabbato dūre ṭhito dūre ṭhitānampi sacakkhukānaṁ puggalānaṁ pakāsati iva, evaṁ santo sappurisā dūre ṭhitānampi guṇavasena pavattāya kittiyā ca guṇavasena pavattehi yasaparibhogaparivārehi ca dūre ṭhitānaṁ paṇḍitānaṁ pakāsanti, rattikāle khittā sarā usū na dissanti yathā, ettha sattaloke vivicchāpamādānaṁ vasena viharanto asanto na dissanti. Ye santo pakāsanti, te santo guṇehi pakāsantīti dassetuṁ ‘‘te guṇehi pakāsantī’’ti vuttaṁ . Guṇā nāma abbhantare jātā, ‘‘kathaṁ guṇehi pakāsantī’’ti vattabbattā ‘‘kittiyā ca yasena cā’’ti vuttaṁ. Guṇānubhāvena pavattāya kittiyā ca guṇānubhāvena pavattena yasena ca pakāsantā puggalā guṇehi pakāsantīti vattabbāvāti.",
  "tika-s0501t3:175": "Yadi vivicchāpamādānaṁ vasena nappakāsati, evaṁ sati loko nivuto hoti, tasmā paṭhamassa padassāpi vissajjanā kātabbāti codanaṁ manasi katvā ‘‘tena cā’’tiādi vuttaṁ. Tattha tenāti ‘‘vivicchā pamādā nappakāsatī’’ti padena ‘‘kenassu nappakāsatī’’ti dutiyassa padassa vissajjanā yuttā yuttatarāti attho. Padenāti ca padatthaṭṭhena vissajjanāti attho. Padassāti padatthassa pucchitabbassāti attho daṭṭhabbo. Esa nayo heṭṭhā, upari ca.",
  "tika-s0501t3:176": "‘‘Kissābhilepanaṁ brūsī’’ti pañhe ‘‘jappābhilepanaṁ brūmī’’ti vissajjanā tassā ajitena daṭṭhabbā. ‘‘Katamā jappā nāmā’’ti pucchitabbattā ‘‘jappā nāma vuccati taṇhā’’ti vuttaṁ. Sā taṇhā lokaṁ abhilimpatīti kathaṁ viññāyatīti yojanā. Tena vuttaṁ ‘‘yathāha bhagavā’’tiādi. Tattha yathā yena taṇhāya abhilepanabhāvena –",
  "tika-s0501t3:177": "‘‘Ratto atthaṁ na jānāti, ratto dhammaṁ na passati;",
  "tika-s0501t3:178": "Andhaṁ tamaṁ tadā hoti, yaṁ rāgo sahate nara’’nti. –",
  "tika-s0501t3:179": "Yaṁ gāthaṁ bhagavā āha, tathā tena abhilepanabhāvena vuttāya tāya gāthāya sā taṇhā lokaṁ abhilimpatīti viññāyatīti adhippāyo.",
  "tika-s0501t3:180": "Gāthāyaṁ pana – rajjati sattoti ratto, rāgasamaṅgīsatto. Kāraṇaṁ paṭicca asati pavattati phalanti atthaṁ, phalaṁ. Kāraṇaṁ phalaṁ dhāreti, taṁ kāraṇaṁ dhammaṁ nāma. Andhakāraṁ andhaṁ. Yanti yamhi kāle. Yanti hi bhummatthe paccattavacanaṁ. Yamhi kāle rāgo naraṁ rāgasamaṅgiṁ sahate abhibhavati, tadā kāle andhaṁ andhakāraṁ tamaṁ hotīti yojanā. Rāgo naraṁ yaṁ yasmā sahate, tasmā andhaṁ tamaṁ tadā hotīti vā, rāgo yaṁ naraṁ sahate, tassa narassa andhaṁ tamaṁ tadā hotīti vā, rāgo naraṁ yaṁ sahate abhibhūyate yaṁ sahanaṁ abhibhavanaṁ nipphādeti, taṁ sahanaṁ abhibhavanaṁ andhaṁ andhakāraṁ tamaṁ hotīti vā yojanā.",
  "tika-s0501t3:181": "‘‘Yadi ratto atthādikaṁ na jānāti, evaṁ sati kathaṁ jappābhilepanaṁ bhavatī’’ti vattabbattā ‘‘sāyaṁ taṇhā’’tiādi vuttaṁ. Tattha ārammaṇesu āsattibahulassa āsaṅgabahulassa taṇhāsamaṅgissa puggalassa sā ayaṁ taṇhā evaṁ bahuāsaṅgavasena abhijappā pariyuṭṭhānaṭṭhāyinī hoti. Iti karitvā iminā kāraṇena tattha taṇhāya sattaloko kenaci silesena abhilitto makkhito viya jappābhilepena abhilitto nāma bhavatīti yojanā. ‘‘Jappābhilepanaṁ appakāsanassapi kāraṇaṁ bhavati, tasmā ‘kenassu nappakāsatī’ti dutiyapadatthassapi vissajjanā siyā’’ti vattabbattā ‘‘tena cā’’tiādi vuttaṁ.",
  "tika-s0501t3:182": "‘‘Tassa lokassa mahabbhayaṁ ki’’nti imasmiṁ catutthapañhe ‘‘assa lokassa dukkhaṁ mahabbhayaṁ bhave’’ti ayaṁ vissajjanā tassā ajitena daṭṭhabbā. Bhāyati loko etasmāti bhayaṁ, mahantaṁ bhayaṁ mahabbhayaṁ. ‘‘Katividhaṁ dukkha’’nti pucchitabbattā ‘‘duvidhaṁ dukkha’’ntiādi vuttaṁ. Dve vidhā assa dukkhassāti duvidhaṁ. ‘‘Katamaṁ duvidhaṁ dukkha’’nti pucchitabbattā ‘‘kāyikañca cetasikañcā’’ti vuttaṁ. ‘‘Katamaṁ kāyikaṁ, katamaṁ cetasika’’nti pucchitabbattā ‘‘yaṁ kāyikaṁ, idaṁ dukkhaṁ yaṁ cetasikaṁ, idaṁ domanassa’’nti vuttaṁ.",
  "tika-s0501t3:183": "Rogādisatthādianiṭṭharūpaṁ sattalokassa mahabbhayaṁ bhaveyya, ‘‘kathaṁ dukkhaṁ mahabbhayaṁ bhaveti saddahetabba’’nti vattabbabhāvato ‘‘sabbe sattā hī’’tiādi vuttaṁ. Tattha sabbe sattā yathāvuttassa dukkhassa ubbijjanti, dukkhena samasamaṁ aññaṁ bhayaṁ sattānaṁ natthi, dukkhato uttaritaraṁ vā pana bhayaṁ kuto atthi. Hi yasmā natthi, tasmā dukkhato aññassa bhayassa abhāvato ‘‘dukkhaṁ lokassa mahabbhaya’’nti vacanaṁ saddahitabbanti adhippāyo.",
  "tika-s0501t3:184": "‘‘Sabbe sattā’’tiādivacanena rogādisatthādianiṭṭharūpaṁ dukkhamūlamevāti dasseti. ‘‘Kāyikacetasikavasena duvidhaṁ dukkhaṁ dukkhavedanāyeva, evaṁ sati saṅkhāradukkhavipariṇāmadukkhānaṁ mahabbhayabhāvo na āpajjeyyā’’ti vattabbabhāvato ‘‘tisso dukkhatā’’tiādi vuttaṁ.",
  "tika-s0501t3:185": "‘‘Tisso dukkhatā sabbesaṁ sattānaṁ sabbakālesu uppajjanti, kadāci kassaci na uppajjantī’’ti pucchitabbattā ‘‘tattha loko’’tiādi vuttaṁ. Tattha tatthāti tāsu tīsu dukkhatāsu. Lokoti bhogasampanno ceva appābādho ca sattaloko. Odhaso odhiso kadāci karahaci attūpakkamamūlāya dukkhadukkhatāya muccati, kadāci parūpakkamamūlāya dukkhadukkhatāya muccati, tathā odhaso odhiso kadāci karahaci dīghāyuko loko vipariṇāmadukkhatāya muccati, ‘‘kena hetunā muccatī’’ti pucchitabbattā pucchaṁ ṭhapetvā hetuṁ dassetuṁ ‘‘taṁ kissa hetū’’tiādi vuttaṁ. Sattaloke appekacce appābādhā honti, te bhogasampannattā ceva appābādhattā ca dukkhadukkhatāya muccanti, visesato rūpāvacarasattā muccanti. Appekacce dīghāyukāpi honti, te dīghāyukattā vipariṇāmadukkhatāya muccanti; visesato arūpāvacarasattā muccanti arūpāvacarasattānaṁ upekkhāsamāpattibahulattā.",
  "tika-s0501t3:186": "Tesaṁ tāhi dukkhatāhi muccanaṁ anekantikaṁ hoti, tasmā tāhi anatikkantattā anekantikaṁ muccanaṁ tumhehi vuttaṁ, amhehi ca ñātaṁ, ‘‘katamaṁ ekantikamuccana’’nti pucchitabbattā ‘‘saṅkhāradukkhatāya panā’’tiādi vuttaṁ. Tattha saṅkhāradukkhatāyāti dukkhavedanāpi saṅkhatattā saṅkhārapariyāpannā, tādisāya saṅkhāradukkhatāyāti attho gahetabbo. Lokoti arahā. Upādīyati vipākakkhandhacatukkakaṭattārūpasaṅkhātaṁ khandhapañcakanti upādi, upādiyeva sesaṁ upādisesaṁ, khandhapañcakaṁ, taṁ natthi etissā nibbānadhātuyāti anupādisesā. Anupādisesāya nibbānadhātuyā anupādisesanibbānadhātu hutvā muccati, itthambhūtalakkhaṇe cāyaṁ karaṇaniddeso. Nibbānadhātūti ca khandhapañcakassa nibbāyanamattaṁ adhippetaṁ, na asaṅkhatadhātu. Tasmāti saṅkhāradukkhatāya sakalalokabyāpakabhāvena sabbalokasaṅgāhakattā vuttappakārasaṅkhāradukkhatāya sabbalokassa dukkhaṁ hoti, iti katvā saṅkhāradukkhatāya sabbalokassa dukkhabhāvato ‘‘dukkhamassa mahabbhaya’’nti bhagavatā vuttaṁ.",
  "tika-s0501t3:187": "‘‘Vedanāpaccayā taṇhā’’ti (ma. ni. 3.126; saṁ. ni. 2.1, 3, 36; mahāva. 1; vibha. 225) vacanato ‘‘dukkhamassa mahabbhaya’’nti padena ‘‘kissābhilepanaṁ brūsī’’ti tatiyapadassāpi vissajjanā siyāti āsaṅkabhāvato ‘‘tena ca catutthassa padassa vissajjanā yuttā’’ti vuttaṁ. ‘‘Kena yathākkamaṁ pucchāvissajjanānaṁ yuttatarabhāvo jānitabbo’’ti vattabbattā ‘‘tenāha bhagavā’’tiādi vuttaṁ. Tena yathākkamaṁ pucchāvissajjanānaṁ yuttatarattā yuttatarajānanako bhagavā ‘‘avijjāya nivuto loko’’tiādimāha, tasmā yuttatarabhāvo tumhehi jānitabboti.",
  "tika-s0501t3:188": "Ettha ca lokassa nīvaraṇādīni ajānantena ca titthiyavādesu samayantaresu paricayena ca tesu samayantaresu ceva nīvaraṇādīsu ca saṁsayapakkhandena ekaṁseneva sattādhiṭṭhānena pucchitabbattā, ekaṁseneva sattādhiṭṭhānena byākātabbattā ca sattādhiṭṭhānā pucchā katāti veditabbā. Sā cāyaṁ pucchā ajānantassa jānanatthāya, jātasaṁsayassa ca saṁsayavinodanatthāya vissajjetabbassa nīvaraṇādivisayassa catubbidhattā catubbidhā. Nīvaraṇādīnaṁ pana visayānaṁ loko ca ādhārabhāvena gāthāyaṁ vuttoti ‘‘eko pañho dassito’’ti ayamettha pucchāvicayo, vissajjanāvicayo pana ‘‘adiṭṭhajotanā vissajjanā, vimaticchedanā vissajjanā’’tiādinā pucchāvicaye vuttanayānusārena veditabbo.",
  "tika-s0501t3:189": "Ekādhāre pucchāvissajjane vicayo ācariyehi vibhatto, amhehi ca ñāto, ‘‘anekādhāre pucchāvissajjane yo vicayo vibhajanāraho, so vicayo kathaṁ amhehi viññāyati, amhākaṁ viññāpanatthāya tasmiṁ vicayaṁ vibhajathā’’ti vattabbabhāvato anekādhāraṁ pucchaṁ tāva nīharitvā dassetuṁ –",
  "tika-s0501t3:190": "‘‘Savanti sabbadhi sotā, (iccāyasmā ajito,)",
  "tika-s0501t3:191": "Sotānaṁ kiṁ nivāraṇaṁ;",
  "tika-s0501t3:192": "Sotānaṁ saṁvaraṁ brūhi, kena sotā pidhīyare’’ti. (su. ni. 1040; cūḷani. vatthugāthā 59, ajitamāṇavapucchāniddesa 3) –",
  "tika-s0501t3:193": "Gāthamāha . Gāthāttho tāva daṭṭhabbo. Savantīti sandanti, pavattantīti attho. Sabbadhīti taṇhādīnaṁ ārammaṇabhūtesu sabbesu rūpādīsu āyatanesu. Sotāti taṇhābhijjhābyāpādādayo sotā. Iccāyasmāti iti evaṁ āyasmā ajito āha. Sotānanti taṇhābhijjhābyāpādādīnaṁ sotānaṁ. Kiṁ nivāraṇanti kiṁ katamaṁ dhammajātaṁ āvaraṇaṁ bhave, kā katamā dhammajāti rakkhā bhave. Sotānaṁ saṁvaraṁ brūhīti sotānaṁ taṇhābhijjhābyāpādādīnaṁ saṁvaraṇaṁ āvaraṇaṁ idaṁ dhammajātaṁ bhaveti sabbasattahitatthaṁ amhākaṁ tvaṁ kathehi. Kena sotāpidhīyareti kena pahāyakadhammena taṇhābhijjhābyāpādādayo sotā paṇḍitehi pidhīyareti pucchatīti pucchitāni.",
  "tika-s0501t3:194": "‘‘Pucchāvasena kathitāya ‘savanti…pe… pidhīyare’ti imāya gāthāya kittakāni padāni pucchitāni, kittakā pañhā’’ti pucchitabbattā ‘‘imāni cattāri padāni pucchitāni, te dve pañhā’’ti vuttaṁ. ‘‘Pucchāvasena pavattāya imissā gāthāya yadi cattāri padāni siyuṁ, evaṁ santesu pañhāpi catubbidhā siyuṁ, kasmā ‘dve’ti vuttā’’ti vattabbattā ‘‘kasmā? Ime hi bahvādhivacanena pucchitā’’ti vuttaṁ. Ime etāya gāthāya gahitā atthā bahvādhivacanena pucchitā. Idaṁ vuttaṁ hoti – ‘‘savanti…pe… pidhīyareti bahūni vacanāni adhikicca pavattā saṁvarasaṅkhātā sati ceva pidahanahetubhūtā paññā cāti ime dve atthāva pucchitā, tasmā atthavasena dve pañhā vuttā vā’’ti. ‘‘Pucchāya duvidhatthavisayatā kathaṁ vuttā’’ti vattabbattā pucchāya duvidhatthavisayataṁ vivarituṁ ‘‘evaṁ samāpannassā’’tiādi vuttaṁ. Tattha evaṁ samāpannassāti imāhi duggatihetubhūtāhi ñātibyasanādisaṅkhātāhi āpadāhi vā, pāṇavadhādīhi āpadāhi vā, samaṁ saha, sabbathā vā ayaṁ sattaloko āpanno ajjhotthaṭo, evaṁ ajjhotthaṭassa vā samāpannassa. Evaṁ saṁkiliṭṭhassāti ñātibyasanādayo vā pāṇavadhādīni āgamma pavattehi dasahi kilesavatthūhi ca ayaṁ sattaloko saṁkiliṭṭho, evaṁ saṁkiliṭṭhassa ca lokassāti samāpannassa ajjhotthaṭassa lokassa vodānaṁ vuṭṭhānaṁ kiṁ katamaṁ dhammajātaṁ bhave. Iti evañhi saccaṁ ajitasutte āhāti vitthārattho, pucchāya duvidhatthavisayatā ñātabbāti adhippāyo.",
  "tika-s0501t3:195": "‘‘Kiṁ nu sotā sabbassa lokassa sabbadhi savanti, udāhu, ekaccassevā’’ti pucchitabbattā ‘‘savanti sabbadhi sotāti, asamāhitassa savanti abhijjhābyāpādappamādabahulassā’’ti vuttaṁ. Tattha abhijjhābyāpādappamādabahulattā rūpādīsu nānārammaṇesu vikkhittacittasseva sotā savanti pavattanti, na samāhitassa abhijjhābyāpādappamādavirahitassāti adhippāyo daṭṭhabbo. ‘‘Katamā abhijjhā, katamo byāpādo, katamo pamādo’’ti vattabbattā ‘‘tattha yā abhijjhā’’tiādi vuttaṁ. Tattha tatthāti tesu abhijjhābyāpādappamādesu. Yā abhijjhā, ayaṁ lobho, na abhijjhāyanamattaṁ. Lobho ca akusalamūlaṁ, na lubbhanamattaṁ. Yo byāpādo, ayaṁ doso, na byāpajjanamattaṁ. Doso ca akusalamūlaṁ, na dūsanamattaṁ. Yo pamādo, ayaṁ moho, na sativippavāsamattaṁ. Moho ca akusalamūlaṁ, na mūhanamattaṁ. Evaṁ iminā vuttappakārena abhijjhādīnaṁ akusalamūlattā yassa abhijjhābyāpādappamādabahulassa asamāhitassa chasu rūpādīsu āyatanesu taṇhā savanti.",
  "tika-s0501t3:196": "‘‘Katividhā sā taṇhā’’ti vattabbattā ‘‘rūpataṇhā…pe… dhammataṇhā’’ti vuttaṁ. ‘‘Channaṁ rūpataṇhādīnaṁ chasu rūpādiāyatanesu savanaṁ kena ca vacanena amhehi saddahitabba’’nti vattabbattā ‘‘yathāha bhagavā’’tiādi vuttaṁ. ‘‘Savatīti ca kho, bhikkhave…pe… paṭihaññatī’’ti yaṁ vacanaṁ bhagavā yathā yena pakārena āha, tathā tena pakārena vuttanayena vacanena tumhehi saddahitabbanti adhippāyo. Ettha ca cakkhādīnaṁ rūpataṇhādīnaṁ channaṁ sotānaṁ dvārabhāvena pavattattā cakkhādayo nissitūpacāravasena sayaṁ savanto viya bhagavatā vuttā. Itīti evaṁ vuttappakārena sabbā sabbasmā cakkhādidvārato ca savati pavattati. Sabbathā sabbappakārena taṇhāyanamicchābhinivesanaunnamanādippakārena savati pavattatīti attho. ‘‘Kasmā sabbasmā cakkhādidvārato ca savati pavattati, sabbappakārena taṇhāyanamicchābhinivesanaunnamanādippakārena savanabhāvo vijānitabbo’’ti vattabbattā ‘‘tenāhā’’tiādi vuttaṁ. Tattha tenāti asamāhitassa abhijjhābyāpādādīnaṁ cakkhādidvārato ca taṇhāyanamicchābhinivesaunnamanākārena taṇhādivasena pavattanato pavattajānanako bhagavā ‘‘savanti sabbadhi sotā’’ti āha.",
  "tika-s0501t3:197": "‘‘Sotānaṁ ‘kiṁ nivāraṇa’nti iminā kiṁ pucchati? Sotānaṁ anusayappahānaṁ pucchati kiṁ? Udāhu vītikkamappahānaṁ pucchatī’’ti vattabbattā ‘‘sotānaṁ kiṁ nivāraṇanti pariyuṭṭhānavighātaṁ pucchatī’’ti vuttaṁ. ‘‘Idaṁ pariyuṭṭhānavighātaṁ vodānaṁ, udāhu vuṭṭhānaṁ ki’’nti vattabbattā ‘‘idaṁ vodāna’’nti vuttaṁ. ‘‘Sotānaṁ saṁvaraṁ brūhi, ‘kena sotā pidhīyare’ti iminā kiṁ pucchati? Sotānaṁ pariyuṭṭhānaṁ pucchati kiṁ? Udāhu vītikkamanaṁ, samugghāṭaṁ vā pucchati ki’’nti vattabbattā sotānaṁ…pe… pidhīyareti anusayasamugghāṭaṁ pucchatī’’ti vuttaṁ. ‘‘Idaṁ anusayasamugghāṭaṁ vodānaṁ kiṁ, udāhu vuṭṭhānaṁ ki’’nti vattabbattā ‘‘idaṁ vuṭṭhāna’’nti vuttaṁ.",
  "tika-s0501t3:198": "‘‘Savanti sabbadhi sotā’’tiādipucchāvicayo ācariyena vutto, amhehi ca ñāto; tāya pucchāya ‘‘katamo vissajjanavicayo’’ti vattabbattā ‘‘tattha vissajjanā’’tiādi vuttaṁ. Tattha pucchāyaṁ –",
  "tika-s0501t3:199": "‘‘Yāni sotāni lokasmiṁ, (ajitāti bhagavā,)",
  "tika-s0501t3:200": "Sati tesaṁ nivāraṇaṁ;",
  "tika-s0501t3:201": "Sotānaṁ saṁvaraṁ brūmi, paññāyete pidhīyare’’ti. (su. ni. 1041 cūḷani. vatthugāthā 60, ajitamāṇavapucchāniddesa 4) –",
  "tika-s0501t3:202": "Gāthā vissajjanāti daṭṭhabbā. Tassaṁ gāthāyaṁ ajita lokasmiṁ yāni sotāni savanti, tesaṁ sotānaṁ yaṁ nivāraṇaṁ, sā sati hoti; taṁ satiṁ sotānaṁ saṁvaranti ahaṁ brūmi; ete sotā paññāya pidhīyareti yojanā kātabbā. Tattha satīti vipassanāpaññāya sampayuttā sati. Paññāyāti maggapaññāya. Pidhīyareti uppajjituṁ appadānavasena pidhīyanti pacchijjanti.",
  "tika-s0501t3:203": "‘‘Sati tesaṁ nivāraṇaṁ sotānaṁ saṁvaraṁ brūmī’’ti bhagavā āha – ‘‘yāya kāyaci satiyā sotānaṁ saṁvaraṇakiccaṁ siddhaṁ kiṁ, visiṭṭhāya satiyā sotānaṁ saṁvaraṇakiccaṁ siddhaṁ kiṁ, katamāya satiyā sotānaṁ saṁvaraṇakiccaṁ siddha’’nti pucchitabbattā ‘‘kāyagatāya satiyā’’tiādi vuttaṁ. Tattha kāyagatāya satiyāti rūpakāye gataṁ kesādikaṁ aniccādito vipassitvā pavattāya vipassanāñāṇasampayuttāya satiyā. Bhāvitāyāti kāyagataṁ aniccato dukkhato anattato nibbindanato virajjanato nirodhanato paṭinissajjanato anupassanāvasena bhāvitāya. Evañhi aniccato anupassanto niccasaññaṁ pajahati; dukkhato anupassanto sukhasaññaṁ pajahati; anattato anupassanto attasaññaṁ pajahati; nibbindanto nandiṁ pajahati; virajjanto rāgaṁ pajahati; nirodhento samudayaṁ pajahati; paṭinissajjanto ādānaṁ pajahatīti. Bahulīkatāyāti yathāvuttappakārena divasampi māsampi saṁvaccharampi sattasaṁvaccharampi bahulīkatāya. Cakkhunti abhijjhādipavattidvārabhāvena ṭhitaṁ cakkhuṁ, niggahitāgamaṁ daṭṭhabbaṁ. Nāviñchatīti cakkhudvāre pavattaṁ abhijjhādisahitaṁ cittasantānaṁ, taṁsamaṅgīpuggalaṁ vā nākaḍḍhati, manāpikesu rūpesu nāviñchatīti yojanā. Amanāpikesu rūpesu na paṭihaññati. Kāyagatāya satiyā bhāvitāya bahulīkatāya sotaṁ nāviñchati. Manāpikesu saddesu…pe… amanāpikesu saddesu na paṭihaññatīti yojanā yathāsambhavato kātabbā.",
  "tika-s0501t3:204": "‘‘Kena kāraṇena nāviñchati paṭihaññatī’’ti pucchati, indriyānaṁ saṁvutanivāritattā nāviñchati na paṭihaññatīti vissajjeti. ‘‘Kenārakkhena te saṁvutanivāritā’’ti pucchati, satiārakkhena te saṁvutanivāritāti vissajjeti. ‘‘Satiārakkhena saṁvutanivāritabhāvo kena amhehi saddahitabbo’’ti vattabbattā tenāhā’’tiādi vuttaṁ. Tattha tenāti tasmā satiārakkhena saṁvutanivāritattā saṁvutanivāritajānanako bhagavā ‘‘sati tesaṁ nivāraṇa’’nti yaṁ vacanaṁ āha, tena vacanena tumhehi satiārakkhena saṁvutanivāritabhāvo saddahitabboti pubbabhāge paññā satyānugāti kiccamevettha adhikanti daṭṭhabbaṁ.",
  "tika-s0501t3:205": "‘‘Sati tesaṁ nivāraṇa’’nti vissajjanassa vitthārattho ācariyena vutto, amhehi ca ñāto, ‘‘paññāyete pidhīyare’’ti vissajjanassa vitthārattho ‘‘kathaṁ amhehi jānitabbo’’ti vattabbattā ‘‘paññāyete pidhīyare’’ti vissajjanassa vitthāratthaṁ dassento ‘‘paññāya anusayā pahīyantī’’tiādimāha. Tattha paññāyāti maggapaññāya. Anusayāti anurūpaṁ kāraṇaṁ labhitvā uppajjanārahā kāmarāgānusayādayo. Pahīyanti samucchedavasena anusayesu paññāya pahīnesu pariyuṭṭhānāpi atthato pahīyanti. Kissa pahīnattā ‘‘pahīyantī’’ti vuccati? Anusayassa pahīnattā pariyuṭṭhānā pahīyantīti vissajjeti.",
  "tika-s0501t3:206": "‘‘Taṁ anusayappahānena pariyuṭṭhānappahānaṁ kiṁ viya bhavatī’’ti pucchitabbattā ‘‘taṁ yathā khandhavantassā’’tiādi vuttaṁ. Tattha khandhavantassa rukkhassa kudālādinā bhūmiṁ khaṇitvā anavasesamūluddharaṇe kate tassa rukkhassa pupphaphalapallavaṅkurasantatipi kudālādinā samucchinnāva bhavati yathā, evaṁ arahattamaggañāṇena anusayesu pahīnesu anusayānaṁ pariyuṭṭhānasantati samucchinnā pidahitā paṭicchannā bhavati. Kena samucchinnā bhavati? Paññāya maggapaññāya samucchinnā bhavatīti atthayojanā daṭṭhabbā. ‘‘Paññāya paricchinnabhāvo kathaṁ saddahitabbo’’ti vattabbattā ‘‘tenā’’tiādi vuttaṁ. ‘‘Paññāyete pidhīyare’’ti vacanato anusayānaṁ pariyuṭṭhānasantatiyā paññāya paricchinnabhāvo paṇḍitehi saddahitabboti adhippāyo.",
  "tika-s0501t3:207": "Imesu pañhāvissajjanesu sotānaṁ saṁvaraṁ, pidhānañca ajānantena vā saṁsayitena vā saṁvarapidhānānaṁ pucchitabbattā dhammādhiṭṭhānā pucchāti pucchāvicayo ceva satipaññānaṁ vissajjetabbattā dhammādhiṭṭhānaṁ vissajjananti vissajjanavicayo ca veditabbo. Etesu ca ‘‘kenassu nivuto loko’’tiādiko pañho nīvaraṇavicikicchāpamādajappānaṁ vasena catubbidhopi lokādhiṭṭhānavasena eko pañhoti vutto, evaṁ sati ‘‘savanti sabbadhi sotā’’tiādikopi pañho saṁvarapidhānānaṁ vasena duvidhopi ekatthavasena gahetvā ekādhiṭṭhānavasena ‘‘eko pañho’’ti vattabbo, sotānaṁ bahubhāvato vā ‘‘bahupañho’’ti vattabbo; tathā pana avatvā sote anāmasitvā saṁvarapidhānānaṁ vasena ‘‘savanti sabbadhi sotā’’tiādimhi ‘‘dve pañhā’’ti vuttā. Tadanusārena ‘‘kenassu nivuto loko’’tiādimhipi lokaṁ anāmasitvā nīvaraṇādīnaṁ catunnaṁ vasena ‘‘cattāro pañhā’’tipi vattabbāti ayaṁ nayo dassitoti nayadassanaṁ daṭṭhabbaṁ.",
  "tika-s0501t3:208": "Desanākāle vuttadhammassa anusandhimaggahetvā attanā racitaniyāmeneva pucchitapañhassa ceva pañhaṁ aṭṭhapetvā, paṭiññañca akatvā vissajjanassa ca vicayahāro ācariyena vibhatto, amhehi ca ñāto, ‘‘desanākāle vuttadhammassa anusandhiṁ gahetvā pucchitapañhassa ceva taṁ pañhaṁ ṭhapetvā, paṭiññañca katvā vissajjanassa ca yo vicayo hāro vibhatto, so vicayahāro kathaṁ amhehi viññāyati, amhākaṁ viññāpanatthāya tasmiṁ vicayaṁ vibhajethā’’ti vattabbabhāvato tesu vicetabbākāraṁ dassento ‘‘yāni sotānī’’tiādigāthāya vicayākāradassanānantaraṁ ‘‘paññā ceva sati cā’’tiādimāha.",
  "tika-s0501t3:209": "Tattha gāthāttho tāva viññātabbo – yāya paññāya anusayappahānena sotanirujjhanaṁ vuttaṁ, yāya satiyā ca pariyuṭṭhānappahānena sotanirujjhanaṁ vuttaṁ, sāyaṁ paññā ceva sāyaṁ sati ca tāhi paññāsatīhi asesaṁ sahuppannaṁ nāmañceva rūpañca, etaṁ sabbaṁ kattha nirujjhamāne asesaṁ uparujjhatīti mārisa me mayā puṭṭho tvaṁ bhagavā mayhaṁ etaṁ nirujjhanaṁ pabrūhi, iti āyasmā ajito bhagavantaṁ pucchati.",
  "tika-s0501t3:210": "Ajita tvaṁ yametaṁ pañhaṁ pucchitaṁ nirujjhanaṁ maṁ apucchi, ahaṁ te tava taṁ nirujjhanaṁ vadāmi. Yattha viññāṇanirodhe paññāsatisahitaṁ nāmañca rūpañca viññāṇassa nirodhena saha ekato asesaṁ uparujjhati, ettha viññāṇanirodhe etaṁ sabbaṁ viññāṇanirodhena ekato ekakkhaṇe apubbaṁ acarimaṁ uparujjhati, etaṁ viññāṇanirodhaṁ tassa nāmarūpassa nirodho nātivattati, taṁ taṁ nāmarūpanirodhaṁ so so viññāṇanirodho nātivattatīti.",
  "tika-s0501t3:211": "‘‘Tasmiṁ pañhe ayaṁ ajito kiṁ pucchati? Uparujjhanameva pucchati, udāhu aññaṁ pucchatī’’ti vattabbato ‘‘ayaṁ pañhe anusandhiṁ pucchatī’’tiādi vuttaṁ. Tattha ayanti yo āyasmā ajito pañhaṁ apucchīti ayaṁ ajito. Pañheti ‘‘paññā ceva sati cā’’tiādipañhe. Yadi anusandhiṁ pucchati, evaṁ sati ‘‘katthetaṁ uparujjhatī’’ti pucchanaṁ ayuttaṁ bhaveyyāti? Na, anusandhīyati etena upanirujjhanenāti anusandhīti atthasambhavato. Tena vuttaṁ ‘‘anusandhiṁ pucchanto kiṁ…pe… nibbānadhātu’’nti. Anusandhipucchanena anupādisesanibbānadhātuyāpi pucchanato ‘‘katthetaṁ uparujjhatī’’ti pucchanaṁ yuttameva.",
  "tika-s0501t3:212": "‘‘Yā anupādisesanibbānadhātu pucchitā, taṁ katamāya paṭipadāya adhigacchatī’’ti pucchitabbattā catusaccakammaṭṭhānabhāvanāsaṅkhātaṁ paṭipadaṁ visayena saha dassetuṁ ‘‘tīṇī saccānī’’tiādi vuttaṁ. Tattha saṅkhatānīti kammādipaccayehi samecca sambhūya dukkhādīni karīyantīti saṅkhatāni. Nirodhadhammānīti nirujjhanaṁ nirodho, dhammopi nirodhadhammova, tasmā nirodho dhammo sabhāvo yesaṁ dukkhādīnanti nirodhadhammānīti atthova gahetabbo. Tāni tīṇi saccāni sarūpato dassetuṁ ‘‘dukkhaṁ samudayo maggo’’ti vuttaṁ. Tīṇi dukkhasamudayamaggasaccāni saṅkhatānīti vuttāni, ‘‘kiṁ nirodhasacca’’nti pucchitabbattā ‘‘nirodho asaṅkhato’’ti vuttaṁ. Idha ‘‘nirodhadhammo’’tipi vattabbaṁ. Kammādipaccayehi asaṅkhatattā asaṅkhato. Uppādanirodhābhāvato anirodhadhammo. ‘‘Pahāyakapahātabbesu saccesu katamena pahāyakena katamo pahātabbo, katamāya bhūmiyā pahīno’’ti pucchitabbattā ‘‘tattha samudayo dvīsu bhūmīsū’’tiādi vuttaṁ. Tattha dvīsu bhūmīsūti dassanabhāvanābhūmīsu. Kāmacchandoti kāmabhavarāgo. Rūparāgoti rūpabhavarāgo. Arūparāgoti arūpabhavarāgo. Saṁyojanabhedato dasa saṁyojanāni pahīyantīti yojanā.",
  "tika-s0501t3:213": "12. Pahātabbasaṁyojanāni dassanabhūmibhāvanābhūmibhedena vibhattāni, amhehipi ñātāni, ‘‘indriyabhedato kathaṁ vibhattānī’’ti vattabbabhāvato ‘‘tattha tīṇī’’tiādi vuttaṁ. Atha vā ‘‘pahātabbasaṁyojanesu katamāni saṁyojanāni katamaṁ indriyaṁ attano pahāyakaṁ katvā nirujjhantī’’ti pucchitabbattā ‘‘tattha tīṇī’’tiādi vuttaṁ. Adhiṭṭhāya attano pahāyakaṁ katvā nirujjhanti anuppādavasena. ‘‘Anaññātaññassāmītindriyañca aññindriyañca saṁyojanānaṁ nirujjhanahetu hotu, aññātāvindriyaṁ kissa hetū’’ti pucchitabbattā ‘‘yaṁ panā’’tiādi vuttaṁ. Tattha yaṁ yena aññātāvindriyena arahā ‘‘me jāti khīṇā’’ti evaṁ jānāti, idaṁ jānanahetu aññātāvindriyaṁ khaye jātikkhaye arahattaphale pavattaṁ ñāṇaṁ. Yaṁ yena aññātāvindriyena arahā ‘‘itthattāya aparaṁ na bhavissāmī’’ti pajānāti, idaṁ pajānanahetu aññātāvindriyaṁ. Anuppāde pana anuppajjane arahattaphale pavattaṁ ñāṇaṁ aññātāvindriyaṁ jānanahetu hotīti vuttaṁ hoti. Indriyañāṇāni pahāyakāni katvā saṁyojanāni nirujjhanti, ‘‘tāni ñāṇāni kadā nirujjhantī’’ti vattabbabhāvato ‘‘tattha yañcā’’tiādi vuttaṁ.",
  "tika-s0501t3:214": "‘‘Anaññātaññassāmītindriyaṁ aññindriyaṁ pāpuṇantassa nirujjhatu, aññindriyaṁ arahattaṁ pāpuṇantassa nirujjhatu, aññātāvindriyaṁ kadā nirujjhatī’’ti pucchitabbattā ‘‘tattha yañca khaye’’tiādi vuttaṁ. Tattha dveti kiccabhedena dve, sabhāvato pana ekāva.",
  "tika-s0501t3:215": "‘‘Pajānanakiccampi ekameva, kathaṁ dve siyu’’nti vattabbattā ‘‘apicā’’tiādi vuttaṁ. Ārammaṇapaññābhedena dve nāmāni labbhantīti vuttaṁ hoti. Sāti yā paññā pubbagāthāyaṁ sotapidhānakiccena vuttā, sā paññā pakārehi jānanasabhāvena paññā nāma. Yathādiṭṭhaṁ ārammaṇaṁ apilāpanaṭṭhena ogāhanaṭṭhena sati nāma.",
  "tika-s0501t3:216": "13. ‘‘Paññā ceva sati cā’’ti padassa attho ācariyena vibhatto, amhehi ca ñāto, ‘‘nāmarūpañcā’ti padassa attho kathaṁ amhehi ñātabbo’’ti vattabbattā nāmarūpaṁ vibhajanto ‘‘tattha ye pañcupādānakkhandhā’’tiādimāha. Tattha tatthāti kammavipākavaṭṭabhede bhavattaye. Tatthāti pañcupādānakkhandhasaṅkhātanāmarūpasamudāye. Pañcindriyānīti cakkhādipañcindriyāni . Viññāṇasampayuttanti sampayuttapaccayattaṁ sandhāya na vuttaṁ, pacurajanassa pana avibhajitvā gahaṇīyasabhāvamattaṁ sandhāya vuttaṁ. Vibhāgaṁ jānantehi pana ‘‘nāmaṁ viññāṇasampayuttaṁ, rūpaṁ pana na viññāṇasampayuttaṁ, sahajāta’’nti vibhajitvā gahetabbaṁ. Tassāti paññāsatisahitassa nāmarūpassa. Nirodhanti anupādisesanibbānadhātuṁ.",
  "tika-s0501t3:217": "Bhagavantaṁ pucchanto āyasmā ajito ‘‘paññā ceva…pe… katthetaṁ uparujjhatī’’ti evaṁ pārāyane āha. ‘‘Paññā cevātiādigāthāya yā anupādisesanibbānadhātu pucchitā, sā anupādisesanibbānadhātu katamena adhigamena pattabbā’’ti pucchitabbattā caturiddhipādamukhena ariyamaggādhigamamukhena pattabbā, caturiddhipādabhāvanāya ca cattārindriyāni mūlabhūtāni, tasmā mūlabhūtāni tāni cattārindriyāni niddhāretvā dassento ‘‘tattha sati ca paññā cā’’tiādimāha. Kusalākusaladhammagatiyo samanvesamānāya satiyā sijjhamānāya ekantena samādhi nipphādetabbo, satiggahaṇena ca pariyuṭṭhānappahānaṁ gāthāyaṁ adhippetaṁ, pariyuṭṭhānappahānena ca samādhikiccaṁ pākaṭanti āha ‘‘sati dve indriyāni satindriyañca samādhindriyañcā’’ti. Paññāya anusayasamugghātaṁ catubbidhasammappadhānasaṅkhātena vīriyena sijjhati, na vinā tenāti vuttaṁ ‘‘paññā dve indriyāni paññindriyañca vīriyindriyañcā’’ti.",
  "tika-s0501t3:218": "Imesu yathāvuttesu catūsu indriyesu pubbabhāge vā maggakkhaṇe vā sijjhantesu taṁsampayuttā yā saddahanā okappanā siddhā, idaṁ saddahanaokappanasaṅkhātaṁ dhammajātaṁ saddhindriyaṁ siddhaṁ, ‘‘tesu mūlabhūtesu indriyesu siddhesu katamena indriyena katamo dhammo siddho’’ti pucchitabbattā iminā ayaṁ siddhoti dassento ‘‘tattha yā saddhādhipateyyā’’tiādimāha. Tattha tatthāti satyādīsu. Saddhādhipateyyāti paccayabhūtāya saddhāya siddho chando adhipatīti saddhādhipati, saddhādhipatinā pavattetabbā cittekaggatāti saddhādhipateyyā. Chandasamādhīti chandaṁ jeṭṭhakaṁ katvā pavattito samādhi vā chandādhipatinā sampayutto pubbabhāge pavatto samādhi vā chandasamādhi, pahānaṁ pahānahetu hotīti yojanā kātabbā. Pahānanti ca pajahati vikkhambhitakilese etena chandasamādhināti pahānanti karaṇasādhanattho gahetabbo. Paṭisaṅkhānabalenāti parikammabalena. Bhāvanābalenāti mahaggatabhāvanābalena.",
  "tika-s0501t3:219": "‘‘So chandasamādhi sayaṁ kevalova pahāna’’nti vattabbattā ‘‘tattha ye assāsapassāsā’’tiādi vuttaṁ. Tattha tatthāti tasmiṁ samāhite citte cittuppāde. ‘‘Tasmiṁ samāhite cittuppāde assāsā’’tiādinā assāsādisīsena assāsādijanakā vīriyasaṅkhārā gahitā, te ca yāva bhāvanāpāripūrī, tāva punappunaṁ saraṇato ca sarā, punappunaṁ saṅkappato ca saṅkappā. Yo pana ‘‘sarasaṅkappā, ime saṅkhārā cā’’ti evaṁ vuttappakāro purimako chandasamādhi vā kilesavikkhambhanatāya ca tadaṅgappahānatāya ca pahānaṁ pahānahetupadhānaṁ vā, ‘‘ime vuttappakārā saṅkhārādayo kiṁ bhāventī’’ti pucchitabbattā ‘‘ime ca saṅkhārā’’tiādi vuttaṁ. Tattha ime saṅkhārā ca tadubhayañca chandasamādhippadhānasaṅkhārasamannāgataṁ vivekanissitaṁ virāganissitaṁ nirodhanissitaṁ vossaggapariṇāmiṁ iddhipādaṁ bhāvetīti yojanā.",
  "tika-s0501t3:220": "Chandasamādhippadhānasaṅkhārasamannāgatanti chando eva adhipati chandādhipati, chandādhipatisamādhi. Tena vuttaṁ bhagavatā – ‘‘chandaṁ ce, bhikkhave, bhikkhu adhipatiṁ karitvā labhati samādhi’’nti (vibha. 432). Chandahetuko vā samādhi, chandādiko vā samādhi chandasamādhi, chandādhipatissa paccayuppanno samādhīti vuttaṁ hoti. Padhānabhūtā saṅkhārā padhānasaṅkhārā, padhānasaddena saṅkhatasaṅkhārādayo nivattāpitā, chandasamādhi ca padhānasaṅkhārā cāti chandasamādhippadhānasaṅkhārā, tehi samannāgato chanda…pe… samannāgato, taṁ…pe… gataṁ. Ijjhati samijjhati nippajjatīti iddhi, koṭṭhāso, iddhi eva pādo koṭṭhāsoti iddhipādo, iddhipādacatuttho. Ijjhanti vā tāya sattā iddhā vuddhā ukkaṁsagatā hontīti iddhi, pajjati etenāti pādo, iddhiyā pādoti iddhipādo. Iddhipādoti sāmaññatthavasena vuttopi ‘‘chandasamādhippadhānasaṅkhārasamannāgata’’nti vuttattā chandiddhipādova gahetabbo, taṁ iddhipādaṁ taṁ chandiddhipādaṁ bhāveti vaḍḍhetīti attho.",
  "tika-s0501t3:221": "Vivekanissitaṁ virāganissitanti vipassanākkhaṇe kiccato tadaṅgavivekanissitaṁ, ajjhāsayato nissaraṇavivekanissitaṁ, maggakkhaṇe pana kiccato samucchedavivekanissitaṁ, ārammaṇato nissaraṇavivekanissitaṁ. Virāganissitanti vipassanākkhaṇe kiccato tadaṅgavirāganissitaṁ, ajjhāsayato nissaraṇavivekanissitaṁ, maggakkhaṇe pana kiccato samucchedavirāganissitaṁ , ārammaṇato nissaraṇavirāganissitaṁ. Nirodhanissitanti vipassanākkhaṇe kiccato tadaṅganirodhanissitaṁ, ajjhāsayato nissaraṇanirodhanissitaṁ, maggakkhaṇe kiccato samucchedanirodhanissitaṁ, ārammaṇato nissaraṇanirodhanissitaṁ. Vossaggapariṇāminti ettha pariccāgavossaggapakkhandanavossaggavasena vossaggo duvidho. Tatthapi vipassanākkhaṇe tadaṅgavasena pariccāgavossaggo, nibbānaninnabhāvena pakkhandanavossaggo, maggakkhaṇe samucchedavasena pariccāgavossaggo, ārammaṇakaraṇena nibbānapakkhandanavossaggoti vibhajitvā gahetabbo. Yathāvuttavossaggatthaṁ pariṇamati, pariṇataṁ vā paripacati paripacanaṁ karotīti vossaggapariṇāmī, taṁ vossaggapariṇāmiṁ.",
  "tika-s0501t3:222": "Chandiddhipādabhāvanākāro ācariyena vutto, amhehi ca ñāto, ‘‘kathaṁ vīriyiddhipādabhāvanākāro amhehi vijānitabbo’’ti vattabbabhāvato ‘‘tattha yā vīriyādhipateyyā’’tiādi vuttaṁ. Tassattho heṭṭhā vuttanayānusāreneva viññeyyo. Saṁkhittavasena pana ṭhapitaṁ pāṭhaṁ vitthārato ṭhapessāmi. Kathaṁ? –",
  "tika-s0501t3:223": "‘‘Tattha yā vīriyādhipateyyā cittekaggatā, ayaṁ vīriyasamādhi. Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca vīriyasamādhi, kilesavikkhambhanatāya ca pahānaṁ ime ca saṅkhārā, tadubhayaṁ vīriyasamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.",
  "tika-s0501t3:224": "‘‘Tattha yā cittādhipateyyā cittekaggatā, ayaṁ cittasamādhi. Samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca cittasamādhi, kilesavikkhambhanatāya ca pahānaṁ ime ca saṅkhārā, tadubhayaṁ cittasamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.",
  "tika-s0501t3:225": "‘‘Tattha yā vīmaṁsādhipateyyā cittekaggatā, ayaṁ vīmaṁsāsamādhi, samāhite citte kilesānaṁ vikkhambhanatāya paṭisaṅkhānabalena vā bhāvanābalena vā, idaṁ pahānaṁ. Tattha ye assāsapassāsā vitakkavicārā saññāvedayitā sarasaṅkappā, ime saṅkhārā. Iti purimako ca vīmaṁsāsamādhi kilesavikkhambhanatāya ca pahānaṁ ime ca saṅkhārā, tadubhayaṁ vīmaṁsāsamādhippadhānasaṅkhārasamannāgataṁ iddhipādaṁ bhāveti vivekanissitaṁ virāganissitaṁ nirodhanissitaṁ vossaggapariṇāmi’’nti.",
  "tika-s0501t3:226": "Ayaṁ pana viseso – vīriyasamādhīti vīriyaṁ jeṭṭhakaṁ katvā pavattito samādhi vā vīriyādhipatinā sampayutto pubbabhāge pavatto samādhi vā vīriyasamādhi. Cittasamādhīti cittaṁ jeṭṭhakaṁ katvā pavattito samādhi vā cittādhipatinā sampayutto pubbabhāge pavatto samādhi vā cittasamādhi. Vīmaṁsāsamādhīti vīmaṁsaṁ jeṭṭhakaṁ katvā pavattito samādhi vā vīmaṁsādhipatinā sampayutto pubbabhāge pavatto samādhi vā vīmaṁsāsamādhīti.",
  "tika-s0501t3:227": "Sattibalānurūpenettha saṅkhepavaṇṇanā katā, gambhīrañāṇehi pana aṭṭhakathāṭīkānurūpena vitthārato vā gambhīrato vā vibhajitvā gahetabbā.",
  "tika-s0501t3:228": "14. ‘‘Chandasamādhi vīriyasamādhi cittasamādhi vīmaṁsāsamādhī’’ti vutto, ‘‘evaṁ sati vīmaṁsāsamādhiyeva ñāṇamūlako ñāṇapubbaṅgamo ñāṇānuparivatti bhaveyya, aññe tayo samādhayo aññāṇamūlakā aññāṇapubbaṅgamā aññāṇapavattiyo bhaveyyu’’nti vattabbattā sabbe samādhayo ñāṇamūlakādayoyevāti dassetuṁ ‘‘sabbo samādhi ñāṇamūlako’’tiādi vuttaṁ. Tattha sabbo samādhīti chandasamādhi, vīriyasamādhi, cittasamādhi, vīmaṁsāsamādhīti catubbidho samādhi. Ñāṇamūlakoti ekāvajjanavīthinānāvajjanavīthīsu pavattaṁ upacārañāṇamūlako. Ñāṇapubbaṅgamoti adhigamañāṇaṁ pubbaṅgamaṁ assāti ñāṇapubbaṅgamo. Ñāṇānuparivattīti paccavekkhaṇañāṇaṁ anuparivatti assāti ñāṇānuparivatti. Atha vā nānāvajjanūpacārañāṇaṁ vā paṭisandhiñāṇaṁ vā mūlaṁ assāti ñāṇamūlako, upacārañāṇaṁ pubbaṅgamaṁ assāti ñāṇapubbaṅgamo, appanāñāṇaṁ anuparivatti assāti ñāṇānuparivatti. Sabbaṁ vā upacārañāṇaṁ mūlaṁ assāti ñāṇamūlako. Appanāñāṇaṁ pubbaṅgamaṁ assāti ñāṇapubbaṅgamo. Abhiññāñāṇaṁ anuparivatti assāti ñāṇānuparivatti, anuparivattanaṁ vā anuparivatti, ñāṇassa anuparivatti ñāṇānuparivatti, ñāṇānuparivatti assāti ñāṇānuparivatti. Ñāṇaṁ pana pubbe vuttappakārameva.",
  "tika-s0501t3:229": "Yathā pure tathā pacchāti yathā chandasamādhiādicatubbidhasamādhissa pubbenivāsānussatiñāṇānuparivattibhāvena pure atītāsu jātīsu asaṅkhyeyyesupi saṁvaṭṭavivaṭṭesu attano khandhapaṭibaddhassa, paresaṁ khandhapaṭibaddhassa ca suṭṭhu paṭivijjhanameva, na duppaṭivijjhanaṁ tathā tathāvuttasamādhissa anāgataṁsañāṇānuparivattibhāvena pacchā anāgatāsu jātīsu asaṅkhyeyyesupi saṁvaṭṭavivaṭṭesu attano khandhapaṭibaddhassa, paresaṁ khandhapaṭibaddhassa ca suṭṭhu paṭivijjhanameva, na duppaṭivijjhananti attho daṭṭhabbo. Yathā pacchā tathā pureti yathā yathāvuttasamādhissa cetopariyañāṇānuparivattibhāvena anāgatesu sattasuyeva divasesu parasattānaṁyeva cittassa suṭṭhu paṭivijjhanameva, na duppaṭivijjhanaṁ, tathā tathāvuttasamādhissa pure atītesu sattasuyeva divasesu parasattānaṁyeva cittassa suṭṭhu paṭivijjhanameva, na duppaṭivijjhananti attho.",
  "tika-s0501t3:230": "Yathā divā tathā rattinti yathā cakkhumantānaṁ sattānaṁ divasabhāge sūriyālokena andhakārassa viddhaṁsitattā āpāthagataṁ cakkhuviññeyyaṁ rūpaṁ manoviññāṇenapi suviññeyyaṁ, tathā rattibhāge caturaṅgasamannāgatepi andhakāre vattamāne yathāvuttasamādhissa dibbacakkhuñāṇānuparivattibhāvena rūpāyatanassa suṭṭhu paṭivijjhanameva, na duppaṭivijjhanaṁ. Yathā rattiṁ tathā divāti yathā rattibhāge caturaṅgasamannāgatepi andhakāre yathāvuttasamādhissa dibbacakkhuñāṇānuparivattibhāvena rūpāyatanassa suṭṭhu paṭivijjhanameva, na duppaṭivijjhanaṁ, tathā divasabhāge sukhumassa rūpāyatanassa vā kenaci pākārādinā tirohitassa rūpāyatanassa vā atidūraṭṭhāne pavattassa rūpāyatanassa vā yathāvuttasamādhissa dibbacakkhuñāṇānuparivattibhāvena suṭṭhu paṭivijjhanameva, na duppaṭivijjhananti attho daṭṭhabbo.",
  "tika-s0501t3:231": "Yathā yathāvuttasamādhissa divasabhāge dibbasotañāṇānuparivattibhāvena sukhumassa saddāyatanassa vā kenaci pākārādinā tirohitassa saddāyatanassa vā atidūraṭṭhāne pavattassa saddāyatanassa vā suṭṭhu paṭivijjhanameva, na duppaṭivijjhanaṁ, tathā rattibhāgepi yathāvuttasamādhissa dibbasotañāṇānuparivattibhāvena sukhumassa saddāyatanassa vā kenaci pākārādinā tirohitassa saddāyatanassa vā atidūraṭṭhāne pavattassa saddāyatanassa vā suṭṭhu paṭivijjhanameva, na duppaṭivijjhananti ayaṁ nayopi netabbo. Tena vuttaṁ aṭṭhakathāyaṁ –",
  "tika-s0501t3:232": "‘‘Yathā pureti yathā samādhissa pubbenivāsānussatiñāṇānuparivattibhāvenā’’tiādiṁ vatvā ‘‘yathā ca rūpāyatane vuttaṁ, tathā samādhissa dibbasotañāṇānuparivattitāya saddāyatane ca netabba’’nti (netti. aṭṭha. 14).",
  "tika-s0501t3:233": "‘‘Ñāṇamūlakādisamādhinā pubbenivāsānussatiñāṇānuparivattibhāvādisahitena kiṁ bhāvetī’’ti pucchitabbattā ‘‘iti vivaṭenā’’tiādi vuttaṁ. Tattha itīti evaṁ vuttappakārena. Apariyonaddhenāti nīvaraṇādivigamanena. Sappabhāsaṁ cittanti iddhipādasampayuttaṁ maggacittaṁ bhāveti. Iddhipādasampayutte maggacitte uppajjamāne hi maggacittasahabhūni kusalāni saddhindriyavīriyindriyasatindriyasamādhindriyapaññindriyabhūtāni pañcindriyāni uppajjanti. Maggacitte nirujjhamāne anuppajjanabhāvena nirujjhanti ekacittakkhaṇikattā. Evaṁ maggaviññāṇassa nirodhā paññā ca sati ca nirujjhatīti yojanā.",
  "tika-s0501t3:234": "‘‘Kassa viññāṇassa nirodhā nāmarūpaṁ nirujjhatī’’ti vattabbattā ‘‘nāmarūpañcā’’tiādi vuttaṁ, paṭisandhiviññāṇassa nirodhā nāmarūpañca nirujjhatīti vuttaṁ hoti. Atha vā ‘‘viññāṇassa nirodhā paññā ca sati cāti vuttāni pañcindriyāni evaṁ nirujjhantī’’ti vattabbattā nāmarūpañca nirujjhati, nirujjhamānaṁ pana nāmarūpaṁ paṭisandhiviññāṇassa nirodhā nirujjhatīti dassetuṁ ‘‘nāmarūpañcā’’tiādi vuttaṁ. Tattha nāmarūpañcāti maggena taṇhāavijjādike anupacchinne uppajjanārahaṁ vedanādikkhandhattayaṁ, bhūtupādārūpañca. Viññāṇahetukanti uppajjanārahaṁ paṭisandhiviññāṇaṁ hetu assa nāmarūpassāti viññāṇahetukaṁ. Viññāṇapaccayā nibbattanti viññāṇena paccayena nibbattaṁ. Tassāti uppajjanārahassa paṭisandhiviññāṇassa. Hetūti taṇhāavijjādiko kileso. Viññāṇanti uppajjanārahaṁ paṭisandhiviññāṇaṁ. Anāhāranti appaccayaṁ. Anabhinanditanti kāmataṇhādīhi anabhinanditabbaṁ. Appaṭisandhikanti punabbhavābhisandahanarahitaṁ. Nti tādisaṁ viññāṇaṁ. Ahetūti natthi hetusaṅkhātaṁ paṭisandhiviññāṇaṁ imassa nāmarūpassāti ahetu. Appaccayanti sahāyavirahena natthi paccayā saṅkhārā imassāti appaccayaṁ. Evaṁ paṭisandhiviññāṇassa nirodhā nāmarūpañca nirujjhatīti.",
  "tika-s0501t3:235": "‘‘Paññāsatīnañceva nāmarūpassa ca vuttappakārena nirujjhanabhāvo kathaṁ amhehi saddahitabbo’’ti vattabbattā ‘‘tenāha bhagavā’’tiādi vuttaṁ. Vattabbākārena paññāsatīnañceva nāmarūpassa ca nirujjhanabhāvajānanako bhagavā yathānirujjhanabhāvadīpakaṁ ‘‘yametaṁ…pe… etthetaṁ uparujjhatī’’ti gāthāvacanaṁ āha. Tena gāthāvacanena tumhehi mayā vutto nirujjhanabhāvo saddahitabboyevāti. Etthāpi paññāsatināmarūpānaṁ nirujjhanaṁ ajānantena tattha vā saṁsayantena ajitena pucchitabbattā ‘‘adiṭṭhajotanā pucchāti vā diṭṭhasaṁsandanā pucchāti vā paññādīnaṁ anekatthattā dhammato vā anekādhiṭṭhānā pucchāti vā dhammādhiṭṭhānā pucchā’’ti vā iccevamādipucchāvicayo niddhāretabbo. ‘‘Sarūpadassanavissajjananti vā anekādhiṭṭhānavissajjananti vā dhammādhiṭṭhānavissajjana’’nti vā iccevamādivissajjanavicayo niddhāretabbo.",
  "tika-s0501t3:236": "Evaṁ sattādhiṭṭhānādipucchāvissajjanāni ceva dhammādhiṭṭhānādipucchāvissajjanāni ca visuṁ visuṁ dassetvā pucchāvicayo ceva vissajjanavicayo ca ācariyena vibhatto, amhehi ca ñāto, ‘‘sattādhiṭṭhānadhammādhiṭṭhānesu ekato dassitesu pucchāvissajjanesu kathaṁ pucchāvicayo ceva vissajjanavicayo ca amhehi viññātabbo’’ti pucchitabbattā sattādhiṭṭhānadhammādhiṭṭhānaṁ pucchaṁ nīharitvā tattha vicayaṁ vibhajanto ‘‘ye ca saṅkhatadhammāse’’tiādimāha. Aṭṭhakathāyaṁ pana –",
  "tika-s0501t3:237": "‘‘Evaṁ anusandhipucchampi dassetvā heṭṭhā sattādhiṭṭhānā, dhammādhiṭṭhānā ca pucchā visuṁ visuṁ dassitāti idāni tā saha dassetuṁ ‘‘ye ca saṅkhatadhammāse’tiādi āraddha’’nti (netti. aṭṭha. 14) –",
  "tika-s0501t3:238": "Vuttaṁ. Tassāyaṁ attho – idha sāsane ye arahanto saṅkhatadhammā honti, puthū bahūyeva satta janā sekkhā sīlādisikkhamānā honti, tesaṁ arahantāvañceva sekkhānañca iriyaṁ paṭipattiṁ meṁ mahā puṭṭho nipako tvaṁ bhagavā pabrūhi mārisa iti āyasmā ajito pucchanto āhāti.",
  "tika-s0501t3:239": "15. Tassaṁ gāthāyaṁ ‘‘kittakāni pucchitānī’’ti vattabbattā ‘‘imānī’’tiādi vuttaṁ. Padatthānurūpaṁ pucchitabbattā ‘‘imāni tīṇi padāni pucchitānī’’ti vuttaṁ. ‘‘Ye ca …pe… mārisā’’ti gāthāyaṁ ye pañhā pucchitā, te pañhā tayo honti, ‘‘kissa kena kāraṇena tayo hontī’’ti pucchitabbattā ‘‘kissa…pe… yogenā’’ti vuttaṁ. Sekkhā ariyā ca asekkhā ariyā ca vipassanāpubbaṅgamaṁ pahānañcāti sekhāsekhavipassanāpubbaṅgamappahānāni, tesaṁ yogoti sekhā…pe… yogo, tena sekhā…pe… yogena. Evaṁ pucchāvidhinā hi yasmā ‘‘ye ca saṅkhatadhammāse…pe… mārisā’’ti gāthamāha, tasmā tayo pañhā hontīti daṭṭhabbā.",
  "tika-s0501t3:240": "‘‘Ye ca saṅkhatadhammāse’’ti iminā asekkhānaṁ arahattaṁ pucchati, ‘‘ye ca sekkhā puthū idhā’’ti iminā sekkhāsekkhānaṁ sekkhasikkhanaṁ pucchati, ‘‘tesaṁ me nipako iriyaṁ, puṭṭho pabrūhi mārisā’’ti iminā sekkhāsekkhānaṁ vipassanā pubbabhāge tadaṅgappahānaṁ pucchati. ‘‘Adiṭṭhajotanā pucchāti vā diṭṭhasaṁsandanā pucchāti vā sattādhiṭṭhānā pucchāti vā anekādhiṭṭhānā pucchā’’ti vā iccevamādipucchāvicayo niddhāretabbo.",
  "tika-s0501t3:241": "Sattadhammādhiṭṭhānaṁ pucchaṁ nīharitvā pucchāvicayo ācariyena vibhatto, amhehi ca ñāto, ‘‘tassaṁ pucchāyaṁ katamā vissajjanāgāthā’’ti pucchitabbattā ‘‘tattha vissajjanā’’tiādi āraddhaṁ. Tatthāti tassaṁ gāthāyaṁ. ‘‘Kāmesu…pe… paribbaje’’ti vissajjanāgāthā bhagavatā vuttā. Kāmesūti kāmīyantīti kāmā, tesu kāmesu. Vatthukāmesu kilesakāmena paṇḍitehi nābhigijjheyya. Manasā nāvilosiyāti āvilabhāvakare byāpādavitakkādayo ceva kāyaduccaritādayo ca dhamme pajahanto paṇḍito manasā anāvilo suppasanno bhaveyya. Kusalo sabbadhammānanti sabbadhammānaṁ aniccatādinā paritulitattā aniccatādīsu pañcasu khandhesu kusalo cheko. Satoti kesādīsu saratīti sato. Bhikkhūti saṅkhatadhamme bhayādito ikkhatīti bhikkhu. Paribbajeti tadaṅgavikkhambhanasamucchedappahānabhāvena kilesakāmavatthukāme pari samantato vajjeyya.",
  "tika-s0501t3:242": "Pucchāgāthāyaṁ ‘‘nipako’’ti padena pasaṁsitena bhagavatā vissajjanāgāthā vuttā, tassa bhagavato yena anāvaraṇañāṇena ukkaṁsagatena pakkabhāvo dassito, taṁ anāvaraṇañāṇaṁ tāva kāyakammādibhedehi vibhajitvā dassento ‘‘bhagavato sabbaṁ kāyakamma’’ntiādimāha. Tattha anāvaraṇañāṇena jānitvā kataṁ sabbaṁ kāyakammaṁ ñāṇapubbaṅgamaṁ ñāṇānuparivatti. Esa nayo sesesupi. Atīte aṁseti atītabhave saparakkhandhādike koṭṭhāse aññāṇena appaṭihataṁ bhagavato ñāṇadassanaṁ. Anāgate aṁseti anāgatabhave saparakkhandhādike koṭṭhāse. Paccuppanne aṁseti paccuppanne bhave saparakkhandhādike koṭṭhāse.",
  "tika-s0501t3:243": "‘‘Ñāṇadassanassa katarasmiṁ paṭighāto’’ti pucchitabbattā pucchaṁ ṭhapetvā paṭighātavisayaṁ dassetuṁ ‘‘ko cā’’tiādi vuttaṁ. Atha vā ‘‘paccuppannabhave saparakkhandhādike koṭṭhāse aññesampi ñāṇadassanaṁ bhaveyya, tadanusārena atītānāgatakoṭṭhāsesupi katarasmiṁ aññesaṁ ñāṇadassanassa paṭighāto bhaveyyā’’ti pucchitabbattā pucchaṁ ṭhapetvā paṭighātavisayaṁ niyametvā dassetuṁ ‘‘ko cā’’ti vuttaṁ. Tattha ko cāti kva katarasmiṁ samaye aññesaṁ ñāṇadassanassa paṭighāto bhaveyyāti pucchi.",
  "tika-s0501t3:244": "Anicce, dukkhe, anattaniye ca aññesaṁ aññāṇaṁ yaṁ adassanaṁ atthi, aññāṇādassanasaṅkhāto sabhāvo ñāṇadassanassa paṭighāto bhavati, na saparakkhandhādidassanamattapaṭighāto. Etena aniccato lakkhaṇattaye pavattassa ñāṇadassanassa aññesaṁ durabhisambhavaṁ, bhagavato ca ñāṇadassanassa aññehi asādhāraṇataṁ dasseti. Bhagavato hi lakkhaṇattayavibhāvanena veneyyā catusaccappaṭivedhaṁ labhanti. ‘‘Bhagavato ñāṇadassanapaṭighātābhāvena aññesañca ñāṇadassanassa paṭighātabhāvo katamāya upamāya amhākaṁ pākaṭo’’ti vattabbabhāvato upamāya pākaṭaṁ kātuṁ ‘‘yathā idhā’’tiādi vuttaṁ. Tattha idha sattaloke cakkhumā puriso ākāse tārakāni passeyya, gaṇanasaṅketena ‘‘ettakānī’’ti no ca jāneyya yathā, evaṁ aññesaṁ ñāṇadassanassa paṭighāto ayaṁ aññāṇadassanasabhāvo bhavati.",
  "tika-s0501t3:245": "Bhagavato pana tathā abhāvato kenaci aññāṇena adassanena appaṭihataṁ ñāṇadassanaṁ bhavatīti attho daṭṭhabbo. ‘‘Bhagavato ñāṇadassanassa appaṭihatabhāvo kasmā amhehi saddahitabbo’’ti pucchitabbattā ‘‘anāvaraṇañāṇadassanā hi buddhā bhagavanto’’ti vuttaṁ. ‘‘Nipakassa…pe… bhagavato anāvaraṇañāṇaṁ kāyakammādibhedehi ācariyena vibhajitvā dassitaṁ, amhehi ca ñātaṁ, pacchā gāthāya ‘iriya’nti padena pucchitā sekkhāsekkhapaṭipadā kathaṁ vijānitabbā’’ti vattabbattā sekkhāsekkhapaṭipadaṁ dassetuṁ ‘‘tattha sekhenā’’tiādi vuttaṁ. Tattha tatthāti tasmiṁ vissajjane. Sekhenāti sikkhanasīlena puggalena rajanīyesu rūpārammaṇādīsu dhammesu gedhā cittaṁ rakkhitabbaṁ, pariyuṭṭhānīyesu āghātavatthūsu dosā cittaṁ rakkhitabbaṁ.",
  "tika-s0501t3:246": "‘‘Tesu gedhadosesu katamaṁ nivārento bhagavā vissajjanagāthāyaṁ katamaṁ padamāhā’’ti pucchitabbattā ‘‘tattha yā icchā’’tiādi vuttaṁ. Tattha tatthāti gedhadosesu. Icchāti rāgicchā. Mucchāti lobhamohasahagatamohamucchā. Patthanāti rāgapatthanā. Piyāyanāti taṇhāpiyāyanāva, na mettāpiyāyanā. Kīḷanāti gedhakīḷanā. Etāni hi gedhapariyāyavacanāni. Taṁ gedhasaṅkhātaṁ icchādikaṁ nivārento bhagavā ‘‘kāmesu nābhigijjheyyā’’ti evaṁ visuṁ visuṁ pakārena āha.",
  "tika-s0501t3:247": "Pariyuṭṭhānavighātaṁ dosaṁ nivārento bhagavā ‘‘manasānāvilo siyā’’ti evaṁ visuṁ visuṁ pakārena āhāti yojanā. Gedhadosānaṁ visuṁ visuṁ nivārento bhagavā dve padāni āhāti vuttaṁ, ‘‘taṁ kena atthena saddahitabba’’nti vattabbattā ‘‘tathā hi sekho’’tiādi vuttaṁ. Rajanīyesu abhigijjhanto sekho anuppannaṁ lobhapadhānaṁ kilesañca uppādeti, uppannaṁ kilesañca phātiṁ abhivaḍḍhanaṁ karoti, pariyuṭṭhānīyesu āvilo sekho anuppannaṁ dosapadhānaṁ kilesañca uppādeti, uppannaṁ kilesañca phātiṁ vaḍḍhanaṁ karoti, iti iminā paṭikkhepaatthena taṁ mama vacanaṁ saddahitabbanti adhippāyo.",
  "tika-s0501t3:248": "‘‘Kiṁ pana anabhigijjhanto, anāvilo ca sekkho agedhadosanivāraṇameva karoti, udāhu uttaripi paṭipadaṁ pūretī’’ti pucchitabbattā uttaripi paṭipadaṁ pūretiyevāti dassento ‘‘yo pana anāvilasaṅkappo’’tiādimāha. Tattha anāvilasaṅkappoti natthi āvilakarā saṅkappā byāpādasaṅkappavihiṁsāsaṅkappā etassāti anāvilasaṅkappo, icchādigedhassa abhāvena anabhigijjhanto vāyamati kusalavāyāmaṁ pavatteti. ‘‘Kathaṁ vāyamatī’’ti pucchitabbattā ‘‘so anuppannāna’’ntiādi vuttaṁ. Tattha soti uparibhāvanāmaggabhāvatthāya paṭipajjamāno sekkho. Anuppannānantiādīnaṁ attho sakkā aṭṭhakathāvacaneneva (netti. aṭṭha. 15-16) jānitunti na vibhatto.",
  "tika-s0501t3:249": "16.Yenāti asubhādīnaṁ anussaraṇalakkhaṇena indriyena taṇhāmayitavatthūsu kāmataṇhāya sahajātaṁ vitakkaṁ vāreti, idaṁ asubhādianussaraṇalakkhaṇaṁ indriyaṁ satindriyaṁ. Yena mahaggatabhāvappattena avikkhepena byāpādavitakkaṁ vāreti, idaṁ avikkhepasaṅkhātaṁ indriyaṁ samādhindriyaṁ. Yena sammappadhānena vihiṁsāvitakkaṁ vāreti, idaṁ sammappadhānasaṅkhātaṁ indriyaṁ vīriyindriyaṁ. Yena sammādiṭṭhisaṅkhātena indriyena uppannuppanne…pe… nādhivāseti, idaṁ sammādiṭṭhisaṅkhātaṁ indriyaṁ paññindriyaṁ. Imesu catūsu indriyesu saha uppajjamānā yā saddahanā okappanā uppajjati, anāvilabhāvato idaṁ saddahanasaṅkhātaṁ indriyaṁ saddhindriyaṁ. Imāni sekkhassa pañcindriyāni.",
  "tika-s0501t3:250": "Ekasmiṁyeva visaye jeṭṭhakabhāvaṁ na pāpuṇeyyuṁ, attano visaye jeṭṭhakabhāvaṁ pāpuṇituṁ arahanti, ‘‘katamaṁ indriyaṁ kattha visaye jeṭṭhakabhāvaṁ pavatta’’nti pucchitabbabhāvato idaṁ indriyaṁ imasmiṁ visaye pavattanti dassento ‘‘tattha saddhindriyaṁ kattha daṭṭhabba’’ntiādimāha. Tattha tatthāti tesu indriyesu catūsu sotāpattiyaṅgesu saddhindriyaṁ jeṭṭhakabhāvaṁ pavattanti daṭṭhabbaṁ. Evaṁ sesesupi yojetabbaṁ. Kiṁ nu sekkho paññindriyeva appamatto’ti bhagavatā vutto thomito, udāhu sabbehi kusalehi dhammehīti pucchitabbattā sabbehi kusalehi dhammehi pañcindriyapamukhehi vutto thomito hotīti dassetuṁ ‘‘evaṁ sekho’’tiādi vuttaṁ. Tattha evaṁ pañcindriyānaṁ nibbattidassanena sekho puggalo sabbehi kusalehi dhammehi appamattoti bhagavatā vutto thomito anāvilatāya manasāti yojanā. ‘‘Sekkhassa anāvilatā kena saddahitabbā’’ti vattabbattā ‘‘tenāha bhagavā manasānāvilo siyā’’ti vuttaṁ. Bhagavatā ‘‘manasānāvilo siyā’’ti vuttattā sekkhassa anāvilatā tumhehi saddahitabbāti.",
  "tika-s0501t3:251": "17. Sekkhassa matthakappattā paṭipadā ācariyena vibhattā, amhehi ca ñātā, ‘‘kathaṁ asekkhassa matthakappattā paṭipadā ñātabbā’’ti vattabbattā asekkhassa matthakappattaṁ paṭipadaṁ vibhajitvā dassetuṁ ‘‘kusalo sabbadhammāna’’ntiādimāha. Tattha sabbadhammānanti sabbesu dhammesu matthakappattāya paṭipadāya asekkho kusalo chekataroti bhagavatā vutto thomito anāvilatāya manasāti. Asekkhassa sabbadhammesu yaṁ kosallaṁ dassetukāmo, tassa kosallassa visayabhūte sabbadhamme tāva puggalādhiṭṭhānena vibhajitvā dassetuṁ ‘‘loko nāmā’’tiādimāha. Tattha ‘‘sabbadhammāna’’nti iminā vuttadhammasaṅkhāto loko nāma kilesaloko, bhavaloko, indriyalokoti tividho hotīti yojanā. Tattha parittadhammaṭṭho kilesajananaṭṭhena kileso, kusalādipavattanaṭṭhena loko cāti kilesaloko. Mahaggatadhammaṭṭho bhavanaṭṭhena bhavo, vuttanayena loko cāti bhavaloko. Saddhindriyādidhammaṭṭho ādhipaccaṭṭhayogavasena indriyabhūto hutvā saddhindriyādipattanaṭṭhena loko cāti indriyaloko.",
  "tika-s0501t3:252": "‘‘Tīsu lokesu katamena katamo samudāgacchatī’’ti pucchitabbattā ‘‘tatthā’’tiādi vuttaṁ. ‘‘Saddhādiindriyāni ko nibbattetī’’ti pucchitabbattā ‘‘so indriyāni nibbattetī’’ti vuttaṁ . Tattha soti yo puggalo kilesalokasaṅkhāte parittadhamme, bhavalokasaṅkhāte mahaggatadhamme ca taṁtaṁsampādanavasena ṭhito, so puggalo saddhindriyādīni indriyāni attasantāne nibbatteti.",
  "tika-s0501t3:253": "‘‘Indriyesu attasantānesu punappunaṁ nibbattāpanavasena vuḍḍhāpiyamānesu kā paññā bhavatī’’ti pucchitabbattā ‘‘indriyesū’’tiādi vuttaṁ. Tattha neyyassāti abhiññeyyassa. Pariññāti rūpārūpadhamme salakkhaṇato, paccayato ca pariggahādivasena pavattapaññā. ‘‘Sā pariññā katividhena upaparikkhitabbā’’ti pucchitabbattā ‘‘sā duvidhenā’’tiādi vuttaṁ. Tattha sā pariññā dassanapariññāya ca bhāvanāpariññāya ca duvidhena viññūhi upaparikkhitvā gahetabbāti. Dassanapariññāyāti ca dassanamaggapaññājanikāya ñātapariññāyāti attho gahetabbo. Tena aṭṭhakathāyaṁ vuttaṁ ‘‘dassanapariññāti ñātapariññā’’ti (netti. aṭṭha. 17). Bhāvanāpariññāyāti bhāvanāmaggapaññājanikāya tīraṇapariññāya saddhiṁ pahānapariññāyāti attho.",
  "tika-s0501t3:254": "‘‘Sā duvidhenā’tiādinā vutto attho atisaṅkhepo na sakkā viññātuṁ, vitthāretvā kathehī’’ti vattabbattā ‘‘yadā hī’’tiādi vuttaṁ. Tattha yadāti balavavipassanuppajjanakāle. Sekhoti sikkhanasīlatāya kalyāṇaputhujjano ceva sotāpannādiko ca. Ñeyyanti ñātabbaṁ rūpādikaṁ saṅkhāraṁ. Parijānātīti pariggahādiñāṇena pariggahetvā jānāti nibbidāñāṇasahagatena. Tassāti kalyāṇaputhujjanassa ceva sotāpannādikassa ca. Dve dhammāti kalyāṇaputhujjanassa balavavipassanādhammo ceva sotāpannādikassa ca balavavipassanādhammo ca. Yathākkamaṁ dassanakosallaṁ sotāpattimaggañāṇañceva bhāvanākosallaṁ sakadāgāmimaggādikañca santāne pavattāpanavasena gacchanti.",
  "tika-s0501t3:255": "‘‘Pubbe yaṁ ñāṇaṁ ‘neyyassa pariññā’ti vuttaṁ, taṁ ñāṇaṁ katividhena veditabba’’nti pucchitabbattā ‘‘taṁ ñāṇaṁ pañcavidhena veditabbaṁ…pe... sacchikiriyā’’ti vuttaṁ. ‘‘Tāsu vipassanābhedena bhinnāsu pañcasu abhiññādīsu katamā abhiññā, katamā pariññā, katamaṁ pahānaṁ, katamā bhāvanā, katamā sacchikiriyā’’ti pucchitabbattā ‘‘tattha katamā’’tiādi vuttaṁ. Tattha tatthāti abhiññādīsu. Yaṁ dhammānaṁ salakkhaṇe ñāṇanti rūpadhammānaṁ kakkhaḷādisalakkhaṇe, arūpadhammānaṁ phusanādisalakkhaṇe ārammaṇakaraṇavasena pavattaṁ yaṁ ñāṇaṁ hetuphalajānanahetujānanasaṅkhātā dhammapaṭisambhidā ceva hetuphalajānanasaṅkhātā atthapaṭisambhidā ca bhavati. Ayaṁ salakkhaṇena saddhiṁ hetuphalajānanā paññā abhiññā nāma.",
  "tika-s0501t3:256": "Evanti vuttappakārena. Abhiññāñāṇena abhijānitvā. Yā parijānanātiādīsu ‘‘idaṁ anavajjaṁ kusalaṁ, idaṁ sāvajjaṁ akusalaṁ, idaṁ akusalavipākajanakaṁ sāvajjaṁ, idaṁ kusalavipākajanakaṁ anavajjaṁ, idaṁ saṁkiliṭṭhaṁ kaṇhaṁ, idaṁ asaṁkiliṭṭhaṁ sukkaṁ, idaṁ kusalaṁ anavajjādikaṁ sevitabbaṁ, idaṁ akusalaṁ sāvajjādikaṁ na sevitabba’’nti evaṁ aniccādito kalāpasammasanādivasena gahitā sammasitā ime vipassanāya ārammaṇabhūtā saṅkhatadhammā idaṁ udayabbayañāṇādiphalaṁ ānisaṁsaṁ anukkamena nibbattāpenti. Tannibbattavipassanāya uppajjanato upacāraṁ uppādenti, evaṁ anukkamena gahitānaṁ pavattitānaṁ tesaṁ udayabbayañāṇādīnaṁ ayaṁ saccānubodhapaṭivedho atthoti paricchinditvā yā parijānanā pavattā, sā ayaṁ parijānanā pariññā nāmāti yojetvā, evaṁ vuttappakārāya pariññāpaññāya parijānitvā pahātabbā, bhāvetabbā, sacchikātabbā ca tayo dhammā avasiṭṭhā bhavanti. ‘‘Ye akusalā, te pahātabbā’’ti yā parijānanā paññā pavattā, idaṁ pahānaṁ pahānañāṇaṁ. ‘‘Ye kusalā, te bhāvetabbā’’ti yā parijānanā paññā pavattā, sā bhāvanāpaññā. ‘‘Yaṁ asaṅkhataṁ, idaṁ sacchikiriya’’nti yā parijānanā paññā pavattā, sā sacchikiriyāpaññāti yojetvā aṭṭhakathādhippāyena aviruddho attho gahetabbo.",
  "tika-s0501t3:257": "Abhiññādayo pañcavidhā paññā ācariyena vibhattā, amhehi ca ñātā, ‘‘tāhi pariññāhi jānanto puggalo ‘ki’nti vuccati thomīyatī’’ti vattabbattā ‘‘yo eva’’ntiādi vuttaṁ. Tattha yo puggalo evaṁ vuttappakārena jānāti, ayaṁ jānanto puggalo paccayuppannesu dhammesu kusalattā chekattā ‘‘atthakusalo’’ti vuccati thomīyati, paccayadhammesu kusalattā ‘‘dhammakusalo’’ti ca catunnaṁ ekattādīnaṁ nayānaṁ yuttatāya kovidattā ‘‘kalyāṇatākusalo’’ti ca phalasamāpattīsu kovidattā ‘‘phalatākusalo’’ti ca vaḍḍhīsu kovidattā ‘‘āyakusalo’’ti ca avaḍḍhīsu kovidattā ‘‘apāyakusalo’’ti ca accāyike kicce vā bhaye vā uppanne sati tassa kiccassa, bhayassa vā tikicchanasamatthe ṭhānuppattiyakāraṇe kovidattā ‘‘upāyakusalo’’ti ca mahantesu abhikkamādīsu satisampajaññāya sampannattā ‘‘mahatā kosallena samannāgato’’ti ca vuccati thomīyati. ‘‘Tassa asekkhassa atthādīsu kusalabhāvo kathaṁ saddahitabbo’’ti vattabbattā ‘‘tenāhā’’tiādi vuttaṁ. ‘‘Kusalo sabbadhammāna’’nti vuttattā saddahitabboti adhippāyo.",
  "tika-s0501t3:258": "‘‘Kusalo sabbadhammāna’’nti padassa attho ācariyena vibhatto, amhehi ca ñāto, ‘‘sato bhikkhu paribbaje’’ti padassa attho kathaṁ amhehi vitthārato viññāto’’ti vattabbattā ‘‘sato bhikkhu paribbaje’’tiādi vuttaṁ. Atha vā ‘‘sato bhikkhu paribbaje’’ti bhagavatā vuttaṁ, ‘‘kattha pavattena satisahitena ñāṇena sampanno sato kimatthaṁ paribbaje’’ti pucchitabbattā ‘‘imesu pavattena satisahitañāṇena sampanno sato imamatthaṁ paribbaje’’ti niyametvā dassento ‘‘sato bhikkhu paribbaje’’tiādimāha. Tattha tenāti yo abhikkamādīsu pavattena satisahitañāṇena samannāgato sato asekkhabhikkhu, tena asekkhabhikkhunā pariniṭṭhitasikkhattā aññapayojanābhāvato diṭṭhadhammasukhavihāratthaṁ abhikkante…pe… tuṇhībhāvena satena satisahitena sampajānena ñāṇena vihātabbaṁ catuiriyāpathaparivattanasaṅkhātaṁ viharaṇaṁ pavattetabbaṁ.",
  "tika-s0501t3:259": "‘‘Yā sekkhāsekkhapaṭipadā niddiṭṭhā, imā sekkhāsekkhapaṭipadā saṅkhepato katividhā’’ti pucchitabbattā imā paṭipadāsaṅkhātā cariyā saṅkhepato puggalavasena dveti dassetuṁ ‘‘imā dve cariyā’’tiādimāha. Tattha yā cariyā bhāvetabbakusalādibhedena vā atthakosallādibhedena vā abhikkamādīsu satisampajaññabhedena vā niddiṭṭhā, imā cariyā dveti bhagavatā anuññātā anujānanavasena desitā, visuddhānaṁ arahantānaṁ ekā cariyā, visujjhantānaṁ sekkhānaṁ ekā cariyāti puggalavasena dveti daṭṭhabbā.",
  "tika-s0501t3:260": "‘‘Asekkhoyeva kasmā ‘sato abhikkamatī’tiādinā vuccati thomīyati, kalyāṇaputhujjanopi ‘sato abhikkamatī’tiādinā vuccati thomīyatī’’ti vattabbattā ‘‘katakiccāni hī’’tiādi vuttaṁ. Arahato indriyāni katakiccāni, indriyānaṁ katakiccattā yaṁ pucchaṁ pucchitabbaṁ, taṁ sabbaṁ catubbidhaṁ dukkhassa pariññābhisamayena bojjhitabbaṁ…pe… nirodhassa sacchikiriyābhisamayena bojjhitabbaṁ bhave. Catubbidhaṁ idaṁ bojjhaṁ bojjhitabbaṁ yo asekkho sativepullappattattā evaṁ pariññābhisamayādinā jānāti,ayaṁ asekkho nippariyāyena ‘‘rāgassa khayāya, dosassa khayāya, mohassa khayāya sato abhikkamati, sato paṭikkamatī’’ti vuccati thomīyati. Sekkhopi yathāvuttaṁ bojjhaṁ bojjhitabbaṁ attano pariññābhisamayādinā jānāti, tasmā ‘‘sato…pe… mohassā’’ti vuccati thomīyatīti veditabbo. Tena vuttaṁ ‘‘ke visujjhantā? Sekkhā’’ti.",
  "tika-s0501t3:261": "‘‘Kasmā sekkhāsekkhānaṁ satisampajaññena abhikkamanādibhāvo, rāgādīnañca khayabhāvo saddahitabbo’’ti vattabbattā vuttaṁ ‘‘tenāha bhagavā sato bhikkhu paribbaje’’ti. ‘‘Bhagavato sabbaṁ kāyakammaṁ ñāṇapubbaṅgama’ntiādinā (netti. 15) manāpikesu kāmesu nābhigijjhanabhāvo, amanāpikesu kāmesu manasā anāvilabhāvo, sabbadhammesu kusalabhāvo, satisampajaññena samannāgatassa paribbajanabhāvo ācariyena niddiṭṭho, so nābhigijjhanabhāvādiko kasmā amhehi saddahitabbo’’ti pucchitabbattā vuttaṁ ‘‘tenāha kāmesu…pe… paribbaje’’ti. Imissā gāthāyapi pucchāvissajjanavicayo pubbe ekādhiṭṭhānādidhammādhiṭṭhānādivasena vuttanayānusārena veditabbo.",
  "tika-s0501t3:262": "Vicayahāravibhaṅge ajitasuttaṁ nīharitvā pucchāvissajjanavicayo ācariyena vibhatto, amhehi ca ñāto, ‘‘katamo suttantaresu pucchāvissajjanavicayo’’ti pucchitabbattā ajitasutte pucchāvissajjanavicayanayānusārena suttantaresupi pucchāvissajjanāni nīharitvā pucchāvicayavissajjanavicayā yojetabbāti dassetuṁ ‘‘evaṁ pucchitabbaṁ, evaṁ vissajjitabba’’nti vuttaṁ. Aṭṭhakathāyaṁ pana –",
  "tika-s0501t3:263": "Ettāvatā ca mahāthero vicayahāraṁ vibhajanto ajitasuttavasena pucchāvicayaṁ, vissajjanavicayañca dassetvā idāni suttantaresupi pucchāvissajjanavicayānaṁ nayaṁ dassento evaṁ pucchitabbaṁ, evaṁ vissajjitabba’nti āhā’’ti (netti. aṭṭha. 17) –",
  "tika-s0501t3:264": "Vuttaṁ. Tattha evanti ajitasutte (su. ni. 1038 ādayo; cūḷani. vatthugāthā 57, ajitamāṇavapucchāniddesa 1 ādayo) vuttapucchāvicayānusārena pucchāvasena pavattasuttaṁ nīharitvā pucchāvicayo vibhajetabbo, evaṁ ajitasutte (su. ni. 1038 ādayo; cūḷani. vatthugāthā 57 ādayo, ajitamāṇavapucchāniddesa 1 ādayo) vuttavissajjanavicayānusārena suttantaresupi vissajjanavasena pavattasuttaṁ nīharitvā vissajjanavicayo vibhajetabbo.",
  "tika-s0501t3:265": "Pucchāvissajjanavicayā ācariyena vibhattā, amhehi ca ñātā, ‘‘katamo suttaanugītivicayo’’ti pucchitabbattā ‘‘suttassa ca anugītī’’tiādi vuttaṁ. Tattha suttassāti nīharitasuttassa. Anugītīti suttantaradesanāsaṅkhātā anugīti. Atthato ca byañjanato ca samānetabbāti tassā anugītiyā atthato, byañjanato ca saṁvaṇṇetabbasuttena samānā sadisī kātabbā, tasmiṁ vā saṁvaṇṇiyamānasutte anugīti suttatthato, byañjanato ca samānetabbā . ‘‘Atthato asamāne ko nāma doso āpajjeyyā’’ti pucchitabbattā atthāpagataṁ hi byañjanaṁ samphappalāpaṁ bhavatī’’ti vuttaṁ. ‘‘Atthato asamāne doso vutto, amhehi ca ñāto, byañjanato asamāne pana ko nāma doso āpajjatī’’ti pucchitabbattā ‘‘dunnikkhittassa padabyañjanassa atthopi dunnayo bhavatī’’ti vuttaṁ. Tasmā sadosattā anugītiyā vā suttena atthabyañjanūpetaṁ saṅgāyitabbaṁ.",
  "tika-s0501t3:266": "Anugītivicayo ācariyena vibhatto, amhehi ca ñāto, ‘‘katamo suttassa vicayo’’ti pucchitabbattā suttañcā’’tiādi vuttaṁ. Tattha suttañcāti niddhāritasuttañca. ‘‘Idaṁ niddhāritasuttaṁ nāma bhagavatā vuttaṁ āhaccavacanaṁ kiṁ, udāhu saṅgāyantehi vuttaṁ anusandhivacanaṁ ki’’nti pavicinitabbaṁ, ‘‘idaṁ niddhāritasuttaṁ nītatthaṁ kiṁ, udāhu neyyatthaṁ ki’’nti pavicinitabbaṁ, ‘‘idaṁ niddhāritasuttaṁ saṁkilesabhāgiyaṁ kiṁ, udāhu vāsanābhāgiyaṁ ki’’nti pavicinitabbaṁ, ‘‘idaṁ niddhāritasuttaṁ nibbedhabhāgiyaṁ kiṁ, udāhu asekkhabhāgiyaṁ ki’’nti pavicinitabbaṁ. Evaṁ pavicinitvā yadi āhaccavacanaṁ bhave, evaṁ sati ‘‘āhaccavacana’’nti niddhāretvā gahetabbaṁ. Yadi asekkhasuttaṁ bhave, evaṁ sati ‘‘asekkhasutta’’nti niddhāretvā gahetabbaṁ, ñātanti attho.",
  "tika-s0501t3:267": "‘‘Suttaṁ pavicinitvā suttassa atthabhūtāni sabbāni saccāni niddhāretvā kattha padese passitabbānī’’ti pucchitabbattā pucchaṁ ṭhapetvā imasmiṁ padese passitabbānīti dassetuṁ ‘‘kuhiṁ imassa suttassa sabbāni…pe… pariyosāne’’ti vuttaṁ. Tattha imassa suttassāti yaṁ suttaṁ vicinituṁ niddhāritaṁ, imassa suttassa catusaccavinimuttassa suttatthassa abhāvato sabbāni saccāni tasseva suttassa ādimajjhapariyosāne passitabbānīti attho.",
  "tika-s0501t3:268": "Yathāvuttaṁ suttavicayaṁ nigamento ‘‘evaṁ suttaṁ pavicetabba’’nti āha. ‘‘Na yathāvuttapucchādīnaṁ pavicetabbabhāvo amhehi jānitabbo saddahitabbo’’ti vattabbabhāvato ‘‘tenāha…pe… anugītī’’ti vuttaṁ. Tattha tena yathāvuttapucchādīnaṁ vicetabbabhāvena āyasmā mahākaccāno ‘‘yaṁ pucchitañca…pe… anugītī’’tiādikaṁ yaṁ vacanaṁ āha, tena vacanena vicetabbabhāvo tumhehi jānitabbo saddahitabbovāti vuttaṁ hoti.",
  "tika-s0501t3:269": "‘‘Yathāvuttappakāro ca vicayo hāro paripuṇṇo kiṁ, udāhu aññopi niddhāretvā yojetabbo atthi ki’’nti pucchitabbattā ‘‘niyutto vicayo hāro’’ti vuttaṁ. Tattha pucchāvicayavissajjanavicayapubbāparavicayaanugītivicayasuttavicayā sarūpato vibhattā, tehi avaseso assādādivicayopi yathārahaṁ niddhāretvā yutto yuñjitabboti adhippāyo.",
  "tika-s0501t3:270": "Iti vicayahāravibhaṅge sattibalānurūpā racitā",
  "tika-s0501t3:271": "Vibhāvanā niṭṭhitā.",
  "tika-s0501t3:272": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:273": "3. Yuttihāravibhaṅgavibhāvanā",
  "tika-s0501t3:274": "18. Yena yena saṁvaṇṇanāvisesabhūtena vicayahāravibhaṅgena padapañhādayo vicitā, so saṁvaṇṇanāvisesabhūto vicayahāravibhaṅgo paripuṇṇo, ‘‘katamo yuttihāravibhaṅgo’’ti pucchitabbattā ‘‘tattha katamo yuttihāro’’tiādi vuttaṁ. Tattha tatthāti tesu niddiṭṭhesu soḷasasu hāresu katamo saṁvaṇṇanāviseso yuttihāro yuttihāravibhaṅgoti pucchi. ‘‘Sabbesaṁ hārāna’’ntiādiniddesassa idāni vuccamāno ‘‘ayaṁ yuttihāro’’tiādiko vitthārasaṁvaṇṇanāviseso yuttihāravibhaṅgo nāmāti viññeyyo. Tena vuttaṁ ‘‘tattha katamo yuttihārotiādi yuttihāravibhaṅgo’’ti (netti. aṭṭha. 18). Ayaṁ yuttihāro kiṁ nāma suttatthaṁ yuttāyuttivasena yojayatīti yuñjitabbaṁ suttatthaṁ pucchati. Suttattho pana duvidho atathākārena gayhamāno, tathākārena gayhamāno atthoti. Tattha atathākārena gayhamānova attho yāthāvato yuttiniddhāraṇena yojetabbo, itaro pana bhūtakathanamattena yojetabbo. Yasmā panāyaṁ yuttigavesanā nāma saṁvaṇṇanā mahāpadesehi vinā na sambhavati, tasmā yuttihāraṁ vibhajanto tassa yuttihārassa lakkhaṇaṁ paṭhamaṁ upadisituṁ ‘‘cattāro mahāpadesā’’tiādimāha. Tattha mahāpadesāti mahante buddhādayo apadisitvā vuttāni kāraṇāni, mahantāni vā dhammassa apadesāni patiṭṭhānāni. Apadisīyateti apadeso, buddho apadeso etassa kāraṇassāti buddhāpadeso. Sesesupi eseva nayo netabbo. ‘‘Buddhassa sammukhā etaṁ suttaṁ mayā suta’’nti vatvā ābhatassa ganthassa suttavinayehi saṁsandanaṁ dhammo, asaṁsandanaṁ adhammoti vinicchayakāraṇaṁ mahāpadesoti adhippāyo. ‘‘Buddhassa sammukhā mayā ābhataṁ, saṅghassa sammukhā mayā ābhataṁ, sambahulattherānaṁ sammukhā mayā ābhataṁ, ekattherassa sammukhā mayā ābhata’’nti vatvā ābhatassa ganthassa yāni byañjanapadaatthapadāni santi, tāni padabyañjanāni bhagavatā desite sutte otarayitabbāni anuppavesitāni, vinaye rāgādivinaye sandassayitabbāni saṁsandetabbāni. Dhammatāyaṁ upanikkhipitabbāni pakkhipitabbāni. Yadi suttatthena, vinayatthena, dhammatāya ca aviruddhāni honti, evaṁ sati tava ābhatapadabyañjanāni yuttānīti vinicchayantehi vatvā gahetabbānīti adhippāyo.",
  "tika-s0501t3:275": "Suttavinayadhammatāsu otarayitabbāni sandassayitabbāni upanikkhipitabbānīti ācariyena vuttāni, ‘‘kattha sutte, kattha vinaye, kattha dhammatāya’’nti vattabbattā ‘‘katamasmiṁ sutte’’tiādi vuttaṁ. Tattha catūsu ariyasaccesūti catunnaṁ ariyasaccānaṁ dassanakesu suttesu. Rāgo vinassati vūpasamati etena asubhādināti rāgavinayaṁ, kiṁ taṁ? Asubhādinimittaṁ, taṁ assa atthīti rāgavinayo, ko so? Asubhādinimittadassanako suttantaviseso. Esa nayo dosavinayotiādīsupi. Paṭiccasamuppādo nāma sassatadiṭṭhiucchedadiṭṭhiṁ vivajjetvā ekattanayādīnaṁ dīpanena avijjādisaṅkhārādisabhāvadhammānaṁ paccayapaccayuppannabhāvadīpakoti vuttaṁ ‘‘katamissaṁ dhammatāyaṁ upanikkhipitabbāni? Paṭiccasamuppāde’’ti.",
  "tika-s0501t3:276": "‘‘Suttādīsu avatarante sandissante avilomente kiṁ na janetī’’ti vattabbato ‘‘catūsū’’tiādi vuttaṁ. Tattha ‘‘buddhādīnaṁ sammukhā mayā ābhata’’nti vatvā ābhatagantho catūsu ariyasaccesu yadi avatarati, evaṁ sati ābhatagantho āsave na janeti. Rāgādikilesavinaye yadi sandissati, evaṁ sati ābhatagantho āsave na janeti. Dhammatañca yadi na vilometi, evaṁ sati ābhatagantho āsave na janetīti attho daṭṭhabbo.",
  "tika-s0501t3:277": "‘‘Kimatthaṁ yuttihāravibhaṅge cattāro mahāpadesā ābhatā’’ti vattabbattā ‘‘catūhi mahāpadesehī’’tiādimāha. Tattha ābhataganthe yaṁ yaṁ atthajātaṁ, yaṁ yaṁ dhammajātaṁ vā catūhi mahāpadesehi yujjati, taṁ taṁ atthajātaṁ vā taṁ taṁ dhammajātaṁ vā saṁvaṇṇetabbasutte gahetabbaṁ. Yena yena kāraṇena ca catūhi mahāpadesehi yujjati, taṁ taṁ kāraṇaṁ saṁvaṇṇanāvasena saṁvaṇṇetabbasutte gahetabbaṁ. Yathā yathā pakārena catūhi mahāpadesehi yujjati, so so pakāro saṁvaṇṇanāvasena saṁvaṇṇetabbasutte gahetabbo. Evaṁ gāhaṇatthaṁ cattāro mahāpadesā ābhatāti attho.",
  "tika-s0501t3:278": "19. Catūhi mahāpadesehi yuttaṁ aviruddhaṁ taṁ taṁ atthajātaṁ gahetabbanti ācariyena vuttaṁ, ‘‘kattha kena yuttiniddhāraṇaṁ kātabba’’nti vattabbattā ‘‘pañhaṁ pucchitenā’’tiādi vuttaṁ. Pañhe pañhaṁ pucchitena puggalena yuttiniddhāraṇaṁ kātabbanti. Tattha pañhanti pañhitabbaṁ sabhāvadhammaṁ. Pucchitenāti vissajjetuṁ samatthena paṇḍitapuggalena. Pañheti pucchāvasena pavattapāṭhe. Padāni kati kittakāni hontīti padaso paṭhamaṁ pariyogāhitabbaṁ yuttihārena vicetabbaṁ vīmaṁsitabbaṁ. ‘‘Kathaṁ vicetabba’’nti pucchitabbattā ‘‘yadi sabbānī’’tiādi vuttaṁ. Tattha sabbāni padānīti pucchitapāṭhe niravasesāni padāni ekaṁ samānaṁ atthaṁ yadi abhivadanti, evaṁ sati atthavasena eko pañho. Esa nayo sesesupi. Tena vuttaṁ ‘‘tadatthassekassa ñātuṁ icchitattā’’ti (netti. aṭṭha. 19).",
  "tika-s0501t3:279": "Ekanti atthavasena ekavidhaṁ pañhaṁ. Upaparikkhamānena puggalena aññātabbaṁ daḷhaṁ jānitabbaṁ. ‘‘Ko ājānanākāro’’ti pucchitabbattā ājānanākāraṁ dassento ‘‘kiṁ ime dhammā’’tiādimāha. Tattha ‘‘ye hi pariyattidhammā saṁvaṇṇetabbā, ime pariyattidhammā nānatthā honti kiṁ, nānābyañjanā honti kiṁ, udāhu imesaṁ pariyattidhammānaṁ eko attho hoti, byañjanameva nānaṁ hoti ki’’nti yuttito vicetvā aññātabbanti yojanā. ‘‘Yathāvutto pañho kiṁ bhave’’ti pucchitabbattā yathāvuttaṁ pañhaṁ ekadesaṁ dassetuṁ ‘‘yathā kiṁ bhave’’ti pucchitvā ‘‘yathā sā’’tiādimāha.",
  "tika-s0501t3:280": "Tassaṁ pucchāgāthāyaṁ – coraghātakena manussena coro abbhāhato viya kena dhammena sattaloko sadā abbhāhato, māluvalatāya attano nissitarukkho parivārito ajjhotthaṭo viya kena dhammena sattaloko sadā parivārito ajjhotthaṭo, visappītakhurappena sallena otiṇṇo anupaviṭṭho viya kena sallena sattaloko sadā otiṇṇo anupaviṭṭho, kissa kena kāraṇena sattaloko sadā dhūpāyito santāpitoti yojanā.",
  "tika-s0501t3:281": "‘‘Imāya pucchāgāthāya kittakāni padānī’’ti pucchitabbattā ‘‘imānī’’tiādi vuttaṁ. Tattha pucchitānīti pucchitatthāni padāni cattāri honti. ‘‘Kittakā pañhā’’ti pucchitabbattā ‘‘te tayo pañhā’’ti vuttaṁ.",
  "tika-s0501t3:282": "Bhagavā devatāya hi yasmā vissajjeti, iti tasmā vissajjanato ‘‘tayopañhā’’ti viññāyati. ‘‘Katamā vissajjanagāthā’’ti pucchitabbattā –",
  "tika-s0501t3:283": "‘‘Maccunābbhāhato loko, jarāya parivārito;",
  "tika-s0501t3:284": "Taṇhāsallena otiṇṇo, icchādhūpāyito sadā’’ti. –",
  "tika-s0501t3:285": "Vuttaṁ. Tassaṁ vissajjanagāthāyaṁ – coraghātakena manussena coro abbhāhato viya maccunā sattaloko sadā abbhāhato, māluvalatāya attano nissitarukkho parivārito ajjhotthaṭo viya jarāya sattaloko sadā parivārito ajjhotthaṭo, visappītakhurappena sallena otiṇṇo anupaviṭṭho viya taṇhāsallena sattaloko sadā otiṇṇo anupaviṭṭho, icchāya sattaloko sadā dhūpāyito santāpitoti yojanā.",
  "tika-s0501t3:286": "20. ‘‘Katamaṁ maccu, katamā jarā’’ti pucchitabbattā ‘‘tattha jarā’’tiādi vuttaṁ. Tattha tatthāti tissaṁ vissajjanagāthāyaṁ. Dutiyapade vuttā jarā ca paṭhamapade vuttaṁ maraṇañca imāni dve saṅkhatassa khandhapañcakassa saṅkhatalakkhaṇāni honti, saṅkhataṁ khandhapañcakaṁ muñcitvā visuṁ na upalabbhatīti attho. ‘‘Saṅkhatalakkhaṇānaṁ jarāmaraṇānaṁ kathaṁ bhedo jānitabbo’’ti vattabbattā ‘‘jarāyaṁ ṭhitassā’’tiādi vuttaṁ. Tattha jarāyaṁ ṭhitassa aññathattanti ṭhitassa khandhappabandhassa yaṁ aññathattaṁ, ayaṁ pākaṭajarā nāma, na khaṇaṭṭhitijarā. Maraṇaṁ vayoti sammutimaraṇaṁ cutiyeva hoti, na khaṇikamaraṇaṁ, na samucchedamaraṇaṁ. Tena vuttaṁ ‘‘uppādo paññāyati, vayo paññāyati, ṭhitassa aññathattaṁ paññāyatī’’ti (saṁ. ni. 3.38; a. ni. 3.47; kathā. 214).",
  "tika-s0501t3:287": "Yadi ṭhitasseva maraṇaṁ siyā, evaṁ sati jarāmaraṇānaṁ nānattaṁ yuttaṁ na siyā, ayutte sati ‘‘te tayo pañhā’’ti vacanampi ayuttamevāti vattabbato ‘‘tattha jarāya cā’’tiādi vuttaṁ. Tattha tatthāti tissaṁ vissajjanagāthāyaṁ vuttāya jarāya ca vuttassa maraṇassa ca atthato nānattaṁ yuttaṁ.",
  "tika-s0501t3:288": "‘‘Kena kāraṇena yuttaṁ, kathaṁ kāraṇena nānattaṁ sampaṭicchitabba’’nti vattabbattā ‘‘gabbhagatāpi hi mīyantī’’ti vuttaṁ. Jaraṁ appattā gabbhagatāpi sattā hi yasmā mīyanti, tasmā nānattaṁ sampaṭicchitabbaṁ. ‘‘Gabbhagatāpi jarappattā bhaveyyu’’nti vattabbattā ‘‘na ca te jiṇṇā bhavantī’’ti vuttaṁ. Jarappattāpi ajiṇṇattā jiṇṇajaraṁ appattāva mīyanti, evaṁ idhādhippetassa jiṇṇajarāvirahitassa maraṇassa sambhavato aññā jarā, aññaṁ maraṇanti ñātabbanti vuttaṁ hoti. ‘‘Na gabbhagatānaṁyeva jiṇṇajaraṁ appattaṁ maraṇaṁ atthi, aññesampi atthī’’ti vattabbabhāvato ‘‘atthi ca devānaṁ maraṇa’’nti vuttaṁ. ‘‘Devāpi cirakālasambhavato jaraṁ pattā bhaveyyu’’nti vattabbattā ‘‘na ca tesaṁ sarīrāni jīrantī’’ti vuttaṁ. ‘‘Jarāmaraṇānaṁ nānatte kāraṇaṁ ettakamevā’’ti vattabbattā aññampi atthīti dassetuṁ ‘‘sakkate vā’’tiādi vuttaṁ. Tattha jiṇṇajarāya paṭikammaṁ kātuṁ sakkateva, maraṇassa pana paṭikammassa kātuṁ na sakkateva, imināpi kāraṇena jarāmaraṇānaṁ nānattaṁ sampaṭicchitabbamevāti attho. ‘‘Na sakkate maraṇassa paṭikammaṁ kātu’’nti kasmā vuttaṁ, nanu iddhipādabhāvanāya vasībhāve sati sakkā maraṇassāpi paṭikammaṁ kātunti codanaṁ manasi katvā ‘‘aññatreva iddhimantānaṁ iddhivisayā’’ti vuttaṁ.",
  "tika-s0501t3:289": "Jarāmaraṇānaṁ aññamaññaṁ nānābhāvo ācariyena dassito, amhehi ca ñāto, ‘‘kathaṁ pana taṇhāya jarāmaraṇehi nānābhāvo’’ti vattabbato tehi taṇhāya nānattaṁ dassetuṁ ‘‘yaṁ panāhā’’tiādi vuttaṁ. Taṇhāya avijjamānāyapi jīrantāpi mīyantāpi vītarāgā yasmā dissanti, tasmā taṇhāya jarāmaraṇehi nānābhāvo sampaṭicchitabbo.",
  "tika-s0501t3:290": "‘‘Taṇhāya jīraṇabhijjanalakkhaṇaṁ atthīti tehi taṇhāya anaññatte ko nāma doso siyā’’ti vattabbato dosaṁ dassetuṁ ‘‘yadi cā’’tiādi vuttaṁ. Jarāmaraṇaṁ yathā yena jīraṇabhijjanalakkhaṇena pākaṭaṁ, evaṁ jīraṇabhijjanalakkhaṇena taṇhāpi pākaṭā. Yadi ca siyā; evaṁ sante yobbanaṭṭhāpi sabbe māṇavā vigatataṇhā siyuṁ, na ca vigatataṇhā, tasmā nānābhāvo sampaṭicchitabbo. Tato aññopi doso āpajjeyyāti dassetuṁ ‘‘yathā ca taṇhā dukkhassā’’tiādi vuttaṁ. Tattha jarāmaraṇānaṁ taṇhāya anaññatte sati taṇhāya bhavataṇhāya dukkhasamudayo hoti, evaṁ jarāmaraṇampi dukkhasamudayo siyā. Yasmā na jarāmaraṇaṁ dukkhasamudayo, tasmā jarāmaraṇehi taṇhāya nānattaṁ veditabbaṁ.",
  "tika-s0501t3:291": "Tehi tāya anaññatte sati evampi doso āpajjeyyāti dassetuṁ ‘‘yathā ca taṇhā maggavajjhā’’tiādi vuttaṁ. Tattha tehi tāya anaññatte sati yathā taṇhā maggavajjhā hoti, evaṁ jarāmaraṇampi maggavajjhaṁ siyā. Yathā jarāmaraṇaṁ maggavajjhaṁ na hoti, evaṁ taṇhāpi maggavajjhā na siyā, tathā ca na hoti pahātabbāpahātabbabhāvato, tasmāpi jarāmaraṇehi taṇhāya nānattaṁ veditabbaṁ.",
  "tika-s0501t3:292": "‘‘Yadi cātiādinā vuttāya yuttiyā upapattiyā eva jarāmaraṇehi taṇhāya aññattaṁ gavesitabba’’nti vattabbattā aññehipi kāraṇehi gavesitabbanti dassetuṁ ‘‘imāya yuttiyā’’tiādi vuttaṁ. Tattha imāya yuttiyāti yā yutti ‘‘yadi cā’’tiādinā vuttāya imāya yuttiyā upapattiyā. Aññamaññehi kāraṇehi aññehi aññehi kāraṇabhūtehi upapattīhi jarāmaraṇehi taṇhāya aññattaṁ gavesitabbanti attho. ‘‘Aññamaññehi kāraṇehi gavesitabba’’nti kasmā vuttaṁ, nanu yuttiyā, atthato ca aññattaṁ sandissatīti codanaṁ manasi katvā ‘‘yadi ca sandissatī’’tiādimāha. Tattha yuttisamāruḷhaṁ atthato ca maraṇehi taṇhāya ca aññattaṁ yadi ca sandissati, byañjanatopi aññattaṁ gavesitabbamevāti attho.",
  "tika-s0501t3:293": "‘‘Kathaṁ byañjanato aññattaṁ gavesitabba’’nti vattabbattā ‘‘salloti vā’’tiādi vuttaṁ. Tattha ‘‘sallo’’ti vā ‘‘dhūpāyana’’nti vā dvīhi byañjanehi vuccamānānaṁ imesaṁ icchātaṇhāsaṅkhātānaṁ dhammānaṁ atthato ekattaṁ samānattaṁ yujjati, na aññattaṁ. ‘‘Sallo’’ti vā ‘‘dhūpāyana’’nti vā dvīhi byañjanehi avuccamānānaṁ jarāmaraṇānaṁ taṇhāya ekattaṁ na yujjati. Tamevatthaṁ vivarituṁ ‘‘na hī’’tiādi vuttaṁ. Tattha icchāya ca taṇhāya ca atthato aññattaṁ na yujjati, ekattameva yujjatīti yojanā. Icchāya ca taṇhāya ca jīraṇabhijjanasambhavato jarāmaraṇehi taṇhāya ekattaṁ siyā, ‘‘kasmā aññattaṁ yutta’’nti vattabbato ‘‘taṇhāya adhippāye’’tiādi vuttaṁ. Tattha taṇhāya adhippāye aparipūramāne navasu āghātavatthūsu kodho ca uppajjati, upanāho ca uppajjati. Jarāmaraṇesu aparipūramānesu navasu āghātavatthūsu kodho ca na uppajjati, upanāho ca na uppajjati. Iti imāya yuttiyā jarāya ca maraṇassa ca taṇhāya ca atthato aññattaṁ yujjatiyevāti daṭṭhabbaṁ.",
  "tika-s0501t3:294": "Yadi icchā taṇhāya atthato ekattaṁ yuttaṁ, evaṁ sati kasmā bhagavatā ‘‘maccunābbhāhato loko’’tiādigāthāyaṁ ‘‘taṇhāsallena otiṇṇo, icchādhūpāyito sadā’’ti dvidhā vuttāti codanaṁ pariharanto ‘‘yaṁ panidaṁ bhagavatā’’tiādimāha. Tattha ‘‘icchā’’tipi ‘‘taṇhā’’tipi dvīhi nāmehi yaṁ panidaṁ abhilapitaṁ yaṁ panidaṁ abhilapanaṁ kataṁ, idaṁ abhilapanaṁ bhagavatā bāhirānaṁ icchitabbatasitabbānaṁ vatthūnaṁ rūpādiārammaṇānaṁ bhedānaṁ vasena ‘‘icchā’’tipi ‘‘taṇhā’’tipi dvīhi nāmehi abhilapitaṁ abhilapanavasena katanti ekattaṁ yuttameva, na nānattanti attho daṭṭhabbo.",
  "tika-s0501t3:295": "‘‘Nāmavasena dvidhā vuttānaṁ icchātaṇhādīnaṁ kena ekattaṁ yuttanti saddahitabba’’nti vattabbattā ‘‘sabbāhī’’tiādi vuttaṁ. Tattha nānānāmavasena pabhedā sabbā icchādikā taṇhā ajjhosānalakkhaṇena ekalakkhaṇā hi yasmā yuttā, tasmā nāmavasena bhinnānampi ekalakkhaṇena ekattaṁ yuttanti saddahitabbanti daṭṭhabbaṁ. ‘‘Kimiva yutta’’nti pucchitabbattā ‘‘yathā sabbo’’tiādi vuttaṁ. Tattha kaṭṭhaggiādivasena aneko sabboaggi uṇhattalakkhaṇena ekalakkhaṇo yathā, evaṁ ajjhosānalakkhaṇena ekalakkhaṇāti yojanā. Sabbassa aggino upādānavasena anekāni nāmāni sarūpato dassetuṁ ‘‘apicā’’tiādi vuttaṁ. Tassattho pākaṭo. Ārammaṇavasena taṇhā aññehi aññehi nāmehi bhagavatā abhilapitā, upādānavasena aggi aññehi aññehi nāmehi abhilapitoti yojanā kātabbā.",
  "tika-s0501t3:296": "‘‘Vissajjanagāthāyaṁ āgatanāmehi eva taṇhā abhilapitā’’ti pucchitabbattā anekehi nāmehi abhilapitāti dassetuṁ ‘‘icchāitipī’’tiādi vuttaṁ. Tattha icchitabbāni atthāni rūpādīni ārammaṇāni sattā icchanti etāyāti icchā. Tasanti etāyāti taṇhā. Sallati pavisati visappītaṁ sallaṁ viyāti sallā, santāpaṁ lāti ādadātīti vā sallā, santāpaṁ lāti pavattetīti vā sallā. Dhūpāyati santāpeti paridahatīti dhūpāyanā. Sarati ākaḍḍhati avaharati sīghasotā saritā viyāti saritā, sarati sallatīti vā saritā. Visaratīti visattikā. Pītivasena sinehatīti sineho. Tāsu tāsu gatīsu kilamathaṁ uppādetīti kilamatho. Sattā rūpādiārammaṇāni maññanti etāyāti maññanā. Bhavaṁ bandhatīti bandho. Āsīyate patthīyateti āsā. Āsiyati patthetīti vā āsā. Pipāsīyateti pipāsā, ārammaṇarasaṁ pipāsatīti vā pipāsā. Abhinandīyateti abhinandanā, abhinandatīti vā abhinandanā. Vitthārato aṭṭhakathāvasena (netti. aṭṭha. 20) veditabbo.",
  "tika-s0501t3:297": "‘‘Taṇhāya icchādippakāravasena ālapitabhāvo kena saddahitabbo’’ti vattabbattā ‘‘yathā ca vevacane’’tiādi vuttaṁ. Vevacanahāravibhaṅge ‘‘āsā ca pīhā…pe… vevacana’’nti (netti. 37) yā taṇhā yathā yena pakārena vuttā, tathā tena pakārena vuttāya taṇhāya icchādippakāravasena ālapitabhāvo saddahitabbo. ‘‘Vevacanavibhaṅge ācariyena vuttopi bhagavatā avutte kena saddahitabbo’’ti vattabbattā ‘‘yathāha bhagavā’’tiādi vuttaṁ. Yathā yena pakārena bhagavā ‘‘rūpe tissā’’tiādikaṁ yaṁ vacanamāha, tathā tena pakārena vuttena tena vacanena saddahitabbo vāti. Evaṁ yujjatīti evaṁ vuttanayena icchātaṇhānaṁ atthato ekattā , jarāya ca maraṇassa ca taṇhāya ca atthato aññattā ca ‘‘tayo pañhā’’ti yaṁ vacanaṁ vuttaṁ, taṁ vacanaṁ yujjatīti attho gahetabbo.",
  "tika-s0501t3:298": "21. ‘‘Kenassubbhāhato lokotiādigāthāya tayo pañhā vuttā’’ti pañhattayabhāve yutti ācariyena vibhattā, amhehi ca ñātā. ‘‘Tato aññehi pakārehi yutti kathaṁ ñātabbā’’ti vattabbabhāvato aññehi pakārehipi yuttigavesanaṁ dassento ‘‘sabbo dukkhūpacāro’’tiādimāha. Tattha sabbo dukkhūpacāro kāmataṇhāsaṅkhāramūlakoti yujjati, sabbo nibbidūpacāro kāmataṇhāparikkhāramūlakoti na yujjati. Vacanatthato pana dukkhassa upacāro pavattīti dukkhūpacāro. Kāmataṇhāpaccayā pavatto saṅkhāro mūlaṁ etassāti kāmataṇhāsaṅkhāramūlako. Nibbidāya upacāro pavattīti nibbidūpacāro. Kāmataṇhāya parikkhārabhūto vatthukāmo mūlaṁ etassāti kāmataṇhāparikkhāramūlakoti. Tattha anabhiratisaṅkhātā ukkaṇṭhā nibbidā kāmataṇhāparikkhāramūlikā yujjati, ñāṇanibbidā kāmataṇhāparikkhāramūlikā na yujjati, tasmā sabbo nibbidūpacāro kāmataṇhāparikkhāramūlakoti na pana yujjatīti vuttaṁ.",
  "tika-s0501t3:299": "‘‘Pañhattayabhāve ceva dukkhūpacāranibbidūpacāre ca yā yutti ācariyena vibhattā, sāva yutti sallakkhetabbā kiṁ, udāhu imāya yuttiyā aññāpi yutti gavesitabbā ki’’nti vattabbato nayaṁ dassetuṁ ‘‘imāyā’’tiādimāha. Idaṁ vuttaṁ hoti – pañhattayabhāve ceva dukkhūpacāranibbidūpacāre ca yā yutti mayā vibhattā, imāya yuttiyā anusārena aññamaññehi kāraṇehi tesu tesu pāḷippadesesu yuttipi gavesitabbāti.",
  "tika-s0501t3:300": "‘‘Idaṁ nayadassanaṁ saṁkhittaṁ, na sakkā vitthārato gavesitu’’nti vattabbato taṁ nayadassanaṁ vitthārato vibhajitvā dassetuṁ ‘‘yathā hi bhagavā’’tiādi āraddhaṁ. Asubhassa jigucchanīyabhāvato rāguppādo na yutto, tasmā rāgacaritassa puggalassa asubhadesanā rāgavinayāya yuttā. Mettāya dosapaṭipakkhattā dosacaritassa puggalassa mettādesanā dosavinayāya yuttā. Paṭiccasamuppādassa paññāvisayattā mohacaritassa puggalassa paṭiccasamuppādadesanā mohavinayāya yuttā. ‘‘Rāgacaritassāpi mettādidesanā yujjeyya sabbasattasādhāraṇattā’’ti vattabbattā ‘‘yadihi bhagavā’’tiādi vuttaṁ. Tibbakilesassa rāgacaritassa adhippetattā tādisassa puggalassa mettaṁ cetovimuttiṁ yadi deseyya, evaṁ sati mettāvasenapi rāguppajjanato desanā na yujjati. Sukhaṁ paṭipadaṁ vā yadi deseyya, evaṁ sati rāgacaritassa dukkhāpaṭipadāyujjanato desanā na yujjati. Vipassanāpubbaṅgamaṁ pahānaṁ vā yadipi deseyya, evaṁ sati rāgacaritassa asubhānupassanaṁ vajjetvā vipassanāpubbaṅgamassa pahānassa dukkarato desanā na yujjatīti yojanā.",
  "tika-s0501t3:301": "‘‘Bhagavā rāgacaritassā’’tiādinā niravasesavasena yutti na vibhattā, nayadassanamevāti yo nayo dassito, tena nayena aññāpi gavesitabbāti dassetuṁ ‘‘evaṁ yaṁ kiñcī’’tiādi vuttaṁ. Rāgassa yaṁ kiñci anulomappahānaṁ, dosassa yaṁ kiñci anulomappahānaṁ, mohassa yaṁ kiñci anulomappahānaṁ desitaṁ, taṁ sabbaṁ anulomappahānaṁ yattakā pāḷippadesā ñāṇassa bhūmi, tattakesu vicayena hārena vicinitvā yuttihārena yojetabbanti yojanā.",
  "tika-s0501t3:302": "‘‘Rāgādippahānavasena yutti gavesitabbā’’ti vattabbabhāvato aññehipi mettādibrahmavihāraphalasamāpattinavānupubbasamāpattivasībhāvehi vibhajitvā yuttigavesanaṁ dassetuṁ ‘‘mettāvihārissā’’tiādi āraddhaṁ. Tattha mettāvihārissa mettāvihāralābhino sato saṁvijjamānassa puggalassa mettāya byāpādapaṭipakkhattā byāpādo cittaṁ pariyādāya ṭhassatīti desanā na yujjatīti ca, mettāvihārissa sato byāpādo pahānaṁ abbhatthaṁ gacchatīti desanā yujjati. Karuṇāvihārissa karuṇāvihāralābhino sato saṁvijjamānassa puggalassa karuṇāya vihesāya paṭipakkhattā vihesā cittaṁ pariyādāya ṭhassatīti desanā na yujjati, karuṇāvihārissa sato vihesā pahānaṁ abbhatthaṁ gacchatīti desanā yujjati. Muditāvihārissa muditāvihāralābhino sato saṁvijjamānassa puggalassa muditāya aratiyā paṭipakkhattā arati cittaṁ pariyādāya ṭhassatīti desanā na yujjati, muditāvihārissa sato arati pahānaṁ abbhatthaṁ gacchatīti desanā yujjati. Upekkhāvihārissa upekkhāvihāralābhino sato saṁvijjamānassa puggalassa upekkhāya rāgassa paṭipakkhattā rāgo cittaṁ pariyādāya ṭhassatīti desanā na yujjati, upekkhāvihārissa sato rāgo pahānaṁ abbhatthaṁ gacchatīti desanā yujjati.",
  "tika-s0501t3:303": "Animittavihārissa aniccānupassanāmukhena paṭiladdhaphalasamāpattivihāralābhino sato saṁvijjamānassa puggalassa nimittānusāri tena teneva saṅkhāranimittānusāreneva niccādīsu pahīnena nimittena viññāṇaṁ pavattatīti desanā na yujjati, animittānupassanāya niccādivipallāsapaṭipakkhattā animittavihārissa sato nimittaṁ pahānaṁ abbhatthaṁ gacchatīti desanā yujjati. ‘‘Asmī’’ti maññitaṁ khandhapañcakaṁ attavigataṁ ‘‘ayaṁ khandhapañcako ahaṁ asmī’’ti na samanupassāmi, atha ca pana asamanupassane satipi ‘‘me kiṁ asmī’’ti ‘‘kathaṁ asmī’’ti vicikicchā kathaṁkathāsallaṁ cittaṁ pariyādāya ṭhassatīti desanā na yujjati, vicikicchāya pahānekaṭṭhabhāvato ‘‘ayaṁ khandhapañcako ahaṁ asmī’’ti asamanupassantassa vicikicchā kathaṁkathāsallaṁ pahānaṁ abbhatthaṁ gacchatīti desanā yujjati.",
  "tika-s0501t3:304": "‘‘Phalasamāpattivaseneva yutti gavesitabbā ki’’nti vattabbattā jhānasamāpattivasenapi yutti gavesitabbāti dassetuṁ ‘‘yathā vā pana paṭhamaṁ jhāna’’ntiādi āraddhaṁ. Atha vā ‘‘phalasamāpattivihārisseva yutti gavesitabbā ki’’nti vattabbattā jhānasamāpattivasenapi yutti gavesitabbāti dassetuṁ ‘‘yathā vā pana paṭhamaṁ jhāna’’ntiādi āraddhaṁ. Tattha yathā paṭhamaṁ jhānaṁ samāpannassa phalasamāpattivihārissa yutti gavesitabbā, evaṁ jhānasamāpattivihārissapi yutti gavesitabbā. Kathaṁ? Paṭhamaṁ jhānaṁ samāpannassa paṭhamajjhānasamaṅgino sato saṁvijjamānassa puggalassa nīvaraṇavikkhambhanato kāmarāgabyāpādā visesāya dutiyajjhānāya saṁvattantīti desanā na yujjati, kāmarāgabyāpādā jhānassa hānāya saṁvattantīti desanā yujjati. Vitakkasahagatā saññāmanasikārā upacāradhammena saha dutiyajjhānadhammā jhānassa hānāya saṁvattantīti desanā na yujjati, vitakkasahagatā saññāmanasikārā visesāya uparijhānatthāya saṁvattantīti desanā yujjati.",
  "tika-s0501t3:305": "Dutiyaṁ jhānaṁ samāpannassa sato saṁvijjamānassa puggalassa vitakkavicārasahagatā vā saññāmanasikārā upacāradhammena saha paṭhamajjhānadhammā visesāya uparijhānatthāya saṁvattantīti desanā na yujjati, vitakkavicārasahagatā saññāmanasikārā avitakkajhānassa hānāya saṁvattantīti desanā yujjati. Upekkhāsahagatā vā saññāmanasikārā upacāradhammena saha catutthajjhānadhammā jhānassa hānāya saṁvattantīti desanā na yujjati, upekkhāsahagatā saññāmanasikārā visesāya uparijhānatthāya saṁvattantīti desanā yujjati. Sesesupi atthānurūpaṁ yojanā kātabbā. Yathāvuttasamāpattīsu vasībhāvena paricitaṁ kallatāparicitaṁ cittaṁ nāma.",
  "tika-s0501t3:306": "Ettakameva yuttigavesanaṁ na kātabbaṁ, navavidhasuttantesu yathāladdhayuttigavesanampi kātabbanti dassetuṁ ‘‘evaṁ sabbe’’tiādi vuttaṁ. ‘‘Sabbesaṁ hārānaṁ yathāvuttabhūmigocarānaṁ vicayahārena vicinitvā yuttihārena yojetabbabhāvo kena saddahitabbo’’ti vattabbattā ‘‘tenāhā’’tiādi vuttaṁ. Tattha tena yojetabbabhāvena āyasmā mahākaccāno ‘‘sabbesa’’ntiādikaṁ yaṁ vacanaṁ āha, tena vacanena saddahitabboti vuttaṁ hoti.",
  "tika-s0501t3:307": "Iti yuttihāravibhaṅge sattibalānurūpā racitā",
  "tika-s0501t3:308": "Vibhāvanā niṭṭhitā.",
  "tika-s0501t3:309": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:310": "4. Padaṭṭhānahāravibhaṅgavibhāvanā",
  "tika-s0501t3:311": "22. Yena yena saṁvaṇṇanāvisesabhūtena yuttihāravibhaṅgabhūtena pañhāvissajjanādīnaṁ yuttāyuttabhāvo vibhatto, so saṁvaṇṇanāvisesabhūto yuttihāravibhaṅgo paripuṇṇo, ‘‘katamo padaṭṭhānahāravibhaṅgo’’ti pucchitabbattā ‘‘tattha katamo padaṭṭhāno hāro’’tiādi āraddhaṁ. Tattha tatthāti tesu niddiṭṭhesu soḷasasu desanāhārādīsu hāresu katamo saṁvaṇṇanāviseso padaṭṭhāno hāro padaṭṭhānahāravibhaṅgoti pucchati. ‘‘Dhammaṁ desesi jino’’tiādiniddesassa idāni mayā vuccamāno ‘‘ayaṁ padaṭṭhāno hāro’’tiādiko vitthārasaṁvaṇṇanāviseso padaṭṭhānahāravibhaṅgoti viññeyyo. Tena vuttaṁ – ‘‘tattha katamo padaṭṭhāno hārotiādi padaṭṭhānahāravibhaṅgo’’ti (netti. aṭṭha. 22). ‘‘Ayaṁ idāni vuccamāno vitthārabhūto padaṭṭhāno hāro piṭakattaye desitesu dhammesu kiṁ nāma dhammaṁ desayati saṁvaṇṇetī’’ti pucchaṁ ṭhapetvā ‘‘idaṁ āsannakāraṇaṁ imassa āsannaphalassa padaṭṭhāna’’nti niyametvā vibhajituṁ ‘‘ayaṁ padaṭṭhāno’’tiādi vuttaṁ. Tassattho – sabbesu viññeyyadhammesu yāthāvato asampaṭivedho lakkhaṇaṁ etissā avijjāyāti sabbadhammayāthāvaasampaṭivedhalakkhaṇā, avijjā, tassā avijjāya asubhe ‘‘subha’’ntiādivipallāsā padaṭṭhānaṁ āsannakāraṇaṁ. Vipallāse sati avijjā vattati uparūpari jāyati na hāyati, tasmā vipallāsā avijjāya padaṭṭhānaṁ āsannakāraṇaṁ bhavanti. Avijjāya vaṭṭamūlakattā taṁ ādiṁ katvā padaṭṭhānaṁ vibhattanti daṭṭhabbaṁ.",
  "tika-s0501t3:312": "Taṇhāyapi vaṭṭamūlakattā tadanantaraṁ taṇhāya padaṭṭhānaṁ vibhajituṁ ‘‘ajjhosānalakkhaṇā’’tiādi vuttaṁ. Tattha piyarūpaṁ sātarūpanti piyasabhāvaṁ sātasabhāvaṁ cakkhādidhammajātaṁ. Piyanīyasātanīye cakkhādike sati taṇhā vattati uparūpari jāyati, tasmā piyarūpaṁ sātarūpaṁ taṇhāya padaṭṭhānaṁ āsannakāraṇaṁ bhavati.",
  "tika-s0501t3:313": "Adinnādāne sati lobho vattati, tasmā adinnādānaṁ lobhassa padaṭṭhānaṁ bhavati. Adinnādānañhi ekavāraṁ uppannampi anādīnavadassanato lobhassa āsannakāraṇaṁ bhavatveva.",
  "tika-s0501t3:314": "Kesādīsu asubhesu pavattāyapi subhasaññāya nīlādivaṇṇadīghādisaṇṭhānahasanādibyañjanaggahaṇalakkhaṇattā cakkhundriyādīnaṁ asaṁvaro subhasaññāya padaṭṭhānaṁ bhavati.",
  "tika-s0501t3:315": "Dukkhadukkhādīsu pavattāyapi sukhasaññāya sāsavaphassūpagamanalakkhaṇattā rūpādīsu assādo sukhasaññāya padaṭṭhānaṁ.",
  "tika-s0501t3:316": "Rūpakkhandhādīsu aniccesu pavattāyapi niccasaññāya saṅkhatalakkhaṇānaṁ dhammānaṁ asamanupassanalakkhaṇattā rūpakkhandhādīsu niccaggahaṇaṁ viññāṇaṁ niccasaññāya padaṭṭhānaṁ.",
  "tika-s0501t3:317": "Aniccadukkhānattasaṅkhātesu khandhādīsu pavattāyapi attasaññāya aniccasaññādukkhasaññānaṁ asamanupassanalakkhaṇattā ahaṁmamādivasena pavatto nāmakāyo attasaññāya padaṭṭhānaṁ.",
  "tika-s0501t3:318": "Evaṁ avijjādīnaṁ akusalapakkhānaṁ dhammānaṁ padaṭṭhānaṁ dassetvā idāni tappaṭipakkhānaṁ vijjādīnaṁ dhammānaṁ padaṭṭhānaṁ dassetuṁ ‘‘sabbadhammasampaṭivedhalakkhaṇā’’tiādi vuttaṁ. Sabbesu ñeyyadhammesu pavattāya vijjāya sabbadhammasampaṭivedhalakkhaṇattā sabbaṁ neyyaṁ vijjāya padaṭṭhānaṁ.",
  "tika-s0501t3:319": "Samathassa cittavikkhepasaṅkhātauddhaccapaṭisaṁharaṇasaṅkhātavikkhambhanalakkhaṇattā paṭibhāganimittabhūtā asubhā samathassa padaṭṭhānaṁ. Asubhāya hi taṇhāpaṭipakkhattā, taṇhāya ca abhāve samatho tiṭṭhatīti.",
  "tika-s0501t3:320": "Adinnādānā veramaṇivasena pavattassa alobhassa icchāvacarapaṭisaṁharaṇalakkhaṇattā adinnādānā veramaṇī alobhassa padaṭṭhānaṁ.",
  "tika-s0501t3:321": "Pāṇātipātā veramaṇivasena pavattassa adosassa abyāpajjalakkhaṇattā pāṇātipātā veramaṇī adosassa padaṭṭhānaṁ.",
  "tika-s0501t3:322": "Sammāpaṭipattivasena pavattassa amohassa vatthuavippaṭipattilakkhaṇattā sammāpaṭipatti amohassa padaṭṭhānaṁ.",
  "tika-s0501t3:323": "Nibbidāvasena pavattāya asubhasaññāya vinīlakavipubbakagahaṇalakkhaṇattā nibbidā asubhasaññāya padaṭṭhānaṁ. Nibbidāñāṇena hi anabhirati pavattati, anabhiratiyā ca asubhasaññā ṭhitāti.",
  "tika-s0501t3:324": "Dukkhavedanāvasena pavattāya dukkhasaññāya sāsavaphassaparijānanalakkhaṇattā vedanā dukkhasaññāya padaṭṭhānaṁ.",
  "tika-s0501t3:325": "Uppādavayavasena pavattāya aniccasaññāya saṅkhatalakkhaṇānaṁ dhammānaṁ samanupassanalakkhaṇattā uppādavayā aniccasaññāya padaṭṭhānaṁ. Uppādavayañhi samanupassitvā aniccasaññā pavattā.",
  "tika-s0501t3:326": "Dhammamattasaññāvasena pavattāya anattasaññāya sabbadhammaabhinivesalakkhaṇattā dhammasaññā anattasaññāya padaṭṭhānaṁ.",
  "tika-s0501t3:327": "Kāmarāgassa rūpādipañcakāmaguṇārammaṇattā pañca kāmaguṇā kāmarāgassa padaṭṭhānaṁ.",
  "tika-s0501t3:328": "Rūpasaṅkhāte kāye ārabbha pavattassa rūparāgassa cakkhādipañcindriyānaṁ anusārena pavattanato pañcindriyāni rūpāni rūparāgassa padaṭṭhānaṁ.",
  "tika-s0501t3:329": "Bhavanikantivasena pavattassa bhavarāgassa chaḷāyatanaṁ padaṭṭhānaṁ. Nibbattabhavānupassitāti ‘‘edisaṁ aniṭṭhaṁ rūpaṁ mā nibbattatu, edisaṁ iṭṭhaṁ rūpaṁ nibbattatu edisī dukkhā vedanā mā nibbattatu, edisī sukhā vedanā nibbattatū’’ti evamādinā pakārena pavattā rūpābhinandanā, sā pañcannaṁ upādānakkhandhānaṁ padaṭṭhānaṁ.",
  "tika-s0501t3:330": "Kammassakataññāṇassa pubbenivāsānussatiñāṇānugatattā pubbenivāsānussatiñāṇadassanaṁ kammassakataññāṇassa padaṭṭhānaṁ.",
  "tika-s0501t3:331": "Okappanaṁ lakkhaṇaṁ yassā saddhāyāti okappanalakkhaṇā saddhā. Adhimutti paccupaṭṭhānaṁ yassā saddhāyāti adhimuttipaccupaṭṭhānā ca saddhā. Anāvilaṁ lakkhaṇaṁ yassa pasādassāti anāvilalakkhaṇoti pasādo. Sampasīdanaṁ paccupaṭṭhānaṁ yassa pasādassāti sampasīdanapaccupaṭṭhāno ca pasādo. So pana pasādo saddhāya eva avatthāvisesoti veditabbo. Aveccapasādo abhipatthiyanalakkhaṇāya saddhāya padaṭṭhānaṁ, okappanalakkhaṇā saddhā anāvilalakkhaṇassa pasādassa padaṭṭhānaṁ, catubbidhaṁ sammappadhānaṁ vīriyaṁ ārambhalakkhaṇassa vīriyassa padaṭṭhānaṁ, kāyādisatipaṭṭhānaṁ apilāpanalakkhaṇāya satiyā padaṭṭhānaṁ, jhānasahitassa samādhissa ekaggalakkhaṇattā vitakkādijhānāni samādhissa padaṭṭhānaṁ, paññāya kiccapajānanaārammaṇapajānanalakkhaṇattā saccāni paññāya padaṭṭhānaṁ.",
  "tika-s0501t3:332": "‘‘Yesaṁ avijjādīnaṁ padaṭṭhānāni ācariyena vibhattāni, te avijjādayo katamesaṁ dhammānaṁ padaṭṭhānānī’’ti pucchitabbattā te avijjādayopi imesaṁ dhammānaṁ padaṭṭhānāti dassetuṁ ‘‘aparo nayo’’tiādi vuttaṁ. Avijjā assādamanasikāralakkhaṇassa ayonisomanasikārassa padaṭṭhānaṁ. Avijjāya hi ādīnavacchādanato ayonisomanasikāro jātoti. Saccasammohanalakkhaṇā avijjā puññāpuññāneñjābhisaṅkhārānaṁ padaṭṭhānaṁ, punabbhavavirohanalakkhaṇā tebhūmakacetanā saṅkhārā vipākaviññāṇassa padaṭṭhānaṁ, opapaccayikasaṅkhātena upapattibhavabhāvena nibbattilakkhaṇaṁ paṭisandhiviññāṇaṁ nāmarūpassa padaṭṭhānaṁ, nāmakāyarūpakāyasaṅghātalakkhaṇaṁ nāmarūpaṁ chaḷāyatanassa padaṭṭhānaṁ sahajātādipaccayabhāvato, cakkhādīnaṁ channaṁ indriyānaṁ pavattānaṁ lakkhaṇaṁ chaḷāyatanaṁ chabbidhassa phassassa yathākkamaṁ padaṭṭhānaṁ nissayādipaccayabhāvato, cakkhupasādarūpārammaṇaṁ cakkhuviññāṇādisannipātalakkhaṇo chabbidho phasso, taṁ vedanāya tena chabbidhena phassena sahajātāya chabbidhāya vedanāya yathākkamaṁ padaṭṭhānaṁ sahajātādipaccayabhāvato, iṭṭhānubhavanaaniṭṭhānubhavanaiṭṭhāniṭṭhānubhavanalakkhaṇā tividhā vedanā, taṁ taṇhāya tāya tividhāya vedanāya vasena pavattāya taṇhāya padaṭṭhānaṁ upanissayādipaccayabhāvato, saparasantānesu ajjhosānalakkhaṇā taṇhā, taṁ upādānassa tāya taṇhāya vasena pavattassa catubbidhassa upādānassa padaṭṭhānaṁ upanissayādipaccayabhāvato. ‘‘So vedanāyā’’ti ca ‘‘sā taṇhāyā’’ti ca ‘‘sā upādānassā’’ti ca pāṭhena bhavitabbaṁ, liṅgavipallāsaniddeso vā siyā.",
  "tika-s0501t3:333": "Yaṁ upādānaṁ opapaccayikaṁ upapattikkhandhanibbattakaṁ, taṁ upādānaṁ duvidhassa bhavassa padaṭṭhānaṁ. Yo kammabhavo nāmakāyarūpakāyasambhavanalakkhaṇo, so kammabhavo jātiyā padaṭṭhānaṁ. Yā upapattibhūtā jāti khandhapātubhāvalakkhaṇā, taṁ sā jāti jarāya padaṭṭhānaṁ. Yā jiṇṇajarā upadhikkhandhaparipākalakkhaṇā, taṁ sā jiṇṇajarā maraṇassa padaṭṭhānaṁ. Yampi yassa sammutimaraṇaṁ jīvitindriyupacchedalakkhaṇaṁ, tampi tassa sammutimaraṇaṁ sokassa padaṭṭhānaṁ. Piyassa maraṇaṁ cintentassa yebhuyyena sokuppajjanato yo soko ñātiādipiyesu ussukkakārako, taṁ so soko paridevassa padaṭṭhānaṁ. Yo paridevo lālappakārako, taṁ so paridevo kāyikadukkhassa padaṭṭhānaṁ. Yaṁ kāyikaṁ dukkhaṁ kāyasampīḷanalakkhaṇaṁ, taṁ kāyikaṁ dukkhaṁ domanassassa padaṭṭhānaṁ. Yaṁ domanassaṁ cittasampīḷanalakkhaṇaṁ, taṁ domanassaṁ upāyāsassa padaṭṭhānaṁ. Yo upāyāso odahanakārako avadahanakārako, taṁ so upāyāso bhavassa upāyāsassa nissayasantānabhavassa padaṭṭhānaṁ.",
  "tika-s0501t3:334": "Bhavassāti vuttabhavaṁ dassetuṁ ‘‘imānī’’tiādi vuttaṁ. Tattha bhavaṅgāni kileso bhavassa aṅgaṁ kāraṇaṁ kammavaṭṭavipākavaṭṭāni bhavasaṅkhātāni aṅgāni avayavāni. Yadā paccuppannādikāle samaggāni nibbattāni bhavanti, tadā so kilesavaṭṭakammavaṭṭavipākavaṭṭasaṅkhāto dhammasamūho ‘‘bhavassā’’ti ettha bhavoti daṭṭhabbo. Taṁ bhavasaṅkhātaṁ kilesavaṭṭakammavaṭṭavipākavaṭṭattayaṁ saṁsārassa padaṭṭhānaṁ purimaṁ purimaṁ jātinipphannakilesādivaṭṭena saṁsārassa abbocchinnuppajjanato, yo ariyamaggo niyyānikalakkhaṇo, taṁ so ariyamaggo nirodhassa nibbānassa padaṭṭhānaṁ sampāpakahetubhāvato.",
  "tika-s0501t3:335": "Bahussuto sabbasissādīnaṁ patiṭṭhānattā titthaṁ viyāti titthaṁ, jānātīti ñū, titthaṁ ñūti titthaññū, titthaññuno bhāvo titthaññutā, sammāpayirupāsanā, sā pītaññutāya padaṭṭhānaṁ. Bahussutassa hi sammāpayirupāsanāya dhammūpasañhitaṁ pāmojjaṁ jāyati, pāmojjena ca kammaṭṭhānabrūhanā jāyatīti sappāyadhammassavanena pītiṁ jānātīti pītaññū, pītaññuno bhāvo pītaññutā, kammaṭṭhānassa brūhanā, sā pattaññutāya padaṭṭhānaṁ. Kammaṭṭhānabrūhanāya hi bhāvanāpattajānanatā jāyatīti pattaññutā. Bhāvanāpattajānanatā attaññutāya padaṭṭhānaṁ. Bhāvanāpattajānanatāya hi pañcahi padhāniyaṅgehi samannāgatassa attano jānanatā jāyatīti attaññutā pubbekatapuññatāya padaṭṭhānaṁ.",
  "tika-s0501t3:336": "Padhāniyaṅgesu samannāgatattajānanatāya hi pubbe puññakaraṇaṁ jātaṁ, pubbekatapuññatā patirūpadesavāsassa padaṭṭhānaṁ. Pubbe hi katena puññena patirūpadesavāso laddho, patirūpadesavāso sappurisūpanissayassapadaṭṭhānaṁ. Patirūpadesavāsena hi sappurisūpanissayo laddho, sappurisūpanissayo attasammāpaṇidhānassa padaṭṭhānaṁ. Sappurisūpanissayena hi attasammāpaṇidhānaṁ jātaṁ, attasammāpaṇidhānaṁ sīlānaṁ padaṭṭhānaṁ. Attasammāpaṇidhānena hi sīlāni sampatiṭṭhitāni, sīlāni avippaṭisārassa padaṭṭhānaṁ. Attani hi sampatiṭṭhitaṁ sīlaṁ paccavekkhantassa vippaṭisāro natthevāti, avippaṭisārena pāmojjaṁ jāyati, tasmā avippaṭisāro pāmojjassa padaṭṭhānaṁ. Pāmojjena pīti jāyati, tasmā pāmojjaṁ pītiyā padaṭṭhānaṁ. Pītiyā passaddhi jāyati, tasmā pīti passaddhiyā padaṭṭhānaṁ. Passaddhiyā sukhaṁ jāyati, tasmā passaddhi sukhassa padaṭṭhānaṁ. Sukhena samādhi jāyati, tasmā sukhaṁ samādhissa padaṭṭhānaṁ. Samādhinā yathābhūtañāṇadassanaṁ jāyati, tasmā samādhi yathābhūtañāṇassa padaṭṭhānaṁ. Yathābhūtañāṇadassanena nibbidāñāṇaṁ jāyati, tasmā yathābhūtañāṇadassanaṁ nibbidāya padaṭṭhānaṁ. Nibbidāya virāgo jāyati, tasmā nibbidā virāgassa padaṭṭhānaṁ. Virāgena vimutti jāyati, tasmā virāgo vimuttiyā padaṭṭhānaṁ. Vimuttiyā vimuttiñāṇadassanaṁ jāyati, tasmā vimutti vimuttiñāṇadassanassa padaṭṭhānaṁ. Evaṁ yathāvuttanayena yo koci dhammo upanissayo hoti, yo koci dhammo paccayo hoti, sabbo so dhammo attano paccayuppannassa dhammassa padaṭṭhānanti daṭṭhabbo.",
  "tika-s0501t3:337": "‘‘Upanissayadhammassa, paccayadhammassa vā paccayuppannadhammassa padaṭṭhānabhāvo kena saddahitabbo’’ti vattabbattā ‘‘tenāhā’’tiādi vuttaṁ. Tattha tenāti yassa kassaci upanissayadhammassa, paccayadhammassa ca paccayuppannadhammassa padaṭṭhānabhāvena āyasmā mahākaccāno ‘‘dhammaṁ deseti jino’’tiādikaṁ yaṁ vacanaṁ āha, tena vacanena tesaṁ upanissayadhammapaccayadhammānaṁ padaṭṭhānabhāvo saddahitabboti. ‘‘Yathāvutto padaṭṭhāno hāro paripuṇṇo kiṁ, udāhu añño niddhāretvā yojetabbo atthi ki’’nti vattabbattā ‘‘niyutto padaṭṭhāno hāro’’ti vuttaṁ. Idha pāḷiyaṁ avibhattampi yathālābhavasena padaṭṭhāno hāro nīharitvā yutto yujjitabbo, vibhajitabbanti vuttaṁ hoti.",
  "tika-s0501t3:338": "Iti padaṭṭhānahāravibhaṅge sattibalānurūpā racitā",
  "tika-s0501t3:339": "Vibhāvanā niṭṭhitā.",
  "tika-s0501t3:340": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:341": "5. Lakkhaṇahāravibhaṅgavibhāvanā",
  "tika-s0501t3:342": "23. Yena yena saṁvaṇṇanāvisesabhūtena padaṭṭhānavibhaṅgena avijjādīnaṁ padaṭṭhānāni vibhattāni, so saṁvaṇṇanāvisesabhūto padaṭṭhānahāravibhaṅgo paripuṇṇo, ‘‘katamo lakkhaṇahāravibhaṅgo’’ti pucchitabbattā ‘‘tattha katamo lakkhaṇo hāro’’tiādi vuttaṁ. Tattha tattha-saddassa attho vuttova. Katamo saṁvaṇṇanāviseso lakkhaṇo hāro lakkhaṇahāravibhaṅgoti pucchati. ‘‘Vuttamhi ekadhamme’’tiādiniddesassa idāni mayā vuccamāno ‘‘ye dhammā’’tiādiko vitthārasaṁvaṇṇanāviseso lakkhaṇo hāro lakkhaṇahāravibhaṅgo nāmāti viññeyyoti. Tena vuttaṁ –‘‘tattha katamo lakkhaṇo hārotiādi lakkhaṇahāravibhaṅgo nāmā’’ti (netti. aṭṭha. 23). Ayaṁ idāni vuccamāno vitthārabhūto lakkhaṇo hāro piṭakattaye desitesu dhammesu kiṁ nāma lakkhitabbaṁ dhammaṁ lakkhīyatīti pucchitvā pucchite lakkhaṇahāravicaye dhamme saṅkhepena dassetuṁ ‘‘ye dhammā’’tiādi vuttaṁ. Tattha ye dhammāti ye samūhā dhammā. Ekalakkhaṇāti samānalakkhaṇā. Tesaṁ dhammānanti samānalakkhaṇānaṁ tesaṁ samūhadhammānaṁ, niddhāraṇe cetaṁ. Ekasmiṁ dhammeti samānalakkhaṇe ekasmiṁ dhamme, pāḷiyaṁ bhagavatā vutte sati vuttadhammato avasiṭṭhasamānalakkhaṇā dhammā samānalakkhaṇena vuttā bhavantīti attho.",
  "tika-s0501t3:343": "Lakkhaṇahāravisaye dhamme vitthārato imasmiṁ dhamme vutte ime samānalakkhaṇā dhammāpi vuttā bhavantīti niyametvā dassetuṁ ‘‘yathā kiṁ bhave’’tiādimāha. Tassattho – yathā yena pakārena vuttā bhavanti, so pakāro kiṁ bhaveti pucchati. Yathā yena pakārena vuttā bhavanti, so pakāro samānalakkhaṇāti bhāvo bhaveti attho. Kinti bhagavā āha? ‘‘Cakkhuṁ bhikkhave’’tiādiṁ bhagavā āha. ‘‘Cakkhuṁ, bhikkhave, anavaṭṭhita’’ntiādimhi vutte ‘‘sotaṁ, bhikkhave, anavaṭṭhita’’ntiādivacanampi vuttameva bhavati.",
  "tika-s0501t3:344": "‘‘Anavaṭṭhitādilakkhaṇena samānalakkhaṇattā vā ajjhattikāyatanabhāvena samānalakkhaṇattā vāti āyatanavaseneva ekalakkhaṇaṁ vattabba’’nti vattabbattā khandhavasenapi ekalakkhaṇaṁ dassetuṁ ‘‘yathā cāhā’’tiādi vuttaṁ. ‘‘Atīte, rādha, rūpe anapekkho hoti, anāgataṁ rūpaṁ mā abhinandi , paccuppannassa rūpassa nibbidāya virāgāya nirodhāya cāgāya paṭinissaggāya paṭipajjā’’ti vutte ‘‘atītāya, rādha, vedanāya anapekkho hoti, anāgataṁ vedanaṁ mā abhinandi, paccuppannāya vedanāya nibbidāya virāgāya nirodhāya cāgāya paṭinissaggāya paṭipajjā’’tiādi vuttaṁ bhave.",
  "tika-s0501t3:345": "‘‘Anapekkhanīyalakkhaṇena samānalakkhaṇattā vā khandhalakkhaṇena samānalakkhaṇattā vāti khandhāyatanavaseneva ekalakkhaṇadhammā vattabbā’’ti vattabbattā satipaṭṭhānavasenāpi vattabbāti dassetuṁ ‘‘yathāhā’’tiādi vuttaṁ. Tattha yathā yena ekalakkhaṇattena ca bhagavā āha, tathā ca tena ekalakkhaṇattena ca avuttāpi dhammā vuttā bhavantīti attho. Ye vipassakā puggalā pañcasu khandhesu niccaṁ susamāraddhā niccaṁ kāyagatāsatiṁ bhāventi, te vipassakā akiccaṁ subhasukhādikaṁ, kasivāṇijjādikammaṁ vā na sevanti, kicce asubhāsukhādike, kāyādike vā sātaccakārino hontīti bhagavā āhāti yojanā.",
  "tika-s0501t3:346": "Itisaddassa cettha ekassa lopo. Iti evaṁ ‘‘yesañcā’’tiādigāthāya kesādike kāye gatāya pavattāya satiyā bhagavatā sarūpena vuttāya vijjamānāya tadavasesā vedanāgatā sati ca cittagatā sati ca dhammagatā sati ca satipaṭṭhānabhāvena ekalakkhaṇattena vuttā bhavantīti saṅkhepato niccaṁ susamāraddhā niccaṁ vedanāgatā sati ca…pe… niccaṁ cittagatā sati ca…pe… niccaṁ dhammagatā satīti vattabbāti.",
  "tika-s0501t3:347": "‘‘Satipaṭṭhānavaseneva ekalakkhaṇā dhammā vattabbā’’ti vattabbattā ‘‘tathā yaṁ kiñcī’’tiādi vuttaṁ. Tattha yaṁ kiñci rūpāyatanaṁ cakkhuviññāṇena diṭṭhaṁ, yaṁ kiñci saddāyatanaṁ sotaviññāṇena sutaṁ, yaṁ kiñci gandharasaphoṭṭhabbāyatanaṁ ghānaviññāṇādittayena viññāṇena mutaṁ, iti evaṁ diṭṭhādittaye bhagavatā sarūpena vutte sati tadavasesaṁ yaṁ kiñci viññātaṁ dhammārammaṇapariyāpannaṁ rūpaṁ bhagavatā ālambitabbabhāvena ekalakkhaṇattā vuttaṁ bhavatīti attho. Atha vā yaṁ kiñci rūpāyatanaṁ diṭṭhaṁ bhagavatā vuttaṁ, tasmiṁ vutte sati tadavasesaṁ sutādikampi vuttaṁ hotīti ādiattho visuṁ visuṁ yojetabbo. Tena vuttaṁ – ‘‘diṭṭhaṁ vā sutaṁ vā mutaṁ vā’’ti.",
  "tika-s0501t3:348": "‘‘Kāyagatāya satiyā vuttāya tadavasesā vedanāgatāsatiādayoyeva vattabbā’’ti pucchitabbattā sattatiṁsabodhipakkhiyadhammāpi vuttā bhavantīti dassetuṁ ‘‘yathā cāha bhagavā’’tiādi vuttaṁ. Tattha yathā yena niyyānikalakkhaṇena ekalakkhaṇattena ca bhagavā āha, tathā tena ekalakkhaṇattena ca bhagavā āha, tathā tena ekalakkhaṇattena ca vuttā bhavantīti attho. ‘‘Tasmā abhijjhādomanassena abhibhūtattā iha mama sāsane, bhikkhu, tvaṁ ātāpī sampajāno satimā hutvā loke abhijjhādomanassaṁ tadaṅgappahānena vā vikkhambhanappahānena vā vineyya vinayitvā kāye kesādirūpakāye kāyānupassī kesādirūpakāyānupassī hutvā viharāhī’’ti bhagavatā vutte sati ‘‘tasmātiha, tvaṁ bhikkhu, vedanāsu vedanānupassī viharāhi ātāpī sampajāno satimā vineyya loke abhijjhādomanassaṁ, tasmātiha, tvaṁ bhikkhu, citte cittānupassī viharāhi…pe… domanassaṁ, tasmātiha, tvaṁ bhikkhu, dhammesu dhammānupassī viharāhi…pe… domanassa’’nti vuttaṁ bhavatīti saṅkhepattho veditabbo. Vitthārattho pana aṭṭhakathāyaṁ (netti. aṭṭha. 23) bahudhā vuttoti amhehi na vitthārito.",
  "tika-s0501t3:349": "‘‘Ekasmiṁ satipaṭṭhāne vutte kasmā cattāro satipaṭṭhānā vuttā bhaveyyu’’nti vattabbattā ‘‘ātāpīti vīriyindriya’’ntiādi vuttaṁ. Tattha ‘‘ātāpī’’ti iminā padena kāyavedanācittadhammesu pavattaṁ vīriyindriyaṁ vuttaṁ. ‘‘Sampajāno’’ti padena kāyavedanācittadhammesu pavattaṁ paññindriyaṁ vuttaṁ. ‘‘Satimā’’ti padena kāyavedanācittadhammesu pavattaṁ satindriyaṁ vuttaṁ. ‘‘Vineyya loke abhijjhādomanassa’’nti padena kāyavedanācittadhammesu pavattaṁ samādhindriyaṁ vuttaṁ, na kāyeyeva pavattaṁ. Evaṁ pakārena kāye kāyānupassino yogāvacarassa cattāro satipaṭṭhānā bhāvanāpāripūriṁ gacchantīti ce vadeyya, evaṁ sati catunnaṁ vīriyapaññāsatisamādhīnaṁ indriyānaṁ catunnaṁ satipaṭṭhānānaṁ sādhakabhāvena ekalakkhaṇattā samānalakkhaṇattā pāripūriṁ gacchantīti yojanā. Tena vuttaṁ aṭṭhakathāyaṁ – ‘‘catusatipaṭṭhānasādhane imesaṁ indriyānaṁ sabhāvabhedābhāvato samānalakkhaṇattā’’ti (netti. aṭṭha. 23).",
  "tika-s0501t3:350": "24. ‘‘Evaṁ vuttepi cattāro satipaṭṭhānāyeva vattabbā bhaveyyuṁ, kathaṁ sattatiṁsabodhipakkhiyadhammā vattabbā’’ti vattabbattā ‘‘catūsu satipaṭṭhānesū’’tiādi vuttaṁ. Tattha catūsu satipaṭṭhānesu yena yogāvacarena bhāviyamānesu tassa yogāvacarassa cattāro sammappadhānā bhāvanāpāripūriṁ gacchanti. Evaṁ sesesupi yojanā kātabbā. Catunnaṁ saccānaṁ bujjhanaṁ bodhaṁ, ariyamaggañāṇaṁ, bodhaṁ gacchantīti bodhaṅgamā. Bodhassa ariyamaggañāṇassa pakkhe bhavāti bodhipakkhiyā.",
  "tika-s0501t3:351": "‘‘Kusalāyeva dhammā ekalakkhaṇabhāvena nīharitā kiṁ, udāhu akusalāpi dhammā’’ti pucchitabbattā ‘‘evaṁ akusalāpī’’tiādi vuttaṁ. Tattha kusalā dhammā ekalakkhaṇattena niddhāritā yathā, evaṁ akusalāpi dhammā ekalakkhaṇattena niddhāritabbāyevāti attho. ‘‘Kathaṁ niddhāretabbā’’ti pucchitabbattā pahānekaṭṭhabhāvena niddhāretabbāti dassento ‘‘ekalakkhaṇattā pahānaṁ abbhatthaṁ gacchantī’’ti āha. Tattha ekalakkhaṇattāti pahānekaṭṭhabhāvena samānalakkhaṇattā. ‘‘Katamaṁ pahānaṁ abbhatthaṁ gacchantī’’ti pucchitabbattā ‘‘catūsu satipaṭṭhānesū’’tiādi vuttaṁ.",
  "tika-s0501t3:352": "Tattha catūsu…pe… pariññaṁ gacchantīti kāyāgatāsatipaṭṭhāne yogāvacarena bhāviyamāne sati tena yogāvacarena asubhe kesādike rūpakāye ‘‘subha’’nti vipallāso pahīyati, assa yogāvacarassa kabaḷīkārāhāro pariññaṁ gacchati, ‘‘āhārasamudayā rūpasamudayo’’ti (saṁ. ni. 3.56) vuttattā rūpakāye chandarāgaṁ pajahantassa tassa samudaye kabaḷīkārāhārepi chandarāgo pahīyatīti attho. Vedanāgatāsatipaṭṭhāne bhāviyamāne sati dukkhe ‘‘sukha’’nti vipallāso pahīyati, assa yogāvacarassa phassāhāro pariññaṁ gacchati, ‘‘phassapaccayā vedanā’’ti (ma. ni. 3.126; saṁ. ni. 2.1, 39; mahāva. 1; udā. 1; vibha. 225) vuttattā vedanāya chandarāgaṁ pajahantassa tassa paccaye phassāhāre chandarāgo pahīyati. Cittagatāsatipaṭṭhāne bhāviyamāne anicce ‘‘nicca’’nti vipallāso pahīyati, assa yogāvacarassa viññāṇāhāro pariññaṁ gacchati. Dhammagatāsatipaṭṭhāne bhāviyamāne anattani ‘‘attā’’ti vipallāso pahīyati, assa yogāvacarassa manosañcetanāhāro pariññaṁ gacchatīti visuṁ visuṁ yojetvā ekekasmiṁ pahātabbe vutte tadavasesā pahātabbā vuttā bhavanti pahātabbabhāvena ekalakkhaṇattāti attho gahetabbo.",
  "tika-s0501t3:353": "‘‘Āhārā cassa pariññaṁ gacchantī’’ti vacane āhāresu pavattā kāmarāgadosamohā byantīkatā hontīti attho gahito. Kabaḷīkārāhārañhi ārabbha pavatte kāmarāge vijjamāne kabaḷīkārāhārassa vijānanā nattheva, tasmiṁ kāmarāge pana pahīne parijānanā bhavatīti. Sesāhārajānanampi eseva nayo. Yassa yogāvacarassa satipaṭṭhānā bhāvitā, vipallāsā pahīnā, āhāraparijānanā uppannā, so yogāvacaro upādānehi anupādāno bhavati. Subhasaññite hi kāye kāmupādānaṁ visesena bhavatīti subhasaññito kāyo kāmupādānassa vatthu, kāyagatāya satiyā anusaritabbo asubhasaññito kesādi kāmupādānassa vatthu na hotveva. Sukhavedanāya assādavasena diṭṭhupādānaṁ bhavatīti sukhasaññitā vedanā diṭṭhupādānassa vatthu, vedanāgatāya pana satiyā anupassitabbā vedanā diṭṭhupādānassa vatthu na hotveva. ‘‘Cittaṁ nicca’’nti diṭṭhigahaṇavasena tassa tassa attano sīlavatavasena parisuddhīti parāmasanaṁ hotīti cittaṁ sīlabbatupādānassa vatthu, cittagatāya pana satiyā anupassitabbaṁ cittaṁ sīlabbatupādānassa vatthu na hotveva. Dhamme nāmarūpaparicchedena yathābhūtaṁ apassantassa dhammesu attābhiniveso hotīti dhammā attavādupādānassa vatthu, dhammagatāya pana satiyā anupassitabbā dhammā attavādupādānassa vatthu na honti eva. Tasmā catūsu satipaṭṭhānesu bhāviyamānesu upādānehi anupādāno bhavatīti vuttanti adhippāyo gahetabbo.",
  "tika-s0501t3:354": "‘‘Yena yogāvacarena satipaṭṭhānā bhāvitā, so yogāvacaro upādānehiyeva anupādāno bhavatī’’ti pucchitabbattā yogādīhipi visaṁyutto bhavatīti dassetuṁ ‘‘yogehi ca visaṁyutto’’tiādi vuttaṁ. Tattha yogehi cāti kāmayogabhavayogadiṭṭhiyogaavijjāyogehi ca. Visaṁyuttoti tadaṅgappahānavikkhambhanappahānasamucchedappahānavasena vigato, vimutto ca bhavatīti attho. Subhasaññito hi rūpakāyo kāmarāgassa vatthu hoti, kāyagatāya pana satiyā anupassitabbo kāyo kāmarāgassa vatthu na hotveva. ‘‘Sukho’’ti vā ‘‘sukhahetū’’ti vā gahaṇīyo bhavo bhavarāgassa vatthu hoti, vedanāgatāya pana satiyā anupassitabbo bhavo bhavarāgassa vatthu na hoti. ‘‘Attā’’ti abhinivisitabbaṁ cittaṁ diṭṭhiyogassa vatthu hoti, cittagatāya pana satiyā anupassitabbaṁ cittaṁ diṭṭhiyogassa vatthu na hoti. Vinibbhogassa dukkarattā, dhammānaṁ dhammamattatāya ca duppaṭivijjhattā avinibbhujitabbā, dhammamattatāya appaṭivijjhitabbā dhammā avijjāyogassa vatthu honti, dhammagatāya pana satiyā anupassitabbā dhammā avijjāyogassa vatthu na honti. Tasmā catusatipaṭṭhānānupassako ‘‘yogehi ca visaṁyutto’’ti vutto. Ayaṁ nayo āsavehi ca anāsavo bhavati, oghehi ca nitthiṇṇo bhavatīti etthāpi yojetabbo.",
  "tika-s0501t3:355": "Ganthehi ca vippayutto bhavatīti ettha pana subhasaññito rūpakāyo abhijjhākāyaganthassa vatthu, kāyagatāya pana satiyā anupassitabbo rūpakāyo abhijjhākāyaganthassa vatthu na hoti. Dukkhadukkhavipariṇāmadukkhasaṅkhāradukkhabhūtā vedanā byāpādakāyaganthassa vatthu honti, tena vuttaṁ – ‘‘dukkhāya vedanāya paṭighānusayo anusetī’’ti (ma. ni. 1.465). Vedanāgatāya pana satiyā anupassitabbā vedanā byāpādakāyaganthassa vatthu na hoti. ‘‘Cittaṁ nicca’’nti abhinivesavasena sassatassa ‘‘attano sīlena suddhi, vatena suddhī’’ti parāmasanaṁ hoti, tasmā ‘‘nicca’’nti gahitaṁ cittaṁ sīlabbataparāmāsakāyaganthassa vatthu, cittagatāya pana satiyā anupassitabbaṁ cittaṁ sīlabbataparāmāsassa vatthu na hoti. Dhammānaṁ sappaccayanāmarūpasabhāvassa adassanato bhavadiṭṭhivibhavadiṭṭhi hoti, tasmā ‘‘idaṁ sacca’’nti abhinivisitabbā dhammā idaṁsaccābhinivesakāyaganthassa vatthu, dhammagatāya pana satiyā anupassitabbā dhammā idaṁsaccābhinivesakāyaganthassa vatthu na honti, tasmā catusatipaṭṭhānānupassako ‘‘ganthehi ca vippayutto’’ti vutto.",
  "tika-s0501t3:356": "Subhasaññito ca kāyo rāgasallassa vatthu, kāyagatāya pana satiyā anupassitabbo kāyo rāgasallassa vatthu na hoti. Sukhasaññitāya vedanāya doso hoti, tasmā vedanā dosasallassa vatthu, vedanāgatāya pana satiyā anupassitabbā vedanā dosasallassa vatthu na hoti. ‘‘Cittaṁ attā’’ti gahetvā ‘‘attā seyyo’’tiādivasena pavattassa mānasallassa cittaṁ vatthu, cittagatāya pana satiyā anupassitabbaṁ cittaṁ mānasallassa vatthu na hoti. Dhammānaṁ sappaccayanāmarūpasabhāvassa ajānanato dhammā mohasallassa vatthu, dhammagatāya pana satiyā anupassitabbā dhammā mohasallassa vatthu na honti, tasmā catusatipaṭṭhānānupassako ‘‘sallehi ca visallo bhavatī’’ti vutto.",
  "tika-s0501t3:357": "‘‘Āhārā cassa pariññaṁ gacchantī’’ti ācariyena vuttaṁ, ‘‘kiṁ pana āhārāva assa yogāvacarassa pariññaṁ gacchanti, udāhu aññepī’’ti pucchitabbattā viññāṇaṭṭhitiyo ca assa yogāvacarassa pariññaṁ gacchantīti dassetuṁ ‘‘viññāṇaṭṭhitiyo cassa pariññaṁ gacchantī’’ti vuttaṁ. Yena yogāvacarena cattāro satipaṭṭhānā bhāvitā, tassa yogāvacarassa kāyavedanācittadhammāva pariññaṁ gaccheyyuṁ, na viññāṇaṭṭhitiyoti ce vadeyya kāyānupassanādīhi ca kāyavedanācittadhammesu pariññātesu saññāyapi pariññātabbabhāvato. Sā hi vedanācittasaṅkhātena dhammesu pariññātesu avinābhāvato pariññātāvāti.",
  "tika-s0501t3:358": "Yena cattāro satipaṭṭhānā bhāvitā, so yogāvacaro upādānehi anupādāno ca, yogehi visaṁyutto ca, khandhehi vippayutto ca, āsavehi anāsavo ca, oghehi nitthiṇṇo ca, sallehi visallo ca bhavatīti vutto, ‘‘kiṁ pana tathāvidhova hoti, udāhu aññathāpī’’ti pucchitabbattā agatimpi na gacchatīti dassento ‘‘agatigamanehi ca na agatiṁ gacchatī’’ti āha. Subhādisaññite rūpakāye apekkhamāno puggalo chandāgatiṁ gacchatīti subhādisaññito rūpakāyo visesato chandāgatiyā vatthu hoti, kāyānupassanāsatipaṭṭhānena pana anupassitabbo assāsapassāsādiko kāyo chandāgatiyā vatthu na hoti, tasmā kāyānupassanāsatipaṭṭhānabhāvanaṁ bhāvento puggalo chandāgatiṁ na gacchati. Sukhavedanassādavasena vedayamāno tadabhāvena byāpādaṁ āgacchatīti sukhavedanā dosāgatiyā vatthu hoti, vedanānupassanāsatipaṭṭhānena pana anupassitabbā vedanā dosāgatiyā vatthu na hoti , tasmā vedanāsatipaṭṭhānabhāvanaṁ bhāvento puggalo dosāgatiṁ na gacchati. Santatighanavasena ‘‘niccaṁ, dhuva’’nti gahitaṁ cittaṁ mohassa vatthu hoti, cittānupassanāsatipaṭṭhānena pana anupassitabbaṁ cittaṁ mohassa vatthu na hoti, tasmā cittānupassanāsatipaṭṭhānabhāvanaṁ bhāvento puggalo dosāgatiṁ na gacchati. Vibhajitvā dhammasabhāvaṁ ajānantassa bhayaṁ jāyatīti vibhajitvā ajāniyasabhāvā dhammā bhayassa vatthu honti, dhammānupassanāsatipaṭṭhānena pana anupassitabbā vibhajitvā jānitabbā dhammā rāgassa vatthu na honti, tasmā dhammānupassanāsatipaṭṭhānabhāvanaṁ bhāvento puggalo bhayāgatiṁ na gacchati. Evaṁ pahātabbabhāvena ekalakkhaṇe akusalepi dhamme nīharitvā idāni nigametuṁ ‘‘evaṁ akusalāpi dhammā ekalakkhaṇattā pahānaṁ abbhatthaṁ gacchantī’’ti puna vuttaṁ.",
  "tika-s0501t3:359": "Bhāvetabbesu dhammesu ekadesesu vutte tadavasesāpi bhāvetabbā dhammā ekalakkhaṇattā nīharitvā vattabbā, pahātabbesupi dhammesu ekadese vutte tadavasesāpi dhammā pahātabbā ekalakkhaṇattā nīharitvā vattabbāti ācariyena vuttā, amhehi ca ñātā, ‘‘aññathāpi yadi vattabbā siyuṁ, tepi vadathā’’ti vattabbabhāvato aññenapi pariyāyena lakkhaṇahārassa udāharaṇāni dassetuṁ ‘‘yattha vā panā’’tiādi vuttaṁ . Tattha yattha yassaṁ rūpekadesadesanāyaṁ rūpindriyaṁ ruppanalakkhaṇaṁ cakkhundriyādijīvitindriyapariyosānaṁ aṭṭhavidhaṁ indriyaṁ rūpekadesaṁ bhagavatā desitaṁ. Tattheva tassaṁ rūpekadesadesanāyaṁ rūpadhātu ruppanalakkhaṇā cakkhudhātādiphoṭṭhabbadhātupariyosānā dasavidhā rūpadhātu ruppanalakkhaṇena ekalakkhaṇattā desitā. Sabbo rūpakkhandho ca desito. Rūpāyatanaṁ ruppanalakkhaṇaṁ cakkhāyatanādiphoṭṭhabbāyatanapariyosānaṁ dasavidhaṁ āyatanaṁ ruppanalakkhaṇena ekalakkhaṇattā bhagavatā desitaṁ.",
  "tika-s0501t3:360": "Yattha vā pana yassaṁ vedanekadesadesanāyaṁ sukhā vedanā bhagavatā desitā, tattha tassaṁ vedanekadesadesanāyaṁ sukhindriyañca desitaṁ, somanassindriyañca desitaṁ, dukkhasamudayo ariyasaccañca desitaṁ sukhavedanābhāvena ekalakkhaṇattā. Yattha vā pana yassaṁ vedanekadesadesanāyaṁ dukkhā vedanā bhagavatā desitā, tattha tassaṁ vedanekadesadesanāyaṁ dukkhindriyañca desitaṁ domanassindriyañca desitaṁ, dukkhaṁ ariyasaccañca desitaṁ dukkhavedanābhāvena ekalakkhaṇattā. Yattha vā pana yassaṁ vedanekadesadesanāyaṁ adukkhamasukhā vedanā bhagavatā desitā, tattha tassaṁ vedanekadesadesanāyaṁ upekkhindriyañca desitaṁ, sabbo paṭiccasamuppādo ca desitoti yojanā kātabbā.",
  "tika-s0501t3:361": "Yassaṁ desanāyaṁ adukkhamasukhā vedanā desitā, tassaṁ desanāyaṁ upekkhindriyaṁ desitaṁ hotu samānalakkhaṇattā, ‘‘kena paṭiccasamuppādo desito bhaveyyā’’ti vattabbabhāvato ‘‘kena kāraṇenā’’ti pucchitvā kāraṇaṁ dassetuṁ ‘‘adukkhamasukhāyā’’tiādi vuttaṁ. Tattha adukkhamasukhāya vedanāya hi yasmā avijjā anuseti, tasmā avijjā desitā hoti. Avijjāya ca desitāya avijjāmūlako sabbopi paṭiccasamuppādo ‘‘avijjāpaccayā saṅkhārā…pe… dukkhakkhandhassa samudayo hotī’’ti desitova hotīti adhippāyo daṭṭhabbo.",
  "tika-s0501t3:362": "‘‘Avijjāpaccayā saṅkhārā…pe… samudayo hotī’’ti anulomavasena pavatto yo paṭiccasamuppādo desitoti ācariyena vutto, ‘‘yadi tathā pavatto so ca paṭiccasamuppādo desito, evaṁ sati sabbo ca paṭiccasamuppādo desito’’ti na vattabboti codanaṁ manasi katvā ‘‘so cā’’tiādi vuttaṁ. Tattha yo ca anulomavasena pavatto, so ca sarāgasadosasamohasaṁkilesapakkhena hātabbo. Yo ca paṭilomavasena ‘‘avijjāya tveva asesavirāganirodhā saṅkhāranirodho’’tiādiko pavatto, so ca vītarāgavītadosavītamohaariyadhammehi hātabbo. Yo ca anulomapaṭilomavasena pavatto, so ca tadubhayehi hātabbo. Tasmā ‘‘sabbo ca paṭiccasamuppādo desito’’ti vattabbovāti adhippāyo gahetabbo.",
  "tika-s0501t3:363": "‘‘Ye dhammā ekalakkhaṇā, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavantītiādinā (netti. 23) ācariyena yā lakkhaṇahārayojanā vuttā, sāva kātabbā, na aññathā kātabbā’’ti pucchitabbabhāvato aññathāpi lakkhaṇahārayojanā kātabbāyevāti dassetuṁ ‘‘evaṁ ye dhammā’’tiādi vuttaṁ. Tattha ye pathavīādayo rūpadhammā, ye phassādayo arūpadhammā sandhāraṇādikiccato saṅghaṭṭanādikiccato ekalakkhaṇā, tesaṁ rūpārūpadhammānaṁ ekasmiṁ dhamme vutte avasiṭṭhā rūpārūpadhammā vuttā bhavanti. Ye pathavīādayo rūpadhammā, ye phassādayo arūpadhammā kakkhaḷādilakkhaṇato phusanādilakkhaṇato ekalakkhaṇā, tesaṁ rūpārūpadhammānaṁ ekasmiṁ dhamme vutte avasiṭṭhā rūpārūpadhammā vuttā bhavanti. Ye dhammā ruppanasāmaññato namanasāmaññato aniccādisāmaññato vā khandhāyatanādisāmaññato vā ekalakkhaṇā, tesaṁ saṅkhatadhammānaṁ ekasmiṁ saṅkhatadhamme vutte avasiṭṭhā dhammā vuttā bhavanti. Ye saṅkhatadhammā bhaṅguppādato saṅkhato cutūpapātato samānanirodhuppādasaṅkhatato vā cutūpapātato ekalakkhaṇā, tesaṁ saṅkhatadhammānaṁ ekasmiṁ saṅkhatadhamme vutte avasiṭṭhā saṅkhatadhammā vuttā bhavantīti atthayojanā kātabbā.",
  "tika-s0501t3:364": "Kiccato ca lakkhaṇato cātiādīsu ca-saddena sahacaraṇasamānahetutādayo saṅgahitāti daṭṭhabbā . Sahacaraṇādīsu ca yaṁ vattabbaṁ, taṁ ‘‘nānattakāyanānattasaññino (dī. ni. 3.341, 357, 359; a. ni. 9.24), nānattasaññānaṁ amanasikārā’’tiādīsu sahacāritāya saññāsahagatā dhammā niddhāritātiādinā vuttameva.",
  "tika-s0501t3:365": "‘‘Ekasmiṁ dhamme sarūpato vutte ekalakkhaṇādito avasiṭṭhadhammānampi vuttabhāvo kena amhehi jānitabbo saddahitabbo’’ti vattabbabhāvato ‘‘tenā’’tiādi vuttaṁ. Tattha tena avasiṭṭhadhammānampi vuttabhāvena ‘‘vuttamhi ekadhamme’’tiādikaṁ yaṁ vacanaṁ āyasmā mahākaccāno āha, tena vacanena tumhehi avasiṭṭhānampi vuttabhāvo jānitabbo saddahitabboti vuttaṁ hoti.",
  "tika-s0501t3:366": "‘‘Ettāvatā ca lakkhaṇahāro paripuṇṇo, añño niyutto natthī’’ti vattabbattā ‘‘niyutto lakkhaṇo hāro’’ti vuttaṁ. Tattha yassaṁ pāḷiyaṁ ekasmiṁ dhamme vutte avasiṭṭhadhammāpi yena lakkhaṇahārena niddhāritā, tassaṁ pāḷiyaṁ so lakkhaṇo hāro niyutto niddhāretvā yojitoti attho daṭṭhabboti.",
  "tika-s0501t3:367": "Iti lakkhaṇahāravibhaṅge sattibalānurūpā racitā",
  "tika-s0501t3:368": "Vibhāvanā niṭṭhitā.",
  "tika-s0501t3:369": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:370": "6. Catubyūhahāravibhaṅgavibhāvanā",
  "tika-s0501t3:371": "25. Yena yena saṁvaṇṇanāvisesabhūtena lakkhaṇahāravibhaṅgena suttatthehi samānatthā vibhattā, so saṁvaṇṇanāvisesabhūto lakkhaṇahāravibhaṅgo paripuṇṇo, ‘‘katamo catubyūhahāravibhaṅgo’’ti pucchitabbattā ‘‘tattha katamo catubyūho hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu. Katamoti katamo saṁvaṇṇanāviseso catubyūho hāro catubyūhahāravibhaṅgo nāmāti viññeyyo. Tena vuttaṁ – ‘‘tattha katamo catubyūho hāroti catubyūhahāravibhaṅgo’’ti (netti. aṭṭha. 25). ‘‘Iminā catubyūhahārena katamassa neruttādayo gavesitabbā’’ti pucchitabbattā ‘‘byañjanenā’’tiādi vuttaṁ. Tattha byañjanenāti catubyūhahārassa suttassa visesato byañjanavicayabhāvato ‘‘byañjanā’’ti vohāritena iminā catubyūhahārena suttassa neruttañca, suttassa adhippāyo ca, suttassa nidānañca, suttassa pubbāparasandhi ca saṁvaṇṇentehi gavesitabboti attho.",
  "tika-s0501t3:372": "‘‘Catubyūhahārena gavesitabbesu neruttādīsu katamaṁ suttassa gavesitabbaṁ nerutta’’nti pucchitabbattā ‘‘tattha katamaṁ nerutta’’ntiādi vuttaṁ. Tassattho – tattha tesu iminā catubyūhahārena gavesitabbesu neruttādīsu katamaṁ suttassa neruttaṁ nibbacanaṁ nāmāti ce puccheyya? Suttassa yā nirutti niddhāretvā vuttā sabhāvapaññatti gavesitabbā, idaṁ sabhāvaniruttibhūtaṁ nibbacanaṁ neruttaṁ nāmāti. ‘‘Yā nirutti neruttaṁ nāmāti vuttā, kā pana sā niruttī’’ti pucchitabbattā ‘‘padasaṁhitā’’ti vuttaṁ. Padesu saṁhitā yuttā padasaṁhitā. Yathā yathā suttattho vattabbo, tathā tathā yā sabhāvanirutti pavattā, sā pavattā sabhāvaniruttiyeva nirutti nāmāti yojanā. ‘‘Kā pana sā sabhāvaniruttī’’ti pucchitabbattā ca ‘‘yaṁ dhammānaṁ nāmaso ñāṇa’’nti vuttaṁ. Yaṁ yāya kāraṇabhūtāya nāmapaññattiyā dhammānaṁ neyyānaṁ nāmaso pathavīnāmādinā vā phassanāmādinā vā khandhanāmādinā vā vividhena nāmena atthadhammādīsu kusalassa puggalassa ñāṇaṁ pavattati, sā kāraṇabhūtā nāmapaññatti sabhāvanirutti nāmāti attho. Yanti ca liṅgavipallāso, yāyāti attho. ‘‘Liṅgapakatidhammānaṁ nāmaso pavattamānaṁ ñāṇaṁ vivaritvā kathehī’’ti vattabbattā ‘‘yadā hī’’tiādi vuttaṁ. Aṭṭhakathāyaṁ pana ‘‘yadā hi bhikkhūtiādinā ‘dhammānaṁ nāmaso ñāṇa’nti padassa atthaṁ vivaratī’’ti (netti. aṭṭha. 25) vuttaṁ. Tassattho aṭṭhakathāyaṁ vibhajitvā vuttovāti na vicārito.",
  "tika-s0501t3:373": "26. Neruttaṁ ācariyena vibhattaṁ, amhehi ca ñātaṁ ‘‘katamo sutte gavesitabbo bhagavato adhippāyo’’ti pucchitabbattā ‘‘tattha katamo adhippāyo’’tiādi vuttaṁ. Tassattho pākaṭo. Apica ‘‘dhammo have rakkhatī’’tiādīsu yena puggalena attanā rakkhitena dhammena rakkhitabbabhāvo icchito, so dhammaṁ rakkhissatīti bhagavato adhippāyo. Yo puggalo duggatito muccitukāmo, so dhammaṁ rakkhissatīti bhagavato adhippāyo.",
  "tika-s0501t3:374": "Coro yathā sandhimukhe gahitotiādīsu yo coro ghātanato muccitukāmo, so corakammaṁ na karissatīti bhagavato adhippāyo. Yo puggalo apāyādidukkhato muccitukāmo, so pāpakammaṁ na karissatīti bhagavato adhippāyo.",
  "tika-s0501t3:375": "Sukhakāmānītiādīsu ye puggalā sukhaṁ icchanti, te parahiṁsanato vivajjissantīti bhagavato adhippāyo.",
  "tika-s0501t3:376": "Middhī yadā hoti mahagghaso cātiādīsu ye puggalā punappunaṁ pavattamānajātijarāmaraṇato muccitukāmā, te bhojane mattaññuno bhavissanti, santuṭṭhā bhavissanti, suddhājīvā bhavissanti, pātimokkhasaṁvarasīlasampannā bhavissanti, atandino bhavissanti, vipassakā bhavissanti, sagāravā sappatissā bhavissantīti bhagavato adhippāyo.",
  "tika-s0501t3:377": "Appamādo amatapadantiādīsu ye puggalā maccuno bhāyanti, nibbānamicchanti, te puggalā dānasīlabhāvanākammesu appamattā bhavissantīti bhagavato adhippāyo.",
  "tika-s0501t3:378": "27. Sutte gavesitabbo adhippāyo ācariyena vibhatto, amhehi ca viññāto, ‘‘katamaṁ suttassa gavesitabbaṁ nidāna’’nti pucchitabbattā ‘‘tattha katamaṁ nidāna’’ntiādi vuttaṁ. Tattha nidānanti phalaṁ nīharitvā detīti nidānaṁ. Kiṁ taṁ? Kāraṇaṁ. Dhaniyoti dhanavaḍḍhanakāraṇe niyuttoti dhaniyo. Gopālakoti gāvo issarabhāvena pāleti rakkhatīti gopālako. Upadhīhīti puttagoṇādīhi (su. ni. aṭṭha. 1.33). Narassāti puttimantassa vā gopālakassa vā narassāti ca padaṭṭhānavasena vā yebhuyyavasena vā gāthāyaṁ āgatavasena vā vuttaṁ, nāriyāpi upadhīhi nandanā atthevāti daṭṭhabbā.",
  "tika-s0501t3:379": "Iminā vatthunāti upadhisaṅkhātena imināva puttagavādinā vatthunā. Vasati pavattati nandanā ettha puttagoṇādiketi vatthu. Nandanaṁ nīharitvā deti puttagoṇādikanti nidānanti atthaṁ gahetvā dhaniyo ‘‘upadhīhi narassa nandanā’’ti āha. Bhagavā pana ‘‘vasati pavattati socanā ettha puttagoṇādikehi vatthu, socanaṁ nīharitvā deti puttagoṇādikanti nidāna’’nti atthaṁ gahetvā ‘‘upadhīhi narassa socanā’’ti āha. Pariggahīyateti pariggahaṁ. Kiṁ taṁ? Puttagoṇādikaṁ, taṁ pariggahaṁ ‘‘upadhī’’ti āha, na kilesūpadhikāyakhandhūpadhinti.",
  "tika-s0501t3:380": "Upadhīsūti khandhasaṅkhātesu kāyesu. Kāyaṁ ‘‘upadhī’’ti āha, na puttagavādikaṁ, na pariggahaṁ.",
  "tika-s0501t3:381": "Bāhiresuvatthūsūti maṇikuṇḍalaputtadārādīsu vatthūsu.",
  "tika-s0501t3:382": "Kāmasukhanti kāmanīyesu assādasukhavasena pavattā taṇhā. Bāhiravatthukāya taṇhāyāti kāmanīyesu bāhiravatthūsu assādasukhavasena pavattāya taṇhāya.",
  "tika-s0501t3:383": "Ajjhattikavatthukāyāti rūpakāyasaṅkhāte ajjhattikavatthumhi abhinandanavasena pavattāya.",
  "tika-s0501t3:384": "Puna ajjhattikavatthukāyāti pañcakkhandhasaṅkhāte ajjhattikavatthumhi sinehavasena pavattāya.",
  "tika-s0501t3:385": "Gavesitabbaṁ nidānaṁ vibhattaṁ, amhehi ca ñātaṁ, ‘‘katamo gavesitabbo pubbāparasandhī’’ti pucchitabbattā tattha katamo pubbāparasandhī’’tiādi vuttaṁ. Tattha tatthāti tesu neruttādhippāyanidānapubbāparasandhīsu. Yathāti yena andhakārādinā sabhāvena ‘‘kāmandhā…pe… mātara’’nti yaṁ kāmataṇhaṁ bhagavā āha, ayaṁ kāmataṇhā tathā tena andhakārādinā sabhāvena ‘‘kāmandhā…pe… mātara’’nti gāthā vuttāti yojanā.",
  "tika-s0501t3:386": "Gāthāttho pana – kāmetīti kāmo, kāmataṇhā, kāmena atthassa ajānanatāya dhammassa, apassanatāya ca andhāti kāmandhā. Kāmataṇhāsaṅkhātena jālena atthadhammānaṁ ajānanāpassanena sañchannā paliguṇṭhitāti jālasañchannā. Taṇhāsaṅkhātena chadanena tesaṁyeva atthadhammānaṁ ajānanāpassanena chāditā pihitāti taṇhāchadanachāditā. Atthadhammesu pamattasaṅkhātena pamādena bandhanena baddhā bandhitabbā puggalā jarāmaraṇaṁ anventi, kumināmukhe pavattā macchā maraṇaṁ anventi iva ca, khīrapako vaccho mātaraṁ anveti iva ca, tathā jarāmaraṇaṁ anventīti gahetabbo.",
  "tika-s0501t3:387": "‘‘Kāmandhā…pe… mātara’nti yāya desanāya, gāthāya vā kāmataṇhā vuttā, sā desanā, gāthā vā katamena desanābhūtena aparena yujjatī’’ti pucchitabbattā tathā pucchitvā imāya desanāya, gāthāya vā yujjatīti dassetuṁ ‘‘sā katamenā’’tiādi vuttaṁ. Tattha sāti ‘‘kāmandhā…pe… anventī’’ti desanā, gāthā vā. Pubbāparenāti tato desanāto pubbena desanāvacanena, gāthāvacanena vā aparena desanāvacanena, gāthāvacanena vā. Yujjati yujjanaṁ eti sametīti pucchati.",
  "tika-s0501t3:388": "Yathāti yena andhakaraṇādinā. ‘‘Ratto…pe… nara’’nti yaṁ gāthāvacanaṁ bhagavā āha, tena gāthāvacanena tathā andhakaraṇādinā yujjatīti yojanā. Gāthāttho pana – ratto rañjanto puggalo atthaṁ attahitapayojanaṁ parahitapayojanaṁ na jānāti. Ratto rañjanto dhammaṁ yathāvuttassa atthassa hetuṁ paññācakkhunā na passati. Rāgo yaṁ naraṁ yadā sahate, tadā tassa narassa andhaṁ andhakāraṁ tamaṁ aññāṇaṁ hotīti gahetabbo.",
  "tika-s0501t3:389": "Itīti evaṁ. Andhatāya andhakaraṇatāya sañchannatāya sañchannakaraṇatāya. Sāyeva taṇhāti ‘‘kāmandhā…pe… mātara’’nti gāthāvacanena yā kāmataṇhā vuttā, sāyeva kāmataṇhā. Abhilapitāti ‘‘ratto…pe… nara’’nti aparena gāthāvacanena bhagavatā vohāritā voharaṇena ñāpitā, abhilapitassa atthassa samānatā pubbadesanā aparadesanāya yujjatīti vuttaṁ hoti.",
  "tika-s0501t3:390": "‘‘Dvīsu gāthāsu katamehi padehi sāyeva taṇhā abhilapitā’’ti pucchitabbattā imehi abhilapitāti niyametvā dassetuṁ ‘‘yañcāhā’’tiādi vuttaṁ. Tattha paṭhamagāthāyaṁ ‘‘kāmandhā…pe… chāditā’’ti yañca padaṁ āha, dutiyagāthāyañca ‘‘ratto…pe… na passatī’’ti yañca padaṁ āha. Pariyuṭṭhānehi pariyuṭṭhānadīpakehi imehi ‘‘kāmandhā…pe… passatī’’ti padehi sāyeva paṭhamagāthāya vuttā kāmataṇhā ca bhagavatā abhilapitā.",
  "tika-s0501t3:391": "‘‘Yaṁ andhakāraṁ vuttaṁ, katamaṁ taṁ? Yā taṇhā ponobhavikā vuttā, katamā sā’’ti pucchitabbattā ‘‘yaṁ andhakāra’’ntiādi vuttaṁ. Tattha andhakāraṁ yaṁ aññāṇaṁ vuttaṁ, ayaṁ dukkhasamudayo bhave. Yā ca taṇhā ponobhavikā vuttā, ayañca dukkhasamudayo bhaveti yojanā.",
  "tika-s0501t3:392": "‘‘Kāmā’’ti yañca padaṁ bhagavā āha, tena padena ime kilesakāmā vuttā. ‘‘Jālasañchannā’’ti yañca padaṁ bhagavā āha, tena padena tesaṁyeva kilesakāmānaṁ payogena samudācārena pariyuṭṭhānaṁ bhagavā dasseti. Tasmāti yasmā yasmiṁ santāne taṇhā uppannā, taṁ santānaṁ saṁsārato nissarituṁ adatvā rūpārammaṇādīhi palobhayamānā hutvā cittaṁ kilesehi pariyādāya tiṭṭhati, tasmā taṇhāya cittaṁ pariyādāya santāne tiṭṭhamānattā. Kilesavasenāti vītikkamakilesavasena. Pariyuṭṭhānavasenāti vītikkamanaṁ appatvā uppajjamānavasena. Yeti vuttappakārataṇhāsahitapuggalasadisā. Teti te taṇhābandhanabaddhā ca edisakā ca puggalā. Jarāmaraṇaṁ anventi jarāmaraṇaṁ atikkamituṁ na sakkuṇanti. Ayanti jarāmaraṇānuppavatti ‘‘jarāmaraṇamanventī’’ti iminā vacanena bhagavatā dassitāti yojanā.",
  "tika-s0501t3:393": "‘‘Kāmandhā’’tiādigāthāya ceva ‘‘ratto’’tiādigāthāya ca pubbāparasandhi ācariyena vibhatto , amhehi ca ñāto, ‘‘kathaṁ ‘yassa papañcā ṭhitī cā’tiādigāthāsu pubbāparasandhi amhehi viññātabbo’’ti vattabbattā yassa papañcā’’tiādi vuttaṁ. Tassā gāthāya – yassa munino papañcā taṇhāmānadiṭṭhī ca natthi, taṇhāmānadiṭṭhīhi abhisaṅkhatā saṅkhārā ca natthi, ṭhitī anusayā taṇhā ca natthi, sandānasadisaṁ taṇhāpariyuṭṭhānaṁ natthi, palighasadiso moho ca natthi, so muni papañcādikaṁ sabbaṁ vītivatto atikkantoti vuccati. Nittaṇhaṁ nimānaṁ nidiṭṭhiṁ nisandānaṁ nipalighaṁ loke carantaṁ taṁ muniṁ sadevako taṇhāsahito loko na vijānātīti attho.",
  "tika-s0501t3:394": "Gāthāyaṁ papañcādayo bhagavatā vuttā, ‘‘katame te’’ti pucchitabbattā ‘‘papañcā nāmā’’tiādi vuttaṁ. Attano ādhārapuggalaṁ saṁsāre ciraṁ papañcantāpentī taṇhāmānadiṭṭhiyo ca, tāhi taṇhāmānadiṭṭhīhi sahajātavasena vā upatthambhanavasena vā abhisaṅkhatā saṅkhārā ca papañcā nāma. Santāne appahīnaṭṭhena anusayā taṇhā sattānaṁ tiṭṭhanahetuttā ṭhitī nāma. Pavattamānāya taṇhāya yaṁ pariyuṭṭhānañca chattiṁsataṇhāya jāliniyā yāni vicaritāni ca vuttāni, idaṁ sabbaṁ attano ādhāraṁ puggalaṁ bandhanaṭṭhena sandānasadisattā sandānaṁ nāma. Moho attano ādhārassa puggalassa nibbānanagarappavesanassa paṭisedhakattā palighasadisattā paligho nāma. ‘‘Yassa papañcādayo natthi, so kiṁ vītivatto’’ti pucchitabbattā ‘‘ye cā’’tiādi vuttaṁ. Ye vuttappakārā papañcā saṅkhārā, yā ca vuttappakārā ṭhiti, yaṁ vuttappakāraṁ sandānañca, yaṁ vuttappakāraṁ palighañca natthīti vuttā, sabbaṁ etaṁ papañcādikaṁ yo muni samatikkanto, ayaṁ muni ‘‘nittaṇho’’ti vuccatīti daṭṭhabbo.",
  "tika-s0501t3:395": "28. ‘‘Yassa papañcātiādigāthāyaṁ ye papañcādayo vuttā, tesu taṇhāmānadiṭṭhihetukā saṅkhārā kadā katividhaṁ phalaṁ denti, taṁsaṅkhārasampayuttā taṇhā kadā katividhaṁ phalaṁ detī’’ti pucchitabbattā ‘‘tattha pariyuṭṭhānasaṅkhārā’’tiādi vuttaṁ. Tattha tatthāti tesu papañcasaṅkhārādīsu. Pariyuṭṭhānasaṅkhārāti vītikkamavasena pavattā pariyuṭṭhānā akusalasaṅkhārā cetanā. Diṭṭhadhammavedanīyādīti diṭṭhe passitabbe dhamme attabhāve vedanīyaṁ phalaṁ detīti diṭṭhadhammavedanīyā, diṭṭhe dhamme phalaṁ vedetīti vā diṭṭhadhammavedanīyā. Kā sā? Apadussanīyādīsu atidussanādivasena pavattā paṭhamajavanacetanā. Upapajje phalaṁ vedetīti upapajjavedanīyā, sattamajavanacetanā. Aparāpariyāye attabhāve phalaṁ vedetīti aparāpariyāyavedanīyā, majjhe pavattā pañca javanacetanā. Tiphaladānavasena tividhā saṅkhārā. Evaṁ imāya tividhāya saṅkhāracetanāya sampayuttā tividhā taṇhā tividhaṁ phalaṁ diṭṭhe vā dhamme attabhāve , upapajje vā anantarabhave, apare vā pariyāye bhave deti nibbattetīti evaṁ phalanibbattakasaṅkhāraṁ vā taṁsampayuttaṁ taṇhaṁ vā bhagavā āha.",
  "tika-s0501t3:396": "‘‘Yāya desanāya, gāthāya vā phalanibbattakaṁ saṅkhāraṁ āha, sā desanā, gāthā vā katamena desanābhūtena vā aparena yujjatī’’ti pucchitabbattā ‘‘yaṁ lobhapakataṁ kammaṁ karotī’’tiādi vuttaṁ. Yā ‘‘yassa…pe… loko’’ti desanā ca yā ‘‘yaṁ lobhapakataṁ kammaṁ…pe… apare vā pariyāye’’ti desanā ca vuttā, bhagavato idaṁ desanādvayaṁ aññamaññaṁ pubbāparena pubbaṁ aparena aparaṁ pubbena yujjati yujjanaṁ eti sameti, yathā gaṅgodakaṁ yamunodakena, yamunodakampi gaṅgodakena saṁsandati sameti. ‘‘Yassa…pe… loko’’ti desanā ‘‘yaṁ lobhapakataṁ…pe… pariyāye’’ti desanāya saṁsandati sameti, ‘‘yaṁ lobhapakataṁ…pe… pariyāye’’ti desanāpi ‘‘yassa…pe… loko’’ti desanāya saṁsandati sametīti attho gahetabbo. ‘‘Kathaṁ yujjatī’’ti pucchitabbattā ‘‘tattha pariyuṭṭhāna’’ntiādi vuttaṁ, diṭṭhadhammavedanīyādiphalattayanibbattakaṭṭhena yujjatīti vuttaṁ hoti.",
  "tika-s0501t3:397": "Yaṁ yaṁ suttaṁ bhagavatā desitaṁ pubbāparena yujjati, taṁ taṁ suttampi nīharitvā pubbāparasaṁsandanaṁ dassetuṁ ‘‘yathāhā’’tiādi vuttaṁ. Saṁsandanākāro vuttanayānusārena gahetabbo. Tatthāti tesu pariyuṭṭhānasaṅkhārataṇhāvicaritesu. Pariyuṭṭhānanti rūpārammaṇādīni ayonisomanasikārena ārabbha sattasantāne pavattaṁ taṇhācaritaṁ. Paṭisaṅkhānabalenāti asubhāniccādidassanabalena tadaṅgappahānavasena pahātabbaṁ. Saṅkhārāti dassanapahātabbā saṅkhārā. Dassanabalenāti dassanasaṅkhātapaṭhamamaggañāṇabalena pahātabbā. Chattiṁsa taṇhāvicaritānīti dassanena pahātabbataṇhāvicaritehi avasesāni chattiṁsa taṇhāvicaritāni. Niggatā taṇhā yassa so nittaṇho, nittaṇhassa bhāvo nittaṇhatā, kā sā? Saupādisesā nibbānadhātu.",
  "tika-s0501t3:398": "Papañcasaṅkhārābhinandanattayaṁ yadipi atthato ekaṁ samānaṁ, desanāya pana padakkharādīhi viseso atthīti dassetuṁ ‘‘apicā’’tiādi vuttaṁ.",
  "tika-s0501t3:399": "‘‘Yoyaṁ pubbāparasandhi ācariyena vibhatto, soyaṁ katividho’’ti pucchitabbattā ‘‘so cāyaṁ pubbāparo sandhī’’tiādi vuttaṁ. Aṭṭhakathāyaṁ pana vuttaṁ – ‘‘na kevalaṁ suttantarasaṁsandanameva pubbāparasandhi, atha kho aññopi atthīti dassetuṁ ‘so cāya’ntiādi vutta’’nti (netti. aṭṭha. 28). Tattha atthasandhīti kiriyākārakādivasena atthassa atthena sandhi. Padasandhīti nāmapadādikassa nāmapadādikantarena sandhi. Desanāsandhīti vuttappakārassa desanantarassa vuttappakārena desanantarena sandhi. Niddesasandhīti niddesantarassa niddesantarena sandhi.",
  "tika-s0501t3:400": "Sandhi ca nāma atthādayo muñcitvā añño sabhāvadhammo nāma natthi, atthādīnañca chaatthapadādīsu avarodhanato ‘‘atthasandhi chappadānī’’tiādi vuttaṁ.",
  "tika-s0501t3:401": "Atthasandhibyañjanasandhayo ācariyena vibhattā, amhehi ca ñātā, ‘‘katamā desanāsandhī’’ti pucchitabbattā ‘‘desanāsandhi na ca pathavi’’ntiādi vuttaṁ. Tattha na ca pathaviṁ nissāya jhāyati jhāyī jhāyati cāti ettha jhāyī jhānasamaṅgī puggalo pathaviṁ nissāya ālambitvā na ca jhāyati, sabbasaṅkhāranissaṭaṁ pana nibbānaṁ nissāya ālambitvā phalasamāpattiṁ jhāyati samāpajjati evāti attho daṭṭhabbo. Na ca āpantiādīsupi esa nayo yojetabbo. Phalasamāpattisamaṅgī puggalo hi pathavīādayo muñcitvā nibbānameva ārabbha phalasamāpattiṁ samāpajjatīti. Ettha ca pathavīādīhi mahābhūtehi kāmabhavarūpabhavā gahitā rūpapaṭibaddhavuttitāya. Ākāsānañcāyatanādīhipi arūpabhavo gahito, bhavattayaṁ vajjetvā ca jhāyatīti adhippāyo. Yadi pathavīādayo nissāya na jhāyī jhāyati ca, evaṁ sati idhalokasaṅkhātaṁ sattasantānaṁ vā paralokasaṅkhātaṁ sattasantānaṁ vā anindriyasantānaṁ vā nissāya jhāyī jhāyatīti āsaṅkanīyattā taṁ pariharanto ‘‘na ca imaṁ loka’’ntiādimāha. Tattha imaṁ lokanti idhalokasaṅkhāto diṭṭho attabhāvo sattasantāno vutto, tasmiṁ nissāya na jhāyati jhāyī jhāyati ca. Paralokanti idhalokato añño bhavantarasaṅkhāto sattasantāno vutto, tasmiṁ nissāya na ca jhāyati jhāyī jhāyati ca.",
  "tika-s0501t3:402": "Yamidaṁ ubhayantiādīsu idaṁ ubhayaṁ idhalokaparalokadvayaṁ antarena vajjetvā yaṁ rūpāyatanaṁ diṭṭhaṁ, taṁ rūpāyatanampi. Yaṁ saddāyatanaṁ sutaṁ, taṁ saddāyatanampi. Yaṁ gandhāyatanarasāyatanaphoṭṭhabbāyatanaṁ mutaṁ, taṁ gandhāyatanarasāyatanaphoṭṭhabbāyatanampi. Yaṁ āpodhātu ākāsadhātu lakkhaṇarūpaṁ ojāsaṅkhātaṁ dhammāyatanekadesarūpaṁ viññātaṁ, taṁ āpodhātādikaṁ dhammāyatanekadesarūpampi. Yaṁ vatthu pariyesitaṁ vā apariyesitaṁ vā santike pattaṁ, taṁ vatthumpi. Yaṁ vatthu pattaṁ vā appattaṁ vā pariyesitaṁ pariyesanārahaṁ sundaraṁ, taṁ vatthumpi. Yaṁ vatthu vitakkitaṁ vitakkanavasena ālambitabbaṁ, taṁ vatthumpi. Yaṁ vatthu vicāritaṁ anumajjanavasena ālambitabbaṁ, taṁ vatthumpi. Yaṁ vatthu manasā citteneva anucintitaṁ anucintanavasena ālambitabbaṁ, taṁ vatthumpi nissāya na jhāyati jhāyī jhāyati cāti yojanā kātabbā.",
  "tika-s0501t3:403": "Ettha diṭṭhādikaṁ bahiddhārūpameva gahetabbaṁ anindriyabaddharūpassa adhippetattā. Tenāha aṭṭhakathācariyo – ‘‘tadubhayavinimutto anindriyabaddho rūpasantāno’’ti (netti. aṭṭha. 28). ‘‘Yadi jhāyī puggalo yathāvutte pathavīādayo nissāya na jhāyati jhāyī jhāyati ca, evaṁ sati ayaṁ jhāyī puggalo idaṁ nāma nissāya jhāyatīti loke kenaci ñāyati kiṁ, udāhu na ñāyatī’’ti pucchitabbattā na ñāyatīti dassetuṁ ‘‘ayaṁ sadevake loke’’tiādimāha. Tattha phalasamāpattijhānena jhāyanto ayaṁ khīṇāsavapuggalo sadevake loke…pe… sadevamanussāya pajāya yattha katthacipi anissitena cittena jhāyatīti sadevake loke…pe… sadevamanussāya pajāya kenaci na ñāyatīti attho gahetabbo. Tena vuttaṁ –",
  "tika-s0501t3:404": "‘‘Namo te purisājañña, namo te purisuttama;",
  "tika-s0501t3:405": "Yassa te nābhijānāma, kiṁ tvaṁ nissāya jhāyasī’’ti. (saṁ. ni. 3.79; netti. 104);",
  "tika-s0501t3:406": "‘‘Kenaci aviññāyabhāvo kena suttena vibhāvetabbo’’ti pucchitabbattā iminā godhikasuttena (saṁ. ni. 1.159) vibhāvetabboti dassetuṁ ‘‘yathā māro pāpimā’’tiādi vuttaṁ. Aṭṭhakathāyaṁ pana ‘‘idāni khīṇāsavacittassa katthacipi anissitabhāvaṁ godhikasuttena (saṁ. ni. 1.159) vakkalisuttena (saṁ. ni. 3.87) ca vibhāvetuṁ ‘yathā māro’tiādi vutta’’nti (netti. aṭṭha. 28) vuttaṁ. Tattha dānādipuññakārake, puññe vā māreti nivāretīti māro, attahitaparahite māretīti vā māro. Pāpacittuppādavantatāya pāpimā. Pubbattabhāve godhassa ghātakattā ‘‘godhiko’’ti laddhanāmassa parinibbāyantassa kulaputtassa parinibbānato uddhaṁ paṭisandhādi viññāṇaṁ samanvesanto na jānāti na passati. ‘‘Paracittajānanako māro kasmā na jānātī’’ti vattabbattā ‘‘so hī’’tiādi vuttaṁ. So godhiko hi yasmā papañcātīto, tasmā taṇhāpahānena diṭṭhinissayopi assa godhikassa yasmā natthi, tasmā ca na jānātīti.",
  "tika-s0501t3:407": "‘‘Godhikasutteneva vibhāvetabbo’’ti pucchitabbattā ‘‘yathā cā’’tiādi vuttaṁ. ‘‘Godhikasuttavakkalisuttehi anupādisesāya nibbānadhātuyā anissitabhāvo vibhāvito, evaṁ sati saupādisesanibbānadhātuyā anissitabhāvo kena viññāyatīti attho bhaveyyā’’ti vattabbattā tadāpi na viññāyatiyevāti dassetuṁ ‘‘sadevakena lokenā’’tiādi vuttaṁ. Tattha saupādisesāya nibbānadhātuyā phalasamāpattijhānena jhāyamānā ime khīṇāsavā katthaci anissitacittā jhāyantīti sadevakena lokena na ñāyanti samārakena…pe… sadevamanussāya na ñāyantīti yojanā kātabbā. Anissitacittā na ñāyantīti ettha hi na-kāro ca ‘‘jhāyamānā’’ti pade na sambandhitabbo ‘‘na jhāyamānā’’ti atthassa sambhavato. ‘‘Na ñāyantī’’ti pana sambandhitabbo heṭṭhā aṭṭhakathāyaṁ eva ‘‘loke kenacipi na ñāyatī’’ti vuttattā. Ayaṁ desanāsandhīti godhikasuttavakkalisuttānaṁ aññamaññaṁ atthavasena saṁsandanā niddhāritā viya ‘‘na ca pathaviṁ nissāyā’’tiādidesanāya ca ‘‘na ca imaṁ loka’’ntiādidesanāya ca yāya desanāya atthavasena saṁsandanā niddhāritā, tāya desanāya yattha katthaci yaṁ kiñci nissāya jhāyī na jhāyati, nibbānaṁ nissāya jhāyī jhāyatīti atthavasena niddhāritā, ayaṁ saṁsandanā desanāsandhi nāmāti attho gahetabbo.",
  "tika-s0501t3:408": "Desanāsandhi ācariyena vibhattā, amhehi ca ñātā, ‘‘katamā niddesasandhī’’ti pucchitabbattā ‘‘tattha katamā niddesasandhīti nissitacittā’’tiādi vuttaṁ. Tattha tatthāti tesu catūsu atthasandhibyañjanasandhidesanāsandhiniddesasandhīsu yā sandhi ‘‘niddesasandhī’’ti uddiṭṭhā, sā niddesato katamāti pucchatīti attho. Nissitacittāti taṇhādiṭṭhisahajātavasena vā upanissayavasena vā nissitaṁ cittaṁ yesaṁ puthujjanānanti nissitacittā, puthujjanā puggalā niddisitabbā imāya desanāya puggalādhiṭṭhānattā. Yadi desanā dhammādhiṭṭhānā, evaṁ sati nissitaṁ cittaṁ ettha suttappadesesu desitanti nissitacittā nissitacittajānanatthāya desitā suttappadesā. Anissitaṁ cittaṁ yesaṁ ariyapuggalānanti anissitacittā, ariyapuggalā niddisitabbā imāya desanāya puggalādhiṭṭhānattā. Dhammādhiṭṭhānāya pana anissitaṁ cittaṁ yattha suttappadesesu desitanti anissitacittā, anissitacittajānanatthāya desitā suttappadesā.",
  "tika-s0501t3:409": "‘‘Nissitacittā kena niddesena niddisitabbā, anissitacittā kena niddesena niddisitabbā’’ti pucchitabbattā ‘‘nissitacittā akusalapakkhena niddisitabbā’’tiādi vuttaṁ. Akusalapakkhena niddesena niddisitabbā. Kusalapakkhenātiādīsupi esa nayo yojetabbo. Akusalapakkhasāmaññakusalapakkhasāmaññehi dassetvā akusalavisesakusalavisesehi dassetuṁ ‘‘nissitacittā saṁkilesenā’’tiādi vuttaṁ. Ayaṁ niddesasandhīti akusalapakkhādikassa purimaniddesassa saṁkilesādikena pacchimena niddesena nissitacittavasena ayaṁ saṁsandanā ca niddesasandhi nāma. Kusalapakkhādikassa purimassa niddesassa vodānādikena pacchimena niddesena anissitacittavasena ayaṁ saṁsandanā ca niddesasandhi nāmāti vibhajitvā veditabbā.",
  "tika-s0501t3:410": "‘‘Catubyūhahārassa neruttamadhippāyanidānapubbāparasandhippabhedena ceva atthabyañjanasandhiniddesasandhidesanāsandhippabhedena ca vibhajitabbabhāvo kena amhehi jānitabbo saddahitabbo’’ti vattabbabhāvato ‘‘tenāhā’’tiādi vuttaṁ. Tattha tena tathā vibhajitabbabhāvena āyasmā mahākaccāno ‘‘neruttamadhippāyo’’tiādikaṁ (netti. 4 hārasaṅkhepa) yaṁ vacanaṁ āha, tena vacanena tumhehi catubyūhahārassa tathā vibhajitabbabhāvo jānitabbo saddahitabboti vuttaṁ hoti.",
  "tika-s0501t3:411": "‘‘Ettāvatā ca catubyūhahāro paripuṇṇo, añño niyutto natthī’’ti vattabbattā ‘‘niyutto catubyūho hāro’’ti vuttaṁ. Tattha yassaṁ yassaṁ pāḷiyaṁ yo yo catubbidho, so so catubyūhahāro ca yathālābhavasena yojito, tassaṁ tassaṁ pāḷiyaṁ so so catubbidho catubyūhahāro tathā niddhāretvā yutto yojitoti attho daṭṭhabbo.",
  "tika-s0501t3:412": "Iti catubyūhahāravibhaṅge sattibalānurūpā racitā",
  "tika-s0501t3:413": "Vibhāvanā niṭṭhitā.",
  "tika-s0501t3:414": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:415": "7. Āvaṭṭahāravibhaṅgavibhāvanā",
  "tika-s0501t3:416": "29. Yena yena saṁvaṇṇanāvisesabhūtena catubyūhahāravibhaṅgena neruttādayo vibhattā, so…pe… catubyūhahāravibhaṅgo paripuṇṇo, ‘‘katamo āvaṭṭo hāravibhaṅgo’’ti pucchitabbattā tattha katamo āvaṭṭo hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso āvaṭṭo hāro āvaṭṭahāravibhaṅgo nāmāti pucchati. ‘‘Ekamhi padaṭṭhāne’’ntiādiniddesassa idāni mayā vuccamāno ‘‘ārambhathā’’tiādiko vitthārasaṁvaṇṇanāviseso āvaṭṭahāravibhaṅgo nāmāti gahito. ‘‘Tattha desanāyaṁ ekasmiṁ padaṭṭhāne desanāruḷhe sesakaṁ padaṭṭhānaṁ pariyesati, pariyesitvā kathaṁ paṭipakkhe āvaṭṭetī’’ti vattabbattā –",
  "tika-s0501t3:417": "‘‘Ārambhatha nikkamatha, yuñjatha buddhasāsane;",
  "tika-s0501t3:418": "Dhunātha maccuno senaṁ, naḷāgāraṁva kuñjaro’’ti. –",
  "tika-s0501t3:419": "Gāthā vuttā. Idha gāthāyaṁ ekasmiṁ padaṭṭhāne desanāruḷhe sesakaṁ padaṭṭhānaṁ pariyesatīti vuttaṁ hoti. Gāthāttho pana aṭṭhakathāyaṁ (netti. aṭṭha. 29) vutto.",
  "tika-s0501t3:420": "‘‘Ārambhathā’tiādigāthāyaṁ katarasmiṁ padaṭṭhāne desanāruḷhe katamaṁ sesakaṁ padaṭṭhānaṁ pariyesatī’’ti vattabbattā ‘‘ārambhatha nikkamathāti vīriyassa padaṭṭhāna’’ntiādi vuttaṁ. Tattha ‘‘vīriyassa padaṭṭhāna’’nti sāmaññavasena vuttampi ārambhadhātusaṅkhātaṁ vīriyaṁ nikkamadhātusaṅkhātassa vīriyassa padaṭṭhānaṁ, nikkamadhātusaṅkhātaṁ vīriyaṁ parakkamadhātusaṅkhātassa vīriyassa padaṭṭhānaṁ, parakkamadhātusaṅkhātaṁ vīriyaṁ samathabhāvanāsahitassa vīriyassa padaṭṭhānantiādinā pariyesitabbanti gahetabbaṁ. ‘‘Yuñjathā’’ti iminā vuttaṁ samathabhāvanāsahitaṁ vīriyaṁ ‘‘buddhasāsane’’ti iminā vuttassa mahaggatasamādhissa padaṭṭhānaṁ, desanāruḷhaṁ sukhādikaṁ sesakampi padaṭṭhānaṁ pariyesitabbaṁ. ‘‘Dhunātha maccuno sena’’nti padena gahitaṁ vipassanāsahitaṁ vīriyaṁ kilesadhunane samatthāya paññāya padaṭṭhānaṁ, desanāruḷhaṁ samādhiādikaṁ sesakampi padaṭṭhānaṁ pariyesitabbaṁ.",
  "tika-s0501t3:421": "‘‘Yadi ‘ārambhathā’tiādikaṁ vuttaṁ vīriyaṁ sāmaññabhūtānaṁ vīriyasamādhipaññānaṁyeva padaṭṭhānaṁ siyā, evaṁ sati kathaṁ vaṭṭamūlaṁ chinditvā vivaṭṭaṁ pāpessantī’’ti vattabbattā puna ‘‘ārambhatha nikkamathāti vīriyindriyassa padaṭṭhāna’’ntiādi vuttaṁ. Ādhipaccakiccatāya yuttassāpi vīriyādhikassa padaṭṭhānattā ārabhantā yogāvacarapuggalā vaṭṭamūlaṁ chinditvā vivaṭṭaṁ pāpentīti vuttaṁ hoti. ‘‘Ārambhathā’’tiādikā pana yasmā vīriyārambhavatthuādidesanā hoti, tasmā ārambhavatthuādīniyeva saṁvaṇṇitāni padaṭṭhānanti codanaṁ manasi katvā āha ‘‘imāni padaṭṭhānāni desanā’’ti. ‘‘Ārambhathā’’tiādikā yathāvuttapadaṭṭhānāni desanā hoti, na vīriyārambhavatthuādīni, tasmā padaṭṭhānaṁyeva saṁvaṇṇitanti daṭṭhabbaṁ.",
  "tika-s0501t3:422": "Evaṁ ‘‘ārambhathā’’tiādidesanāya padaṭṭhānavasena attho vibhatto, amhehi ca ñāto, ‘‘kathaṁ tassāyeva desanāya paṭipakkhavasena attho vibhajitabbo’’ti vattabbattā ‘‘ayuñjantānaṁ vā’’tiādi vuttaṁ. Tattha yoge bhāvanāyaṁ ayuñjantānaṁ sattānaṁ aparipakkañāṇānaṁ yoge yogahetu vāsanābhāgiyavasena āyatiṁ jānanatthāya ‘‘ārambhathā’’tiādidesanā āraddhā. Yuñjantānaṁ paripakkañāṇānaṁ sattānaṁ ārambhe ārambhahetu diṭṭheva dhamme parijānanatthāya ‘‘ārambhathā’’tiādidesanā āraddhā.",
  "tika-s0501t3:423": "Tattha tesu yuñjantāyuñjantesu paripakkāparipakkañāṇesu ye aparipakkañāṇā sattā na yuñjanti, te aparipakkañāṇā sattā pamādamūlakā hutvā yoge bhāvanāyaṁ yena pamādena na yuñjanti, so pamādo taṇhāmūlako pamādo, avijjāmūlako pamādoti dubbidho hoti. Tattha tasmiṁ dubbidhe pamāde aññāṇena nivuto avijjāmūlako satto yena pamādena ñeyyaṭṭhānaṁ ‘‘ime uppādavayadhammā pañcakkhandhā ñeyyaṭṭhānaṁ nāmā’’ti nappajānāti, ayaṁ aññāṇahetuko pamādo avijjāmūlako pamādā nāma. Yo pamādo taṇhāmūlako, so pamādo tividho anuppannānaṁ bhogānaṁ uppādāya pariyesanto taṇhiko satto yaṁ pamādaṁ āpajjati, ayaṁ pamādo ca, uppannānaṁ bhogānaṁ ṭhitatthāya rakkhanto taṇhiko satto ārakkhanimittaṁ yaṁ pamādaṁ āpajjati, ayaṁ pamādo ca, ṭhitaṁ bhogaṁ paribhuñjanto taṇhiko satto paribhoganimittaṁ yaṁ pamādaṁ āpajjati, ayaṁ pamādo cāti tividho hoti. Iti loke ayaṁ pamādo catubbidho avijjāpadaṭṭhāno ekavidho pamādo, taṇhāpadaṭṭhāno tividho pamādoti catubbidho hoti. Tattha tāsu avijjātaṇhāsu nāmakāyo phassādināmasamūho avijjāya padaṭṭhānaṁ, rūpakāyo pathavīādirūpasamūho taṇhāya padaṭṭhānaṁ hoti. Idaṁ vuttaṁ hoti – ārambhadhātunikkamadhātusaṅkhātassa vīriyassa paṭipakkho catubbidho pamādo niddhāretabbo, niddhāretvā ekavidhassa pamādassa avijjā padaṭṭhānaṁ, tividhassa pamādassa taṇhā padaṭṭhānaṁ. Avijjāya nāmakāyo padaṭṭhānaṁ, taṇhāya rūpakāyo padaṭṭhānanti paṭipakkhe āvaṭṭetvā padaṭṭhānaṁ pariyesitabbanti.",
  "tika-s0501t3:424": "‘‘Kasmā nāmakāyo avijjāya padaṭṭhānaṁ bhavati, rūpakāyo taṇhāya padaṭṭhānaṁ bhavatī’’ti pucchitabbattā ‘‘taṁ kissa hetū’’ti pucchitvā ‘‘rūpīsu bhavesu ajjhosānaṁ, arūpīsu sammoho’’ti vuttaṁ. Rūpīsu bhavesu rūpadhammesu ahaṁmamādivasena ajjhosānaṁ taṇhābhiniveso sattesu patiṭṭhito yasmā hoti, tasmā rūpakāyo taṇhāya padaṭṭhānaṁ bhavati. Anamatagge hi saṁsāre itthipurisā aññamaññarūpābhirāmā bhavanti. Arūpīsu phassādīsu sukhumabhāvato sammoho sattesu patiṭṭhito yasmā hoti, tasmā nāmakāyo avijjāya padaṭṭhānaṁ bhavatīti yojanā kātabbā. Idaṁ vuttaṁ hoti – rūpakāyanāmakāyesu ārammaṇakaraṇavasena taṇhāya ca avijjāya ca uppajjanato rūpakāyo taṇhāya padaṭṭhānaṁ, nāmakāyo avijjāya padaṭṭhānanti nīharitabbāvāti.",
  "tika-s0501t3:425": "‘‘Katamo rūpakāyo, katamo nāmakāyo’’ti pucchitabbattā ‘‘tattha rūpakāyo rūpakkhandho, nāmakāyo cattāro arūpino khandhā’’ti vuttaṁ. Tattha tesu rūpakāyanāmakāyesu rūpakāyo rūpasamūho nāma rūpakkhandho hoti, nāmakāyo nāmasamūho nāma cattāro arūpino khandhāti. Ime pañcakkhandhā avijjātaṇhānaṁ ārammaṇattā saupādānā bhaveyyuṁ, ‘‘katamena upādānena saupādānā bhavantī’’ti pucchitabbattā tatheva pucchitvā vissajjetuṁ ‘‘ime pañcakkhandhā katamena upādānena saupādānā? Taṇhāya ca avijjāya cā’’ti vuttaṁ. Tattha upādānabhūtāya taṇhāya ca upādānabhūtāya avijjāya ca ime pañcakkhandhā saupādānā nāma bhavantīti yojanā kātabbā.",
  "tika-s0501t3:426": "‘‘Kittakāni upādānāni taṇhā nāma bhavanti, kittakāni upādānāni avijjā nāma bhavantī’’ti pucchitabbattā ‘‘tattha taṇhā dve’’tiādi vuttaṁ. Tatthāti tāsu taṇhāavijjāsu. Kāmupādānañca sīlabbatupādānañca dve upādānāni taṇhā nāma bhavanti. Taṇhāvasena hi ‘‘mama sīlaṁ, mama vata’’nti parāmasanaṁ bhavati. Diṭṭhupādānañca attavādupādānañca dve upādānāni avijjā nāma bhavanti. Avijjāvasena hi sassatadiṭṭhi ceva ahaṁmamādidiṭṭhi ca bhavanti. ‘‘Imehi catūhi upādānehi saupādānakkhandhā catūsu saccesu kittakaṁ saccaṁ nāmā’’ti pucchitabbattā ‘‘imehī’’tiādi vuttaṁ. Ye lokiyakkhandhā saupādānā khandhā bhavanti, upādānena hi upādānānipi bhavanti, idaṁ saupādānakkhandhapañcakaṁ dukkhaṁ dukkhasaccaṁ nāma. Yāni cattāri upādānāni dukkhakāraṇāni bhavanti, ayaṁ upādānacatukko samudayo samudayasaccaṁ nāma bhavati. Pañcakkhandhāti saupādānā pañcakkhandhā dukkhavatthubhāvato dukkhaṁ. Tesanti saupādānānaṁ pañcakkhandhānaṁ. Dhammaṁ desetīti ‘‘ārambhathā’’tiādikaṁ dhammaṁ veneyyānurūpaṁ bhagavā deseti. Sāmaññena pubbe vuttampi atthavasena visesaṁ dassetuṁ puna ‘‘dukkhassa pariññāya, samudayassa pahānāyā’’ti vuttaṁ.",
  "tika-s0501t3:427": "30. Ārambhapaṭipakkhabhūtapamādavasena purimasaccadvayaṁ ācariyena niddhāritaṁ, amhehi ca ñātaṁ, ‘‘itarasaccadvayaṁ kathaṁ niddhāritabba’’nti vattabbattā taṁ dvayampi pamādamukheneva niddhāritabbanti dassetuṁ ‘‘tattha yo tividho’’tiādi vuttaṁ. Tattha tatthāti tesu taṇhāmūlakaavijjāmūlakesu pamādesu. Tassāti tividhassa taṇhāmūlakassa pamādassa. Sampaṭivedhenāti assādādīnaṁ parijānanena. Rakkhaṇāti attacittassa rakkhaṇasaṅkhātā. Paṭisaṁharaṇāti ‘‘tassā’’ti iminā vuttassa pamādassa paṭipakkhabhūtena appamādānanuyogena saṁharaṇā yā khepanā atthi, ayaṁ pamādassa paṭipakkhabhūtena appamādānuyogena pavattā khepanasaṅkhātā bhāvanā samatho nāmāti pamādassa paṭipakkhamukhena puna āvaṭṭetvā samatho niddhāritoti.",
  "tika-s0501t3:428": "‘‘So samatho kathaṁ kena upāyena bhavatī’’ti pucchitabbattā tathā pucchitvā upāyaṁ dassetuṁ ‘‘so katha’’ntiādi vuttaṁ. Tattha kathanti kena upāyena. ‘‘Kāmentīti kāmā, kāmīyantīti vā kāmā’’ti vuttānaṁ dvinnaṁ kāmānaṁ paṭicca uppajjamānaṁ assādañca, ‘‘appassādā kāmā bahudukkhā’’tiādi (ma. ni. 1.235) vacanato appassādanīyānaṁ kāmānaṁ paṭicca uppajjamānaṁ ādīnavañca. Kāmānanti ca kammatthe sāmivacanaṁ. Tena vuttaṁ –‘‘kāme paṭiccā’’ti (netti. aṭṭha. 30). ‘‘Kāmānametaṁ nissaraṇaṁ, yadidaṁ nekkhamma’’nti (itivu. 72) vacanato nissaraṇanti idha paṭhamajjhānaṁ adhippetaṁ. Vokāranti ettha va-kāro āgamo, o-kāraṁ lāmakabhāvaṁ. Ānisaṁsanti catupārisuddhisīlādikaṁ. Yadā jānāti, tadā tena upāyena samatho bhavatīti attho.",
  "tika-s0501t3:429": "Samatho ācariyena vibhatto, amhehi ca ñāto, ‘‘katamā vipassanā’’ti pucchitabbattā vipassanaṁ vibhajituṁ ‘‘tattha yā vīmaṁsā’’tiādi vuttaṁ. Atha vā kāmānaṁ assādādayo yadā jānāti, tadā samatho bhavatīti vutto, ‘‘tasmiṁ samathe bhavamāne sati katamā bhavatī’’ti pucchitabbattā ‘‘tattha yā vīmaṁsā’’tiādi vuttaṁ. Tattha tatthāti tasmiṁ samathe bhavamāne sati assādādīnaṁ yā aniccādivīmaṁsā upaparikkhā paññā bhavati, ayaṁ vīmaṁsā upaparikkhā paññā visesena passanato vipassanā nāma. Atha vā tividhassa taṇhāmūlakassa pamādassa sampaṭivedhena rakkhaṇā paṭisaṁharaṇā, ayaṁ samathoti ācariyena vutto, ‘‘katamā vipassanā’’ti pucchitabbattā ‘‘tattha yā vīmaṁsā’’tiādi vuttaṁ. Tattha tatthāti tasmiṁ yathāvutte samathe sati yathāvuttassa pamādassa aniccādivasena yā vīmaṁsā upaparikkhā paññā uppannā, ayaṁ vīmaṁsā upaparikkhā paññā visesena passanato vipassanā nāma. Vīmaṁsāva dubbalā, upaparikkhā balavatīti viseso.",
  "tika-s0501t3:430": "Samatho ceva vipassanā ca dve dhammā ācariyena niddhāritā, ‘‘ime niddhāritā dve dhammā kiṁ gacchantī’’ti vattabbattā ‘‘ime dve’’tiādi vuttaṁ. Samatho samathabhāvanāpāripūriṁ gacchati, vipassanā vipassanābhāvanāpāripūriṁ gacchati. ‘‘Imesu dvīsu dhammesu bhāviyamānesu katame yogāvacarena pahīyantī’’ti vattabbattā ‘‘imesū’’tiādi vuttaṁ. Samathe dhamme bhāviyamāne taṇhā yogāvacarena pahīyati, vipassanāya bhāviyamānāya avijjā yogāvacarena pahīyatīti ime dve pahātabbā dhammā pahīyanti taṇhā ceva avijjā ca. ‘‘Imesu dvīsu dhammesu pahīyamānesu katame dhammā nirujjhantī’’ti pucchitabbattā upādānādayopi nirujjhantīti sakalavaṭṭadukkhanirodhaṁ dassento ‘‘imesu dvīsu dhammesu pahīnesū’’tiādimāha. Tattha taṇhāya samathabhāvanāya pahīyamānāya, avijjāya vipassanābhāvanāya pahīyamānāya imesu dvīsu dhammesu dvīhi bhāvanāhi pahīnesu kāmupādānādīni cattāri upādānāni vikkhambhanasamucchedavasena nirujjhanti, na bhaṅgakkhaṇavasena.",
  "tika-s0501t3:431": "Etthāha – ‘‘taṇhānirodhā upādānanirodho’’ti vuttattā ‘‘taṇhāya pahīyamānāya upādānāni nirujjhantī’’ti vacanaṁ yuttaṁ hotu, kathaṁ avijjāya pahīyamānāya upādānāni nirujjhantīti? ‘‘Taṇhānirodhā upādānanirodho’’ti pāṭhe avijjāsahitataṇhānirodhā upādānanirodhoti atthasambhavato. Yathā hi taṇhāsahitāva avijjā saṅkhārānaṁ paccayo, evaṁ avijjāsahitāva taṇhā upādānānaṁ paccayo hotīti avijjāsahitataṇhānirodhā upādānanirodhoti attho sambhavatīti gahetabbo. Vikkhambhanasamucchedavasena upādānanirodhā tatheva bhavanirodhoti esa nayo sesesupi. Evametassa kevalassa dukkhakkhandhassa nirodhoti etthāpi taṇhāsahitaavijjānirodhā saṅkhāranirodhotiādiko gahitoti daṭṭhabbo. Itīti evaṁ visabhāgasabhāgadhammānaṁ āvaṭṭanavasena niddhāritāni ca purimakāni dve saccāni ca, samatho ca vipassanā ca ime dve dhammā maggo ca maggasaccañca, vaṭṭanirodho vaṭṭanirodhasaccañca nibbānanti cattāri saccāni niddhāritāni.",
  "tika-s0501t3:432": "‘‘Vīriyapaṭipakkhabhūtassa pamādādidhammassa vasena vā sabhāgabhūtassa pamādādidhammassa vasena vā āvaṭṭetvā catunnaṁ saccānaṁ niddhāritabbabhāvo amhehi kena saddahitabbo’’ti vattabbattā ‘‘tenāhā’’tiādi vuttaṁ. Tena tathā niddhāritabbabhāvena bhagavā ‘‘ārambhatha nikkamathā’’tiādigāthāvacanaṁ āha, tena ‘‘ārambhatha nikkamathā’’tiādigāthāvacanena tathā catunnaṁ saccānaṁ niddhāritabbabhāvo tumhehi saddahitabboti vuttaṁ hoti.",
  "tika-s0501t3:433": "‘‘Ārambhatha nikkamathā’tiādinā vodānapakkhaṁyeva nikkhipitvā tasseva vodānapakkhassa visabhāgadhammasabhāgadhammavaseneva āvaṭṭetvā catusaccaniddhāraṇaṁ kātabba’’nti pucchitabbattā saṁkilesapakkhampi nikkhipitvā tasseva saṁkilesassa visabhāgadhammasabhāgadhammavasenapi āvaṭṭetvā catusaccaniddhāraṇaṁ dassento ‘‘yathāpi mūle’’tiādigāthāvacanamāha. Aṭṭhakathāyaṁ pana –",
  "tika-s0501t3:434": "‘‘Evaṁ vodānapakkhaṁ nikkhipitvā tassa visabhāgadhammavasena, sabhāgadhammavasena ca āvaṭṭanaṁ dassetvā idāni saṁkilesapakkhaṁ nikkhipitvā tassa visabhāgadhammavasena, sabhāgadhammavasena ca āvaṭṭanaṁ dassetuṁ ‘yathāpi mūle’ti gāthamāhā’’ti (netti. aṭṭha. 30) –",
  "tika-s0501t3:435": "Vuttaṁ. Gāthātthopi aṭṭhakathāyaṁ vutto. Tathāpi yatipotānaṁ atthāya aṭṭhakathānusāreneva kathayissāma.",
  "tika-s0501t3:436": "Samūho rukkho mūlati patiṭṭhāti etena avayavena bhūmibhāge ṭhitenāti mūlaṁ, kiṁ taṁ? Bhūmibhāge ṭhito mūlasaṅkhāto rukkhāvayavo, tasmiṁ mūle. Natthi upaddavo pharasuchedādiantarāyo assa mūlassāti anupaddavo. Daḷheti upaddavābhāvena sabhāvato thire sati. Chindīyatīti chinno, ko so? Bhūmiyaṁ patiṭṭhitamūlasahito rukkhāvayavo, na chinditvā gahito rukkhāvayavo. Ruhati vaḍḍhatīti rukkho. So ca bhūmiyaṁ patiṭṭhitamūlasahito rukkhāvayavo rukkhoti vutto yathā ‘‘samuddo diṭṭho’’ti. Punareva rūhatīti puna aṅkuruppādanaṁ sandhāya vuttaṁ. Taṇhānusayeti attabhāvasaṅkhātassa rukkhassa mūle. Anūhateti arahattamaggañāṇena anupacchinne sati idaṁ attabhāvasaṅkhātaṁ dukkhaṁ dukkhahetu punappunaṁ abbocchinnaṁ nibbattati na nirujjhatiyevāti gāthāttho.",
  "tika-s0501t3:437": "‘‘Idha gāthāyaṁ yo taṇhānusayo anūhatabhāvena dukkhassa nibbattanassa mūlanti vutto, ayaṁ taṇhānusayo katamassā taṇhāya anusayo’’ti pucchati, ‘‘taṇhāya kāmataṇhādivasena bahuvidhattā bhavataṇhāya anusayo’’ti vissajjeti bhavassādataṇhābhāvato. Yo anusayo etassa bhavataṇhāsaṅkhātassa dhammassa paccayo hoti, ayaṁ anusayo avijjānusayo hoti. ‘‘Anusayo bahuvidho, kasmā avijjānusayoti saddahitabbo’’ti vattabbattā ‘‘avijjāpaccayā hi bhavataṇhā’’ti vuttaṁ. Avijjāya bhavataṇhāya paccayattā avijjānusayo saddahitabbo. Avijjāya hi bhavesu ādīnavassa adassanavasena bhavassādataṇhā bhavatīti. Ime dve kilesātiādimhi heṭṭhā vuttanayānusārena cattāri saccāni niddhāretvā visabhāgasabhāgadhammāvaṭṭanaṁ viññātabbaṁ, samathavipassanā pana maggasampayuttāva gahetabbā.",
  "tika-s0501t3:438": "‘‘Sabbapāpassā’’tiādikassa anusandhyattho aṭṭhakathāyaṁ (netti. aṭṭha. 30) vutto. Sabbapāpassāti kammapathabhāvappattāpattassa niravasesassa akusalassa. Akaraṇanti saparasantānesu anuppādanaṁ . Kusalassāti kammapathabhāvappattāpattassa tebhūmakakusalassa ceva lokuttarakusalassa ca. Upasampadāti santāne uppādanavasena sampadā. Sassa attano cittanti sacittaṁ, sacittassa pariyodāpanaṁ vodānaṁ arahattaphaluppattiyāti sacittapariyodāpanaṁ. Arahattamagguppādo pana ‘‘kusalassa upasampadā’’ti padena gahito. Etaṁ akaraṇādittayadīpanaṁ buddhānaṁ sammāsambuddhānaṁ sāsanaṁ ovādoti gāthāttho.",
  "tika-s0501t3:439": "Gāthāyaṁ yassa pāpassa akaraṇaṁ vuttaṁ, taṁ pāpaṁ duccaritakammapathavasena vibhajituṁ ‘‘sabbapāpaṁ nāmā’’tiādi vuttaṁ. Dosasamuṭṭhānanti yebhuyyavasena vuttaṁ, lobhasamuṭṭhānampi bhavati. Lobhasamuṭṭhānantipi yebhuyyavasena vuttaṁ, dosasamuṭṭhānampi bhavati. Mohasamuṭṭhānampi tatheva vuttaṁ. Lobhasamuṭṭhānadosasamuṭṭhānampi sambhavatīti daṭṭhabbaṁ. Sabbapāpo duccaritakammapathappabhedena vibhatto, ‘‘ettakeneva vibhajitabbo, udāhu aññena vibhajitabbo’’ti pucchitabbattā aññena akusalamūlaagatigamanabhedenapi vibhajituṁ ‘‘yā abhijjhā’’tiādi vuttaṁ. Aṭṭhakathāyaṁ pana ‘‘evaṁ duccaritaakusalakammapathakammavibhāgena ‘sabbapāpa’nti ettha vuttapāpaṁ vibhajitvā idānissa akusalamūlavasena agatigamanavibhāgampi dassetuṁ ‘akusalamūla’ntiādi vutta’’nti (netti. aṭṭha. 30) anusandhyattho vutto. Mohavasena sabhāvaṁ ajānantassa bhayasambhavato yaṁ bhayā ca mohā ca agatiṁ gacchati, idaṁ mohasamuṭṭhānanti vuttaṁ.",
  "tika-s0501t3:440": "Sabbapāpo ācariyena vibhatto, amhehi ca ñāto, ‘‘katamaṁ sabbapāpassa akaraṇa’’nti pucchitabbattā tattha lobho asubhāyā’’tiādi vuttaṁ. Aṭṭhakathāyaṁ pana –",
  "tika-s0501t3:441": "‘‘Ettāvatā ‘sabbapāpassa akaraṇa’nti ettha pāpaṁ dassetvā idāni tassa akaraṇaṁ dassento ‘lobho…pe… paññāyā’ti tīhi kusalamūlehi tiṇṇaṁ akusalamūlānaṁ pahānavasena sabbapāpassa akaraṇaṁ anuppādanamāhā’’ti (netti. aṭṭha. 30) –",
  "tika-s0501t3:442": "Vuttaṁ. Subhādhimuttavasena pavatto lobho asubhāya asubhabhāvanāya tathāpavattena alobhena tadaṅgavikkhambhanappahānena pahīyati, sattesu kujjhanadussanavasena pavatto doso mettāya mettābhāvanāya tathāpavattena adosena ca tadaṅgavikkhambhanappahānena pahīyati, sattesu ceva saṅkhāresu ca muyhanavasena pavatto moho paññāya vicāraṇapaññāya ca bhāvanāmaggapaññāya ca tadaṅgavikkhambhanasamucchedappahānena pahīyati.",
  "tika-s0501t3:443": "‘‘Yadi tīhi kusalamūleheva akusalamūlāni pahīyanti, evaṁ sati upekkhākaruṇāmuditā niratthakā bhaveyyu’’nti vattabbattā ‘‘tathā lobho upekkhāyā’’tiādi vuttaṁ. Upekkhāyāti ‘‘sabbe sattā kammassakā’’tiādinā bhāvitāya upekkhāya. Muditā aratiṁ vūpasametvā aratiyā mūlabhūtaṁ mohampi pajahatīti manasi katvā ‘‘moho muditāya pahānaṁ abbhatthaṁ gacchatī’’ti vuttaṁ. ‘‘Akusalamūlānaṁ kusalamūlādīhi pahātabbattaṁ kena amhehi saddahitabba’’nti vattabbattā ‘‘tenāhā’’tiādi vuttaṁ. Tena tathā pahātabbattena bhagavā ‘‘sabbapāpassa akaraṇa’’nti vacanaṁ āha, tena ‘‘sabbapāpassa akaraṇa’’nti vacanena tathā pahātabbattaṁ tumhehi saddahitabbanti vuttaṁ hoti.",
  "tika-s0501t3:444": "31. ‘‘Ettāvatā ca sabbapāpo vibhatto, tassa akaraṇañca vibhattaṁ siyā, evaṁ sati aṭṭhamicchattānaṁ akaraṇaṁ anivāritaṁ siyā’’ti vattabbattā ‘‘sabbapāpaṁ nāma aṭṭha micchattānī’’tiādi vuttaṁ. Micchāsatīti aniccādīsu ‘‘nicca’’nti anussaraṇacintanādivasena pavattaakusalappavatti.",
  "tika-s0501t3:445": "Sabbapāpassa akaraṇaṁ bahudhā ācariyena vibhattaṁ, amhehi ca viññātaṁ, ‘‘kathaṁ kusalassa sampadā vibhajitabbā viññātabbā’’ti vattabbattā kusalassa sampadaṁ vibhajitvā dassento ‘‘aṭṭhasu micchattesu pahīnesū’’tiādimāha. Aṭṭha sammattānīti sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhīti aṭṭhasammattāni visabhāgaparivattanadhammavasena sampajjanti. Atītassāti atītena sammāsambuddhena desitassa. Vipassino hi bhagavato ayaṁ pātimokkhuddesagāthā. Citte pariyodāpiteti cittapaṭibaddhā pañcakkhandhāpi pariyodāpitā bhavanti. ‘‘Cittapariyodāpitena pañcannaṁ khandhānaṁ pariyodāpitabhāvo kathaṁ amhehi saddahitabbo’’ti vattabbattā ‘‘evañhī’’tiādi vuttaṁ. Evaṁ vuttappakārena bhagavā yaṁ ‘‘cetovisuddhatthaṁ bhikkhave tathāgate brahmacariyaṁ vussatī’’ti vacanaṁ āha, tena ‘‘ceto…pe… vussatī’’ti vacanena tumhehi saddahitabboti vuttaṁ hoti. ‘‘Pariyodāpanā katividhā bhavantī’’ti vattabbattā ‘‘duvidhā hī’’tiādi vuttaṁ. Samathavipassanāya nīvaraṇappahānañca ariyamaggabhāvanāya anusayasamugghāto cāti pariyodāpanassa duvidhattā pañcakkhandhā pariyodāpitā bhavantīti attho. Pahīnanīvaraṇānusayā hi puggalā pasādanīyavaṇṇā honti.",
  "tika-s0501t3:446": "‘‘Pariyodāpanassa kittikā bhūmiyo’’ti pucchitabbattā ‘‘dve pariyodāpanabhūmiyo’’tiādi vuttaṁ. ‘‘‘Sabbapāpassa akaraṇa’ntiādigāthāya desitesu dhammesu katamaṁ dukkhasaccaṁ, katamaṁ samudayasaccaṁ , katamaṁ maggasaccaṁ, katamaṁ nirodhasacca’’nti pucchitabbattā ‘‘tattha yaṁ paṭivedhenā’’tiādi vuttaṁ. Tatthāti gāthāya desitesu dhammesu yaṁ khandhapañcakaṁ paṭivedhena pariññābhisamayena pariyodāpeti, idaṁ khandhapañcakaṁ dukkhaṁ dukkhasaccaṁ bhave. Yato taṇhāsaṁkilesato khandhapañcakaṁ pariyodāpeti, ayaṁ taṇhāsaṁkileso samudayo samudayasaccaṁ. Yena ariyamaggaṅgena pariyodāpeti, ayaṁ ariyamaggo maggasaccaṁ. Yaṁ asaṅkhatadhātuṁ adhigatena puggalena pariyodāpitaṁ, ayaṁ asaṅkhatadhātudhammo nirodho nirodhasaccaṁ bhave. Imāni cattāri saccāni gāthāya desitadhammānaṁ sabhāgavisabhāgadhammāvaṭṭanavasena niddhāritāni. ‘‘Tenāhā’’tiādikassa attho heṭṭhā vuttanayena veditabbo.",
  "tika-s0501t3:447": "‘‘Sabbapāpassa akaraṇa’’ntiādigāthāya desitānaṁ dhammānaṁ sabhāgavisabhāgadhammāvaṭṭanavasena cattāri saccāni ācariyena niddhāritāni, amhehi ca viññātāni.",
  "tika-s0501t3:448": "‘‘‘Dhammo have rakkhati dhammacāriṁ, chattaṁ mahantaṁ yatha vassakāle;",
  "tika-s0501t3:449": "Esānisaṁso dhamme suciṇṇe, na duggatiṁ gacchati dhammacārī’ti –",
  "tika-s0501t3:450": "Gāthāya desitānaṁ dhammānaṁ visabhāgasabhāgadhammānaṁ āvaṭṭanavasena kathaṁ cattāri saccāni niddhāritānī’’ti vattabbattā ‘‘dhammo have’’tiādimāha. Tāya gāthāya desite dhamme vibhajitvā dassento ‘‘dhammo nāmā’’tiādimāha. Tattha dhammo nāmāti puññadhammo nāma. Indriyasaṁvaroti manacchaṭṭhindriyasaṁvarasīlādiko sabbo saṁvaro. Tena vuttaṁ –‘‘indriyasaṁvarasīsena cettha sabbampi sīlaṁ gahitanti daṭṭhabba’’nti (netti. aṭṭha. 31). Cattāro apāyā dukkaṭakammakārīnaṁ gatibhūtattā duggati. Sabbā upapattiyo pana dukkhadukkhasaṅkhāradukkhavipariṇāmadukkhasamaṅgīnaṁ gatibhūtattā duggati nāma.",
  "tika-s0501t3:451": "‘‘Tasmiṁ duvidhe dhamme indriyasaṁvaradhammo kattha ṭhito, kathaṁ suciṇṇo, kuto rakkhatī’’ti pucchitabbattā ‘‘tattha yā saṁvarasīle’’tiādi vuttaṁ. Tatthāti tasmiṁ duvidhe dhamme. Saṁvarasīle ṭhitā yā akhaṇḍakāritā hoti, ayaṁ akhaṇḍavasena kātabbo saṁvarasīle ṭhito suṭṭhu āciṇṇapariciṇṇo puññadhammo catūhi apāyehi attano ādhāraṁ attānaṁ rakkhantaṁ puggalaṁ ekantikabhāvena rakkhati, anekantikabhāvena pana rakkhitamatto puññadhammopi rakkhatīti attho gahetabbo. Apāyehīti ca padhānavasena vuttaṁ, rogādiantarāyatopi rakkhati. Rogādiantarāyo vā ayato apagatattā apāyantogadhoti daṭṭhabbo.",
  "tika-s0501t3:452": "‘‘Tathā rakkhatīti kena amhehi saddahitabbo’’ti vattabbattā ‘‘evaṁ bhagavā’’tiādi vuttaṁ. Evaṁ vuttappakārena lakkhaṇapakāradassanaṁ bhagavā ‘‘dvemā, bhikkhave, sīlavato gatiyo devā ca manussā cā’’ti yaṁ vacanaṁ āha, tena ‘‘dvemā…pe… manussā cā’’ti vacanena tumhehi saddahitabboti vuttaṁ hoti. ‘‘Saṁvarasīle ṭhitassa akhaṇḍakātabbassa suciṇṇassa puññadhammassa apāyehi rakkhaṇe ekantikabhāvo kena suttena dīpetabbo’’ti vattabbattā ‘‘evañca nāḷandāya’’ntiādi vuttaṁ. Tattha evañcāti iminā idāni vuccamānena pakārenapi vuttappakāro attho veditabbo. Nāḷandāyanti nāḷandanāmake nigame nisinno asibandhakanāmassa putto gāmaṇi gāmajeṭṭhako bhagavantaṁ etaṁ vuccamānaṁ ‘‘brāhmaṇā, bhante’’tiādivacanaṁ avoca.",
  "tika-s0501t3:453": "Brāhmaṇāti bāhirakā brāhmaṇā. Bhanteti bhagavantaṁ gāmaṇi ālapati. Pacchābhūmakāti pacchimadisāya nisinnakā. Uyyāpentīti manussalokato uddhaṁ devalokaṁ yāpenti pāpenti.",
  "tika-s0501t3:454": "Idhassāti idhaloke assa bhaveyya. Puriso pāṇātipātī…pe… micchādiṭṭhiko assa bhaveyyāti yojanā. Sesaṁ pāḷito ceva vuttānusārena ca ñeyyaṁ.",
  "tika-s0501t3:455": "32. ‘‘Visabhāgadhammasabhāgadhammāvaṭṭanavasena catunnaṁ saccānaṁ niddhāritabhāvo kena amhehi saddahitabbo’’ti vattabbattā ‘‘tenāha mahākaccāno ekamhi padaṭṭhāne’’ti vuttaṁ.",
  "tika-s0501t3:456": "‘‘Ettāvatā ca āvaṭṭo hāro paripuṇṇo, añño niyutto natthī’’ti vattabbattā ‘‘niyutto āvaṭṭo hāro’’ti vuttaṁ. Yassaṁ yassaṁ pāḷiyaṁ yo yo āvaṭṭo hāro yathālābhavasena yojito, tassaṁ tassaṁ pāḷiyaṁ so so āvaṭṭo hāro tathā niddhāretvā yutto yojitoti attho daṭṭhabbo.",
  "tika-s0501t3:457": "Iti āvaṭṭahāravibhaṅge sattibalānurūpā racitā",
  "tika-s0501t3:458": "Vibhāvanā niṭṭhitā.",
  "tika-s0501t3:459": "Paṇḍitehi pana aṭṭhakathāṭīkānusāreneva gambhīrattho vitthārato vibhajitvā gahetabboti.",
  "tika-s0501t3:460": "8. Vibhattihāravibhaṅgavibhāvanā",
  "tika-s0501t3:461": "33. Yena yena saṁvaṇṇanāvisesabhūtena āvaṭṭahāravibhaṅgena āvaṭṭetabbā padaṭṭhānādayo vibhattā, so saṁvaṇṇanāvisesabhūto āvaṭṭahāravibhaṅgo paripuṇṇo, ‘‘tattha katamo vibhattihāravibhaṅgo’’ti pucchitabbattā ‘‘tattha katamo vibhattihāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso vibhattihāro vibhattihāravibhaṅgo nāmāti pucchati. ‘‘Dhammañca padaṭṭhānaṁ bhūmiñcā’’tiādiniddesassa idāni mayā vuccamāno ‘‘dve suttānī’’tiādiko vitthārabhūto saṁvaṇṇanāviseso vibhattihāro vibhattihāravibhaṅgo nāmāti attho gahetabbo.",
  "tika-s0501t3:462": "‘‘Yesu suttesu vuttā dhammapadaṭṭhānabhūmiyo iminā vibhattihārena vibhattā, tāni suttāni kittakānī’’ti pucchitabbattā tāni suttāni paṭhamaṁ dassetuṁ ‘‘dve suttāni vāsanābhāgiyañca nibbedhabhāgiyañcā’’ti vuttaṁ. Tattha vāsanābhāgiyanti puññabhāvanā vāsanā nāma, vāsanāya bhāgo koṭṭhāso vāsanābhāgo, vāsanābhāge vācakabhāvena niyuttaṁ suttanti vāsanābhāgiyaṁ, katamaṁ taṁ? Yasmiṁ sutte tīṇi puññakiriyavatthūni bhagavatā desitāni, taṁ suttaṁ vāsanābhāgiyaṁ. Nibbedhabhāgiyanti lobhakkhandhādīnaṁ nibbijjhanaṁ padālanaṁ nibbedho, nibbedhassa bhāgo koṭṭhāso nibbedhabhāgo, nibbedhabhāge vācakabhāvena niyuttaṁ suttanti nibbedhabhāgiyaṁ, katamaṁ taṁ? Yasmiṁ sutte sekkhāsekkhadhammā bhagavatā desitā, taṁ suttaṁ nibbedhabhāgiyaṁ.",
  "tika-s0501t3:463": "‘‘Tesaṁ suttānaṁ paṭiggāhakā puggalā yāhi paṭipadāhi sampajjanti, tā paṭipadā kittikā’’ti pucchitabbattā ‘‘dve paṭipadā’’tiādi vuttaṁ. Dānasīlabhāvanāmayapuññabhāge bhavā paṭipadāti puññabhāgiyā. Phalabhāge bhavā paṭipadāti phalabhāgiyā. ‘‘Yesu sīlesu ṭhitā paṭiggāhakā paṭipajjanti, tāni sīlāni kittakānī’’ti pucchitabbattā ‘‘dve sīlānī’’tiādi vuttaṁ. Saṁvarati etena saṁvarenāti saṁvaro, so saṁvaro pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti pañcavidho. Sabbopi pāpasaṁvaraṇato saṁvaro, lokiyalokuttarasampattiṭṭhānattā sīlaṁ nāma. Pajahati etena pahātabbeti pahānaṁ, pajahanaṁ vā pahānaṁ, tañca pahānaṁ tadaṅgappahānaṁ, vikkhambhanappahānaṁ, samucchedappahānaṁ, paṭipassaddhippahānaṁ, nissaraṇappahānanti pañcavidhaṁ. Tattha nissaraṇappahānaṁ vajjetvā catubbidhaṁ pahānaṁ vuttanayena sīlaṁ nāma.",
  "tika-s0501t3:464": "‘‘Tesu suttādīsu bhagavā katamaṁ suttaṁ katamāya paṭipadāya desayati, katarasmiṁ sīle ṭhito puggalo katamena sīlena brahmacārī bhavatī’’ti pucchitabbattā tathā vibhajitvā dassetuṁ ‘‘tattha bhagavā’’tiādi vuttaṁ. Tattha tesu vāsanābhāgiyādīsu suttesu vāsanābhāgiyaṁ suttaṁ tattha tāsu puññabhāgiyādipaṭipadāsu puññabhāgiyāya paṭipadāya bhagavā yassa puggalassa desayati, so vāsanābhāgiyasuttapaṭiggāhako puggalo tattha saṁvarasīlādīsu saṁvarasīle ṭhito hutvā tena saṁvarasīlasaṅkhātena brahmacariyena seṭṭhacariyena brahmacārī seṭṭhācārapūrako bhavati. Tattha tesu vāsanābhāgiyādīsu suttesu nibbedhabhāgiyaṁ suttaṁ tattha tāsu puññabhāgiyādipaṭipadāsu phalabhāgiyāya paṭipadāya yassa puggalassa bhagavā desayati, so nibbedhabhāgiyasuttapaṭiggāhako puggalo tattha saṁvarasīlādīsu pahānasīle samucchedappassaddhippahānavasena ṭhito hutvā tena pahānasīlasaṅkhātena visesabhūtena maggasaṅkhātena brahmacariyena brahmacārī bhavatīti yojanā kātabbā.",
  "tika-s0501t3:465": "‘‘Vāsanābhāgiyasuttādīsu katamaṁ vāsanābhāgiyaṁ sutta’’nti pucchitabbattā ‘‘tattha katama’’ntiādi vuttaṁ. Tattha tatthāti tesu vāsanābhāgiyasuttādīsu. Dānakathāti sappurisadānadānaphalaasappurisadānadānaphalakathā. Sīlakathāti pañcasīlādisīlaphalakathā. Saggakathāti saggasampattisukhakathā ceva sagge nibbattāpakapuññakathā ca. Ādīnavoti ādīnavadassako suttanto. Ānisaṁsoti ānisaṁsadassako suttanto. Vāsanābhāgiyaṁ suttaṁ nāmāti yojanā.",
  "tika-s0501t3:466": "‘‘Tattha katama’’ntiādīsu anusandhyattho vuttanayova. Yā desanā catusaccappakāsanā, sā desanā nibbedhabhāgiyaṁ suttaṁ nāmāti yojanā. Evañca sati vāsanābhāgiyasuttassapi nibbedhabhāgiyasuttabhāvo āpajjeyya catusaccappakāsanatoti codanaṁ manasi katvā ‘‘vāsanābhāgiye sutte’’tiādi vuttaṁ. Vāsanābhāgiye sutte pajānanā vuṭṭhānagāminivipassanā ariyamaggapadaṭṭhānabhūtā paññā natthi, maggo ariyamaggo natthi, phalaṁ ariyaphalaṁ natthi. Nibbedhabhāgiye sutte pana pajānanādayo atthi, vāsanābhāgiye sutte natthi. ‘‘Pajānanā’’tiādinā catusaccappakāsanā dānakathādikā nibbedhabhāgiye sutte antogadhā, itaraṁyeva vāsanābhāgiyasuttanti nāmāti dasseti. Yesu suttesu vuttā dhammapadaṭṭhānabhūmiyo vibhattā, tāni suttāni dveyeva na honti, kasmā ‘‘dveyeva suttāni niddhāritānī’’ti ce vadeyyuṁ? Asaṅkarato sutte vuttānaṁ dhammapadaṭṭhānabhūmīnaṁ vibhajitabbānaṁ suviññeyyattā. ‘‘Yadi evaṁ saṁkilesabhāgiyaasekkhabhāgiyasuttānipi niddhāritāni asaṅkarattā’’ti ce vadeyyuṁ? No niddhāritāni, vāsanābhāgiyasutte niddhārite saṁkilesabhāgiyasuttampi niddhāritaṁ, saṁkilesadhammato nissaṭṭhadhammānaṁyeva vāsanābhāgiyadhammattā nibbedhabhāgiyasutte ca niddhārite asekkhabhāgiyasuttampi niddhāritaṁ anaññattā.",
  "tika-s0501t3:467": "‘‘Yesu suttesu vuttā dhammapadaṭṭhānabhūmiyo vibhattihārena vibhattā, tāni suttāni katamena phalena yojayitabbānī’’ti pucchitabbattā ‘‘imāni cattāri suttānī’’tiādi vuttaṁ. Tattha imāni cattāri suttānīti yathāniddhāritāni vāsanābhāgiyanibbedhabhāgiyasuttāni ceva taṁniddhāraṇena niddhāritāni saṁkilesabhāgiyaasekkhabhāgiyasuttāni cāti cattāri suttāni imesaṁyeva catunnaṁ suttānaṁ desanāya nayena nītena phalena sabbato sabbabhāgena saṁvarasīlappahānasīlena brahmacariyena yojayitabbāni. Yojentena ca sabbato sabbabhāgena ca padādivicayena hārena saṁvarasīlādikaṁ phalaṁ vicinitvā yuttihārena yuttaṁ phalaṁ gavesitvā ‘‘idaṁ phalaṁ imassa puggalassa phalaṁ, idaṁ phalaṁ imassa suttassa phala’’nti suttāni visuṁ visuṁ phalena yojayitabbānīti attho gahetabbo.",
  "tika-s0501t3:468": "‘‘Kittakena phalena brahmacariyena yojetabbānī’’ti pucchitabbattā ‘‘yāvatikā ñāṇassa bhūmī’’ti vuttaṁ. Bhagavatā desitena vāsanābhāgiyasuttena siddhā yāvatikā puññabhāgiyā paṭipadādayo vibhajanañāṇassa bhūmi ārammaṇā bhavitumarahanti, tāvatikāhi bhūmīhi vāsanābhāgiyasuttaṁ yojayitabbaṁ. Nibbedhabhāgiyasuttena siddhā yāvatikā phalabhāgiyā paṭipadādayo vibhajanañāṇassa bhūmi ārammaṇā bhavitumarahanti, tāvatikāhi bhūmīhi nibbedhabhāgiyasuttaṁ yojetabbaṁ. Itaradvayampi suttaṁ yathāsambhavaṁ yojetabbaṁ. Etena ñāṇassa bhūmīnaṁ suttatthānaṁ bahuvidhattaṁ dasseti.",
  "tika-s0501t3:469": "34. Vāsanābhāgiyasuttādīsu vuttā dhammā vāsanābhāgiyanibbedhabhāgiyabhāvehi ācariyena vibhattā, amhehi ca ñātā, ‘‘kathaṁ saṁkilesabhāgiyaasekkhābhāgiyabhāvehi asādhāraṇāsādhāraṇabhāvehi vibhajitabbā’’ti pucchitabbattā ‘‘tattha katame dhammā sādhāraṇā’’tiādi āraddhaṁ. Aṭṭhakathāya pana –",
  "tika-s0501t3:470": "‘‘Evaṁ vāsanābhāgiyanibbedhabhāgiyabhāvehi dhamme ekadesena vibhajitvā idāni tesaṁ kilesabhāgiyaasekkhabhāgiyabhāvehi sādhāraṇāsādhāraṇabhāvehi vibhajituṁ ‘tattha katame dhammā sādhāraṇā’tiādi āraddha’’nti (netti. aṭṭha. 34) –",
  "tika-s0501t3:471": "Vuttaṁ. Tattha tatthāti ye dhammā sutte vuttā vibhattihārena vibhajitabbā, tesu dhammesu katame dhammā sādhāraṇāti pucchati, dve dhammā sādhāraṇāti vissajjeti. Te dve dhamme sarūpato dassetuṁ ‘‘nāmasādhāraṇā, vatthusādhāraṇā cā’’ti vuttaṁ. Tattha nāmasādhāraṇāti nāmena nāmapaññattiyā sādhāraṇā samānā, ‘‘kusalā’’ti nāmena ekavīsati cittuppādā samānā, ‘‘akusalā’’tyādināmena dvādasa cittuppādā samānā, kusalādināmapaññattivacanena vacanīyā atthā kusalādināmasādhāraṇāti vuttā. Tena ṭīkāyaṁ –",
  "tika-s0501t3:472": "‘‘Nāmaṁ nāmapaññatti, taṁmukheneva saddato tadatthāvagamo. Saddena ca sāmaññarūpeneva tathārūpassa atthassa gahaṇaṁ, na visesarūpena. Tasmā saddavacanīyā atthā sādhāraṇarūpanāmāyattagahaṇīyatāya nāmasādhāraṇā vuttā’’ti –",
  "tika-s0501t3:473": "Vuttaṁ. Vatthusādhāraṇāti patiṭṭhānabhūtena vatthunā sādhāraṇā. Yasmiṁ patiṭṭhānabhūte santāne vā cittuppādādimhi vā ye dhammā pavattanti, te dhammā tena santānena vā vatthunā tena cittuppādādinā vā sādhāraṇā samānāti attho. Ekasantāne patitattā phusanādisabhāvato bhinnāpi vatthusādhāraṇā samānavatthukāyeva bhavantīti vibhattihārena vibhajitvāti vuttaṁ hoti.",
  "tika-s0501t3:474": "‘‘Kiṁ nāmasādhāraṇavatthusādhāraṇāyeva vibhajitabbā, aññaṁ vibhajitabbaṁ natthī’’ti pucchitabbattā ‘‘yaṁ vā panā’’tiādi vuttaṁ. Nāmasādhāraṇavatthusādhāraṇehi aññaṁ yaṁ vā pana kiccasādhāraṇapaccayasādhāraṇapaṭipakkhādisādhāraṇampi dhammajātaṁ evaṁjātiyaṁ sādhāraṇajātiyaṁ, tampi sabbaṁ vicayahārena vicinitvā yuttihārena gavesitvā yuttaṁ sādhāraṇaṁ vibhattihārena vibhajitabbanti adhippāyo. ‘‘Tesu nāmasādhāraṇādīsu katame nāmasādhāraṇā, katame vatthusādhāraṇā’’ti pucchitabbattā ‘‘micchattaniyatānaṁ sattāna’’ntiādi vuttaṁ. Mātughātakādīnaṁ channaṁ micchattaniyatakammakarānaṁ sattānañca duggatiahetukasugatiahetukaduhetukatihetukānaṁ catunnaṁ puthujjanānaṁ aniyatakammakarānaṁ sattānañca santāne pavattā dassanapahātabbā kilesā dassanapahātabbanāmasādhāraṇā samānā bhavanti sakkāyadiṭṭhivicikicchāsīlabbataparāmasanavasena bhinnasabhāvānampi dassanapahātabbanāmanātivattanato. Vuttappakārānaṁ niyatāniyatasattānaṁ dassanapahātabbānaṁ kilesānaṁ patiṭṭhānavatthubhāvato vatthusādhāraṇā ca samānavatthukāti attho. Puthujjanassa duggatiahetukādicatubbidhasattassa, sotāpannassa ca santāne pavattā kāmarāgabyāpādā kilesā kāmarāgabyāpādanāmasādhāraṇā samānā bhavanti sakadāgāmimaggappahātabbaanāgāmimaggappahātabbavasena bhinnasabhāvānampi kāmarāgabyāpādanāmanātivattanato. Vuttappakārassa puthujjanassa, sotāpannassa ca kāmarāgabyāpādānaṁ patiṭṭhānavatthubhāvato vatthusādhāraṇā samānavatthukāti attho ca gahetabbo. Puthujjanassa, anāgāmissa ca santāne pavattā uddhaṁbhāgiyā saṁyojanā uddhambhāgiyanāmasādhāraṇā samānā bhavanti rūparāgādivasena bhinnasabhāvānampi uddhaṁbhāgiyanāmanātivattanato. Puthujjanassa, anāgāmissa ca uddhaṁbhāgiyānaṁ patiṭṭhānavatthubhāvato vatthusādhāraṇā samānavatthukāti attho ca gahetabbo. Tena vuttaṁ ṭīkāyaṁ – ‘‘dassanapahātabbānañhi yathā micchattaniyatasattā pavattiṭṭhānaṁ, evaṁ aniyatāpī’’ti vuttaṁ. Saṅkhepato pana saṁkilesapakkhe pahānekaṭṭhā kilesā nāmasādhāraṇā honti, sahajekaṭṭhā kilesā vatthusādhāraṇāti daṭṭhabbā.",
  "tika-s0501t3:475": "Saṁkilesapakkhe sādhāraṇā ācariyena vibhattā, amhehi ca ñātā, ‘‘kathaṁ vodānapakkhe sādhāraṇā vibhattā’’ti pucchitabbattā ‘‘yaṁ kiñci ariyasāvako’’tiādi vuttaṁ. Tattha yaṁ kiñcīti sāmaññavasena vuttā paṭhamajjhānasamāpattiādikā lokiyā samāpattiyeva gahitā. Ariyasāvakoti ariyassa bhagavato sāvako ariyasāvakoti vattabbo, jhānalābhī ca phalaṭṭho ca puggalo, na maggaṭṭho. Maggaṭṭho hi lokiyaṁ yaṁ kiñci samāpattiṁ na samāpajjati. Sabbā sā lokiyasamāpatti rūpāvacarā arūpāvacarā dibbavihāro brahmavihāro paṭhamajjhānasamāpattīti evamādīhi pariyāyehi sādhāraṇā taṁsamaṅgīhi vītarāgāvītarāgehi sādhāraṇā lokiyasamāpattināmanātivattanato ca vītarāgāvītarāgehi samāpajjitabbato ca. ‘‘Ariyasāvako ca lokiyaṁ samāpattiṁ samāpajjanto odhiso odhiso samāpajjati, evaṁ sati kathaṁ vītarāgehi sādhāraṇāti saddahitabbā’’ti vattabbattā ‘‘sādhāraṇā hi dhammā’’tiādi vuttaṁ. Aṭṭhakathāyaṁ pana – ‘‘kathaṁ te odhiso gahitā, atha odhiso gahetabbā, kathaṁ sādhāraṇāti anuyogaṁ manasi katvā taṁ visodhento āha – ‘sādhāraṇā hi dhammā evaṁ aññamañña’ntiādī’’ti vuttaṁ.",
  "tika-s0501t3:476": "Tattha evaṁ vītarāgāvītarāgehi odhiso odhiso samāpajjitabbā dhammā paraṁ paraṁ pacchā pacchā pavattiyamānaṁ dhammajātaṁ sakaṁ sakaṁ pubbe pubbe jātaṁ ‘‘lokiyasamāpattī’’ti nāmaṁ niyatavisayaṁ aññamaññaṁ hutvā hi yasmā nātivattanti, tasmā sādhāraṇāti saddahitabbā gahetabbāti attho. ‘‘Paraṁ paraṁ samāpajjanto kathaṁ nātivattatī’’ti vattabbattā nātivattanaṁ pākaṭaṁ kātuṁ ‘‘yopī’’tiādi vuttaṁ. Yo ariyasāvako vā avītarāgo vā. Imehi lokiyasamāpattidhammehi samannāgato, so ariyasāvako vā avītarāgo vā paraṁ paraṁ samāpajjantopi taṁ dhammaṁ lokiyaṁ samāpattidhammaṁ nātivattati, aññaṁ upagantvā nātikkamatīti attho. Yehi lokiyasamāpattidhammehi samannāgato, ime lokiyasamāpatti dhammā sādhāraṇāvāti daṭṭhabbā.",
  "tika-s0501t3:477": "‘‘Vāsanābhāgiyādisuttesu vuttā ye dhammā iminā vibhattihārena vibhattā, yesu dhammesu katame dhammā asādhāraṇā’’ti pucchitabbattā ‘‘tattha katame dhammā asādhāraṇā’’tiādi vuttaṁ. Tattha tesu vibhajitabbesu dhammesu katame dhammā asādhāraṇāti pucchati, pucchitvā yāva desanaṁ upādāya asādhāraṇā dhammā gavesitabbā, ‘‘sekkhāsekkhā’’ti vā gavesitabbā, ‘‘bhabbābhabbā’’ti vā gavesitabbā. Atha vā yāva ‘‘sekkhāsekkhā bhabbābhabbā’’ti desanā vuttā, tāva desanaṁ upādāya asādhāraṇā gavesitabbā. Kathaṁ gavesitabbā? Ariyesu sekkhāsekkhadhammavasena ‘‘sekkhā’’ti nāmaṁ asekkhena asādhāraṇaṁ, ‘‘asekkhā’’ti nāmaṁ sekkhena asādhāraṇanti vā, anariyesu ‘‘bhabbā’’ti nāmaṁ abhabbena asādhāraṇaṁ, ‘‘abhabbā’’ti nāmaṁ bhabbena asādhāraṇanti vā gavesitabbā. Kāmarāgabyāpādā saṁyojanā appahīnattā anusayabhāvena uppajjanārahattā aṭṭhamakassa sotāpattimaggaṭṭhassa ca sotāpannassa phalaṭṭhassa ca sādhāraṇā bhavanti, dhammatā dhammasabhāvo asādhāraṇo. Idaṁ vuttaṁ hoti – ‘‘aṭṭhamakassa sotāpattimaggaṭṭhatā sotāpannassa asādhāraṇā, sotāpannassa sotāpannaphalaṭṭhatā ca aṭṭhamakassa sotāpattimaggaṭṭhassa asādhāraṇā. Aṭṭhamakassa vā pahīyamānakilesatā sotāpannassa asādhāraṇā, sotāpannassa pahīnakilesatā ca aṭṭhamakassa asādhāraṇā’’ti.",
  "tika-s0501t3:478": "Uddhambhāgiyā saṁyojanā appahīnattā anusayabhāvena uppajjanārahattā aṭṭhamakassa maggaṭṭhabhāvena aṭṭhamakasadisassa anāgāmimaggaṭṭhassa ca anāgāmissa phalaṭṭhassa ca sādhāraṇā, dhammatā dhammasabhāvo asādhāraṇā. Idaṁ vuttaṁ hoti – ‘‘aṭṭhamakassa anāgāmimaggaṭṭhatā anāgāmissa phalaṭṭhassa asādhāraṇā, anāgāmissa anāgāmiphalaṭṭhatā ca aṭṭhamakassa asādhāraṇā. Aṭṭhamakassa vā pahīyamānakilesatā anāgāmissa asādhāraṇā, anāgāmissa phalaṭṭhassa pahīnakilesatā ca aṭṭhamakassa asādhāraṇā’’ti. ‘‘Maggaṭṭhatā phalaṭṭhatāya asādhāraṇā, phalaṭṭhatā ca maggaṭṭhatāya asādhāraṇā’’tipi vattuṁ vaṭṭati. Sabbesaṁ sattannaṁ sekkhānaṁ puggalānaṁ nāmaṁ‘‘sekkhā’’ti nāmaṁ sādhāraṇaṁ. Dhammatā asādhāraṇāti catunnaṁ maggaṭṭhānaṁ taṁtaṁmaggaṭṭhatā aññamaññaṁ maggaṭṭhānaṁ asādhāraṇā. Heṭṭhimaphalattayaṭṭhānañca asādhāraṇā, heṭṭhimaphalattayaṭṭhānaṁ taṁtaṁphalaṭṭhatā ca aññamaññaṁ phalaṭṭhānaṁ asādhāraṇā, catunnaṁ maggaṭṭhānañca asādhāraṇāti attho. ‘‘Sekkhānaṁ taṁtaṁmaggaṭṭhatā taṁtaṁphalaṭṭhatāya asādhāraṇā, taṁtaṁphalaṭṭhatā ca taṁtaṁmaggaṭṭhatāya asādhāraṇā’’ti vattumpi vaṭṭati. Sabbesaṁ paṭipannakānanti phalatthāya paṭipajjantīti paṭipannakā, tesaṁ maggasamaṅgīnaṁ catunnaṁ puggalānaṁ nāmaṁ ‘‘paṭipannakā’’ti nāmaṁ sādhāraṇaṁ, dhammatā taṁtaṁmaggaṭṭhatā asādhāraṇā. Sabbesaṁ sekkhānaṁ sattannaṁ puggalānaṁ sekkhānaṁ sīlaṁ sādhāraṇaṁ, dhammatā taṁtaṁmaggaṭṭhaphalaṭṭhatā asādhāraṇāti. Vāsanābhāgiyasaṁkilesabhāgiyasuttesu vuttā dassanenapahātabbādayo ceva nibbedhabhāgiyaasekkhabhāgiyasuttesu vuttā sekkhādayo ca dhammā sādhāraṇāsādhāraṇabhedena vibhattihārena vibhajitabbāti adhippāyo veditabbo.",
  "tika-s0501t3:479": "‘‘Aṭṭhamakassā’’tiādinā ariyesu puggalesu asādhāraṇā ācariyena vibhattā, amhehi ca ñātā, ‘‘kathaṁ anariyesu asādhāraṇā vibhattā’’ti pucchitabbattā ariyesu vuttanayānusārena anariyesupi vibhajitvā gavesitabbāti dassetuṁ ‘‘evaṁ visesānupassinā’’tiādi vuttaṁ . Aṭṭhakathāyaṁ pana – ‘‘evaṁ ‘aṭṭhamakassā’tiādinā ariyapuggalesu asādhāraṇadhammaṁ dassetvā itaresu nayadassanatthaṁ ‘evaṁ visesānupassinā’tiādi vutta’’nti vuttaṁ. Evaṁ ariyesu vuttanayānusārena bhabbābhabbesu anariyesu visesānupassinā asādhāraṇato visesaṁ asādhāraṇaṁ anupassinā gavesakena paṇḍitena bhabbābhabbesupi hīnukkaṭṭhamajjhimaṁ upādāya gavesitabbaṁ. Kathaṁ? Mātughātādivasena pavattānaṁ paṭighasampayuttadiṭṭhisampayuttasattamajavanacittuppādānaṁ micchattaniyatānaṁ taṁsamaṅgīnaṁ vā tathāpavattā paṭhamajavanacittupādādayo aniyatā dhammā paṭighasampayuttādibhāvena sādhāraṇā, micchattaniyatā dhammā ekacittuppādattā asādhāraṇā. Yathā hi cittaṁ ‘‘cittasaṁsaṭṭha’’nti na vattabbaṁ, evaṁ micchattaniyatāpi ‘‘micchattaniyatasādhāraṇā’’ti na vattabbā. Micchattaniyatesupi niyatamicchādiṭṭhikānaṁ diṭṭhisampayuttasattamajavanacittuppādasamaṅgīnaṁ aniyatā diṭṭhisampayuttapaṭhamajavanacittuppādādayo dhammā diṭṭhisampayuttādibhāvena sādhāraṇā, niyatamicchādiṭṭhi ekacittuppādasamaṅgībhāvato asādhāraṇā. Tenāha aṭṭhakathācariyo –",
  "tika-s0501t3:480": "‘‘Micchattaniyatānaṁ aniyatā dhammā sādhāraṇa, micchattaniyatā dhammā asādhāraṇā. Micchattaniyatesupi niyatamicchādiṭṭhikānaṁ aniyatā dhammā sādhāraṇā, niyatamicchādiṭṭhi asādhāraṇāti iminā nayena visesānupassinā veditabbā’’ti (netti. aṭṭha. 34).",
  "tika-s0501t3:481": "Tattha ‘‘iminā nayenā’’ti iminā micchattaniyatānaṁ uppajjituṁ bhabbā aniyatā dhammā sādhāraṇā, uppajjituṁ abhabbā aniyatā dhammā asādhāraṇāti gahitā. Tena vuttaṁ ‘‘bhabbābhabbā’’ti. Tathā hīnassa hīno hīnabhāvena sādhāraṇo, majjhimukkaṭṭhā asādhāraṇā. Majjhimassa majjhimo sādhāraṇo, hīnukkaṭṭhā asādhāraṇā. Ukkaṭṭhassa ukkaṭṭho ukkaṭṭhabhāvena sādhāraṇo, hīnamajjhimā asādhāraṇātipi gavesitabbā. Tenāha – ‘‘hīnukkaṭṭhamajjhimaṁ upādāya gavesitabba’’nti.",
  "tika-s0501t3:482": "‘‘Tattha katame dhammā sādhāraṇā’’tiādinā nānāvidhena vibhattihāranayena dhammā vibhajitvā dassitā, amhehi ca ñātā, ‘‘kathaṁ bhūmipadaṭṭhānāni vibhattihāranayena vibhajitvā dassitānī’’ti pucchitabbabhāvato dhammavibhajanānantaraṁ bhūmipadaṭṭhānāni vibhajitvā dassento ‘‘dassanabhūmī’’tiādimāha. Tattha dassanabhūmīti dassanaṁ bhavati ettha paṭhamamaggeti dassanabhūmi, sotāpattimaggo . Niyāmāvakkantiyāti niyamanaṁ niyāmo, ko so? Sampattaniyāmo, avakkanaṁ avakkanti, sotāpattiphalaṁ, niyāmassa avakkanti niyāmāvakkanti, tāya. Dassanabhūmināmako sotāpattimaggo niyāmāvakkantināmakassa sotāpattiphalassa pattiyā padaṭṭhānaṁ. Paṭhamamaggasamaṅgī puggalo hi niyāmaṁ okkamanto nāma, phalasamaṅgī pana niyāmaṁ okkanto nāma hoti, tasmā niyāmāvakkantisaddena paṭhamaphaluppatti gahitā. Bhāvanābhūmīti uparimaggattayaṁ. Uttarikānanti tassa tassa maggassa uparipavattānaṁ taṁtaṁphalānaṁ pattiyā padaṭṭhānanti paccekaṁ yojetabbaṁ.",
  "tika-s0501t3:483": "Dukkhā paṭipadā dandhābhiññā mandapaññassa uppajjanato samathaṁ āvahantī hutvā samathassa padaṭṭhānaṁ hoti, sukhāpaṭipadā khippābhiññā ñāṇādhikassa uppajjanato vipassanāvahantī hutvā vipassanāya padaṭṭhānaṁ, avasesā dve paṭipadāpi nātipaññassa uppajjanato samathassa padaṭṭhānanti gahetabbā. Tena aṭṭhakathāyaṁ vuttaṁ – ‘‘itarā pana tissopi paṭipadā samathaṁ āvahantī’’tiādi (netti. aṭṭha. 34). Dānamayaṁ puññakiriyavatthu sayameva ekantena dhammassavanassa padaṭṭhānaṁ na hoti, vandanayācanapañhāpucchanādayopi padaṭṭhānaṁ honti, tasmā tehi kāraṇehi sādhāraṇaṁ hutvā paratoghosassa padaṭṭhānaṁ hoti, paratoghoso ca dhammassavanapañhāvissajjanādivasena pavatto. Dātabbavatthupariccajanavandanayācanakālesu hi yebhuyyena dhammaṁ desenti, pañhāpucchanādikālesu ca vissajjenti, paṭipucchasākacchādīni vā karonti. Sīlamayaṁ puññakiriyavatthu pāmojjapītipassaddhisukhasamādhīhi padaṭṭhānabhāvena sādhāraṇaṁ hutvā cintāmayiyā paññāya padaṭṭhānaṁ hoti. Sīlavantassa hi sīlaṁ paccavekkhantassa pāmojjādayo honti, samāhito ca dhammacintane samattho hoti.",
  "tika-s0501t3:484": "Bhāvanāmayaṁ puññakiriyavatthūti purimā purimā samathabhāvanā ceva vipassanābhāvanā ca puññakiriyavatthudānasīlādīhi kāraṇehi sādhāraṇaṁ hutvā bhāvanāmayiyā paññāya pacchimāya pacchimāya samathabhāvanāya ceva vipassanābhāvanāya ca padaṭṭhānaṁ. Tena vuttaṁ aṭṭhakathāyaṁ – ‘‘sādhāraṇanti na bījaṁ viya aṅkurassa, dassanabhūmiādayo viya niyāmāvakkantiādīnaṁ āveṇikaṁ , atha kho sādhāraṇaṁ tadaññakāraṇehipī’’ti. ‘‘Dānamayasīlamayabhāvanāmayapuññakiriyavatthūnaṁ paratoghosacintāmayibhāvanāmayipaññānaṁ padaṭṭhānabhāvo ācariyena vibhatto, evaṁ sati tesaṁ dānamayādīnaṁ yathākkamaṁ pariyattibāhusaccakammaṭṭhānānuyogamaggasammādiṭṭhīnaṁ padaṭṭhānabhāvo na bhaveyyā’’ti vattabbattā tathāpavattaṁ padaṭṭhānabhāvampi dassetuṁ ‘‘dānamayaṁ puññakiriyavatthu parato ca ghosassa sutamayiyā ca paññāyā’’tiādi vuttaṁ. Aṭṭhakathāyaṁ pana –",
  "tika-s0501t3:485": "‘‘Idāni yasmā dānaṁ, sīlaṁ, lokiyabhāvanā ca na kevalaṁ yathāvuttaparatoghosādīnaṁyeva, atha kho yathākkamaṁ pariyattibāhusaccakammaṭṭhānānuyogamaggasammādiṭṭhīnampi paccayā honti, tasmā tampi nayaṁ dassetuṁ puna ‘dānamaya’ntiādinā desanaṁ vaḍḍhesī’’ti (netti. aṭṭha. 34) –",
  "tika-s0501t3:486": "Vuttaṁ. Tattha dānamayapuññakiriyavatthuno paratoghosassa sādhāraṇapadaṭṭhānabhāvo heṭṭhā vuttanayena ñātabbo. Dānaṁ pana datvā desanaṁ sutvā sutānusārena vitthāretvā cintentassa pavattamānāya sutamayiyā paññāya vandanayācanādīhi sādhāraṇaṁ hutvā padaṭṭhānaṁ hoti. Sīlamayapuññakiriyavatthunopi cintāmayiyā paññāya sādhāraṇapadaṭṭhānabhāvo vuttoyeva. Parisuddhasīlaṁ pana nissāya ‘‘jhānaṁ nibbattessāmi, maggaphalaṁ nibbattessāmī’’tiādinā paccavekkhantassa pavattamānassa yonisomanasikārassa pāmojjādīhi sādhāraṇaṁ hutvā padaṭṭhānaṁ hoti. Bhāvanāmayapuññakiriyavatthuno bhāvanāmayiyā paññāya sādhāraṇapadaṭṭhānabhāvopi vuttoyeva. Samathabhāvanāsaṅkhātaṁ pana jhānaṁ pādakaṁ katvā vā paripākaṁ vipassanābhāvaṁyeva vā nissāya pavattamānāya sammādiṭṭhiyā parisuddhasīlādīhi sādhāraṇaṁ hutvā padaṭṭhānaṁ hoti.",
  "tika-s0501t3:487": "Dānamayapuññakiriyavatthuādīnaṁ paratoghosādīnaṁ padaṭṭhānabhāvo punappunaṁ ācariyena vibhatto, amhehi ca ñāto, ‘‘patirūpadesavāsādayopi imesaṁ dhammānaṁ padaṭṭhānānīti yathā vibhajitabbā, amhehi ca viññātabbā, tathā vibhajitvā dassethā’’ti vattabbattā tepi vibhajitvā dassetuṁ ‘‘patirūpadesavāso’’tiādimāha. Aṭṭhakathāyaṁ pana ‘‘tathā patirūpadesavāsādayo kāyavivekacittavivekādīnaṁ kāraṇaṁ hontīti imaṁ nayaṁ dassetuṁ ‘patirūpadesavāso’tiādimāhā’’ti (netti. aṭṭha. 34) vuttaṁ. Patirūpadesaṁ nissāya vasantassa kāyavivekacittavivekavaḍḍhanato, samādhivaḍḍhanato ca patirūpadesavāso kāyacittavivekassa ca upacārasamādhiappanāsamādhissa ca sīlādīhi sādhāraṇaṁ hutvā padaṭṭhānaṁ. Sappurisūpanissayoti sappurisasantāne pavatto payirupāsato ālambitabbo pasādo, tato vā upanissayaṁ labhitvā payirupāsantānaṁ santāne pavatto pubbapasādo yathāvidho sappurisūpanissayo payirupāsantassa saddhāsampannassa ratanattaye tiṇṇaṁ aveccappasādānaṁ ratanattayaguṇādīhi sādhāraṇaṁ hutvā padaṭṭhānaṁ, samathassa labhananimittadāyakaṁ sappurisaṁ payirupāsitvā tena dinnanaye ṭhatvā pavattetabbassa samathassa sappurisūpanissayo sīlapāmojjapītādīhi sādhāraṇaṁ hutvā padaṭṭhānaṁ. Attasammāpaṇihitassa pāpajigucchādīnaṁ sambhavato attasammāpaṇidhānaṁ jātivayādipaccavekkhaṇena sādhāraṇaṁ hutvā hiriyā ca padaṭṭhānaṁ, attasammāpaṇihitassa nibbidādīnaṁ sambhavato sīlādīhi sādhāraṇaṁ hutvā vipassanāya ca padaṭṭhānaṁ.",
  "tika-s0501t3:488": "Tadaṅgādivasena akusalapariccāgo nibbidāñāṇādīhi sādhāraṇaṁ hutvā kusalavīmaṁsāya paṭisaṅkhānupassanāya paññāya ca ariyamaggasamādhindriyassa ca padaṭṭhānaṁ. Dhammasvākkhātatā svākkhātadhammassavanānusārena pavattakusalamūlakā lokiyalokuttarasampatti kusalamūlaropanā nāma, tāya ca tathāvidhakusalamūlakāya phalasamāpattiyā ca padaṭṭhānaṁ. Saṅghasuppaṭipannatā saṅghasuṭṭhutāya saṅghassa upaṭṭhākānaṁ suṭṭhubhāvāya sappatissavāya vacanasampaṭicchanabhāvāya padaṭṭhānaṁ. Satthusampadā satthari ceva dhammādīsu ca guṇaajānanatāya appasannānañca pasādāya pasannānañca appamattakapasādānañca bhiyyobhāvāya vaḍḍhanāya padaṭṭhānaṁ. Appaṭihatapātimokkhatā saṅghamajjhe vā parisamajjhe vā dummaṅkūnaṁ dummukhānaṁ dussīlānaṁ puggalānaṁ niggahāya, pesalānaṁ pātimokkhasaṁvarādisīlasampannānaṁ puggalānaṁ phāsuvihārāya ca padaṭṭhānaṁ hoti. Honto pana yathānurūpehi aññehi kāraṇehi sādhāraṇaṁ hutvā hotīti veditabbo.",
  "tika-s0501t3:489": "‘‘Vāsanābhāgiyasuttādīsu vuttadhammabhūmipadaṭṭhānānaṁ vibhattihārena vibhajitabbabhāvo amhehi kena jānitabbo saddahitabbo’’ti pucchitabbattā ‘‘tenāhā’’tiādi vuttaṁ. Tassattho vuttanayānusārena veditabbo.",
  "tika-s0501t3:490": "‘‘Ettāvatā ca vibhattihāro paripuṇṇo, añño niyutto natthī’’ti vattabbattā ‘‘niyutto vibhattihāro’’ti vuttaṁ. Yattha yattha sutte ye ye dhammādayo vuttā, tattha tattha sutte vuttesu tesu tesu dhammādīsu yathālābhavasena yo yo vibhattihāro yojito, so so vibhattihāro niddhāretvā yutto yojitoti attho daṭṭhabbo.",
  "tika-s0501t3:491": "Iti vibhattihāravibhaṅge sattibalānurūpā racitā",
  "tika-s0501t3:492": "Vibhāvanā niṭṭhitā.",
  "tika-s0501t3:493": "Paṇḍitehi pana aṭṭhakathāṭīkānusāreneva gambhīrattho vitthārato vibhajitvā gahetabboti.",
  "tika-s0501t3:494": "9. Parivattanahāravibhaṅgavibhāvanā",
  "tika-s0501t3:495": "35. Yena yena saṁvaṇṇāvisesabhūtena vibhattihāravibhaṅgena sutte vuttā dhammādayo vibhattā, so saṁvaṇṇāvisesabhūto vibhaṅgo paripuṇṇo, ‘‘katamo parivattanahāravibhaṅgo’’ti pucchitabbattā ‘‘tattha katamo parivattano hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso parivattano hāro parivattanahāravibhaṅgo nāmāti pucchati. ‘‘Kusalākusale dhamme’’tiādiniddesassa idāni mayā vuccamāno ‘‘sammādiṭṭhissa purisapuggalassā’’tiādiko vitthārasaṁvaṇṇanāviseso parivattano hāro parivattanahāravibhaṅgo nāmāti attho gahetabbo.",
  "tika-s0501t3:496": "‘‘Saṁvaṇṇiyamāne sutte niddiṭṭhassa katamassa bhāvitabbassa kusalassa katamo paṭipakkho, kathaṁ parivattetabbo’’ti pucchitabbattā imassa bhāvitabbassa kusalassa ayaṁ paṭipakkho, evaṁ pahātabbabhāvavasena parivattetabboti dassento ‘‘sammādiṭṭhissa purisapuggalassā’’tiādimāha. Aṭṭhakathāyaṁ pana –",
  "tika-s0501t3:497": "‘‘Tattha yasmā saṁvaṇṇiyamāne sutte yathāniddiṭṭhānaṁ kusalākusaladhammānaṁ paṭipakkhabhūte akusalakusaladhamme pahātabbabhāvādivasena niddhāraṇaṁ paṭipakkhato parivattanaṁ, tasmā ‘sammādiṭṭhissa purisapuggalassa micchādiṭṭhi nijjiṇṇā bhavatī’tiādi āraddha’’nti (netti. aṭṭha. 35) –",
  "tika-s0501t3:498": "Vuttaṁ. Pahāyakassa hi dhammassa pahātabbabhāvavasena niddhāraṇaṁ, pahātabbassa ca dhammassa pahāyakabhāvavasena niddhāraṇaṁ paṭipakkhato parivattanaṁ nāma hoti. Tattha sammādiṭṭhissāti sammā sundarā pasatthā diṭṭhi yassa puggalassāti sammādiṭṭhi. Puggalapadaṭṭhānā hi ayaṁ desanā. Tena vuttaṁ ‘‘purisapuggalassā’’ti. Sā pana sammādiṭṭhi kammakammaphalādisaddahanavasena vā aniccādivipassanāvasena vā maggasammādassanavasena vā pavattā niravasesāva gahitā. ‘‘Yāya bhāvitāya sammādiṭṭhiyā pahātabbā micchādiṭṭhi nijjiṇṇā bhavati, yadi kevalā micchādiṭṭhiyeva nijjiṇṇā bhavati, evaṁ sati tadavasesā akusalā dhammā ajiṇṇā",
  "tika-s0501t3:499": "Bhaveyyu’’nti vattabbattā ‘‘ye cassa micchādiṭṭhipaccayā’’tiādi vuttaṁ. Micchādiṭṭhipaccayā aneke pāpakā akusalāyeva dhammā ca uppajjeyyuṁ uppajjanārahā bhaveyyuṁ, te ca akusalā dhammā assa sammādiṭṭhisampannassa purisapuggalassa nijjiṇṇā pahātabbārahā anuppajjanasabhāvā honti. Tenāha bhagavā – ‘‘upādānanirodhā bhavanirodho’’ti (udā. 2; mahāva. 1).",
  "tika-s0501t3:500": "‘‘Yadi sammādiṭṭhissa purisapuggalassa micchādiṭṭhi, tappaccayā akusaladhammāyeva nijjiṇṇā bhavanti, evaṁ sati sammādiṭṭhipaccayā kusalā dhammā na sambhaveyyu’’nti vattabbattā ‘‘sammādiṭṭhipaccayā cā’’tiādi vuttaṁ. Assa sammādiṭṭhisampannassa purisapuggalassa uppajjanārahā sammādiṭṭhipaccayā aneke kusalā samathavipassanā vā bodhipakkhiyā vā dhammā sambhavanti, uppannā ca te dhammā assa sammādiṭṭhisampannassa purisapuggalassa santāne punappunaṁ pavattanavasena bhāvanāpāripūriṁ gacchanti.",
  "tika-s0501t3:501": "Sammādiṭṭhiyā paṭipakkhānaṁ micchādiṭṭhiyā, tappaccayānaṁ akusalānaṁ dhammānaṁ parivattanabhāvo ācariyena vibhatto, amhehi ca ñāto, ‘‘sammāsaṅkappassa dhammassa paṭipakkho dhammo kathaṁ parivattetabbo’’ti vattabbattā ‘‘sammāsaṅkappassa purisapuggalassā’’tiādi vuttaṁ. Yojanattha ādayo vuttanayānusārena veditabbā. Sammā sundarā pasatthā vācā yassa puggalassāti sammāvāco, tassa sammāvācassa. ‘‘Purisapuggalassā’’tiādīnaṁ atthopi vuttanayena veditabbo. Ayaṁ pana visesatthosammā aviparītato vimuttiñāṇadassanaṁ yassa puggalassāti sammāvimuttiñāṇadassano, tassa sammāvimuttiñāṇadassanassa paccavekkhaṇañāṇadassanasampannassa purisapuggalassa ‘‘avimuttāva samānā vimuttā maya’’nti micchābhinivesavasena pavattaṁ micchāvimuttiñāṇadassanaṁ nijjiṇṇaṁ vigataṁ bhavati. ‘‘Ye cassā’’tiādīnaṁ anusandhyādiko vuttanayānusārena veditabbo.",
  "tika-s0501t3:502": "36. ‘‘Sammādiṭṭhissātiādinā sammādiṭṭhiādīnaṁ kusalānaṁ paṭipakkhā micchādiṭṭhādikāyeva akusalā pahātabbabhāvena parivattetabbā’’ti pucchitabbattā pāṇātipātāveramaṇiādīnaṁ kusalānaṁ paṭipakkhā pāṇātipātādikāpi akusalā pahātabbabhāvena parivattetabbāti dassetuṁ ‘‘yassa vā pāṇātipātā paṭiviratassā’’tiādi vuttaṁ. Aṭṭhakathāyaṁ pana ‘‘evaṁ sammādiṭṭhiādimukhena micchādiṭṭhiādiṁ dassetvā puna pāṇātipātaadinnādānakāmesumicchācārādito veramaṇiyādīhi pāṇātipātādīnaṁ parivattanaṁ dassetuṁ ‘yassā’tiādi āraddha’’nti (netti. aṭṭha. 36) vuttaṁ. Tadaṅgādivasenapahīno hoti. Kālavādissāti vaditabbakāle vaditabbaṁ vadati sīlenāti kālavādī, tassa.",
  "tika-s0501t3:503": "‘‘Yathāvuttappakāreneva parivattetabbā’’ti pucchitabbattā aññena pakārenapi parivattetabbāti dassetuṁ ‘‘ye ca kho kecī’’tiādi vuttaṁ. Aṭṭhakathāyaṁ pana ‘‘ye ca kho kecītiādinā sammādiṭṭhiādimukheneva micchādiṭṭhiādīhi eva parivattanaṁ pakārantarena dassetī’’ti (netti. aṭṭha. 36) vuttaṁ. Tattha keci micchādiṭṭhikamicchāsaṅkappādikāyeva puggalā paresaṁ ariyānaṁ ariyaṁ aṭṭhaṅgikaṁ maggaṁ garahanti. Sandiṭṭhikā sandiṭṭhe niyuttā, sahadhammikā saha dhammena kāraṇena ye vattanti sahadhammikā. Gārayhā garahitabbākāre yuttā . Vādā ca anuvādā ca vādānuvādā, te bhavanto sammādiṭṭhiñca dhammaṁ garahanti. Tena garahaṇena. Pujjā pūjitabbā ca na bhavanti, pāsaṁsā pasaṁsitabbā ca na bhavanti. Evantiādīsu sammāsaṅkappaṁ vā sammāvācādikaṁ vā visuṁ visuṁ sammāsaṅkappañca te bhavanto dhammaṁ garahanti. Tena hi ye micchāsaṅkappikā, te bhavanto na pujjā ca pāsaṁsā ca…pe… sammāvimuttiñca te bhavanto dhammaṁ garahanti. Tena hi ye micchādiṭṭhivācikā, te bhavanto na pujjā ca pāsaṁsā ca. Sammāvimuttiñāṇadassanañca te bhavanto dhammaṁ garahanti. Tena hi ye micchāvimuttikā, te bhavanto na pujjā ca pāsaṁsā ca. Sammāvimuttiñāṇadassanañca te bhavanto dhammaṁ garahanti. Tena hi ye micchāvimuttiñāṇadassanikā, te bhavanto na pujjā ca pāsaṁsā cāti yojanā kātabbā. ‘‘Micchāvimuttiñāṇadassanā’’tipi pāṭho atthi.",
  "tika-s0501t3:504": "‘‘Ariyamaggasammādiṭṭhādīnaṁ garahavaseneva micchādiṭṭhādayo ca parivattetabbā, nāvasesānaṁ pasaṁsāvasenā’’ti vattabbattā kāmādīnaṁ pasaṁsāvasenapi kāmānaṁ paṭipakkhā veramaṇiyādayopi parivattetabbāti dassetuṁ ‘‘ye ca kho keci evamāhaṁsū’’tiādi vuttaṁ. Tattha bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmāti ettha kāmīyanteti kāmāti kammasādhanavasena vatthukāmā gahitā, nātipaṇītā kāmā bhuñjitabbā, atipaṇītā kāmā pari samantato bhuñjitabbā. Atipaṇītatarā kāmā ā bhuso sevitabbā, niyatā sevitabbā. Bhāvayitabbā kāmā, bahulīkātabbā kāmāti ettha pana kāmentīti kāmāti kattusādhanavasena kilesakāmā gahitā, punappunaṁ uppādanavasena bhāvayitabbā vaḍḍhāpetabbā pavattetabbā kilesakāmā, bahūnaṁ punappunaṁ uppādanavasena kātabbā vaḍḍhāpetabbā kilesakāmāti ye ca kāmavasikā puthujjanā keci evamāhaṁsu tesaṁ kāmavasikānaṁ puthujjanānaṁ kesañci tādisehi kāmehi veramaṇī kusalacetanā paṭipakkhavasena adhammo asevitabbo nāma āpajjeyyāti adhippāyo gahetabbo.",
  "tika-s0501t3:505": "Antadvayavasena parivattanaṁ dassetuṁ ‘‘ye vā pana kecī’’tiādi vuttaṁ. Attakilamathānuyogo dhammoti niyyānikoti ye vā pana pañcātapādipaṭipannakā tatthiyā evamāhaṁsu, tesaṁ pañcātapādipaṭipannakānaṁ niyyāniko dhammo majjhimāpaṭipadāsaṅkhāto vipassanāsahito ariyamaggo adhammo aniyyāniko abhāvetabbo nāma āpajjeyyāti. Sukhadukkhavasenapi parivattanaṁ dassetuṁ ‘‘ye ca kho’’tiādi vuttaṁ. ‘‘Pāpaṁ nijjarāpessāmā’’ti attahiṁsanādivasena paṭipannakānaṁ pavatto sarīratāpano dukkho dhammo niyyānikoti.",
  "tika-s0501t3:506": "Ye ca tathāpaṭipannakā keci evamāhaṁsu, tesaṁ tathāpaṭipannakānaṁ anavajjapaccayaparibhogavasena pavatto sarīradukkhūpasamo sukho dhammo adhammo appavattetabbo āpajjeyyāti.",
  "tika-s0501t3:507": "Antadvayādivasena parivattanaṁ ācariyena vibhattaṁ, amhehi ca ñātaṁ, ‘‘kathaṁ asubhasaññādivasena parivattetabbo’’ti pucchitabbattā evaṁ asubhasaññādivasena subhasaññādikā parivattetabbāti dassetuṁ ‘‘yathā vā panā’’tiādi vuttaṁ. Aṭṭhakathāyaṁ pana ‘‘idāni asubhasaññādimukhena subhasaññādiparivattanaṁ dassetuṁ ‘yathā vā panā’tiādi vutta’’nti (netti. aṭṭha. 36) vuttaṁ. Sabbasaṅkhāresūti tebhūmakasaṅkhāresu. Āraddhavipassakassa hi tebhūmakā dhammā kilesāsucipaggharaṇakattā asubhato upaṭṭhahanti.",
  "tika-s0501t3:508": "‘‘Yadi sarūpatoyeva imesaṁ ime paṭipakkhāti aparivattetabbā siyuṁ, evaṁ sati niravasesā ca paṭipakkhā na sakkā parivattetuṁ, kathaṁ sakkā parivattetu’’nti vattabbattā parivattanalakkhaṇaṁ dassento ‘‘yaṁ yaṁ vā panā’’tiādimāha. Tattha kusalaṁ vā akusalaṁ vā yaṁ yaṁ dhammaṁ parivattetukāmo ācariyo cittena rocayati diṭṭhiyā upagacchati, kusalassa vā akusalassa vā tassa tassa rucikassa upagatassa dhammassa yo paṭipakkho, so paṭipakkhadhammo asaddhammo assa dhammassa aniṭṭhato paccanīkato ajjhāpanno pariññāto. Iṭṭhaṁ vā aniṭṭhaṁ vā yaṁ yaṁ dhammaṁ parivattetukāmo ācariyo cittena rocayati diṭṭhiyā upagacchati, iṭṭhassa vā aniṭṭhassa vā tassa tassa rucikassa dhammassa yo paṭipakkho, so paṭipakkhadhammo assa dhammassa aniṭṭhato paccanīkadhammato ajjhāpanno pariññāto bhavatīti parivattetukāmena icchitabbadhammānurūpapaṭipakkhavasena parivattanaṁ kātabbanti parivattane paṭipakkhalakkhaṇaṁ vuttaṁ. Tena aṭṭhakathāyaṁ vuttaṁ – ‘‘paṭipakkhassa lakkhaṇaṁ vibhāvetī’’ti.",
  "tika-s0501t3:509": "‘‘Evaṁ vuttappakāraṁ parivattanaṁ amhehi kathaṁ saddahitabba’’nti vattabbatā ‘‘tenāhā’’tiādi vuttaṁ.",
  "tika-s0501t3:510": "‘‘Ettāvatā parivatto hāro paripuṇṇo, añño niyutto natthī’’ti vattabbattā ‘‘niyutto parivattano hāro’’ti vuttaṁ. Yasmiṁ sutte kusalākusale niddiṭṭhe paṭipakkhavasena nīharitvā yathāsambhavaṁ yo yo parivattano hāro niyutto, tasmiṁ sutte niddiṭṭhe paṭipakkhavasena nīharitvā so so parivattano hāro niyutto niddhāretvā yutto yojitoti attho gahetabboti.",
  "tika-s0501t3:511": "Iti parivattanahāravibhaṅge sattibalānurūpā racitā",
  "tika-s0501t3:512": "Vibhāvanā niṭṭhitā.",
  "tika-s0501t3:513": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:514": "10. Vevacanahāravibhaṅgavibhāvanā",
  "tika-s0501t3:515": "37. Yena yena saṁvaṇṇanāvisesabhūtena pavattanahāravibhaṅgena parivattetabbā suttatthā vibhattā, so saṁvaṇṇanāvisesabhūto parivattanahāravibhaṅgo paripuṇṇo, ‘‘katamo vevacanahāravibhaṅgo’’ti pucchitabbattā ‘‘tattha katamo vevacano hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso vevacano hāro vevacanahāravibhaṅgo nāmāti pucchati. ‘‘Vevacanāni bahūnī’’tiādiniddesassa idāni mayā vuccamāno ‘‘ekaṁ bhagavā dhamma’’ntiādiko vitthārasaṁvaṇṇanāviseso vevacano hāro vevacanahāravibhaṅgo nāmāti attho gahetabbo. ‘‘Yāni vevacanāni niddhāritāni, katamāni tāni vevacanānī’’ti pucchitabbattā ‘‘yathā eka’’ntiādi vuttaṁ. Ekaṁ viññātabbaṁ dhammaṁ sabhāvadhammaṁ paññāpetabbaṁ vā dhammaṁ aññamaññehi yathā yehi pakārehi ceva vevacanehi ca bhagavā niddisati, tathāpakārāni vevacanāni viññātabbānīti attho. ‘‘Tāni vevacanāni kinti bhagavā āhā’’ti vattabbattā ‘‘yathāha bhagavā’’tiādi vuttaṁ. Yathā yaṁyaṁpakārāni vevacanāni –",
  "tika-s0501t3:516": "‘‘Āsā ca pihā ca abhinandanā ca, anekadhātūsu sarā patiṭṭhitā;",
  "tika-s0501t3:517": "Aññāṇamūlappabhavā pajappitā, sabbā mayā byantikatā samūlikā’’ti. –",
  "tika-s0501t3:518": "Bhagavā āha, taṁtaṁpakārāni vevacanāni viññātabbānīti attho.",
  "tika-s0501t3:519": "Ekasseva dhammassa anekehi pariyāyabhūtehi vevacanehi niddisane phalaṁ aṭṭhakathāyaṁ (netti. aṭṭha. 37) bahudhā vuttaṁ, tasmā amhehi na dassitaṁ. ‘‘Katamā āsā, katamā pihādī’’ti pucchitabbattā ‘‘āsā nāma vuccatī’’tiādi vuttaṁ. Yā bhavissassa atthassa āsīsanā avassaṁ āgamissatīti yā āsā assa āsīsantassa puggalassa uppajjati, tassa āsīsanā ‘‘āsā nāmā’’ti vuccati. Vattamānassa yā patthanā assa patthayantassa uppajjati, seyyataraṁ vā aññaṁ disvā ‘‘ediso ahaṁ bhaveyya’’nti yā pihā assa pihayantassa uppajjati, sā patthanā ‘‘pihā nāmā’’ti vuccati. Anāgatatthaṁ ārabbha pavattā taṇhā ‘‘āsā’’ti vuccati, anāgatapaccuppannatthaṁ ārabbha pavattā taṇhā ‘‘pihā’’ti vuccati, tathāpi taṇhābhāvena ekattā eko dhammova atthassa icchitassa nipphatti atthanipphatti, paṭipāleti etāya taṇhāyāti paṭipālanā, atthanipphattiyā paṭipālanāti atthanipphattipaṭipālanā. Yā taṇhā assa pālayantassa puggalassa uppajjati, sā taṇhā ‘‘abhinandanā’’ti vuccati.",
  "tika-s0501t3:520": "‘‘Yā atthanipphatti taṇhāya paṭipāletabbā, katamā sā atthanipphattī’’ti pucchitabbattā taṁ atthanipphattiṁ sattato vā saṅkhārato vā vibhajitvā dassento ‘‘piyaṁ vā ñātiṁ, piyaṁ vā dhamma’’ntiādimāha. Tattha ‘‘ñāti’’nti iminā mittabandhavādayopi gahitā. Dhammaṁ pana piyarūpārammaṇādikaṁ chabbidhampi yāya taṇhāya taṇhiko abhinandati, sā taṇhā ‘‘abhinandanā nāmā’’ti vuccati. Paṭikkūlaṁ ñātiṁ vā dhammaṁ vā vipallāsavasena appaṭikkūlaṁ ñātiṁ vā dhammaṁ vā sabhāvavasena appaṭikkūlato yāya taṇhāya taṇhiko abhinandati , sā taṇhā vā ‘‘abhinandanā nāmā’’ti vuccatīti yojetvā attho gahetabbo.",
  "tika-s0501t3:521": "‘‘Yāsu anekāsu dhātūsu vuttappakārā taṇhā ‘sarā’ti bhagavatā vuttā, katamā tā dhātuyo’’ti pucchitabbattā tā dhātuyo sarūpato dassetuṁ ‘‘cakkhudhātū’’tiādi vuttaṁ.",
  "tika-s0501t3:522": "‘‘Tāsu dhātūsu katamāya dhātuyā katamā sarā patiṭṭhitā pavattā’’ti pucchitabbattā imāya dhātuyā ayaṁ sarā patiṭṭhitā pavattāti niyametvā dassetuṁ ‘‘sarāti keci rūpādhimuttā’’tiādi vuttaṁ. Tattha kecīti sarāsaṅkhātāya rūpataṇhāya taṇhikā puggalā. Rūpādhimuttāti rūpadhātusaṅkhāte ārammaṇe adhimuttā ajjhositā. Iminā padena rūpataṇhāsaṅkhātā sarā rūpadhātuyā patiṭṭhitā pavattāti gahitā, ‘‘keci saddādhimuttā’’tiādīhipi saddataṇhāsaṅkhātādayo sarā saddadhātuyādīsu patiṭṭhitā pavattā sarāva gahitā. Keci dhammādhimuttāti ettha dhammaggahaṇena cakkhudhātusotadhātughānadhātujivhādhātukāyadhātusattaviññāṇadhātudhammadhātuyo gahitā, tasmā aṭṭhārasa dhātuyo patiṭṭhānabhāvena gahitāpi chabbidhāva gahitāti daṭṭhabbā. ‘‘Rūpādhimuttādīsu kittakāni padāni taṇhāpakkhe taṇhāya vevacanā’’ti pucchitabbattā etādisāni ettakāni padāni taṇhāpakkhe taṇhāvevacanānīti niyametvā dassetuṁ ‘‘tattha yāni cha gehasitānī’’tiādi vuttaṁ. Tatthāti tesu chasu rūpādīsu. Cha gehasitāni domanassānīti chasu rūpādīsu pavattaṁ taṇhāpemaṁ nissāya pavattāni cha domanassāni. Esa nayo sesesupi. ‘‘Cha upekkhā gehasitāpi bhagavatā vuttā, kasmā na gahitā’’ti vattabbattā ‘‘yā cha upekkhā gehasitā, ayaṁ diṭṭhipakkho’’ti vuttaṁ, diṭṭhipakkhattā na gahitāti attho.",
  "tika-s0501t3:523": "38. ‘‘Kathaṁ vuttappakārā taṇhā eva gahitā’’ti vattabbattā ‘‘sāyeva patthanākārenā’’tiādi vuttaṁ. Sā vuttappakārā eva taṇhā patthanākārena pavattanato āsādipariyāyena vuttā, rūpādiārammaṇadhammesu nandanato ‘‘dhammanandī’’ti pariyāyena vuttā, rūpādiārammaṇadhammesu gilitvā pariniṭṭhapeti viya ajjhosāya tiṭṭhanato ‘‘dhammajjhosāna’’nti pariyāyena vuttā, tasmā taṇhāya vevacanāni honti.",
  "tika-s0501t3:524": "Taṇhāya vevacanāni ācariyena niddiṭṭhāni, amhehi ca ñātāni, ‘‘katamāni cittassa vevacanānī’’ti pucchitabbattā ‘‘cittaṁ mano’’tiādi vuttaṁ. ‘‘Ārammaṇaṁ cintetīti cittaṁ. Manati jānātīti mano. Vijānātīti viññāṇa’’ntiādinā attho pakaraṇesu (dha. sa. aṭṭha. 5) vuttova, tasmā amhehi na vitthārito. Vevacanāniyeva imāni imassa vevacanānīti ettakāniyeva kathayissāma. ‘‘Paññindriyaṁ paññābala’’ntiādīni paññāvevacanāni.",
  "tika-s0501t3:525": "‘‘Arahaṁ sammāsambuddho’’tiādīni buddhassa vevacanāni. ‘‘Tāni kattha desitānī’’ti pucchitabbattā ‘‘yathā ca buddhānussatiyaṁ vutta’’ntiādi vuttaṁ. Buddhānussatidesanāyaṁ yathā ca yaṁyaṁpakāraṁ vevacanaṁ bhagavatā ‘‘itipi so bhagavā arahaṁ…pe… bhagavato’’ti vuttaṁ, etaṁpakāraṁ vevacanaṁ buddhānussatiyā vevacanaṁ buddhassa vevacananti daṭṭhabbaṁ. ‘‘Yathā ca dhammānussatiyaṁ vutta’’ntiādīsupi evameva yojanā kātabbā.",
  "tika-s0501t3:526": "‘‘Tenāhā’’tiādyānusandhyādiattho ceva ‘‘niyutto vevacano hāro’’tiānusandhyādiattho ca vuttanayānusārena veditabbo.",
  "tika-s0501t3:527": "Iti vevacanahāravibhaṅge sattibalānurūpā racitā",
  "tika-s0501t3:528": "Vibhāvanā niṭṭhitā.",
  "tika-s0501t3:529": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:530": "11. Paññattihāravibhaṅgavibhāvanā",
  "tika-s0501t3:531": "39. Yena yena saṁvaṇṇanāvisesabhūtena vibhaṅgena vevacanāni vibhattāni, so saṁvaṇṇanāvisesabhūto vibhaṅgo paripuṇṇo, ‘‘katamo paññattihāravibhaṅgo’’ti pucchitabbattā ‘‘tattha katamo paññattihāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso paññattihāro paññattihāravibhaṅgo nāmāti pucchati. ‘‘Ekaṁ bhagavā dhammaṁ paññattīhi vividhāhi desetī’’tiādiniddesassa idāni mayā vuccamāno ‘‘yā pakatikathāya desanā’’tiādiko vitthārasaṁvaṇṇanāviseso paññattihāro paññattihāravibhaṅgo nāmāti gahetabbo.",
  "tika-s0501t3:532": "‘‘Yāhi vividhāhi paññattīhi ekaṁ dhammaṁ bhagavā deseti, katamā tā vividhā paññattiyo’’ti pucchitabbattā ‘‘yā pakatikathāyā’’tiādi vuttaṁ. Tattha pakatikathāyāti assādādipadatthavisesaṁ aniddhāretvā atthasabhāvena pavattāya kathāya sādhukaṁ manasikāradhammakathāya yā desanā yathādhippetamatthaṁ veneyyasantāne nikkhipati patiṭṭhapeti pakārena ñāpeti, tasmā nikkhepapaññatti, tāya paññattiyā dhammaṁ desetīti attho. ‘‘Yā paññatti ‘pakatikathāya desanā’ti vuttā, katamā sā’’ti pucchitabbattā tathā pucchitvā vitthārato dassetuṁ ‘‘kā ca pakatikathāya desanā’’tiādi vuttaṁ. Aṭṭhakathāyaṁ pana –‘‘iti ‘pakatikathāya desanā’ti saṅkhepena vuttamatthaṁ vitthārena vibhajituṁ ‘kā ca pakatikathāya desanā’ti pucchitvā ‘cattāri saccānī’tiādimāhā’’ti (netti. aṭṭha. 39) vuttaṁ. Tattha desanādesetabbassa bhedabhāvepi abhedopacārena ‘‘desanā cattāri saccānī’’ti vuttaṁ, catunnaṁ saccānaṁ paññatti desanā nāmāti attho.",
  "tika-s0501t3:533": "‘‘Kathaṁ taṁ saccapaññattiṁ bhagavā āhā’’ti pucchitabbattā ‘‘yathā bhagavā āhā’’ti vuttaṁ. Yathā yena pakārena bhagavā yaṁ yaṁ paññattiṁ āha, tathā tena pakārena sā paññatti jānitabbā. ‘‘Idaṁ dukkha’’nti yaṁ paññattiṁ bhagavā āha, ayaṁ ‘‘idaṁ dukkha’’nti paññatti pañcannaṁ khandhānaṁ nikkhepapaññatti, channaṁ dhātūnaṁ nikkhepapaññatti, aṭṭhārasannaṁ dhātūnaṁ nikkhepapaññatti, dvādasannaṁ āyatanānaṁ nikkhepapaññatti, dasannaṁ indriyānaṁ nikkhepapaññattīti yojanā kātabbā. Khandhadhātuāyatanindriyāni ca lokiyāneva. Pīḷanasaṅkhatasantāpavipariṇāmatthatāsāmaññena ekattaṁ upanetvā ‘‘idaṁ dukkha’’nti vuttā. Dasannaṁ indriyānanti cakkhusotaghānajivhākāyaitthipurisajīvitamanavedanindriyānaṁ dasannaṁ. Anubhavanalakkhaṇena ekalakkhaṇattā vedanindriyaṁ ekanti gahitaṁ, saddhindriyādīni pana maggapariyāpannattā na gahitāni.",
  "tika-s0501t3:534": "Kabaḷīkāreti ṭhānūpacārena voharite ojāsaṅkhāte āhāre, rāgo ariyamaggena appahātabbattā anusayavasena, āsāvasena vā patthanāvasena vā atthi nandī. Atthi taṇhāti etthāpi eseva nayo. Patiṭṭhitaṁ viruḷhanti paṭisandhiākaḍḍhanasamatthatāpattiyā patiṭṭhitattā patiṭṭhitañceva viruḷhañcāti gahetabbaṁ. Saṅkhārānanti punabbhavanibbattakassa bhavassa abhinibbattihetukānaṁ saṅkhārānaṁ. Jātijarāmaraṇanti abhinibbattanalakkhaṇā jāti, na uppādova, paripākalakkhaṇā jarā, na ṭhitiyeva, bhedanalakkhaṇaṁ maraṇaṁ, na bhaṅgameva. Tena vuttaṁ ‘‘sasokaṁ sadaraṁ saupāyāsa’’nti.",
  "tika-s0501t3:535": "‘‘Phasse ce, bhikkhave, āhāre…pe… manosañcetanāya ce, bhikkhave, āhāre…pe… viññāṇe ce, bhikkhave, āhāre atthi rāgo…pe… vadāmī’’ti ayaṁ paññatti dukkhassa ca samudayassa ca pabhavassa paññāpanato pabhavapaññatti nāma.",
  "tika-s0501t3:536": "Vaṭṭavasena paññattibhedo ācariyena vibhatto, amhehi ca ñāto, ‘‘kathaṁ vivaṭṭavasena paññattibhedo vibhatto’’ti vattabbattā ‘‘kabaḷīkāre ce, bhikkhave, āhāre natthi rāgo’’tiādi vuttaṁ. ‘‘Kabaḷīkāre…pe… anupāyāsanti vadāmī’’ti ayaṁ paññatti dukkhassa pariññāya ca paññāpanato pariññāpaññatti nāma, samudayassa pahānassa ca paññāpanato pahānapaññatti nāma, maggassa bhāvanāya ca paññāpanato bhāvanāpaññatti nāma, nirodhassa sacchikiriyāya ca paññāpanato sacchikiriyāpaññatti nāma.",
  "tika-s0501t3:537": "40. Vivaṭṭavasena paññattibhedo ācariyena vibhatto, amhehi ca ñāto, ‘‘kathaṁ sammasanavasena paññattibhedo vibhatto’’ti vattabbattā ‘‘samādhiṁ, bhikkhave, bhāvethā’’tiādi vuttaṁ. ‘‘Samādhiṁ, bhikkhave, bhāvetha…pe… yathābhūtaṁ pajānātī’’ti ayaṁ paññatti maggassa bhāvanāya ca paññāpanato bhāvanāpaññatti nāma, dukkhassa pariññāya ca paññāpanato pariññāpaññatti nāma, samudayassa pahānassa ca paññāpanato pahānapaññatti nāma, nirodhassa sacchikiriyāya ca paññāpanato sacchikiriyāpaññatti nāma.",
  "tika-s0501t3:538": "Sammasanavasena paññattibhedo ācariyena vibhatto, amhehi ca ñāto, ‘‘kathaṁ upādānakkhandhavasena paññattibhedo vibhatto’’ti vattabbattā ‘‘rūpaṁ, rādha, vikirathā’’tiādi vuttaṁ. ‘‘Rūpaṁ, rādha, vikiratha…pe… nibbāna’’nti ayaṁ paññatti taṇhāsaṅkhātassa rodhassa nirodhassa ca paññāpanato nirodhapaññatti nāma, assādassa nibbidāya ca paññāpanato nibbidāpaññatti nāma, dukkhassa pariññāya ca paññāpanato pariññāpaññatti nāma, samudayassa pahānassa ca paññāpanato pahānapaññatti nāma, maggassa bhāvanāya ca paññāpanato bhāvanāpaññatti nāma, nirodhassa sacchikiriyāya ca paññāpanato sacchikiriyāpaññatti nāma.",
  "tika-s0501t3:539": "‘‘Rūpavedanāsaññāsaṅkhāraviññāṇāni vikiranto viddhaṁsento vikīḷaniyaṁ karonto paññāya taṇhākkhayāya paṭipajjanto kiṁ pajānātī’’ti pucchitabbattā ‘‘so ‘idaṁ dukkha’nti yathābhūtaṁ pajānātī’’tiādi vuttaṁ. ‘‘So ‘idaṁ dukkha’nti yathābhūtaṁ pajānātīti…pe… nirodhagāminipaṭipadāti yathābhūtaṁ pajānātī’’ti ayaṁ paññatti saccānaṁ paṭivedhassa paññāpanato paṭivedhapaññatti nāma, dassanabhūmiyā nikkhepassa ca paññāpanato nikkhepapaññatti nāma, maggassa bhāvanāya ca paññāpanato bhāvanāpaññatti nāma, sotāpattiphalassa sacchikiriyāya ca paññāpanato sacchikiriyāpaññatti nāma. ‘‘So ‘ime āsavā’ti yathābhūtaṁ pajānāti…pe… ‘āsavā asesaṁ nirujjhantī’ti yathābhūtaṁ pajānātī’’ti ayaṁ paññatti khayeñāṇassa uppādassa ca paññāpanato uppādapaññatti nāma, anuppādeñāṇassa okāsassa ca paññāpanato okāsapaññatti nāma, maggassa bhāvanāya ca paññāpanato bhāvanāpaññatti nāma, dukkhassa pariññāya ca paññāpanato pariññāpaññatti nāma, samudayassa pahānassa ca paññāpanato pahānapaññatti nāma, vīriyindriyassa ārambhassa ca paññāpanato ārambhapaññatti nāma, āsāṭikānaṁ āhaṭanāya ca paññāpanato āhaṭanāpaññatti nāma, bhāvanābhūmiyā nikkhepassa ca paññāpanato nikkhepapaññatti nāma, pāpakānaṁ akusalānaṁ dhammānaṁ abhinighātassa ca paññāpanato abhinighātapaññatti nāma.",
  "tika-s0501t3:540": "41. Vaṭṭavasena vā vivaṭṭavasena vā dhammasammasanavasena vā upādānakkhandhavasena vā pajānanavasena vā saccesu nānāvidho paññattibhedo ācariyena vibhatto, amhehi ca ñāto, ‘‘kathaṁ teparivaṭṭavasena saccesu paññattibhedo vibhatto’’ti vattabbattā teparivaṭṭavasena saccesu paññattibhedaṁ dassetuṁ ‘‘idaṁ dukkhanti me, bhikkhave’’tiādi āraddhaṁ. Aṭṭhakathāyaṁ pana – ‘‘evaṁ vaṭṭavivaṭṭamukhena sammasanaupādānakkhandhamukheneva saccesu paññattivibhāgaṁ dassetvā idāni teparivaṭṭavasena dassetuṁ ‘idaṁ dukkhanti me bhikkhave’tiādi āraddha’’nti (netti. aṭṭha. 41) vuttaṁ. Tattha pubbe parijānanato paṭṭhāya. Ananussutesūti parijānanavasena ananussutesu catūsu saccadhammesu. Cakkhunti paṭhamaṁ nibbānadassanaṭṭhena cakkhu nāma. Yathāsabhāvato kiccaparijānanaṭṭhena sacchikiriyaparijānanaṭṭhena ñāṇaṁ nāma. Yathāsabhāvato kiccaparijānanādīnaṁ paṭivijjhitvā pajānanaṭṭhena paññā nāma. Tathā viditakaraṇaṭṭhena vijjā nāma. Ālokobhāsakaraṇaṭṭhena āloko nāma. Idaṁ cakkhādikaṁ sabbaṁ paññāvevacanameva. ‘‘Idaṁ dukkhanti me bhikkhave…pe… udapādī’’ti ayaṁ paññatti saccānaṁ desanāya paññāpanato desanāpaññatti nāma, sutamayiyā paññāya nikkhepassa ca paññāpanato nikkhepapaññatti nāma, anaññātaññassāmītindriyassa sacchikiriyāya ca paññāpanato sacchikiriyāpaññatti nāma, dhammacakkassa pavattanāya ca paññāpanato pavattanāpaññatti nāma.",
  "tika-s0501t3:541": "‘‘Taṁ kho panidaṁ dukkhaṁ pariññeyyaṁ…pe… udapādī’’ti ayaṁ paññatti maggassa bhāvanāya paññāpanato bhāvanāpaññatti nāma, cintāmayiyā paññāya nikkhepassa ca paññāpanato nikkhepapaññatti nāma, aññindriyassa sacchikiriyāya ca paññāpanato sacchikiriyāpaññatti nāma.",
  "tika-s0501t3:542": "‘‘Taṁ kho panidaṁ dukkhaṁ pariññātaṁ…pe… udapādī’’ti ayaṁ paññatti maggassa bhāvanāya paññāpanato bhāvanāpaññatti nāma, bhāvanāmayiyā paññāya nikkhepassa ca paññāpanato nikkhepapaññatti nāma, aññātāvino indriyassa sacchikiriyāya ca paññāpanato sacchikiriyāpaññatti nāma, dhammacakkassa pavattanāya ca paññāpanato pavattanāpaññatti nāma.",
  "tika-s0501t3:543": "Teparivaṭṭavasena saccesu nānāvidho paññattibhedo ācariyena vibhatto, amhehi ca ñāto, ‘‘kathaṁ kusalākusalādivasena desitadhammassa paññattibhedo vibhatto’’ti vattabbattā ‘‘tulamatulañca sambhava’’ntiādi vuttaṁ. Atha vā dhammacakkasutte paññattibhedo ācariyena vibhatto, amhehi ca ñāto, ‘‘tulamatulañcātiādigāthāya kathaṁ paññattibhedo vibhatto’’ti vattabbattā ‘‘tulamatulañcā’’tiādi vuttaṁ. Tulīyati paricchijjīyatīti tulaṁ, kāmāvacarakammaṁ, natthi tulaṁ sadisaṁ aññaṁ lokiyakammaṁ assa mahaggatakammassāti atulaṁ, rūpārūpāvacarakammaṁ. Punabbhavaṁ sambhavati etena saṅkhārenāti sambhavo, taṁ sambhavaṁ. Punabbhavaṁ saṅkharotīti bhavasaṅkhāro. Ajjhatte vipassanāvasena ramatīti ajjhattarato. Samathavasena samādhiyatīti samāhito. Attani sambhavatīti attasambhavo, taṁ attasambhavaṁ. Muni sambuddho sambhavaṁ bhavasaṅkhāraṁ tulañca atulañca avassaji, ajjhattarato samāhito kavacaṁ abhindi iva, evaṁ attasambhavaṁ abhindi padālayīti yojanā kātabbā. Atha vā muni sambuddho ‘‘pañcakkhandhā aniccā dukkhā anattā vipariṇāmadhammā, nibbānaṁ pana niccaṁ sukhaṁ asaṅkhataṁ avipariṇāmadhamma’’nti tulaṁ tulayanto atulaṁ nibbānaṁ disvā sambhavaṁ bhavasaṅkhāraṁ ariyamaggena avassaji. Kathaṁ avassaji? So hi muni vipassanāvasena ajjhattarato ca hutvā, samathavasena upacārappanāsu samāhito ca hutvā kavacaṁ abhindi iva, evaṁ attasambhavaṁ attani sañjātaṁ kilesaṁ abhindi padālayi, kilesābhāvena kammañca jahīti gāthāttho gahetabbo.",
  "tika-s0501t3:544": "‘‘Tulamatulañca sambhava’’nti paññatti sabbadhammānaṁ abhiññāya paññāpanato abhiññāpaññatti nāma, dhammapaṭisambhidāya nikkhepassa ca paññāpanato nikkhepapaññatti nāma, ‘‘bhavasaṅkhāramavassaji munī’’ti paññatti samudayassa pariccāgassa ca paññāpanato pariccāgapaññatti nāma, dukkhassa pariññāya ca paññāpanato pariññāpaññatti nāma, ‘‘ajjhattarato samāhito’’ti paññatti kāyagatāya satiyā bhāvanāya ca paññāpanato bhāvanāpaññatti nāma, cittekaggatāya ṭhitiyā ca paññāpanato ṭhitipaññatti nāma, ‘‘abhindi kavacamivattasambhava’’nti paññatti cittassa abhinibbidāya ca paññāpanato abhinibbidāpaññatti nāma, sabbaññutāya upādānassa ca paññāpanato upādānapaññatti nāma, avijjāṇḍakosānaṁ padālanāya ca paññāpanato padālapaññatti nāma, ‘‘yathāvutto paññattippabhedo kena saddahitabbo’’ti vattabbattā ‘‘tenāhā’’tiādi vuttaṁ. Tathāvuttassa paññattippabhedassa sambhavato bhagavā yaṁ ‘‘tulamatula’’ntiādigāthamāha, tathāsambhavato yathāvuttāya gāthāya yathāvutto paññattippabhedo saddahitabboti.",
  "tika-s0501t3:545": "‘‘Tulamatulañcā’’tiādigāthāyaṁ paññattippabhedo ācariyena vibhatto, amhehi ca ñāto.",
  "tika-s0501t3:546": "‘Yo dukkhamaddakkhi yatonidānaṁ, kāmesu so jantu kathaṁ nameyya;",
  "tika-s0501t3:547": "Kāmā hi loke saṅgoti ñatvā, tesaṁ satīmā vinayāya sikkhe’ti. –",
  "tika-s0501t3:548": "Gāthāyaṁ pana kathaṁ paññattibhedo vibhatto’’ti vattabbattā ‘‘yo dukkhamaddakkhī’’tiādi vuttaṁ. Yo āraddhavipassako jantu yatonidānaṁ sabbaṁ tebhūmakaṁ hetuphalaṁ dukkhaṁ addakkhi, so āraddhavipassako jantu kāmesu kathaṁ nameyya nametuṁ nārahati. Kāmā loke ‘‘saṅgo’’ti hi yasmā passitabbā, tasmā nametuṁ nārahati, iti etaṁ dukkhabhāvaṁ dukkhahetubhāvaṁ ñatvā tesaṁ kāmānaṁ vinayāya vūpasamāya satimā kāyagatāsatisampanno tīṇi sikkhāni sikkhe sikkheyyāti gāthāttho saṅkhepena viññātabbo. Aṭṭhakathāyaṁ (netti. aṭṭha. 41) pana vitthārena saṁvaṇṇito.",
  "tika-s0501t3:549": "‘‘Yo dukkha’’nti paññatti dukkhassa vevacanassa ca pariññāya ca paññāpanato vevacanapaññatti, pariññāpaññatti ca hoti. ‘‘Yatonidāna’’nti paññatti samudayassa pabhavassa ca pahānassa ca paññāpanato pabhavapaññatti ceva pahānapaññatti ca hoti. ‘‘Addakkhī’’ti paññatti ñāṇacakkhussa vevacanassa ca paṭivedhassa ca paññāpanato vevacanapaññatti ceva paṭivedhapaññatti ca hoti. ‘‘Kāmesu so jantu kathaṁ nameyyā’’ti paññatti kāmataṇhāya vevacanassa ca anabhinivisassa ca paññāpanato vevacanapaññatti ceva anabhinivesapaññatti ca hoti. ‘‘Kāmā hi loke saṅgoti ñatvā’’ti paññatti kāmānaṁ paccatthikato dassanassa ca paññāpanato dassanapaññatti nāma. Kāmā hi anatthajānanato paccatthikasadisā.",
  "tika-s0501t3:550": "‘‘Kīdisā hutvā anatthajanakā’’ti pucchitabbattā ‘‘kāmā hī’’tiādi vuttaṁ. Kāmā rāgaggiādīhi antodayhanato aṅgārakāsūpamā ca, pūtibhāvāpajjanato maṁsapesūpamā ca, bahi aññena dayhanato pāvakakappā jalitaggikkhandhūpamā ca, patiṭṭhānābhāvato papātūpamā ca, visasadisehi dosādīhi parahiṁsanato uragopamā ca. ‘‘Tesaṁ satīmā’’ti paññatti pahānāya apacayassa ca paññāpanato apacayapaññatti nāma, kāyagatāya satiyā nikkhepassa ca paññāpanato nikkhepapaññatti nāma, maggassa bhāvanāya ca paññāpanato bhāvanāpaññatti nāma. ‘‘Vinayāya sikkhe’’ti paññattirāgavinayassa dosavinayassa mohavinayassa paṭivedhassa ca paññāpanato paṭivedhapaññatti nāma. ‘‘Jantū’’ti paññatti yogissa vevacanassa ca paññāpanato vevacanapaññatti nāma.",
  "tika-s0501t3:551": "‘‘Jantūti sāmaññasattavācako saddo kasmā yogivācakoti viññātabbo’’ti vattabbattā ‘‘yadā hī’’tiādi vuttaṁ. Yogī yadā yasmiṁ kāle kāmā saṅgoti pajānāti, tadā tasmiṁ kāle so yogī kāmānaṁ anuppādāya kusale dhamme kāyagatāsatiādīhi uppādayati, so kusale dhamme uppādento yogī anuppannānaṁ kusalānaṁ dhammānaṁ uppādāya vāyamati kusalavīriyaṁ karoti, tasmā yogīvācako jantusaddoti viññātabbo. ‘‘Jantū’’ti ayaṁ paññatti appattassa kusalassa jhānadhammādikassa pattiyā vāyāmassa ca paññāpanato vāyāmapaññatti nāma, oramattikāya asantuṭṭhiyā nikkhepassa ca paññāpanato nikkhepapaññatti nāma. ‘‘So anuppannānaṁ kusalānaṁ dhammānaṁ uppādāya vāyamatī’’ti ayaṁ paññatti vāyāmapaññatti, ‘‘hetuso uppannānaṁ kusalānaṁ dhammānaṁ ṭhitiyā vāyamatīti paññatti katamā paññattī’’ti pucchitabbattā ‘‘tattha so uppannāna’’ntiādi vuttaṁ. Tattha tasmiṁ ‘‘anuppannāna’’ntiādimhi. ‘‘So uppannānaṁ kusalānaṁ dhammānaṁ ṭhitiyā vāyamatī’’ti ayaṁ paññatti bhāvanāya appamādassa ca paññāpanato appamādapaññatti nāma, vīriyindriyassa nikkhepassa ca paññāpanato nikkhepapaññatti nāma, kusalānaṁ dhammānaṁ ārakkhassa ca paññāpanato ārakkhapaññatti nāma, adhicittasikkhāya ṭhitiyā ca paññāpanato ṭhitipaññatti nāma. ‘‘Kena yathāvuttappakāro paññattippabhedo saddahitabbo’’ti vattabbattā ‘‘tenāhā’’tiādi vuttaṁ.",
  "tika-s0501t3:552": "‘‘Yo dukkhamaddakkhi yatonidāna’’ntiādigāthāya paññattippabhedo ācariyena vibhatto, amhehi ca ñāto.",
  "tika-s0501t3:553": "‘‘Mohasambandhano loko, bhabbarūpova dissati;",
  "tika-s0501t3:554": "Upadhibandhano bālo, tamasā parivārito;",
  "tika-s0501t3:555": "Assirī viya khāyati, passato natthi kiñcananti. –",
  "tika-s0501t3:556": "Gāthāyaṁ pana kathaṁ paññattippabhedo vibhatto’’ti vattabbattā ‘‘mohasambandhano’’tiādi vuttaṁ. Tattha mohasambandhanoti mohahetukehi saṁyojanehi sambandho. Lokoti appahīnasaṁyojano sattaloko. Bhabbarūpovadissatīti abhabbopi attā bhabbarūpova bhabbajātiko viya bālānaṁ avipassakānaṁ dissati. Upadhibandhanoti kilesūpadhīhi bandhitabbo. Yu-paccayo hi kammatthe vihito. Upadhīsu vā kilesānaṁ bandhanaṁ yassa bālassāti upadhibandhano. Dve avaḍḍhiyo lāti gaṇhātīti bālo. Tamasā sammohena parivārito paṭicchādito paṇḍitānaṁ vipassakānaṁ assirī viya sirīvirahito viya khāyati upaṭṭhāti. Passato paññācakkhunā passantassa paṇḍitassa kiñcanaṁ natthīti saṅkhepattho daṭṭhabbo.",
  "tika-s0501t3:557": "‘‘Mohasambandhano loko’’ti paññatti mohasīsena gahitānaṁ vipallāsānaṁ desanāya paññāpanato desanāpaññatti nāma. ‘‘Bhabbarūpova dissatī’’ti paññatti lokassa viparītassa viparītākārena upaṭṭhahantassa paññāpanato viparītapaññatti nāma. ‘‘Upadhibandhano bālo’’ti paññatti pāpakānaṁ icchāvacarānaṁ pabhavassa paññāpanato pabhavapaññatti nāma. ‘‘Upadhibandhano bālo’’ti paññatti pariyuṭṭhānānaṁ akusalānaṁ dhammānaṁ bandhanakiccassa paññāpanato kiccapaññatti nāma. ‘‘Upadhibandhano bālo’’ti paññatti kilesānaṁ bandhanabalamūhanabalānaṁ paññāpanato balapaññatti nāma. ‘‘Upadhibandhano bālo’’ti paññatti saṅkhārānaṁ viruhanāya paññāpanato viruhanāpaññatti nāma. ‘‘Tamasā parivārito’’ti paññatti avijjandhakārassa desanāya paññāpanato desanāpaññatti nāma, avijjandhakārassa vevacanassa ca paññāpanato vevacanapaññatti nāma. ‘‘Assirī viya khāyatī’’ti paññatti dibbacakkhussa dassanakiriyāya paññāpanato dassanapaññatti nāma. ‘‘Assirī viya khāyatī’’ti paññatti paññācakkhussa nikkhepassa paññāpanato nikkhepapaññatti nāma. ‘‘Passato natthi kiñcana’’nti paññatti sattānaṁ ariyānaṁ paṭivedhassa paññāpanato paṭivedhapaññatti nāma.",
  "tika-s0501t3:558": "‘‘Katamaṁ kiñcana’’nti pucchitabbattā ‘‘rāgo kiñcana’’ntiādi vuttaṁ. ‘‘Yathāvutto paññattippabhedo kathaṁ amhehi saddahitabbo’’ti vattabbattā ‘‘tenāhā’’tiādi vuttaṁ. Yathāvuttassa paññattippabhedassa sambhavato bhagavā yaṁ ‘‘mohasambandhano’’tiādimāha, tathāsambhavato tāya gāthāya yathāvutto paññattippabhedo gāthānusārena saddahitabbo.",
  "tika-s0501t3:559": "‘‘Mohasambandhano loko’’tiādigāthāya paññattippabhedo ācariyena vibhatto, amhehi ca ñāto, ‘‘atthi, bhikkhave, ajāta’ntiādipāṭhassa paññattippabhedo kathaṁ vibhatto’’ti pucchitabbattā ‘‘atthi bhikkhave’’tiādipāḷimāha. ‘‘Sā pana pāḷi kimatthaṁ bhagavatā vuttā’’ti ce puccheyya? Paramatthato avijjamānattā nibbānaṁ natthi, tasmā ‘‘atthi nibbāna’’nti vacanaṁ sasavisāṇavacanaṁ viya anatthaṁ, vohāramattametanti vadantānaṁ micchāvādaṁ bhañjituṁ bhagavatā vuttāti daṭṭhabbā.",
  "tika-s0501t3:560": "Kutocipi ajātattā abhūtattā ajātaṁ abhūtaṁ. Paccayehi akatattā akataṁ. Saṅkhatābhāvato asaṅkhataṁ nibbānaṁ atthi. Etaṁ ajātādikaṁ nibbānaṁ no ce abhavissa, evaṁ sati nissaraṇaṁ na paññāyetha, nibbānassa ca ariyamaggaphalānaṁ ārammaṇattā, maggaphalānañca kilesānaṁ samucchindanato paṭippassambhanato, samucchindanena ca tividhassa vaṭṭassa apavaṭṭanato ajātādikaṁ nibbānaṁ atthiyevāti daṭṭhabbaṁ.",
  "tika-s0501t3:561": "‘‘Atthi, bhikkhave, ajātaṁ…pe… asaṅkhata’’nti ayaṁ paññatti nibbānassa desanāpaññatti ca nibbānassa vevacanapaññatti ca hoti. ‘‘Nayidha jātassa…pe… paññāyethā’’ti ayaṁ paññatti saṅkhatassa vevacanapaññatti ca saṅkhatassa upanayanapaññatti ca hoti. ‘‘Yasmā ca…pe… asaṅkhata’’nti ayaṁ paññatti nibbānassa vevacanapaññatti ca nibbānassa jotanāpaññatti ca hoti. ‘‘Yasmā jātassa…pe… paññāyatī’’ti ayaṁ paññatti nibbānassa vevacanapaññatti ca maggassa saṁsārato niyyānikapaññatti ca nissaraṇapaññatti ca hotīti paññattiviseso paṇḍitehi niddhāretvā gahetabbo.",
  "tika-s0501t3:562": "‘‘Yathāvutto nibbānassa paññattippabhedo kena saddahitabbo’’ti vattabbattā ‘‘tenāha bhagavā’’tiādi vuttaṁ. ‘‘Tenāha āyasmā’’tiādyānusandhyādiattho ceva ‘‘niyutto paññattihāro’’ti anusandhyādiattho ca vuttanayānusārena veditabbo.",
  "tika-s0501t3:563": "Iti paññattihāravibhaṅge sattibalānurūpā racitā",
  "tika-s0501t3:564": "Vibhāvanā niṭṭhitā.",
  "tika-s0501t3:565": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:566": "12. Otaraṇahāravibhaṅgavibhāvanā",
  "tika-s0501t3:567": "42. Yena yena saṁvaṇṇanāvisesabhūtena paññattihāravibhaṅgena paññattiyo vibhattā, so saṁvaṇṇanāvisesabhūto vibhaṅgo paripuṇṇo, ‘‘katamo otaraṇo hāravibhaṅgo’’ti pucchitabbattā ‘‘tattha katamo otaraṇo hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso otaraṇo hāro otaraṇahāravibhaṅgo nāmāti pucchati. ‘‘Yo ca paṭiccuppādo’’tiādiniddesassa idāni mayā vuccamāno ‘‘uddhaṁ adho sabbadhi vippamutto’’tiādiko vitthārasaṁvaṇṇanāviseso otaraṇo hāro otaraṇahāravibhaṅgo nāmāti gahetabbo.",
  "tika-s0501t3:568": "Tattha pāṭhe ‘‘katame paṭiccasamuppādādayo niddhāretvā katamehi niddhāritehi dhammehi otaratī’’ti pucchitabbattā imasmiṁ pāṭhe ime paṭiccasamuppādādayo niddhāretvā imehi niddhāritehi dhammehi otaratīti dassetuṁ ‘‘uddhaṁ adho sabbadhi vippamutto’’tiādi vuttaṁ. Tattha uddhanti kāmadhātuto uddhaṁ uparibhāge pavattāya rūpadhātuarūpadhātuyā. Adhoti rūpadhātuto heṭṭhābhāge pavattāya kāmadhātuyā. Sabbadhīti sabbasmiṁ kāmarūpaarūpadhātumhi. Vippamuttoti paṭisandhivasena appavattanato vippamutto asekkho. Ayaṁ sekkho dassanamaggena sakkāyadiṭṭhiyā samugghātattā ‘‘ahaṁ asmī’’ti anānupassī viharati. Evaṁ sekkhāya vimuttiyā ceva asekkhāya vimuttiyā ca sekkho ceva asekkho ca atiṇṇapubbaṁ oghaṁ apunabbhavāya vimutto udatārīti gāthāttho gahetabbo.",
  "tika-s0501t3:569": "Tasmiṁ gāthāpāṭhe ‘‘katame niddhāretvā katamehi otaratī’’ti pucchitabbattā ‘‘uddhanti rūpadhātū’’tiādi vuttaṁ. Uddhanti manussalokato uddhaṁ cātumahārājikādayopi gahitāti atthasambhavato taṁ nivattetuṁ ‘‘rūpadhātu arūpadhātū’’ti vuttaṁ. Adhoti manussabhavato adho cattāro apāyabhūmiyo ca gahitāti atthasambhavato taṁ nivattetuṁ ‘‘kāmadhātū’’ti vuttaṁ. Sabbadhīti catubhūmiketi atthasambhavato ‘‘tedhātuke’’ti vuttaṁ. Ayaṁ asekkhā vimuttīti vimuttassa asekkhassa yā virāgatā atthi, ayampi virāgatā asekkhaphalavimutti. ‘‘Uddhaṁ adho sabbadhi vippamutto’’ti pāṭhe vuttappakārā ayaṁ asekkhā vimutti niddhāritāti attho. Niddhāritāya asekkhāya vimuttiyā yāni saddhādipañcindriyāni niddhāritāni, tāniyeva asekkhāni pañcindriyāni bhavanti. Ayaṁ vuttappakārā otaraṇā indriyehi vimuttiyā otaraṇā nāma pavesanā nāma.",
  "tika-s0501t3:570": "Tāniyeva asekkhāni pañcindriyāni vijjāya upakārakattā, paññāpadaṭṭhānattā vā vijjā bhavanti. Vijjuppādā tādisāya vijjāya uppādā uppādahetuto avijjānirodho avijjāya nirodho hoti…pe… dukkhakkhandhassa nirodho hoti, ayaṁ vuttappakārā otaraṇā paṭiccasamuppādehi otaraṇā nāma.",
  "tika-s0501t3:571": "Tāniyeva asekkhāni pañcindriyāni tīhi khandhehi saṅgahitāni saddhāvīriyehi sīlasambhavato, satiyā ca paññānuvattakattā. Sesā vuttanayānusārena veditabbā.",
  "tika-s0501t3:572": "‘‘Uddhaṁ adho sabbadhi vippamutto’’ti pāṭhe niddhāretvā otaraṇā ācariyena vibhattā, amhehi ca ñātā, ‘‘ayaṁ ahasmīti anānupassī’’ti pāṭhe ‘‘katame niddhāretvā katamehi otaraṇehi otaratī’’ti vattabbattā ‘‘ayaṁ ahasmīti anānupassīti ayaṁ sakkāyadiṭṭhiyā’’tiādi vuttaṁ. Yo ayaṁ sekkho ‘‘ahamasmī’’ti nānupassī, tassa sekkhassa sakkāyadiṭṭhiyā yo samugghāto atthi, yā samugghātasaṅkhātā samugghātavimutti sekkhā vimutti hoti, tassā sekkhāya vimuttiyā yāni saddhādipañcindriyāni niddhāritāni, tāniyeva sekkhāni pañcindriyāni bhavanti. Ayaṁ vuttappakārā otaraṇā indriyehi otaraṇā nāma. Sesā vuttanayānusārena veditabbā.",
  "tika-s0501t3:573": "43. ‘‘Uddhaṁ adho’’tiādigāthāyaṁ otaraṇā ācariyena vibhattā, amhehi ca ñātā, ‘‘nissitassa calita’’ntiādipāṭhe ‘‘katame niddhāretvā katamehi otaratī’’ti pucchitabbattā ‘‘nissitassa calitaṁ, anissitassa calitaṁ natthī’’tiādi vuttaṁ. Nissitassa puggalassa calitaṁ calanaṁ atthi, anissitassa puggalassa calitaṁ calanaṁ natthi. Calite calane asati passaddhi bhavati, passaddhiyā sati vijjamānāya nati na hoti, natiyā asati avijjamānāya āgatigati na hoti, āgatigatiyā asati avijjamānāya cutūpapāto na hoti, cutūpapāte asati avijjamāne idha chasu ajjhattikāyatanesu attānaṁ neva passati, huraṁ vā chasu bāhirāyatanesu attānaṁ na passati, ubhayaṁ antarena vajjetvā phassādisamudāyesu dhammesu attānaṁ na passati, esova paṭiccasamuppādo ‘‘avijjānirodhā’’tiādiko dukkhassa anto avasānaṁ karotīti attho.",
  "tika-s0501t3:574": "Nissitassacalitanti ettha ‘‘nissayo katividho’’ti pucchitabbattā ‘‘nissitassa calitanti nissayo nāmā’’tiādi vuttaṁ. Tatthāti tesu duvidhesu taṇhānissayadiṭṭhinissayesu yā cetanā rattassa puggalassa niddhāritā, ayaṁ cetanādhammo taṇhānissayo nāma. Yā cetanā mūḷhassa puggalassa niddhāritā. Ayaṁ cetanādhammo diṭṭhinissayo nāma. Sā duvidhā cetanā pana saṅkhārā nāma. Saṅkhārapaccayā viññāṇaṁ…pe… sabbo paṭiccasamuppādo niddhārito. Ayaṁ vuttappakārā otaraṇā paṭiccasamuppādehi otaraṇā nāma.",
  "tika-s0501t3:575": "Tatthāti tasmiṁ taṇhānissayadiṭṭhinissaye yā vedanā rattassa puggalassa niddhāritā, ayaṁ sukhā vedanā. Yā cetanā sammūḷhassa puggalassa niddhāritā, ayaṁ adukkhamasukhā vedanā. Yebhuyyena sesā vuttanayānusārena veditabbā.",
  "tika-s0501t3:576": "44. ‘‘Nissitassa calita’’ntiādipāṭhe otaraṇā ācariyena vibhattā, amhehi ca ñātā.",
  "tika-s0501t3:577": "‘‘Ye keci sokā paridevitā vā…pe…",
  "tika-s0501t3:578": "Piyaṁ na kayirātha kuhiñci loke’’ti. –",
  "tika-s0501t3:579": "Gāthāpāṭhe ‘‘katame niddhāretvā katamehi otaratī’’ti pucchitabbattā ‘‘ye keci sokā’’tiādi vuttaṁ. Ye keci sokā vā yā kāci paridevitā vā anekarūpā yā kāci dukkhā vā lokasmiṁ sambhavanti. Ete sokādayo piyaṁ paṭicca pabhavanti, piye asante ete sokādayo na bhavanti. Tasmā piye asante sokādīnaṁ abhāvato yesaṁ vītasokānaṁ kuhiñci lokepi natthi, te vītasokā sukhino bhavanti. Tasmā vītasokānaṁ sukhasampannattā asokaṁ virajaṁ patthayāno sappuriso kuhiñci loke piyaṁ na kayirāthāti gāthāttho.",
  "tika-s0501t3:580": "‘‘Ye keci sokā paridevitā vā, dukkhā ca lokasmimanekarūpā piyaṁ paṭicca pabhavanti ete’’ti ettha pāṭhe yā vedanā niddhāritā, ayaṁ dukkhā vedanā. Sesā vuttanayānusārena veditabbā.",
  "tika-s0501t3:581": "‘‘Ye keci sokā’’tiādigāthāpāṭhe otaraṇā ācariyena vibhattā, amhehi ca ñātā , ‘‘kāmaṁ kāmayamānassā’’tiādigāthāpāṭhe ‘‘katame niddhāretvā katamehi otaratī’’ti vattabbattā ‘‘kāmaṁ kāmayamānassā’’tiādi vuttaṁ. Tassaṁ gāthāyaṁ attho heṭṭhā vuttova.",
  "tika-s0501t3:582": "Tatthāti tasmiṁ ‘‘pītimano hotī’’ti pāṭhe yā pītimanatā vuttā niddhāritā, ayaṁ pītimanatā anunayo hoti. ‘‘Sallaviddhova ruppatī’’ti pāṭhe yaṁ ruppanaṁ āha, idaṁ ruppanaṁ paṭighaṁ hoti, anunayo ca paṭighañca niddhāritāti attho.",
  "tika-s0501t3:583": "‘‘Anunaye ca paṭighe ca niddhārite katamo dhammo niddhārito’’ti vattabbattā ‘‘anunayo paṭighañca pana taṇhāpakkho’’ti vuttaṁ. Taṇhāpakkhoti taṇhāpakkhattā taṇhā niddhāritā. ‘‘Anunayo taṇhāpakkho hotu, paṭighaṁ pana taṇhāpakkhaṁ na siyā’’ti ce vadeyya? Paṭighassa attasinehavasena pavattanato paṭighampi taṇhāpakkhaṁ hoti. ‘‘Taṇhāya niddhāritāya katamo niddhārito’’ti vattabbattā ‘‘taṇhāya ca panā’’tiādi vuttaṁ. Dasannaṁ rūpāyatanānaṁ taṇhāya padaṭṭhānattā dasa rūpāni āyatanāni niddhāritāni. Ayaṁ vuttappakārā otaraṇā āyatanehi otaraṇā nāma. Sutte āgatā paṭiccasamuppādādayo tena saṁvaṇṇanāvisesena nayena niddhāritā, suttatthamukhena vā niddhāritā, tena…pe… nayena niddhāritesu paṭiccasamuppādādīsu yo saṁvaṇṇanānayaviseso tadatthavācakavasena vā tadatthañāpakavasena vā otarati pavisati samosarati, so saṁvaṇṇanānayaviseso otaraṇo hāro nāmāti adhippāyo daṭṭhabbo. Sesesupi vuttanayānusārena otaraṇā gahetabbā. ‘‘Tenāha āyasmā’’tiādyānusandhyādiattho ceva ‘‘niyutto otaraṇo hāro’’ti anusandhyādiattho ca vuttanayānusārena veditabbo.",
  "tika-s0501t3:584": "Iti otaraṇahāravibhaṅge sattibalānurūpā racitā",
  "tika-s0501t3:585": "Vibhāvanā niṭṭhitā.",
  "tika-s0501t3:586": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:587": "13. Sodhanahāravibhaṅgavibhāvanā",
  "tika-s0501t3:588": "45. Yena yena saṁvaṇṇanāvisesabhūtena otaraṇahāravibhaṅgena otaretabbā suttatthā vibhattā, so saṁvaṇṇanāvisesabhūto vibhaṅgo paripuṇṇo, ‘‘katamo sodhanahāravibhaṅgo’’ti pucchitabbattā ‘‘tattha katamo sodhano hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso sodhano hāro sodhanahāravibhaṅgo nāmāti pucchati. ‘‘Vissajjitamhi pañhe’’tiādiniddesassa idāni mayā vuccamāno ‘‘yathā āyasmā ajito’’tiādiko vitthārasaṁvaṇṇanāviseso sodhanahāravibhaṅgo nāmāti gahetabbo. ‘‘Kathaṁ tattha pañhe sodhano hāro viññātabbo’’ti vattabbattā ‘‘yathā āyasmā’’tiādi vuttaṁ. Yathā yena pakārena āyasmā ajito pārāyane bhagavantaṁ pañhaṁ pucchati, tathā tena pakārena vissajjitamhi pañhe ayaṁ sodhano hāro viññātabboti. ‘‘Niyametvā vibhajehī’’ti vattabbattā niyametvā vibhajituṁ ‘‘kenassū’’tiādi vuttaṁ. Gāthāttho vuttova.",
  "tika-s0501t3:589": "‘‘Kenassu nivuto loko, kenassu nappakāsati;",
  "tika-s0501t3:590": "Kissābhilepanaṁ brūsi, kiṁsu tassa mahabbhaya’’nti. –",
  "tika-s0501t3:591": "Pucchāvasena pavattagāthāyañca –",
  "tika-s0501t3:592": "‘‘Avijjāya nivuto loko, (ajitāti bhagavā,)",
  "tika-s0501t3:593": "Vivicchā pamādā nappakāsati;",
  "tika-s0501t3:594": "Jappābhilepanaṁ brūmi, dukkhamassa mahabbhaya’’nti. –",
  "tika-s0501t3:595": "Vissajjanavasena pavattagāthāyañcāti imāsu dvīsu gāthāsu ‘‘kenassu nivuto loko’’ti iminā padena pañhe pucchite ‘‘avijjāya nivuto loko’’ti iminā padena bhagavā ‘‘kenassu nivuto loko’’ti padaṁ tadatthe aññāṇasaṁsayādimalānaṁ apanayanena sodheti. Tadatthe hi vissajjite aññāṇasaṁsayādīnaṁ abhāvato attho sodhito nāma, atthe ca sodhite padampi sodhitaṁyeva. Tenāha aṭṭhakathāyaṁ – ‘‘tadatthassa vissajjanato’’ti (netti. aṭṭha. 45), ṭīkāyañca ‘‘tabbisayaaññāṇasaṁsayādimalāpanayanena sodhetī’’ti vuttaṁ. No ca ārambhanti pucchituṁ ārabhitabbaṁ sabbagāthāpadaṁ, gāthātthaṁ vā, ñātuṁ icchitassa sabbassa atthassa vissajjanavasena apariyositattā bhagavā ‘‘avijjāya nivuto loko’’ti ettakeneva padena sodheti. Sesesupi esa nayo.",
  "tika-s0501t3:596": "‘‘Kiṁsu tassa mahabbhaya’’nti iminā padena pañhe pucchite ‘‘dukkhamassa mahabbhaya’’nti padena bhagavatā ārambho ñātuṁ icchito attho suddho sodhito hoti. Sesagāthāsupi eseva nayo.",
  "tika-s0501t3:597": "Yattha pañhe evaṁ niravasesavissajjanavasena ārambho suddho sodhito bhavati, so pañho vissajjito sodhito bhavati. Yattha pañhe evaṁ niravasesavissajjanavasena ārambho yāva asuddho asodhito bhavati, tāva so pañho vissajjito sodhito na bhavatīti yojanā. ‘‘Tenāhā’’tiādyānusandhyādyattho ceva ‘‘niyutto sodhano hāro’’ti anusandhyādyattho ca vuttanayānusārena veditabbo.",
  "tika-s0501t3:598": "Iti sodhanahāravibhaṅge sattibalānurūpā racitā",
  "tika-s0501t3:599": "Vibhāvanā niṭṭhitā.",
  "tika-s0501t3:600": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:601": "14. Adhiṭṭhānahāravibhaṅgavibhāvanā",
  "tika-s0501t3:602": "46. Yena yena saṁvaṇṇanāvisesabhūtena vibhaṅgena pañhādayo sodhitā, so saṁvaṇṇanāvisesabhūto paripuṇṇo, ‘‘katamo adhiṭṭhānahāravibhaṅgo’’ti pucchitabbattā ‘‘tattha katamo adhiṭṭhāno hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso paṭiniddesato adhiṭṭhāno hāro adhiṭṭhānahāravibhaṅgo nāmāti pucchati. ‘‘Ekattatāya dhammā, yepi ca vemattatāya niddiṭṭhā’’tiādiniddesassa idāni mayā vuccamāno ‘‘ye tattha niddiṭṭhā, tathā te dhārayitabbā’’tiādiko vitthārasaṁvaṇṇanāviseso adhiṭṭhānahāravibhaṅgo nāmāti gahetabbo.",
  "tika-s0501t3:603": "‘‘Ye dhammā suttesu ekattatāya ca vemattatāya ca niddiṭṭhā, te dhammā kiṁ pana tatheva dhārayitabbā , udāhu aññathāpi vikappayitabbā’’ti pucchitabbattā ‘‘ye tatthā’’tiādi vuttaṁ. Tattha tesu suttantesu ye dukkhasaccādayo dhammā ekattatāya ca vemattatāya ca niddiṭṭhā, te dukkhasaccādayo dhammā tathā ekattatāya ca vemattatāya ca dhārayitabbā upalakkhitabbā, na aññathā vikappayitabbā.",
  "tika-s0501t3:604": "‘‘Sāmaññakappanāya vohārabhāvena anavaṭṭhānato katamā ekattatā, katamā vemattatā’’ti pucchitabbattā ‘‘dukkhanti ekattatā’’tiādi vuttaṁ. Dukkhanti jātiādivisesamanapekkhitvā yā dukkhasāmaññatā vuttā, sā ayaṁ dukkhasāmaññatā dukkhassa ekattatā nāma. ‘‘Tattha katamaṁ dukkha’’nti pucchitā ‘‘jāti dukkhā, jarā dukkhā…pe... viññāṇaṁ dukkha’’nti jātiādivisesamapekkhitvā yā dukkhavisesatā vuttā, sā ayaṁ dukkhavisesatā dukkhassa vemattatā nāma. Tatthāti ye dukkhādayo dhammā sutte vuttā, tattha tesu dukkhādīsu atthesu.",
  "tika-s0501t3:605": "Dukkhasamudayoti ‘‘taṇhā ponobhavikā’’ti visesamanapekkhitvā yā samudayasāmaññatā vuttā, sā ayaṁ samudayasāmaññatā samudayassa ekattatā nāma. ‘‘Tattha katamo samudayo’’ti pucchitvā ‘‘yāyaṁ taṇhā…pe… vibhavataṇhā’’ti visesaṁ apekkhitvā yā samudayavisesatā vuttā, sā ayaṁ samudayavisesatā samudayassa vemattatā nāma.",
  "tika-s0501t3:606": "Dukkhanirodhoti ‘‘tassāyeva taṇhāya asesavirāganirodho’’ti visesamanapekkhitvā yā nirodhasāmaññatā vuttā, sā ayaṁ nirodhasāmaññatā nirodhassa ekattatā nāma. ‘‘Tattha katamo dukkhanirodho’’ti pucchitvā ‘‘yo tassāyeva taṇhāya asesavirāganirodho cāgo paṭinissaggo mutti anālayo’’ti visesamapekkhitvā yā nirodhavisesatā vuttā, sā ayaṁ nirodhavisesatā nirodhassa vemattatā nāma.",
  "tika-s0501t3:607": "Dukkhanirodhagāminī paṭipadāti? Paṭipadāti sammādiṭṭhiādivisesamanapekkhitvā yā nirodhagāminipaṭipadāsāmaññatā vuttā, sā ayaṁ nirodhagāminipaṭipadāsāmaññatā maggassa ekattatā nāma. ‘‘Tattha katamā dukkhanirodhagāminī paṭipadā’’ti pucchitvā ‘‘ayameva ariyo…pe… sammāsamādhī’’ti sammādiṭṭhiādivisesamapekkhitvā yā visesadukkhanirodhagāminipaṭipadatā vuttā, sā ayaṁ visesadukkhanirodhagāminipaṭipadatā maggassa vemattatā nāma.",
  "tika-s0501t3:608": "Maggoti nirayagāmimaggādivisesamanapekkhitvā yā sāmaññamaggatā vuttā, sā ayaṁ sāmaññamaggatā maggassa ekattatā nāma. ‘‘Tattha katamo maggo’’ti pucchitvā ‘‘nirayagāmī maggo…pe… nibbānagāmī maggo’’ti nirayagāmimaggādivisesaṁ apekkhitvā yā visesamaggatā vuttā, sā ayaṁ visesamaggatā maggassa vemattatā nāma.",
  "tika-s0501t3:609": "Nirodhoti paṭisaṅkhānirodhādivisesaṁ anapekkhitvā yā sāmaññanirodhatā vuttā, sā ayaṁ sāmaññanirodhatā nirodhassa ekattatā nāma. ‘‘Tattha katamo nirodho’’ti pucchitvā ‘‘paṭisaṅkhānirodho…pe… sabbakilesanirodho’’ti paṭisaṅkhānirodhādivisesaṁ apekkhitvā yā visesanirodhatā vuttā, sā ayaṁ visesanirodhatā nirodhassa vemattatā nāma.",
  "tika-s0501t3:610": "Rūpanti cātumahābhūtikādivisesamanapekkhitvā yā sāmaññarūpatā vuttā, sā ayaṁ sāmaññarūpatā rūpassa ekattatā nāma. ‘‘Tattha katamaṁ rūpa’’nti pucchitvā ‘‘cātumahābhūtikaṁ…pe… vāyodhātuyā cittaṁ virājetī’’ti cātumahābhūtikādivisesamapekkhitvā yā visesarūpatā vuttā, sā ayaṁ visesarūpatā rūpassa vemattatā nāma.",
  "tika-s0501t3:611": "48.Avijjāti dukkheaññāṇādivisesamanapekkhitvā yā avijjāsāmaññatā vuttā, sā ayaṁ avijjāsāmaññatā avijjāya ekattatā nāma. ‘‘Tattha katamā avijjā’’ti pucchitvā ‘‘dukkhe aññāṇaṁ, dukkhasamudaye aññāṇaṁ…pe… avijjālaṅghī moho akusalamūla’’nti dukkheaññāṇādivisesamapekkhitvā yā avijjāvisesatā vuttā, sā ayaṁ avijjāvisesatā avijjāya vemattatā nāma.",
  "tika-s0501t3:612": "Vijjāti dukkheñāṇādivisesamanapekkhitvā yā vijjāsāmaññatā vuttā, sā ayaṁ vijjāsāmaññatā vijjāya ekattatā nāma. ‘‘Tattha katamā vijjā’’ti pucchitvā ‘‘dukkhe ñāṇaṁ, dukkhasamudaye ñāṇaṁ…pe… dhammavicayasambojjhaṅgo maggaṅgaṁ maggapariyāpanna’’nti dukkheñāṇādivisesamapekkhitvā yā vijjāvisesatā vuttā, sā ayaṁ vijjāvisesatā vijjāya vemattatā nāma.",
  "tika-s0501t3:613": "Samāpattīti saññāsamāpatyādivisesaṁ anapekkhitvā yā sāmaññasamāpattitā vuttā, sā sāmaññasamāpattitā samāpattiyā ekattatā nāma. ‘‘Tattha katamā samāpattī’’ti pucchitvā ‘‘saññāsamāpatti asaññāsamāpatti…pe… nirodhasamāpattī’’ti saññāsamāpatyādivisesaṁ apekkhitvā yā visesasamāpattitā vuttā, sā ayaṁ visesasamāpattitā samāpattiyā vemattatā nāma.",
  "tika-s0501t3:614": "Jhāyīti sekkhajhāyīādivisesaṁ anapekkhitvā yā jhāyīsāmaññatā vuttā, sā jhāyīsāmaññatā jhāyino ekattatā nāma. ‘‘Tattha katamo jhāyī’’ti pucchitvā ‘‘atthi sekkho jhāyī, atthi asekkho jhāyī…pe… paññuttaro jhāyī’’ti sekkhajhāyīasekkhajhāyīādivisesamapekkhitvā yā jhāyīvisesatā vuttā, sā ayaṁ jhāyīvisesatā jhāyino vemattatā nāma.",
  "tika-s0501t3:615": "Samādhīti saraṇasamādhyādivisesamanapekkhitvā yā samādhisāmaññatā vuttā, sā ayaṁ samādhisāmaññatā samādhino ekattatā nāma. ‘‘Tattha katamo samādhī’’ti pucchitvā ‘‘saraṇo samādhi, araṇo samādhi…pe… micchāsamādhi, sammāsamādhī’’ti saraṇasamādhyādivisesamapekkhitvā yā samādhivisesatā vuttā, sā ayaṁ samādhivisesatā samādhino vemattatā nāma.",
  "tika-s0501t3:616": "Paṭipadāti āgāḷhapaṭipadādivisesamanapekkhitvā yā paṭipadāsāmaññatā vuttā, ayaṁ paṭipadāsāmaññatā paṭipadāya ekattatā nāma. ‘‘Tattha katamā paṭipadā’’ti pucchitvā ‘‘āgāḷhapaṭipadā, nijjhāmapaṭipadā…pe… sukhā paṭipadā khippābhiññā’’ti āgāḷhapaṭipadādivisesamapekkhitvā yā paṭipadāvisesatā vuttā, sā ayaṁ paṭipadāvisesatā paṭipadāya vemattatā nāma.",
  "tika-s0501t3:617": "Kāyoti nāmakāyādivisesamanapekkhitvā yā kāyasāmaññatā vuttā, sā ayaṁ kāyasāmaññatā kāyassa ekattatā nāma. ‘‘Tattha katamo kāyo’’ti pucchitvā ‘‘nāmakāyo rūpakāyo…pe… ayaṁ nāmakāyo’’ti nāmakāyādivisesamapekkhitvā yā kāyavisesatā vuttā, sā ayaṁ kāyavisesatā kāyassa vemattatā nāmāti yojanā kātabbā. Padatthādiko viseso aṭṭhakathāyaṁ (netti. aṭṭha. 47) vitthārato vutto.",
  "tika-s0501t3:618": "Vuttappakārassa dukkhasamudayādikassa dhammassa ekattatādilakkhaṇaṁ nigamanavasena dassetuṁ ‘‘evaṁ yo dhammo’’tiādi vuttaṁ. Tattha evanti iminā mayā vuttena ‘‘dukkhanti ekattatā. Tattha katamaṁ dukkhaṁ? Jāti dukkhā, jarā dukkhā’’tiādivacanena. Yo dhammoti yo koci jātijarābyādhyādivisesadhammo. Yassa dhammassāti tato jātiādivisesadhammato aññassa jarādivisesadhammassa. Samānabhāvoti jātiādivisesadhammena jarādivisesadhammassa dukkhabhāvena samānabhāvo. Tassa dhammassāti jarādivisesadhammassa. Ekattatāyāti dukkhasamudayatādisamānatāya dukkhasamudayādibhāvānaṁ ekībhāvena. Ekībhavatīti jātiādivisesabhedena anekopi ‘‘dukkhasamudayo’’tiādinā ekasaddābhidheyyatāya ekībhavati. Yena yena vā pana vilakkhaṇo, tena tena vemattaṁ gacchati. Yassa jātiādidhammassa yena yena abhinibbattanaparipācanādisabhāvena yo jātiādidhammo jarādidhammena vilakkhaṇo visadiso hoti, tassa jātiādidhammassa tena tena abhinibbattanaparipācanādisabhāvena so jātiādidhammo jarādidhammena vemattataṁ visadisattaṁ gacchati, dukkhasamudayādibhāvena samānopi jātiādidhammo jarādidhammassa visiṭṭhataṁ gacchatīti attho daṭṭhabbo.",
  "tika-s0501t3:619": "Dukkhasamudayādidhammassa ekattavemattatā ācariyena vibhattā, amhehi ca ñātā, ‘‘tāya ekattavemattatāya kattha pucchite sati adhiṭṭhānaṁ vīmaṁsitabba’’nti pucchitabbattā suttādike pucchite sati vīmaṁsitabbanti dassetuṁ ‘‘evaṁ sutte vā’’tiādi vuttaṁ. Tattha evaṁ iminā vuttappakārena sutte vā pucchite, veyyākaraṇe vā pucchite, gāthāyaṁ vā pucchitāyaṁ sati adhiṭṭhānaṁ vīmaṁsitabbaṁ. ‘‘Kiṁ vīmaṁsitabba’’nti puccheyya ‘‘ekattatāya pucchati kiṁ, udāhu vemattatāya pucchati ki’’nti vīmaṁsitabbanti yojanā. Aṭṭhakathāyaṁ pana – ‘‘idāni tāva ekattavemattatāvisaye niyojetvā dassetuṁ ‘sutte vā veyyākaraṇe vā’tiādi vutta’’nti (netti. aṭṭha. 48) vuttaṁ. ‘‘Kathaṁ pucchitaṁ, kathaṁ vissajjitabba’’nti vattabbattā ‘‘yadi ekattatāyā’’tiādi vuttaṁ. ‘‘Tenāhā’’tiādyānusandhyādiko ca ‘‘niyutto adhiṭṭhāno hāro’’ti imassa anusandhyādiko ca vuttanayānusārena veditabbo.",
  "tika-s0501t3:620": "Iti adhiṭṭhānahāravibhaṅge sattibalānurūpā racitā",
  "tika-s0501t3:621": "Vibhāvanā niṭṭhitā.",
  "tika-s0501t3:622": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:623": "15. Parikkhārahāravibhaṅgavibhāvanā",
  "tika-s0501t3:624": "49. Yena yena saṁvaṇṇanāvisesabhūtena vibhaṅgena dukkhasaccādīnaṁ ekattatādayo vibhattā, so saṁvaṇṇanāvisesabhūto paripuṇṇo, ‘‘katamo parikkhārahāravibhaṅgo nāmā’’ti pucchitabbattā ‘‘tattha katamo parikkhāro hāro’’tiādi vuttaṁ. Tattha tatthāti tesu niddiṭṭhesu soḷasasu desanāhārādīsu katamo saṁvaṇṇanāviseso parikkhāro hāro parikkhārahāravibhaṅgo nāmāti pucchati. ‘‘Ye dhammā yaṁ dhammaṁ janayantī’’tiādiniddesassa idāni mayā vuccamāno ‘‘yo dhammo yaṁ dhammaṁ janayati, tassa so parikkhāro’’tiādiko parikkhārabhūtassa hetuno ceva paccayassa ca vitthārasaṁvaṇṇanāviseso parikkhāravibhaṅgo nāma.",
  "tika-s0501t3:625": "‘‘Katamo saṁvaṇṇetabbo parikkhāro’’ti pucchitabbattā ‘‘yo dhammo’’tiādi vuttaṁ. Tattha yo hetupaccayappakāro dhammo yaṁ phalabhūtaṁ dhammaṁ janayati janeti, tassa phaladhammassa so hetupaccayappakāro dhammo parikkhāro nāma. ‘‘Kiṁlakkhaṇo parikkhāro’’ti pucchitabbattā tathā pucchitvā lakkhaṇavisesaṁ dassetuṁ ‘‘kiṁlakkhaṇo’’tiādi vuttaṁ. Aṭṭhakathāyaṁ pana – ‘‘tattha ‘yo dhammo yaṁ dhammaṁ janayati, tassa so parikkhāro’ti saṅkhepato parikkhāralakkhaṇaṁ vatvā taṁ vibhāgena dassetuṁ ‘kiṁlakkhaṇo’tiādi vutta’’nti (netti. aṭṭha. 49) vuttaṁ. ‘‘Kittakā dhammā janayantī’’ti pucchitabbattā ‘‘dve dhammā janayanti hetu ca paccayo cā’’ti vuttaṁ. ‘‘Hetupi kāraṇaṁ, paccayopi kāraṇaṁ , tasmā kāraṇāyeva kena lakkhaṇena dvidhā vuttā’’ti vattabbattā ‘‘tattha kiṁlakkhaṇo’’tiādi vuttaṁ. Janitabbaphalato aññehi phalehi asādhāraṇalakkhaṇo hetu, sabbaphalehi sādhāraṇalakkhaṇo paccayo, iminā visesalakkhaṇena dvidhā vattabbāti attho. ‘‘Sādhāraṇāsādhāraṇaviseso kīdiso bhave’’ti pucchitabbattā ‘‘yathā kiṁ bhave’’ti pucchitvā ‘‘yathā aṅkurassā’’tiādi vuttaṁ. Yathā yo sādhāraṇāsādhāraṇaviseso atthi, tathā so sādhāraṇāsādhāraṇaviseso kiṁ viya bhaveti attho. Aṅkurassa nibbattiyā bījaṁ asādhāraṇaṁ yathā, tathā hetu phalassa nibbattiyā asādhāraṇo bhave. Pathavī ca āpo ca aṅkurassa nibbattiyā sādhāraṇā bhavanti yathā, tathā paccayo phalassa nibbattiyā sādhāraṇo bhave. Sabbaphalassa paccayattā aṅkurassa bījaṁ asādhāraṇaṁ janakaṁ hetu. ‘‘Kathaṁ pathavī, āpo ca sādhāraṇā janakāti saddahitabbā’’ti pucchitabbattā ‘‘aṅkurassa hī’’tiādi vuttaṁ. Samaṁ samānaṁ phalaṁ bhavāpetīti sabhāvo, ko so? Bījaṁ hetuyeva. ‘‘Kiṁ hetupaccayānaṁ viseso bījaṅkuropamāyeva dassetabbo, udāhu aññūpamāyapi dassetabbo’’ti vattabbattā aññāya upamāyapi visesaṁ dassetuṁ ‘‘yathā vā panā’’tiādi vuttaṁ. Imāya upamāyapi hetupaccayānaṁ viseso vijānitabboti adhippāyo.",
  "tika-s0501t3:626": "Bījaṅkurādīsu bāhiresu parikkhārabhūtānaṁ hetupaccayānaṁ viseso ācariyena vibhatto, amhehi ca ñāto, ‘‘kathaṁ ajjhattikesu vibhatto’’ti pucchitabbattā ‘‘ayañhi saṁsāro’’tiādi vuttaṁ. Atha vā ‘‘bāhiresu parikkhārabhūto hetupaccayo yutto hotu, kathaṁ ajjhattikesu yutto’’ti vattabbattā ‘‘ayañhi saṁsāro’’tiādi vuttaṁ. Aṭṭhakathāyaṁ pana – ‘‘evaṁ bāhiraṁ hetupaccayavibhāgaṁ dassetvā idāni ajjhattikaṁ dassetuṁ ‘ayañhi saṁsāro’tiādi vutta’’nti (netti. aṭṭha. 49) vuttaṁ. Hetupaccayehi saha saṁsāro bhavatīti sahetupaccayo. Ayaṁ saṁsāro hi yasmā sahetupaccayo hutvā nibbatto, tasmā ajjhattikepi parikkhārabhūto hetupaccayo yuttoyevāti daṭṭhabboti adhippāyo.",
  "tika-s0501t3:627": "So imassa saṁsārassa sahetupaccayattaṁ yadi bhagavatā vuttaṁ, evaṁ sati amhehi saddahitabbaṁ, ‘‘kathaṁ saddahitabba’’nti vattabbattā ‘‘evañhī’’tiādi vuttaṁ. Evanti iminā avijjādinā hetupaccayena sabbo paṭiccasamuppādo saṁsāroti nibbattoti bhagavatā saṁsārassa sahetupaccayattaṁ vuttaṁ, tasmā saddahitabbaṁ. Avijjādayo saṅkhārādīnaṁ paccayo hotu, ‘‘katamo avijjāya hetū’’ti pucchitabbattā ‘‘iti avijjā avijjāya hetū’’ti vuttaṁ. ‘‘Katamo avijjāya paccayo’’ti pucchitabbattā ‘‘ayoniso manasikāro paccayo’’ti vuttaṁ. ‘‘Katamā avijjā katamāya avijjāya hetū’’ti pucchitabbattā ‘‘purimikā avijjā pacchimikāya avijjāya hetū’’ti vuttaṁ. ‘‘Katamā purimikā avijjā katamā pacchimikā avijjā’’ti pucchitabbattā ‘‘tatthā’’tiādi vuttaṁ. ‘‘Avijjāpariyuṭṭhānassa hetubhūto purimo avijjānusayo samanantarova kiṁ, udāhu paramparahetupi hotī’’ti pucchitabbattā ‘‘bījaṅkuro viyā’’tiādi vuttaṁ. Bījaṅkuroti bījānaṁ aṅkuroti bījaṅkuro, bījānaṁ samanantarahetutāya aṅkuro nibbattati viya. Yattha rukkhādike yaṁ phalaṁ nibbattati, tasmiṁ rukkhādike nibbattassa assa phalassa idaṁ bījaṁ pana paramparahetutāya hetubhūtaṁ bhavati.",
  "tika-s0501t3:628": "‘‘Bījaṁ pana ekaṁyeva hoti, kathaṁ dvidhā vattabba’’nti vattabbattā ‘‘duvidho hī’’tiādi vuttaṁ, samanantarakālaparamparakālabhedena hetupi duvidho hotiyevāti attho. Bījabhūto hetu duvidho yathā, evaṁ avijjāya hetubhūto avijjānusayopi samanantarahetu ca paramparahetu cāti kālabhedena duvidho bhavati, samanantaro avijjānusayo samanantarassa avijjāpariyuṭṭhānassa samanantarahetu hoti. Purimataro avijjānusayo pacchimatarassa avijjāpariyuṭṭhānassa paramparahetu hoti. Iti bījabhūto asādhāraṇo hetu, pathavīāpādiko sādhāraṇo paccayoti viseso pākaṭo yathā, evaṁ avijjānusayo asādhāraṇo hetu, ayonisomanasikāro sādhāraṇo paccayoti viseso daṭṭhabbo.",
  "tika-s0501t3:629": "‘‘Ettakeneva hetupaccayānaṁ viseso vattabbo’’ti vattabbattā ‘‘yathā vā pana thālakañcā’’tiādi vuttaṁ. Aṭṭhakathāyaṁ pana – ‘‘yathā vā panātiādināpi hetupaccayavibhāgameva dassetī’’ti vuttaṁ. Tattha padīpassa paccayabhūtaṁ thālakañca vaṭṭi ca telañca padīpassa sabhāvahetu samānahetu na hotīti yojanā. ‘‘Padīpassa paccayabhūtampi thālakādikaṁ sabhāvahetu na hotīti kasmā saddahitabba’’nti vattabbattā ‘‘na hi sakkā’’tiādi vuttaṁ. Padīpassa paccayabhūtaṁ anaggikaṁ aggirahitaṁ thālakañca vaṭṭiñca telañca dīpetuṁ jāletuṁ hi yasmā na sakkā, tasmā purimo padīpo pacchimassa padīpassa sabhāvahetu hoti viya, evaṁ thālakādikaṁ sabhāvahetu na hoti. Iti evaṁpakāro sabhāvo samāno padīpo hetu hoti yathā, parabhāvo asamāno thālakādiko paccayo hoti yathā ca, tathā ajjhattiko sabhāvo hetu hoti, bāhiro asamāno paccayo hoti. Janako avijjānusayo avijjāpariyuṭṭhānassa hetu hoti, pariggāhako upatthambhako paccayo hoti. Aññehi phalehi asādhāraṇo hetu hoti, sabbehi phalehi sādhāraṇo paccayo hotīti yojetvā padīpopamāyapi hetupaccayānaṁ pākaṭo viseso daṭṭhabboti adhippāyo.",
  "tika-s0501t3:630": "Hetupaccayappabhedaṁ kāraṇaṁ parikkhāroti ācariyena vuttaṁ, tassa kāraṇassa kāraṇabhāvo ca phalāpekkho hoti, tasmā ‘‘yo kāraṇabhāvo yenākārena hoti, katamo so kāraṇabhāvo, katamo so ākāro’’ti pucchitabbattā ca ‘‘yaṁ phalaṁ yena visesena hoti, katamaṁ taṁ phalaṁ, katamo so viseso’’ti pucchitabbattā ca ‘‘kāraṇaphalānaṁ yo sambandho hoti, katamo so sambandho’’ti pucchitabbattā ca taṁ sabbaṁ vibhāvetuṁ ‘‘avupacchedattho’’tiādi vuttaṁ. Ayamanusandhyattho ca aṭṭhakathāyaṁ ‘‘idāni yasmā kāraṇaṁ ‘parikkhāro’ti vuttaṁ, kāraṇabhāvo ca phalāpekkhāya, tasmā kāraṇassa yo kāraṇabhāvo yathā ca so hoti, yañca phalaṁ, yo ca tassa viseso, yo ca kāraṇaphalānaṁ sambandho, taṁ sabbaṁ vibhāvetuṁ ‘avupacchedattho’tiādi vutta’’nti (netti. aṭṭha. 49) iminā vuttoti daṭṭhabbo.",
  "tika-s0501t3:631": "Tattha avupacchinnassa hetupaccayasaṅkhātassa kāraṇassa yo anupacchedattho atthi, so anupacchedattho santatiattho hoti phalena sambandhattā , yañca kāraṇaṁ attano phalassa janakaṁ upatthambhakaṁ hutvā nirujjhati, so anupacchinno eva nāma hotīti. Yañca phalaṁ aññassa kāraṇaṁ hutvā nirujjhati, tasmiṁ anupacchinne tassa ca santatiattho hoti. Yaṁ pana phalaṁ aññassa phalassa kāraṇaṁ ahutvā nirujjhati, taṁ upacchinnaṁ hoti, yathā taṁ arahato cuticittanti. Kāraṇato nibbattassa phalassa yo nibbattiattho atthi, so nibbattiattho phalattho hoti. Paṭisandhikkhandhānaṁ yo paṭisandhiattho paṭisandahanattho atthi, so paṭisandhiattho punabbhavattho punabbhavanattho hoti. Kilesānaṁ yo palibodhattho santāne uppajjanattho atthi, so palibodhattho pariyuṭṭhānattho hoti. Kilesānaṁ maggena yo asamugghātattho atthi, so asamugghātattho anusayattho hoti. Avijjāya catunnaṁ saccānaṁ yo asampaṭivedhattho atthi, so asampaṭivedhattho avijjattho hoti. Arahattamaggena yo apariññātattho atthi, so apariññātattho viññāṇassa paṭisandhiviññāṇassa bījattho hoti.",
  "tika-s0501t3:632": "Ettāvatā kāraṇabhāvo ca kāraṇākāro ca phalañca phalaviseso ca ācariyena vibhatto, amhehi ca ñāto, ‘‘katamo paramparahetupaccayattho, katamo ca sambandhattho’’ti pucchitabbattā ‘‘yattha avupacchedo’’tiādi vuttaṁ. Yattha yassaṁ rūpārūpapavattiyaṁ avupacchinnassa hetupaccayappabhedassa kāraṇassa yo avupacchedo atthi, so avupacchedo tattha tissaṁ rūpārūpapavattiyaṁ santati hoti. Yattha yassaṁ rūpārūpapavattiyaṁ yā santati atthi, sā santatitattha rūpārūpapavattiyaṁ nibbatti hotītiādinā yojetvā paramparahetuādiko viññātabbo.",
  "tika-s0501t3:633": "Sīlakkhandhoti parisuddhasīlakkhandho. Samādhikkhandhassāti mahaggatakkhandhassa, samādhipaṭṭhāno hi mahaggatadhammo. Paññākkhandhoti maggaphalapaññāpadhānakkhandho. So hi vimuttiñāṇadassanasaṅkhātassa paccavekkhaṇañāṇakkhandhassa paccayo hoti. Titthaññutādīnaṁ attho padaṭṭhānahāravibhaṅgavaṇṇanāyaṁ vuttova.",
  "tika-s0501t3:634": "Sabhāvo hetūti ācariyena vutto, ‘‘kīdiso so sabhāvo hetū’’ti pucchitabbattā ‘‘yathā vā pana cakkhuñca paṭiccā’’tiādi vuttaṁ . Cakkhuviññāṇaṁ cakkhuñca cakkhundriyañca paṭicca nissayaṁ katvā rūpe paṭicca ārammaṇaṁ katvā uppajjati. Tattha cakkhādīsu cakkhundriyaṁ ādhipateyyapaccayatāya indriyapaccayatāya cakkhuviññāṇassa paccayo, rūpārammaṇaṁ purejātārammaṇapaccayatāya paccayo, āloko sannissayatāya upanissayatāya paccayo hoti. So paccayo honto phalena cakkhuviññāṇena asamānattā sabhāvo hetu na hoti, paccayo ca hoti manasikāro. Kiriyamanodhātu pana phalena cakkhuviññāṇena viññāṇabhāvena samānattā sabhāvo hetu hoti yathā, evaṁ saṅkhārā nāmakkhandhabhāvena samānattā viññāṇassa paccayā hontā sabhāvo hetu honti. Viññāṇaṁ nāmarūpena ekasantativasena samānattā nāmarūpassa paccayo hontaṁ sabhāvo hetu hoti. Iminā nayena ‘‘nāmarūpaṁ saḷāyatanassā’’tiādīsupi attho veditabbo. Evaṁ vuttappakāro hetu, paccayo janako, upatthambhako ca yo koci upanissayo balavapaccayo hoti, sabbo so hetupaccayo janakaupatthambhako janitabbupatthambhiyassa phalassa parikkharaṇato abhisaṅkharaṇato nippariyāyato parikkhāro nāma.",
  "tika-s0501t3:635": "‘‘Vuttappakāro hetupaccayo parikkhāro nāmāti kena amhehi saddahitabbo’’ti vattabbattā ‘‘tenāhā’’tiādi vuttaṁ. Tena kāraṇabhūtena sabbassa hetupaccayassa parikkhārabhāvena āyasmā mahākaccāno ‘‘ye dhammā yaṁ dhammaṁ janayantī’’ti yaṁ vacanaṁ āha, tena vacanena saddahitabbo, ‘‘ye dhammā yaṁ dhammaṁ janayantī’’ti vacanaṁ nissāya tumhehi sallakkhetabboti adhippāyo.",
  "tika-s0501t3:636": "‘‘Ettakova parikkhāro hāro yuñjitabbo’’ti vattabbattā ‘‘niyutto parikkhāro hāro’’ti vuttaṁ, yo yo parikkhāro hāro yuñjitabbo, so so parikkhāro hāro nīharitvā yutto yuñjitabboti.",
  "tika-s0501t3:637": "Iti parikkhārahāravibhaṅge sattibalānurūpā racitā",
  "tika-s0501t3:638": "Vibhāvanā niṭṭhitā.",
  "tika-s0501t3:639": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti.",
  "tika-s0501t3:640": "16. Samāropanahāravibhaṅgavibhāvanā",
  "tika-s0501t3:641": "50. Yena yena saṁvaṇṇanāvisesabhūtena parikkhārahāravibhaṅgena suttatthānaṁ hetupaccayo vibhatto, so…pe… vibhaṅgo paripuṇṇo, ‘‘katamo samāropanahāravibhaṅgo’’ti pucchitabbattā ‘‘tattha katamo samāropano hāro’’tiādi vuttaṁ. Tattha tesu niddiṭṭhesu soḷasasu desanāhārādīsu katamo saṁvaṇṇanāviseso samāropano hāro samāropanahāravibhaṅgo nāmāti pucchati. ‘‘Ye dhammā yaṁmūlā’’tiādiniddesassa idāni mayā vuccamāno ‘‘ekasmiṁ padaṭṭhāne yattakāni padaṭṭhānāni otarantī’’tiādiko vitthārasaṁvaṇṇanāviseso samāropanahāravibhaṅgo nāma.",
  "tika-s0501t3:642": "‘‘Kittake padaṭṭhāne sutte vutte kittakāni padaṭṭhānāni samāropayitabbānī’’ti pucchitabbattā ‘‘ekasmiṁ padaṭṭhāne’’tiādi vuttaṁ. Ekasmiṁ padaṭṭhāne sutte vutte sati avuttāni yattakāni padaṭṭhānāni otaranti samosaranti, sabbāni tāni avuttāni padaṭṭhānāni sutte vuttāni viya niddhāraṇavasena ānetvā desanāya āropayitabbāni. ‘‘Kāni viya samāropayitabbānī’’ti vattabbattā ‘‘yathā āvaṭṭe’’tiādi vuttaṁ. Āvaṭṭe hāre ekasmiṁ padaṭṭhāne sutte vutte sati sutte avuttāni bahukāni padaṭṭhānāni otaranti, tāni bahukāni padaṭṭhānāni pariyesitabbāni yathā, evaṁ samāropane hārepi bahukāni padaṭṭhānāni desanāya samāropayitabbānīti attho.",
  "tika-s0501t3:643": "‘‘Kevalaṁ pana padaṭṭhānavaseneva samāropanā kātabbā kiṁ, udāhu aññavasenāpi samāropanā kātabbā ki’’nti vattabbattā aññavasenāpi samāropanā kātabbā; tasmā samāropanā catubbidhā kātabbāti dassento ‘‘tattha samāropanā catubbidhā’’tiādimāha. Tattha tatthāti tāsu samāropayitabbasamāropanāsu padaṭṭhānaṁ padaṭṭhānasamāropanā, vevacanaṁ vevacanasamāropanā, bhāvanā bhāvanāsamāropanā, pahānaṁ pahānasamāropanā, iti iminā pabhedena samāropanā catubbidhā kātabbā.",
  "tika-s0501t3:644": "‘‘Tāsu catubbidhāsu samāropanāsu katamā padaṭṭhānasamāropanā’’ti pucchitabbattā tathā pucchitvā padaṭṭhānasamāropanaṁ dassetuṁ ‘‘tatthakatamā’’tiādi vuttaṁ. Sutte vuttena padaṭṭhānena sutte avuttānaṁ padaṭṭhānānaṁ samāropanā katamāti pucchati.",
  "tika-s0501t3:645": "Sabbapāpassa akusalassa yaṁ akaraṇaṁ akaraṇahetu sāsanaṁ atthi, etaṁ sāsanaṁ buddhānaṁ sāsanaṁ ovādo hoti, atha vā akaraṇaṁ akaraṇatthāya yaṁ sāsanaṁ atthi, etaṁ buddhānaṁ sāsanaṁ ovādo hoti, na yassa kassaci sāsananti attho. Akaraṇanti hi sampadānatthe pavattaṁ paccattavacanaṁ yathā ‘‘kissa atthāya kimattha’’nti. Kusalassa sampadā sampadāya yaṁ sāsanaṁ atthi, etaṁ buddhānaṁ sāsanaṁ. Sacittapariyodāpanaṁ sacittapariyodāpanatthaṁ yaṁ sāsanaṁ atthi, etaṁ buddhānaṁ sāsanaṁ hoti.",
  "tika-s0501t3:646": "Iti evaṁpakārena vuttassa tassa sāsanassa kiṁ padaṭṭhānanti visesassa visesapadaṭṭhānaṁ puna pucchati. Idaṁ sucaritattayaṁ sāsanassa ovādassa padaṭṭhānaṁ sucaritattayena hetunā sāsanattāti daṭṭhabbaṁ yathā ‘‘annena vasatī’’tiādi. ‘‘Sucaritattaye padaṭṭhāne vutte katamaṁ padaṭṭhānaṁ samāropayitabba’’nti pucchitabbattā ‘‘tattha yaṁ kāyikañcā’’tiādi vuttaṁ. Idaṁ khandhattayaṁ sāsanassa padaṭṭhānaṁ samāropayitabbaṁ, ‘‘khandhattaye padaṭṭhāne samāropayite katamaṁ samāropayitabba’’nti pucchitabbattā ‘‘tattha sīlakkhandho cā’’tiādi vuttaṁ. Idaṁ samathavipassanādvayaṁ sāsanassa padaṭṭhānaṁ samāropayitabbaṁ. ‘‘Samathavipassanādvaye padaṭṭhāne samāropayite katamaṁ padaṭṭhānaṁ samāropayitabba’’nti pucchitabbattā ‘‘tattha samathassa phala’’ntiādi vuttaṁ. Idaṁ phaladvayaṁ sāsanassa padaṭṭhānaṁ samāropayitabbaṁ.",
  "tika-s0501t3:647": "Sāsanassa padaṭṭhānāni samāropayitabbānīti ācariyena niddhāretvā vibhattāni, amhehi ca ñātāni, ‘‘idāni katamassa katamaṁ padaṭṭhānaṁ samāropayitabba’’nti pucchitabbattā ‘‘vanaṁ vanathassā’’tiādi vuttaṁ. Idaṁ kāmaguṇapañcakaṁ vanaṁ taṇhābhūtassa vanathassa padaṭṭhānaṁ taṇhāvatthubhāvato, ‘‘itthī’’ti vā ‘‘puriso’’ti vā nimittaggāhasaṅkhātaṁ idaṁ vanaṁ ‘‘aho cakkhu, aho sotaṁ, aho ghānaṁ, aho jivhā, aho kāyo’’ti tesaṁ tesaṁ aṅgapaccaṅgānaṁ anubyañjanaggāhasaṅkhātassa vanathassa padaṭṭhānaṁ samāropayitabbaṁ. Apariññātaṁ dvādasāyatanasaṅkhātaṁ idaṁ vanaṁ saṁyojanasaṅkhātassa vanathassa padaṭṭhānaṁ samāropayitabbaṁ, āyatanaṁ paṭicca saṁyojanuppajjanato anusayasaṅkhātaṁ idaṁ vanaṁ pariyuṭṭhānasaṅkhātassa vanathassa padaṭṭhānaṁ samāropayitabbaṁ. ‘‘Pañcakāmaguṇādīnaṁ vanabhāvo ca taṇhādīnaṁ vanathabhāvo ca kena amhehi saddahitabbo’’ti vattabbattā ‘‘tenāha bhagavā’’tiādi vuttaṁ. Tena pañcakāmaguṇādīnaṁ vanabhāvena ca taṇhādīnaṁ vanathabhāvena ca bhagavā ‘‘chetvā vanañca vanathañcā’’ti yaṁ vacanaṁ āha, tena bhagavato vacanena vacanānusārena saddahitabboti. Ayanti ayaṁ ‘‘ekasmiṁ padaṭṭhāne’’tiādisaṁvaṇṇanā. Padaṭṭhānenāti ekekena padaṭṭhānena. Samāropanāti tadaññapadaṭṭhānānaṁ samāropanā . Samāropenti samāropayitabbāni etāya saṁvaṇṇanāyāti samāropanāti viggahoti. (1)",
  "tika-s0501t3:648": "51. Padaṭṭhānena samāropanā ācariyena niddiṭṭhā, amhehi ca ñātā, ‘‘katamā vevacanena samāropanā’’ti pucchitabbattā ‘‘tattha katamā vevacanenā’’tiādi vuttaṁ. Tatthāti tāsu catūsu padaṭṭhānasamāropanādīsu samāropanāsu vevacanena ekekena rotadaññavevacanānaṁ samāropanā katamāti pucchati. ‘‘Rāgavirāgā’’ti ca ‘‘cetovimuttī’’ti ca ‘‘sekkhaphala’’nti ca idaṁ vacanattayaṁ anāgāmiphalatthattā anāgāmiphalassa vevacanaṁ. ‘‘Avijjāvirāgā’’ti ca ‘‘paññāvimuttī’’ti ca ‘‘asekkhaphala’’nti ca idaṁ vacanattayaṁ arahattaphalatthattā arahattaphalassa vevacanaṁ. Iminā nayena sesesu yojanā kātabbā. (2)",
  "tika-s0501t3:649": "Vevacanena samāropanā ācariyena niddiṭṭhā, amhehi ca ñātā, ‘‘katamā bhāvanāya samāropanā’’ti pucchitabbattā ‘‘tattha katamā bhāvanāyā’’tiādi vuttaṁ. Tatthāti tāsu catūsu padaṭṭhānasamāropanādīsu katamāya desitāya bhāvanāya katamesānaṁ adesitānaṁ bhāvanāropanā katamāti pucchati. Yathā yena pakārena yaṁ bhāvanaṁ bhagavā ‘‘tasmātiha, tvaṁ bhikkhu, kāye kāyānupassī viharati, ātāpī sampajāno satimā vineyya loke abhijjhādomanassa’’nti (saṁ. ni. 5.369, 371, 395, 415) āha, tathā tena pakārena tāya bhāvanāya tadaññabhāvanāpi samāropayitabbāti attho.",
  "tika-s0501t3:650": "‘‘Tasmātihā’’tiādipāṭhe ‘‘kiṁ bhāvanaṁ bhagavā āhā’’ti pucchitabbattā ‘‘ātāpī’’tiādi vuttaṁ. ‘‘Ātāpī’’ti vacanena vīriyindriyaṁ bhagavā āha. ‘‘Sampajāno’’ti vacanena paññindriyaṁ bhagavā āha. ‘‘Satimā’’ti vacanena satindriyaṁ āha. ‘‘Vineyya loke abhijjhādomanassa’’nti vacanena samādhindriyaṁ āha. ‘‘Evaṁ vutte katamā bhāvanā samāropayitabbā’’ti pucchitabbattā ‘‘evaṁ kāye kāyānupassino viharato cattāro satipaṭṭhānā bhāvanāpāripūriṁ gacchantī’’ti vuttaṁ. Evaṁ vuttāya vīriyindriyādibhāvanāya cattāro satipaṭṭhānā samāropayitabbāti attho. Kena kāraṇena bhāvanāpāripūriṁ gacchantīti pucchati. Catunnaṁ indriyānaṁ indriyabhāvena, bhāvetabbabhāvena vā ekalakkhaṇattā bhāvanāpāripūriṁ gacchantīti vissajjeti. ‘‘Tesu samāropitesu katame samāropayitabbā’’ti pucchitabbattā ‘‘catūsū’’tiādi vuttaṁ. Catūsu satipaṭṭhānesu bhāviyamānesu samāropayitabbesu cattāro sammappadhānā bhāvanāpāripūriṁ gacchantīti samāropayitabbāti attho. Sesesupi evameva samāropayitabbā.",
  "tika-s0501t3:651": "Bhāvanāya samāropanā ācariyena vibhattā, amhehi ca ñātā, ‘‘katamā pahānena samāropanā’’ti pucchitabbattā ‘‘tattha katamā’’tiādi vuttaṁ. Tatthāti tāsu catūsu padaṭṭhānasamāropanādīsu katamena desitena pahānena katamesaṁ adesitānaṁ pahānānaṁ katamā samāropanāti pucchati. ‘‘Kāye kāyānupassī viharanto asubhe ‘subha’nti vipallāsaṁ pajahatī’’ti desitena ‘‘subha’’nti vipallāsappahānena kabaḷīkārāhārapariññāya paribandhakilesakāmupādānappahānādayopi samāropayitabbā.",
  "tika-s0501t3:652": "‘‘Vedanāsu vedanānupassī viharanto dukkhe ‘sukha’nti vipallāsaṁ pajahatī’’ti desitena ‘‘sukha’’nti vipallāsappahānena phassāhārapariññāya paribandhakilesabhavupādānappahānādayopi samāropayitabbā.",
  "tika-s0501t3:653": "‘‘Citte cittānupassī viharanto anicce ‘nicca’nti vipallāsaṁ pajahatī’’ti desitena ‘‘nicca’’nti vipallāsappahānena viññāṇāhārapariññāya paribandhakilesadiṭṭhupādānappahānādayopi samāropayitabbā.",
  "tika-s0501t3:654": "‘‘Dhammesudhammānupassī viharanto anattani ‘attā’ti vipallāsaṁ pajahatī’’ti desitena ‘‘attā’’ti vipallāsappahānena manosañcetanāhārapariññāya? Manosañcetanāhārapariññāya paribandhakilesaattavādupādānappahānādayopi samāropayitabbāti adhippāyo. (4)",
  "tika-s0501t3:655": "Pahānahāro pana lakkhaṇahāravibhaṅgavaṇṇanāyaṁ vuttoyevāti idha na vadāma.",
  "tika-s0501t3:656": "‘‘Sutte desitena ekekena padaṭṭhānādikena adesitānaṁ padaṭṭhānādīnaṁ samāropanabhāvo kena amhehi vijānitabbo saddahitabbo’’ti vattabbattā ‘‘tenāha āyasmā’’tiādimāha. Tena tathā samāropanabhāvena āyasmā mahākaccāno –",
  "tika-s0501t3:657": "‘‘Ye dhammā yaṁmūlā, ye cekatthā pakāsitā muninā;",
  "tika-s0501t3:658": "Te samāropayitabbā, esa samāropano hāro’’ti –",
  "tika-s0501t3:659": "Yaṁ vacanaṁ āha, tena vacanena vacanānusārena tathā samāropanabhāvo tumhehi vijānitabbo saddahitabboti vuttaṁ hoti.",
  "tika-s0501t3:660": "‘‘Kiṁ pana ettāvatā samāropano hāro paripuṇṇo, añño niyutto natthī’’ti vattabbattā ‘‘niyutto samāropano hāro’’ti vuttaṁ. Sutte desitena nayena padaṭṭhānādikena adesitāni padaṭṭhānāni samāropayitabbāni bhavanti, tena tena padaṭṭhānādikena adesitānaṁ padaṭṭhānādīnaṁ samāropano hāro niyutto niddhāretvā yuñjitabboti attho daṭṭhabbo.",
  "tika-s0501t3:661": "Iti samāropanahāravibhaṅge sattibalānurūpā racitā",
  "tika-s0501t3:662": "Vibhāvanā niṭṭhitā.",
  "tika-s0501t3:663": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabbo.",
  "tika-s0501t3:664": "Ime yathāvuttā soḷasa saṁvaṇṇanāvisesā saṁvaṇṇetabbatthesu aññāṇasaṁsayānaṁ haraṇato apanayanato hārā nāmāti.",
  "tika-s0501t3:665": "Niṭṭhitā hāravibhaṅgavāravibhāvanā.",
  "tika-s0501t3:666": "1. Desanāhārasampātavibhāvanā",
  "tika-s0501t3:667": "52. Yena yena saṁvaṇṇanāvisesabhūtena desanāhāravibhaṅgādihāravibhaṅgena assādādayo nānāsuttatthā vibhattā, so saṁvaṇṇanāvisesabhūto desanāhāravibhaṅgādihāravibhaṅgo paripuṇṇo.",
  "tika-s0501t3:668": "‘‘Soḷasa hārā paṭhamaṁ, disālocanato disā viloketvā;",
  "tika-s0501t3:669": "Saṅkhipiya aṅkusena hi, nayehi tīhi niddise sutta’’nti. (netti. 4 nayasaṅkhepa) –",
  "tika-s0501t3:670": "Gāthā niddesavāre ācariyena vuttā, tassā gāthāya niddeso hāravibhaṅgavārassa ādimhi na vibhatto, ‘‘kuhiñci vibhatto, hārasampāte vā vibhatto kiṁ, udāhu nayasamuṭṭhānahāre vā vibhatto ki’’nti pucchitabbattā ‘‘hārasampāte vibhatto’’ti tumhehi daṭṭhabboti viññāpanatthaṁ ‘‘soḷasa hārā paṭhama’’ntiādi vuttaṁ.",
  "tika-s0501t3:671": "Atha vā suparikammakatabhūmisadisesu saṁvaṇṇetabbesu nānāsuttappadesesu nānāvaṇṇasugandhapupphasadise soḷasa hāre saṁvaṇṇanābhāvena yojetvā soḷasa hārā ācariyena vibhattā, tathā susikkhitasippācariyasuvicāritajambunadābharaṇasadisesu saṁvaṇṇetabbesu nānāsuttappadesesu nānāvidharaṁsijālavividhamaṇiratanasadise soḷasa hāre saṁvaṇṇanābhāvena yojetvāva soḷasa hārā vibhattā, mahāpathaviṁ parivattetvā pappaṭakojassa khādāpanaṁ atidukkaraṁ viya, nānāvidhesu saṁvaṇṇetabbesu suttappadesesu paramatthojāya soḷasahi hārehi atidukkarakhādāpanasadisaṁ viññāpanaṁ karontena ca yojanikamadhugaṇḍaṁ pīḷetvā sumadhurasassa pāyāpanaṁ atidukkaraṁ viya nānāvidhesu saṁvaṇṇetabbesu suttappadesesu paramatthamadhurasassa soḷasahi hārehi atidukkaraṁ pāyāpanasadisaṁ viññāpanaṁ karontena ca ācariyena anekesu saṁvaṇṇetabbasuttappadesesu soḷasa hāre saṁvaṇṇanābhāvena yojetvā soḷasa hārā vibhattā, amhehi ca ñātā, ‘‘nānāvidhasuttappadesesu te saṁvaṇṇanābhāvena yojetvā soḷasa hārā vibhattā kiṁ , udāhu ekasmimpi saṁvaṇṇetabbasuttappadese saṁvaṇṇanābhāvena yojetvā soḷasa hārā vibhattā ki’’nti vattabbattā ekasmimpi saṁvaṇṇetabbasuttappadese saṁvaṇṇanābhāvena yojetvā soḷasa hārā vibhattāyevāti tathā vibhajanto ‘‘soḷasa hārā paṭhama’’ntiādikaṁ hārasampātavāraṁ āha.",
  "tika-s0501t3:672": "Nanu hārasampātavāraṁ kathetukāmena ācariyena ‘‘tattha katamo desanāhārasampāto’’tiādivacanaṁ vattabbaṁ, atha kasmā ‘‘soḷasa hārā paṭhama’’ntiādi vattabbanti ce? Niddese vuttaṁ ‘‘soḷasa hārā paṭhama’’ntiādikaṁ gāthaṁ hāravibhaṅgavāro nappayojeti vippakiṇṇavisayattā ca nayavicārassa ca antaritattā. Hārasampātavāro pana taṁ gāthaṁ payojeti avikiṇṇavisayattā. Tasmā taṁ gāthaṁ paccāmasitvā hārasampātavāre tassā gāthāya niddeso daṭṭhabboti viññāpanatthaṁ ‘‘soḷasa hārā paṭhama’’ntiādi vattabbaṁyevāti. Aṭṭhakathāyaṁ pana –",
  "tika-s0501t3:673": "Evaṁ suparikammakatāya bhūmiyā nānāvaṇṇāni muttapupphāni pakiranto viya, susikkhitasippācariyavicāritesu surattasuvaṇṇālaṅkāresu nānāvidharaṁsijālasamujjalāni vividhāni maṇiratanāni bandhanto viya, mahāpathaviṁ parivattetvā pappaṭakojaṁ khādāpento viya , yojanikamadhugaṇḍaṁ pīḷetvā sumadhurasaṁ pāyento viya ca āyasmā mahākaccāno nānāsuttappadese udāharanto soḷasa hāre vibhajitvā idāni te ekasmiṁyeva sutte yojetvā dassento hārasampātavāraṁ ārabhi. Ārabhanto ca yāyaṁ niddesavāre –",
  "tika-s0501t3:674": "‘‘Soḷasa hārā paṭhamaṁ, disālocanato disā viloketvā;",
  "tika-s0501t3:675": "Saṅkhipiya aṅkusena hi, nayehi tīhi niddise sutta’’nti. –",
  "tika-s0501t3:676": "Gāthā vuttā. Yasmā taṁ hāravibhaṅgavāro nappayojeti vippakiṇṇavisayattā, nayavicārassa ca antaritattā. Anekehi suttappadesehi hārānaṁ vibhāgadassanameva hi hāravibhaṅgavāro. Hārasampātavāro pana taṁ payojeti ekasmiṁyeva suttappadese soḷasa hāre yojetvāva tadanantaraṁ nayasamuṭṭhānassa kathitattā. Tasmā ‘‘soḷasa hārā paṭhama’’nti gāthaṁ paccāmasitvā ‘‘tassā niddeso kuhiṁ daṭṭhabbo? Hārasampāteti āhā’’ti –",
  "tika-s0501t3:677": "Vuttaṁ. Gāthāttho niddesavibhāvanāyaṁ vuttova. ‘‘Soḷasa…pe… sutta’’nti yā gāthā niddese ācariyena vuttā, tassā gāthāya niddeso kuhiṁ daṭṭhabbo, hāravibhaṅgassa ādimhi ācariyena na vibhatto, hārasampāte vā paccāmasitvā vibhattoti daṭṭhabbo kiṁ, udāhu nayasamuṭṭhāne vā paccāmasitvā vibhattoti daṭṭhabbo kinti pucchati. Hārasampāte paccāmasitvā vibhattoti daṭṭhabboti vissajjanā.",
  "tika-s0501t3:678": "Hārasampāte tassā gāthāya niddeso daṭṭhabboti ācariyena vutto, so hārasampāto desanāhārasampātabhedena soḷasavidho, ‘‘tattha katamo hārasampāto desanāhārasampāto’’ti pucchitabbattā imasmiṁ sutte saṁvaṇṇetabbe saṁvaṇṇanābhāvena mayā vibhajiyamāno hārasampātabhūto saṁvaṇṇanāviseso desanāhārasampāto nāmāti tathā vibhajituṁ ‘‘tattha katamo desanāhārasampāto’’tiādi vuttaṁ. Tatthāti tasmiṁ soḷasavidhe desanāhārasampātādike hārasampāte. Katamo hārasampātabhūto saṁvaṇṇanāviseso desanāhārasampāto nāmāti pucchati.",
  "tika-s0501t3:679": "‘‘Arakkhitena cittena, micchādiṭṭhihatena ca;",
  "tika-s0501t3:680": "Thinamiddhābhibhūtena, vasaṁ mārassa gacchatī’’ti. –",
  "tika-s0501t3:681": "Sutte ‘‘arakkhitena cittenāti kiṁdesayatī’’ti pucchitvā ‘‘pamādaṁ desayatī’’tiādisaṁvaṇṇanāviseso desanāhārasampāto nāmāti vuttaṁ hoti. Gāthāttho aṭṭhakathāyaṁ (netti. aṭṭha. 52) vibhatto. Yojanattho pana arakkhitena cittena arakkhitacittasamaṅgī puggalo mārassa maccuno vasaṁ gacchati. Micchādiṭṭhihatena vipallāsena vipallāsasamaṅgī puggalo mārassa vasaṁ gacchati. Thinamiddhābhibhūtena sasaṅkhārikacittena kusītacittena taṁcittasamaṅgī puggalo mārassa kilesādimārassa vasaṁ gacchatīti.",
  "tika-s0501t3:682": "‘‘Arakkhitena cittenā’ti padena desitaṁ taṁ pamādadhammajātaṁ kassa pada’’nti vattabbattā ‘‘taṁ maccuno pada’’nti vuttaṁ. ‘‘Arakkhitena cittenā’’ti iminā suttappadesena desito attho ācariyena vibhatto, amhehi ca ñāto, ‘‘micchādiṭṭhihatena cāti suttappadesena desito attho kathaṁ vibhatto’’ti vattabbattā ‘‘micchādiṭṭhihatena cā’’tiādi vuttaṁ. Yena vipallāsena yadā anicce ‘‘nicca’’nti passati, tadā pavatto so vipallāso ‘‘micchādiṭṭhihataṁ nāmā’’ti vuccati. ‘‘So pana vipallāso kiṁlakkhaṇo’’ti pucchitabbattā tathā pucchitvā ‘‘viparītaggāhalakkhaṇo vipallāso’’ti vuttaṁ.",
  "tika-s0501t3:683": "Viparītaggāhalakkhaṇoti asubhādīnaṁyeva subhādiviparītaggāhalakkhaṇo vipallāso ‘‘vipallāsayatī’’ti kāritatthasambhavato. Kiṁ vipallāso viparītaggāhalakkhaṇo? So vipallāso saññaṁ vipallāsayati, cittampi vipallāsayati, diṭṭhimpi vipallāsayati. Iti tayo dhamme vipallāsayatīti vipallāsetabbānaṁ tividhattā vipallāsāpi tividhā honti. Tesu saññāvipallāso muduko dubbalo subhādivasena upaṭṭhitākāraggahaṇamattattā, cittavipallāso saññāvipallāsato balavā subhādivasena upaṭṭhahantānaṁ rūpakkhandhādīnaṁ subhādivasena sanniṭṭhānaṁ katvā gahaṇato. Diṭṭhivipallāso saññāvipallāsacittavipallāsehi balavataro, yaṁ yaṁ ārammaṇaṁ subhādiākārena upaṭṭhāti. Taṁ taṁ ārammaṇaṁ sassatādivasena abhinivisitvā gahaṇato. Tasmā saññāvipallāso paṭhamaṁ vutto, tadanantaraṁ cittavipallāso, tadanantaraṁ diṭṭhivipallāso vutto. Vitthārato pana ekekassa subhasukhaattaniccaggahaṇavasena catubbidhattā dvādasavidhā honti.",
  "tika-s0501t3:684": "Vipallāsā ācariyena vibhattā, amhehi ca ñātā, ‘‘katame vipallāsapavattiṭṭhānavisayā’’ti pucchitabbattā imāni attabhāvavatthūni vipallāsapavattiṭṭhānavisayānīti dassetuṁ ‘‘so kuhiṁ vipallāsayati catūsu attabhāvavatthūsū’’ti vuttaṁ. Catūsu rūpakāyavedanācittadhammasaṅkhātesu attabhāvavatthūsu so sabbo vipallāso saññācittadiṭṭhiyo vipallāsayati. ‘‘Kathaṁ samanupassantassa vipallāsayatī’’ti pucchitabbattā ‘‘rūpaṁ attato samanupassatī’’tiādi vuttaṁ. Yo puggalo rūpaṁ vā attato samanupassati, rūpavantaṁ attānaṁ vā attato samanupassati , attani rūpaṁ vā attato samanupassati. Rūpasmiṁ attānaṁ vā attato samanupassati, evaṁ tassa samanupassantassa puggalassa vipallāso rūpakāye saññācittadiṭṭhiyo vipallāsayati. Eseva nayo vedanādīsupi.",
  "tika-s0501t3:685": "‘‘Tesu rūpakāyādīsu katamaṁ katamassa vipallāsassa vatthū’’ti pucchitabbattā evaṁ pavattamānassa vipallāsassa idaṁ imassa vatthūti vibhajituṁ ‘‘tattha rūpa’’ntiādi vuttaṁ. Tatthāti tesu rūpādīsu catūsu paṭhamaṁ vipallāsavatthu rūpaṁ ‘‘asubhe subha’’nti evaṁ pavattamānassa vipallāsassa vatthu hotīti vibhajitvā gahetabbaṁ. Esa nayo sesesupi. Evaṁ ‘‘asubhe subha’’ntiādippakārena vipallāsā catubbidhā bhavanti.",
  "tika-s0501t3:686": "Idaṁ imassa vatthūti ācariyena vibhajitvā dassitā, amhehi ca ñātā, ‘‘tesaṁ vipallāsānaṁ katame mūlakāraṇadhammā’’ti pucchitabbattā ‘‘dve dhammā’’tiādi vuttaṁ. Cittassa saṁkilesā, taṇhā ca avijjā ca – ime dve dhammā vipallāsānaṁ mūlakāraṇabhūtā bhavanti.",
  "tika-s0501t3:687": "‘‘Ime dve dhammā ekato vipallāsānaṁ mūlakāraṇaṁ kiṁ honti, udāhu visuṁ visu’’nti vattabbattā visuṁ visuṁ vibhajituṁ ‘‘taṇhānivuta’’ntiādi vuttaṁ. Avijjārahitā taṇhā nāma natthi, tasmā ‘‘taṇhāavijjānivuta’’nti vattabbanti? Na, taṇhāya sātisayapaccayattā. Sātisayāya hi taṇhāya asubhepi ‘‘subha’’nti, dukkhepi ‘‘sukha’’nti samanupassanti. ‘‘Taṇhā ca avijjā cā’’ti vuttattā ‘‘avijjānivuta’’nti vattabbaṁ, kasmā ‘‘diṭṭhinivuta’’nti vuttanti? Avijjāya diṭṭhi bhavatīti diṭṭhisīsena avijjaṁ gahetvā ‘‘diṭṭhinivuta’’nti vuttaṁ, avijjānivutanti attho gahetabbo. ‘‘Avijjānivuta’’nti vutte pana diṭṭhirahitā avijjāpi gahitā siyā, diṭṭhisahitāya hi avijjāya aniccepi ‘‘nicca’’nti, anattaniyepi ‘‘attā’’ti samanupassanti.",
  "tika-s0501t3:688": "‘‘Kathaṁ taṇhāmūlako vipallāso pavatto, kathaṁ diṭṭhisahitāvijjāmūlako vipallāso pavatto’’ti vattabbattā ‘‘tattha yo diṭṭhivipallāso’’tiādi vuttaṁ. Tatthāti tesu taṇhāmūlakadiṭṭhisahitāvijjāmūlakesu. Diṭṭhivipallāsoti diṭṭhisahitāvijjāmūlakavipallāso. Atītaṁ rūpaṁ attato samanupassatīti adabbabhūtopi dabbabhūto viya vutto. Taṇhāvipallāsoti diṭṭhisahitataṇhāmūlako vipallāso anāgataṁrūpaṁ diṭṭhibhinandanavasena abhinandatīti. Evaṁ atītasamanupassanaanāgatābhinandanabhedena pavattiviseso daṭṭhabbo. ‘‘Cittassa saṁkileso taṇhāavijjāyeva dve dhammā na honti, atha kho dasa kilesāpi, kasmā dveyeva vuttā’’ti vattabbattā ‘‘dve dhammā cittassa upakkilesā’’tiādi vuttaṁ. Taṇhā ca avijjā ca – ime dveyeva dhammā paramasāvajjassa vipallāsassa mūlakāraṇattā. Tāhi taṇhāavijjāhi visujjhantaṁ cittaṁ sabbehi kilesehi visujjhati, tasmā ca visesato cittassa upakkilesā hontīti dve dhammā vuttā. Na hi tāsu taṇhāavijjāsu arahattamaggena pahīnāsu koci saṁkileso appahīno nāma natthīti.",
  "tika-s0501t3:689": "‘‘Vuttappakārā taṇhāavijjā vuttappakārānaṁ vipallāsānaṁyeva mūlakāraṇaṁ honti kiṁ, udāhu sakalassa vaṭṭassāpi mūlakāraṇaṁ honti ki’’nti vattabbattā vuttappakārā taṇhāavijjā vuttappakārānaṁ mūlakāraṇaṁ honti yathā, evaṁ sakalassa vaṭṭassāpi mūlakāraṇaṁ hontīti dassetuṁ ‘‘tesa’’ntiādi vuttaṁ. Tattha yesaṁ puggalānaṁ cittaṁ arakkhitaṁ, micchādiṭṭhihatañca hoti, tesaṁ puggalānaṁ. Yesaṁ avijjānīvaraṇānaṁ taṇhāsaṁyojanānaṁ pubbakoṭi na paññāyati, tehi avijjānīvaraṇehi taṇhāsaṁyojanehi saṁsāre sandhāvantānaṁ saṁsarantānaṁ puggalānaṁ sakiṁ nirayaṁ māravasagamanena sandhāvanaṁ saṁsaraṇaṁ hoti, sakiṁ tiracchānayoniṁ sandhāvanaṁ saṁsaraṇaṁ hoti, sakiṁ pettivisayaṁ sandhāvanaṁ saṁsaraṇaṁ hoti, sakiṁ asurakāyaṁ sandhāvanaṁ saṁsaraṇaṁ hoti, sakiṁ deve sandhāvanaṁ saṁsaraṇaṁ hoti, sakiṁ manusse sandhāvanaṁ saṁsaraṇaṁ hotīti attho.",
  "tika-s0501t3:690": "‘‘Micchādiṭṭhihatena cā’’ti suttappadesena desito attho ācariyena vibhatto, amhehi ca ñāto, ‘‘thinamiddhābhibhūtenāti suttappadesena desito attho kathaṁ vibhatto’’ti vattabbattā ‘‘thinamiddhābhibhūtenā’’tiādi vuttaṁ. Cittassa viññāṇakkhandhassa yā akallatā akammaniyatā atthi, idaṁ akallattaṁ akammaniyattaṁ thinaṁ nāma. Yaṁ kāyassa līnattaṁ vedanādikkhandhattayalīnattaṁ atthi, idaṁ kāyassa līnattaṁ middhaṁ nāmāti thinamiddhasarūpameva vuttaṁ. Tehi thinamiddhehi cittassa abhibhūtabhāvādiko pana suviññeyyattā na vutto, avuttepi yesaṁ puggalānaṁ cittaṁ thinamiddhehi abhibhūtaṁ, tesaṁ puggalānaṁ tena cittena cittasīsena saṁyojanena saṁsāre māravasagamanena sandhāvanaṁ saṁsaraṇaṁ pariyosānasabhāvo vitthāretvā gahetabbo.",
  "tika-s0501t3:691": "‘‘Vasaṁ mārassa gacchatīti suttappadesena desito attho kathaṁ vibhatto’’ti vattabbattā ‘‘vasaṁ mārassa gacchatī’’ti vuttaṁ. Tattha kilesamārassāti kileso dānādipuññe māreti nivāretīti atthena māroti kilesamāro. Iminā kilesamāraṁ nissāya pavattattā abhisaṅkhāramārakhandhamāramaccumārā ca gahitā, ca-saddena vā gahitāti veditabbā. Sattamārassāti devaputtamārassa. Atha vā ‘‘devaputtamārassā’’ti avatvā ‘‘sattamārassā’’ti vuttattā yo yo rājacorādiko dānādīni vā issariyabhogādīni vā māreti, so so rājacorādikopi gahito, tasmā yassa kassaci sattamārassāti attho. Vasanti icchaṁ lobhaṁ adhippāyaṁ ruciṁ ākaṅkhaṁ āṇaṁ āṇattiṁ. Gacchatīti upagacchati upeti anuvattati anugacchati nātikkamatīti attho. ‘‘Kasmā vasaṁ gacchatī’’ti vattabbattā ‘‘so hī’’tiādi vuttaṁ. Yo satto arakkhitacittena ca micchādiṭṭhihatacittena ca thinamiddhābhibhūtacittena ca samannāgato hoti, so satto avijjānīvaraṇādīhi nivuto hutvā saṁsārābhimukho hi yasmā hoti, na visaṅkhārābhimukho, tasmā mārassa vasaṁ gacchatīti attho.",
  "tika-s0501t3:692": "‘‘Arakkhitenātiādikassa yassa suttassa attho vibhatto, tena ‘arakkhitenā’tiādikena suttena kittakāni saccāni desitānī’’tivattabbattā ‘‘imāni bhagavatā’’tiādi vuttaṁ. ‘‘Arakkhitenā’’tiādisuttena bhagavatā imāni dve saccāni desitāni dukkhaṁ, samudayo cāti. Kathaṁ desitāni? Abhidhammanissitāya kathāya ceva suttantanissitāya kathāya ca desitāni. Tāsu kathāsu abhidhammanissitāya kathāya desite sati ‘‘arakkhitena cittenā’’ti iminā padena arakkhitaṁ rattampi cittaṁ, arakkhitaṁ duṭṭhampi cittaṁ, arakkhitaṁ mūḷhampi cittaṁ bhagavatā desitaṁ ñāpitaṁ. Tattha rattacittaṁ lobhasahagatacittuppādavasena aṭṭhavidhaṁ, duṭṭhacittaṁ paṭighasampayuttacittuppādavasena dubbidhaṁ, mūḷhacittaṁ momūhacittuppādavasena dubbidhanti veditabbaṁ. Imesañhi cittuppādānaṁ vasena yā cakkhundriyādīnaṁ agutti anārakkhā uppannā, tāya aguttiyā anārakkhāya cittaṁ arakkhitaṁ hoti phalūpacārenāti.",
  "tika-s0501t3:693": "‘‘Micchādiṭṭhihatenā’’ti iminā padena micchādiṭṭhisaṁsaṭṭhaṁ cittaṁ desitaṁ, taṁ diṭṭhisampayuttacittuppādavasena catubbidhanti veditabbaṁ. Tañhi micchādiṭṭhiyā saṁsaṭṭhabhāvena micchādiṭṭhivasānugatattā micchādiṭṭhihataṁ nāmāti. ‘‘Thinamiddhābhibhūtenā’’ti iminā padena thinamiddhena saṁsaṭṭhaṁ cittaṁ desitaṁ, taṁ sasaṅkhārikacittuppādavasena pañcavidhanti veditabbaṁ. Tañhi thinamiddhena saṁsaṭṭhabhāvena thinamiddhavasānugatattā thinamiddhābhibhūtaṁ nāmāti evaṁ ye dvādasākusalā cittuppādakaṇḍe ‘‘katame dhammā akusalā? Yasmiṁ samaye akusalaṁ cittaṁ uppannaṁ hotī’’tiādinā (dha. sa. 365) vitthārato vattabbā, te dvādasākusalacittuppādā tīhi padehi bhagavatā desitāti veditabbā. ‘‘Mārassā’’ti padena pañca mārā gahitā. Tesu kilesamāro ‘‘cattāro āsavā, cattāro oghā, cattāro yogā, cattāro ganthā, cattāri upādānāni, aṭṭha nīvaraṇā, dasa kilesā’’ti (dha. sa. 1102 ādayo) desito. Abhisaṅkhāramāro pana ‘‘kusalā cetanā (vibha. 226) akusalā cetanā (vibha. 226) kusalaṁ kammaṁ akusalaṁ kamma’’ntiādinā desito. Khandhamāro pana ‘‘attabhāvo pañcakkhandhā’’tiādinā desito. Maccumāro pana ‘‘cuti cavanatā’’tiādinā (vibha. 193) desito. Evaṁ tāvettha abhidhammanissitāya kathāya desito attho daṭṭhabbo.",
  "tika-s0501t3:694": "Suttantanissitāya pana kathāya desite sati ‘‘cakkhunā rūpaṁ disvā nimittaggāhī hoti anubyañjanaggāhī, yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati…pe… sotindriye na saṁvaraṁ āpajjati… ghānindriye na saṁvaraṁ āpajjati… jivhindriye na saṁvaraṁ āpajjati… kāyindriye na saṁvaraṁ āpajjati… manindriye na saṁvaraṁ āpajjatī’’ti (ma. ni. 1.347) evaṁ puggalādhiṭṭhānena yaṁ chadvārikacittaṁ vuttaṁ, taṁ chadvārikacittaṁ ‘‘arakkhitena cittenā’’ti iminā padena desitaṁ. Yā micchādiṭṭhiyo pubbantakappanavasena vā aparantakappanavasena vā pubbantāparantakappanavasena vā micchā abhinivisantassa ayoniso ummujjantassa ‘‘sassato loko’’ti vā ‘‘asassato loko’’ti vā ‘‘na hoti tathāgato paraṁ maraṇā’’ti vā uppannā, tāhi diṭṭhīhi vā, yā ca diṭṭhiyo ‘‘imā cattāro sassatavādā…pe… paramadiṭṭhadhammanibbānavādā’’ti brahmajālasuttādīsu (dī. ni. 1.30 ādayo) vuttā, tāhi diṭṭhīhi vā sampayuttaṁ yaṁ cittaṁ ‘‘micchādiṭṭhihatena cā’’ti iminā padena desitaṁ.",
  "tika-s0501t3:695": "‘‘Thinaṁ nāma cittassa akammaññatā, middhaṁ nāma vedanādikkhandhattayassa akammaññatā’’ti vā ‘‘thinaṁ anussāhasaṁsīdanaṁ, middhaṁ ussāhasattivighāto’’ti vā yāni thinamiddhāni vuttāni, tehi thinamiddhehi yaṁ cittaṁ abhibhūtaṁ ajjhotthaṭaṁ, taṁ cittaṁ ‘‘thinamiddhābhibhūtenā’’ti iminā padena desitaṁ.",
  "tika-s0501t3:696": "‘‘Vaso nāma icchā lobho adhippāyo ruci ākaṅkhā āṇā āṇattī’’ti yo vaso vutto, so vaso ‘‘vasa’’nti iminā padena desito. ‘‘Pañca mārā – khandhamāro abhisaṅkhāramāro maccumāro devaputtamāro kilesamāro’’ti yo māro vutto, so māro ‘‘mārassā’’ti iminā desito. ‘‘Gacchati, upagacchati, upeti, anuvattati, anugacchati, nātikkamatī’’ti yo puggalo vutto, so puggalo ‘‘gacchatī’’ti iminā desitoti. Evaṁ desitesu dhammesu akusalā samudayasaccaṁ, ‘‘vasaṁ mārassa gacchatī’’ti iminā padena ye pañcupādānakkhandhe upādāya paññatto puggalo vutto, te pañcupādānakkhandhā dukkhasaccanti dve saccāni desitāni. ‘‘Kimatthāya dve saccāni desitānī’’ti pucchitabbattā ‘‘tesaṁ bhagavā’’tiādi vuttaṁ. Tesaṁ dvinnaṁ saccānaṁ pariññāya ca pahānāya ca ‘‘arakkhitenā’’tiādi dhammaṁ bhagavā deseti, tāni dve saccāni ‘‘arakkhitenā’’tiādikena ñāpetīti attho.",
  "tika-s0501t3:697": "‘‘Tesu dvīsu saccesu kassa saccassa pariññāya, kassa saccassa pahānāya desetī’’ti pucchitabbattā ‘‘dukkhassa pariññāya, samudayassa pahānāyā’’ti vuttaṁ. ‘‘Pariññāpahānehi katamāni saccāni desitānī’’ti vattabbattā ‘‘yena cā’’tiādi vuttaṁ. Yena arahattamaggena parijānāti, yena arahattamaggena pajahati ca, ayaṁ arahattamaggo maggasaccaṁ nāma. Yaṁ nibbānadhammaṁ ārabbha taṇhāya, avijjāya ca pahānaṁ jātaṁ, ayaṁ nibbānadhammo nirodho nirodhasaccaṁ nāmāti. Evaṁ cattāri saccāni bhagavatā desitāni.",
  "tika-s0501t3:698": "‘‘Catunnaṁ saccānaṁ desitabhāvo kena viññātabbo’’ti vattabbattā ‘‘tenāhā’’tiādi vuttaṁ. Tesu catūsu saccesu samudayasaccena assādo gahito, dukkhasaccena ādīnavo gahito, maggasaccanirodhasaccehi nissaraṇaṁ gahitaṁ, samudayappahānavasena sabbagatipajahanaṁ jātaṁ, sabbagatipajahanaṁ phalanti gahitaṁ. Yena rakkhitacittatādikena sabbagatipajahanaṁ jātaṁ, so rakkhitacittatādiko upāyoti gahito, arakkhitacittatādikassa paṭisedhanamukhena rakkhitacittatādikassa niyojanaṁ bhagavato āṇattīti gahitanti desanāhārena nānāsuttesu dassitā assādādayo ‘‘arakkhitenā’’tiādike ekasmiṁyeva sutte nīharitvā dassitā.",
  "tika-s0501t3:699": "‘‘Assādādīnaṁ nīharitvā dassitabhāvo kena viññātabbo saddahitabbo’’ti vattabbattā ‘‘tenāhā’’tiādi vuttaṁ. Ettha ca yena saṁvaṇṇanāvisesena nānāsuttesu assādādayo nīharitvā dassitā, so saṁvaṇṇanāviseso desanāhāravibhaṅgo nāma. Yena saṁvaṇṇanāvisesena ekasmiṁyeva sutte assādādayo nīharitvā dassitā, so saṁvaṇṇanāviseso desanāhārasampāto nāmāti viseso daṭṭhabbo.",
  "tika-s0501t3:700": "‘‘Ettakova desanāhārasampāto paripuṇṇo’’ti vattabbattā ‘‘niyutto desanāhārasampāto’’ti vuttaṁ. Ekekasmiṁyeva sutte assādādayo yena yena saṁvaṇṇanāvisesabhūtena desanāhārasampātena nīharitvā yathārahaṁ dassitā, so so saṁvaṇṇanāvisesabhūto desanāhārasampāto niyutto yathārahaṁ niddhāretvā yujjitabboti attho gahito.",
  "tika-s0501t3:701": "Iti desanāhārasampāte sattibalānurūpā racitā",
  "tika-s0501t3:702": "Vibhāvanā niṭṭhitā.",
  "tika-s0501t3:703": "Paṇḍitehi pana…pe… gahetabboti.",
  "tika-s0501t3:704": "2. Vicayahārasampātavibhāvanā",
  "tika-s0501t3:705": "53. Yena desanāhārasampātena assādādayo ācariyena vibhattā, amhehi ca ñātā, so desanāhārasampāto paripuṇṇo, ‘‘katamo vicayahārasampāto’’ti pucchitabbattā ‘‘tattha katamo vicayo hārasampāto’’tiādi vuttaṁ. Tatthāti tesu desanāhārasampātādīsu soḷasasu hārasampātesu katamo saṁvaṇṇanāviseso vicayahārasampāto nāmāti pucchati. Imesu dhammesu ayaṁ dhammo yena saṁvaṇṇanāvisesena vicayitabbo, so saṁvaṇṇanāviseso vicayahārasampāto nāmāti niyametvā vibhajituṁ ‘‘tattha taṇhā’’tiādi vuttaṁ. Aṭṭhakathāyaṁ pana –",
  "tika-s0501t3:706": "‘‘Evaṁ desanāhārasampātaṁ dassetvā idāni vicayahārasampātaṁ dassento yasmā desanāhārapadatthavicayo vicayahāro, tasmā desanāhāre vipallāsahetubhāvena niddhāritāya taṇhāya kusalādivibhāgapavicayamukhena vicayahārasampātaṁ dassetuṁ ‘tattha taṇhā duvidhā’tiādi āraddha’’nti (netti. aṭṭha. 53) –",
  "tika-s0501t3:707": "Vuttaṁ. Tattha tatthāti tasmiṁ ‘‘arakkhitena cittenā’’tiādisuttatthe desanāhārasampātena saṁvaṇṇite akusaladhamme ‘‘taṇhā’’ti niddhāritā sabbataṇhā. Kusalāpīti catubhūmake kusale uddissa pavattā taṇhāpi. Akusalāpīti akusaladhamme uddissa pavattā taṇhāpīti duvidhā hotīti vicayitabbā. Tena vuttaṁ ṭīkāyaṁ – ‘‘kusaladhammārammaṇāti kusaladhamme uddissa pavattamattaṁ sandhāya vuttaṁ, na tesaṁ ārammaṇapaccayataṁ, idha ‘kusalā dhammā’ti lokuttaradhammānampi adhippetattā’’ti.",
  "tika-s0501t3:708": "‘‘Kusalā taṇhā kiṁgāminī, akusalā taṇhā kiṁ gāminī’’ti pucchitabbattā ‘‘akusalā saṁsāragāminī’’tiādi vuttaṁ. Atha vā ‘‘katamo kusalākusalataṇhānaṁ viseso’’ti pucchitabbattā ‘‘akusalā saṁsāragāminī’’tiādi vuttaṁ. ‘‘Taṇhā nāma saṁsāragāminī hotu, kathaṁ apacayagāminī’’ti vattabbattā ‘‘pahānataṇhā’’ti vuttaṁ, pahānassa hetubhūtā taṇhā pahānataṇhāti attho, pahātabbataṇhaṁ āgamma yaṁ pahānaṁ pavattetabbaṁ, tena pavattetabbena pahānena apacayaṁ gacchatīti vuttaṁ hoti.",
  "tika-s0501t3:709": "‘‘Kiṁ pana taṇhāyeva kusalākusalāti dubbidhā, udāhu aññopi kusalākusalāti dubbidho’’ti vattabbattā ‘‘mānopī’’tiādi vuttaṁ. ‘‘Katamo māno kusalo, katamo māno akusalo’’ti pucchitabbattā ‘‘yaṁ mānaṁ nissāya mānaṁ pajahati, ayaṁ māno kusalo. Yo pana māno dukkhaṁ nibbattayati, ayaṁ māno akusalo’’ti vuttaṁ. Tattha yaṁ mānaṁ…pe… kusaloti yaṁ mānaṁ nissāya upanissāya pahānaṁ pavattitaṁ, tena pahānena santāne uppajjanārahaṁ mānaṁ pajahati, ayaṁ upanissayapaccayabhūto māno phalūpacārena kusalo. Yo pana…pe… akusaloti yo pana māno parahiṁsanādivasena pavattamāno hutvā attano ca parassa ca dukkhaṁ nibbattayati, ayaṁ māno akusaloti vicayitvā veditabbo.",
  "tika-s0501t3:710": "‘‘Saṁsārāpacayagāminīsu tāsu taṇhāsu katamā apacayagāminī taṇhā kusalā’’ti pucchitabbattā ‘‘kusalā’’ti vuttāya taṇhāya sarūpaṁ dassetuṁ ‘‘tattha yaṁ nekkhammasita’’ntiādi vuttaṁ. Tatthāti tāsu saṁsārāpacayagāminīsu taṇhābhūtāsu kusalākusalāsu. Ayaṁ taṇhā kusalāti sambandho. ‘‘Ariyā puggalā santaṁ āyatanaṁ yaṁ ariyaphaladhammaṁ sacchikatvā upasampajja viharanti, taṁ āyatanaṁ ariyaphaladhammaṁ ahaṁ kudāssu sacchikatvā viharissa’’nti patthayantassa tassa kulaputtassa tasmiṁ ariyaphale pihā uppajjati, pihāpaccayā yaṁ domanassaṁ uppajjati, idaṁ domanassaṁ ‘‘nekkhammasita’’nti vuccati. Ayaṁ ariyaphale pihāsaṅkhātā taṇhā kusalā anavajjā anavajjaariyaphaladhammaṁ uddissa pavattattāti vicayitabbaṁ.",
  "tika-s0501t3:711": "‘‘Kathaṁ pavattā’’ti vattabbattā ‘‘rāgavirāgā’’tiādi vuttaṁ. Yā rāgavirāgā cetovimutti pattabbā. Tadārammaṇā taṁ cetovimuttiṁ āgamma pavattā taṇhā kusalā anavajjā, yā avijjāvirāgā paññāvimutti pattabbā, tadārammaṇā taṁ paññāvimuttiṁ āgamma pavattā taṇhā kusalā anavajjāti vicayitabbā. Tāya paññāvimuttiyā vasena bhagavatā –",
  "tika-s0501t3:712": "‘‘Tasmā rakkhitacittassa, sammāsaṅkappagocaro;",
  "tika-s0501t3:713": "Sammādiṭṭhipurekkhāro, ñatvāna udayabbayaṁ;",
  "tika-s0501t3:714": "Thinamiddhābhibhū bhikkhu, sabbā duggatiyo jahe’’ti. (udā. 32; netti. 31, 65, 78) –",
  "tika-s0501t3:715": "Gāthāyaṁ ‘‘sabbā duggatiyo jahe’’ti padaṁ vuttaṁ, ‘‘tassā paññāvimuttiyā yo pavicayo kātabbo, katamo so pavicayo’’ti pucchitabbattā ‘‘tassā ko pavicayo’’tiādi vuttaṁ. Tassā paññāvimuttiyā ko pavicayoti ce puccheyya ‘‘aṭṭha maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī’’ti pavicayo veditabbo. ‘‘So pavicayo kattha daṭṭhabbo’’ti pucchitabbattā ‘‘so katthā’’tiādi vuttaṁ. So paññāvimuttiyā pavicayo kattha kasmiṁ dhamme daṭṭhabboti pucchati. Catutthe jhāne pāramitāya ukkaṁsagatāya catutthajjhānabhāvanāya so pavicayo daṭṭhabbo.",
  "tika-s0501t3:716": "‘‘Catutthe jhāne pāramitāyā’’ti vuttamatthaṁ vivarituṁ ‘‘catutthe hi jhāne’’tiādi vuttaṁ. Yo so catutthajjhānalābhī puggalo catutthe jhāne parisuddhaṁ pariyodātaṁ anaṅgaṇaṁ vigatūpakkilesaṁ mudu kammaniyaṁ ṭhitaṁ āneñjappattaṁ, iti aṭṭhaṅgasamannāgataṁ cittaṁ bhāvayati, so catutthajjhānalābhī puggalo tattha catutthe jhāne aṭṭhavidhaṁ vijjācaraṇaṁ adhigacchati. Katamaṁ aṭṭhavidhaṁ? Cha abhiññā, dve ca visese vā adhigacchatīti yojanā. Iddhividhādayo pañca, lokiyābhiññā ceva arahattamaggapaññā cāti cha abhiññā. Manomayiddhi ceva vipassanāñāṇañcāti dve ca visesā honti.",
  "tika-s0501t3:717": "‘‘Taṁ catutthajjhānacittaṁ kuto parisuddhaṁ…pe… kuto āneñjappatta’’nti pucchitabbattā ‘‘taṁ cittaṁ yato parisuddha’’ntiādi vuttaṁ. Taṁ cittaṁ yato upekkhāsatipārisuddhibhāvato parisuddhaṁ, tato upekkhāsatipārisuddhibhāvato pariyodātaṁ hoti. Sukhādīnaṁ paccayaghātena yato vītarāgādianaṅgaṇabhāvato anaṅgaṇaṁ, tato vītarāgādianaṅgaṇabhāvato vigatūpakkilesaṁ. Yato subhāvitabhāvato mudu, tato subhāvitabhāvato kammaniyaṁ. Yato parisuddhādīsu ṭhitabhāvato ṭhitaṁ, tato parisuddhādīsu ṭhitabhāvato āneñjappattaṁ hotītipi yojanā yuttā aṭṭhakathāyaṁ (netti. aṭṭha. 53) yugaḷato āgatattā. Saddhāvīriyasatisamādhipaññāobhāsehi pariggahitabhāvato āneñjappattaṁ. Saddhāya hi pariggahitaṁ cittaṁ paṭipakkhe assaddhiye na iñjati na calati, vīriyena pariggahitaṁ cittaṁ paṭipakkhe kosajje na iñjati, satiyā pariggahitaṁ cittaṁ paṭipakkhe pamāde na iñjati, samādhinā pariggahitaṁ cittaṁ paṭipakkhe uddhacce na iñjati, paññāya pariggahitaṁ cittaṁ paṭipakkhāya avijjāya na iñjati, obhāsagataṁ cittaṁ kilesandhakāre na iñjati. Iti imehi chahi dhammehi pariggahitaṁ catutthajjhānacittaṁ āneñjappattaṁ hoti. Evaṁ aṭṭhaṅgasamannāgatattā catutthajjhānacittaṁ channaṁ abhiññāñāṇānañca manomayiddhivipassanāñāṇānañca adhigamūpāyo hoti, tasmā so paññāvimuttiparicayo catutthajjhāne daṭṭhabboyevāti saṅkhepattho. Vitthārato pana aṭṭhakathāyaṁ (netti. aṭṭha. 53) ‘‘tattha upekkhāsatipārisuddhibhāvenā’’tiādinā vā ‘‘aparo nayo’’tiādinā vā vuttoyevāti amhehi na vutto.",
  "tika-s0501t3:718": "‘‘Yesaṁ rāgādiaṅgaṇānaṁ abhāvena anaṅgaṇaṁ, yesaṁ abhijjhādiupakkilesānaṁ abhāvena vigatūpakkilesaṁ, yāya cittassa ṭhitiyā abhāvena ṭhitaṁ, iñjanāya abhāvena āneñjappattaṁ, te rāgādiaṅgaṇādayo katamāya pakkhā’’ti pucchitabbattā ‘‘tattha aṅgaṇā’’tiādi vuttaṁ. Tatthāti tesu rāgādiaṅgaṇādīsu aṅgaṇā ca rāgādiaṅgaṇā ca upakkilesā abhijjhādiupakkilesā ca santi, tadubhayaṁ rāgādiaṅgaṇaabhijjhādiupakkilesadvayaṁ taṇhāpakkho rāgādiaṅgaṇānaṁ taṇhāsabhāvattā, abhijjhādiupakkilesānañca taṇhāya anulomattā. Yā iñjanā phandanā yā ca cittassa aṭṭhiti anavaṭṭhānaṁ atthi, ayaṁ iñjanā aṭṭhiti diṭṭhipakkho iñjanāya ca aṭṭhitiyā ca micchābhinivesahetubhāvatoti pavicayo kātabbo.",
  "tika-s0501t3:719": "‘‘Kiṁ pana catutthajjhānacittaṁ aṭṭhaṅgasamannāgatattāyeva channaṁ abhiññāñāṇānañca manomayiddhivipassanāñāṇānañca adhigamūpāyo hotī’’ti pucchitabbattā ‘‘cattāri indriyānī’’ti vuttaṁ. ‘‘Tassa catutthajjhānalābhino, dukkhindriyaṁ domanassindriyaṁ sukhindriyaṁ somanassindriyaṁ iti cattārindriyāni catutthajjhāne nirujjhanti, tassa catutthajjhānalābhino upekkhindriyaṁ avasiṭṭhaṁ bhavati, tasmāpi catutthajjhānacittaṁ vuttappakārānaṁ aṭṭhannaṁ ñāṇānaṁ adhigamūpāyo hoti, so ca adhigamūpāyabhāvo ciṇṇavasībhāvasseva bhaveyya, kathaṁ catutthajjhānamattalābhino ciṇṇavasībhāvo siyā’’ti vattabbattā so catutthajjhānalābhī catutthajjhāneyeva aṭṭhatvā arūpasamāpattiyopi evaṁ katvā nibbatteti bhāveti, tasmā ciṇṇavasībhāvo hotīti dassetuṁ ‘‘so uparimaṁ samāpatti’’ntiādi vuttaṁ. Tassattho aṭṭhakathāyaṁ (netti. aṭṭha. 53) vitthārato vutto, tasmā yojanamattaṁ karissāma.",
  "tika-s0501t3:720": "So rūpāvacaracatutthajjhānalābhī yogāvacaro rūpāvacaracatutthajjhānasamāpattito uparimaṁ ākāsānañcāyatanasamāpattiṁsantato santatarato manasi karoti. Yathāvuttaṁ uparimaṁ samāpattiṁ santato manasi karoto tassa catutthajjhānalābhino yogāvacarassa catutthajjhāne saññā saññāpadhānā samāpatti oḷārikā viya hutvā saṇṭhahati, paṭighasaññā ca ukkaṇṭhā anabhirati hutvā saṇṭhahati, so yathāvuttena vidhinā manasi karonto yogāvacaro sabbaso niravasesato rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘‘ākāsaṁ ananta’’nti manasi katvā pavattamānaṁ ākāsānañcāyatanasamāpattiṁ sacchikatvā upasampajja viharati. Rūpasaññā rūpāvacarasaññā pañcavidhaabhiññābhinīhāro hoti. Nānattasaññā nānārammaṇesu vokāro akusalo pavattati. Evaṁ rūpāvacarajjhāne ādīnavadassī hutvā tā rūpasaññānānattasaññāyo ārammaṇe samatikkamati, assa yogāvacarassa paṭighasaññā ca abbhatthaṁ gacchati. Evaṁ iminā vuttanayena samatikkamena samāhitassa, santavuttinā arūpāvacarasamādhinā samāhitassa yogāvacarassa obhāso rūpāvacarajjhānobhāso antaradhāyati. Rūpānaṁ kasiṇarūpānaṁ jhānacakkhunā dassanañca antaradhāyatīti yojanā.",
  "tika-s0501t3:721": "‘‘Yena samādhinā samāhitassa, samāhitassa obhāso ca rūpānaṁ dassanañca antaradhāyati, so samādhi kittakehi aṅgehi samannāgato, kathaṁ paccavekkhitabbo’’ti pucchitabbattā ‘‘so samādhī’’tiādi vuttaṁ. So samādhīti yena rūpārūpāvacarasamādhinā samāhito, so duvidhopi samādhi anabhijjhābyāpādavīriyārambhehi tīhi upakārakaṅgehi ca passaddhisatīhi dvīhi parikkhāraṅgehi ca avikkhittena ekena sabhāvaṅgena ca chahi aṅgehi samannāgatoti paccavekkhitabbo punappunaṁ cintetabbo sallakkhetabbo . ‘‘Kathaṁ kattha paccavekkhitabbo’’ti pucchitabbattā ‘‘anabhijjhāsahagataṁ me mānasaṁ sabbaloke’’tiādi vuttaṁ. ‘‘Tesu chasu aṅgesu kittako samatho, kittakā vipassanā’’ti pucchitabbattā ettako samatho, ettakā vipassanāti vibhajituṁ ‘‘tattha yañcā’’tiādi vuttaṁ.",
  "tika-s0501t3:722": "54. ‘‘Paññāvimuttī’’ti vuttassa arahattaphalassa samādhissa samathavipassanāsaṅkhātā pubbabhāgapaṭipadā samādhimukhena ācariyena vibhattā, ‘‘tāya paṭipadāya labhitabbo arahattaphalasamādhi kittakena veditabbo’’ti pucchitabbattā ‘‘so samādhi pañcavidhena veditabbo’’ti vuttaṁ. Yo arahattaphalasamādhi samathavipassanāpaṭipadāya labhitabbo, so arahattaphalasamādhi pañcavidhena ñāṇadassanena veditabbo.",
  "tika-s0501t3:723": "‘‘Kathaṁ pañcavidhañāṇadassanaṁ paccupaṭṭhitaṁ bhavatī’’ti vattabbattā ‘‘ayaṁ samādhī’’tiādi vuttaṁ. Ayaṁ arahattaphalasamādhi appitappitakkhaṇe phalasamāpattisukhattā paccuppannasukho hoti, iti paccavekkhantassa assa arahato paccattameva ñāṇadassanaṁ paccupaṭṭhitaṁ bhavati. Ayaṁ arahattaphalasamādhi āyatiṁ samāpajjitabbassa arahattaphalasamādhissa upanissayapaccayattā āyatiṁ sukhavipāko hoti, iti paccavekkhantassa…pe… bhavati. Ayaṁ arahattaphalasamādhi kilesaarīhi ārakattā ariyo, kāmāmisavaṭṭāmisalokāmisānaṁ abhāvato nirāmiso ca hoti, iti paccavekkhantassa…pe… bhavati. Ayaṁ arahattaphalasamādhi akāpurisehi sammāsambuddhapaccekabuddhasāvakabuddhehi sevitabbattā akāpurisasevito hoti, iti paccavekkhantassa…pe… bhavati. Ayaṁ arahattaphalasamādhi aṅgasantakilesadarathasantattā santo ceva divasampi samāpajjantassa atittikaraṇato paṇīto ca paṭippassaddhakilesena arahatā puggalena laddhattā paṭippassaddhiladdho ca arahattamaggasamādhisaṅkhātena ekodibhāvena adhigatattā ekodibhāvādhigato ca sasaṅkhārena sapayogena adhigatattā, nīvaraṇādipaccanīkadhamme niggayha anadhigatattā, aññe kilese vāretvā anadhigatattā, arahattamaggaphalabhāveneva pavattattā nasasaṅkhāraniggayhavāritagato hoti, iti paccavekkhantassa assa arahato paccattameva ñāṇadassanaṁ paccupaṭṭhitaṁ bhavatīti pañcavidhena ñāṇadassanena so arahattaphalasamādhi vicayitvā veditabboti.",
  "tika-s0501t3:724": "‘‘Paccuppannasukhādīsu samādhīsu kittako samatho, kittakā vipassanā’’ti pucchitabbattā ‘‘tattha yo ca samādhi paccuppannasukho’’tiādi vuttaṁ. Samatho, vipassanāti ca arahattaphalasamathavipassanāva adhippetā, na pubbabhāgasamathavipassanāti. Arahattaphalasamādhi pañcavidhena veditabboti ācariyena vutto, ‘‘tassa arahattaphalasamādhissa pubbabhāgapaṭipadāyaṁ vutto samādhi kittakena veditabbo’’ti pucchitabbattā ‘‘so samādhi pañcavidhena veditabbo’’ti vuttaṁ. Yo rūpāvacaracatutthajjhānasamādhi pubbabhāgapaṭipadāyaṁ vutto, so rūpāvacaracatutthajjhānasamādhi pañcavidhena pakārena veditabbo. ‘‘Katamenā’’ti pucchitabbattā ‘‘pītipharaṇatā’’tiādi vuttaṁ. Paṭhamadutiyajjhānesu paññā pītipharaṇatā hoti. Paṭhamadutiyatatiyajjhānesu paññā sukhapharaṇatā hoti. Catutthajjhāne cetopariyapaññā cetopharaṇatā hoti. Dibbacakkhupaññā ālokapharaṇatā hoti. Jhānaṁ paccavekkhitvā pavattamānapaññā paccavekkhaṇānimittaṁ hoti. Iti pañcavidhena paññāpakārena vicayitvā veditabboti. ‘‘Tesu pañcavidhesu pakāresu kittako samatho, kittakā vipassanā’’ti pucchitabbattā ‘‘tattha yo ca pītipharaṇo’’tiādi vuttaṁ.",
  "tika-s0501t3:725": "55. Sampayogavasena samādhi ācariyena vibhatto, amhehi ca ñāto, ‘‘kathaṁ ārammaṇavasena vibhatto’’ti pucchitabbattā ‘‘dasa kasiṇāyatanānī’’tiādi vuttaṁ. Imehi dasahi ārammaṇehi kasiṇehipi samādhi vicinitvā veditabboti. ‘‘Tesu dasasu kittako samatho, kittakā vipassanā’’ti pucchitabbattā ‘‘tattha yañcā’’tiādi vuttaṁ. Kasiṇanti ca kasiṇamaṇḍalampi parikammampi paṭibhāganimittampi tasmiṁ paṭibhāganimitte uppannajjhānampi vuccati, idha pana sasampayuttajjhānameva adhippetaṁ.",
  "tika-s0501t3:726": "‘‘Kiṁ pana vuttappakāro samādhiyeva samathavipassanāya yojetabbo, udāhu aññopi yojetabbo’’ti vattabbattā satipaṭṭhānādipubbabhāgapaṭipadābhedena anekabhedabhinno niravaseso ariyamaggopi vicayitvā yojetabboti dassetuṁ ‘‘evaṁ sabbo’’tiādi vuttaṁ. Tattha evanti mayā vuttanayena vuttanayānusārena sabbo niravaseso satipaṭṭhānādipubbabhāgapaṭipadābhedena anekabhedabhinno ariyo maggo yojetabbo. Kathaṁ? Yena yena anabhijjhādiākārena paccuppannasukhatādiākārena samādhi mayā vutto, tena tena anabhijjhādiākārena paccuppannasukhatādiākārena yo yo ariyamaggo samathena yojetuṁ sambhavati, so so ariyamaggo samathena vicayitvā yojayitabbo. Yo yo ariyamaggo vipassanāya yojetuṁ sambhavati, so so ariyamaggo vipassanāya yojayitvā yojayitabboti attho gahetabbo.",
  "tika-s0501t3:727": "‘‘Yehi samathādhiṭṭhānehi vipassanādhammehi yojayitabbo, te samathādhiṭṭhānā vipassanādhammā katamehi dhammehi saṅgahitā’’ti pucchitabbattā ‘‘te tīhi dhammehi saṅgahitā aniccatāya dukkhatāya anattatāyā’’ti vuttaṁ, te samathādhiṭṭhānā vipassanādhammā ‘‘aniccatāya paññāya dukkhatāya paññāya anattatāya paññāyā’’ti tīhi anupassanādhammehi saṅgahitā gaṇhitāti attho. Aniccatādinā sahacaraṇato anupassanāpaññāpi ‘‘aniccatā dukkhatā anattatā’’ti vuccati.",
  "tika-s0501t3:728": "‘‘Yo yogī puggalo samathādhiṭṭhānaṁ vipassanaṁ bhāvayamāno hoti, so yogī puggalo kiṁ bhāvayatī’’ti pucchitabbattā ‘‘so samathavipassanaṁ bhāvayamāno’’tiādi vuttaṁ.",
  "tika-s0501t3:729": "Samathavipassanādīni bhāvayamāno puggalo rāgacarito dosacarito mohacaritoti tividho, ‘‘tattha katamo puggalo katamena katamena vimokkhamukhena niyyāti, katamāyaṁ katamāyaṁ sikkhanto, katamaṁ katamaṁ pajahanto, katamaṁ katamaṁ anupagacchanto, katamaṁ katamaṁ parijānanto, katamaṁ katamaṁ pavāhento, katamaṁ katamaṁ niddhunanto, katamaṁ katamaṁ vamento, katamaṁ katamaṁ nibbāpento, katamaṁ katamaṁ uppāṭento, katamaṁ katamaṁ vijaṭento niyyātī’’ti pucchitabbattā ‘‘rāgacarito puggalo’’tiādi vuttaṁ. Aṭṭhakathāyaṁ pana ‘‘idāni yesaṁ puggalānaṁ yattha sikkhantānaṁ visesato niyyānamukhāni, yesañca kilesānaṁ paṭipakkhabhūtāni tīṇi vimokkhamukhāni, tehi saddhiṁ tāni dassetuṁ ‘rāgacarito’tiādi vutta’’nti vuttaṁ. Tassatthopi aṭṭhakathāyaṁ (netti. aṭṭha. 55) vuttoyeva.",
  "tika-s0501t3:730": "‘‘Kasmā tīṇi vimokkhamukhāni bhāvayanto tayo khandhe bhāvayatī’’ti vattabbattā ‘‘tattha suññatavimokkhamukha’’ntiādi vuttaṁ. Tatthāti tesu tīsu vimokkhamukhesu. Suññatavimokkhamukhaṁ paññākkhandho anattānupassanāya paññāpadhānattā. Animittavimokkhamukhaṁ samādhikkhandho aniccānupassanāya samādhipadhānattā. Appaṇihitavimokkhamukhaṁ sīlakkhandho dukkhānupassanāya sīlapadhānattā. Iti tīhi vimokkhamukhehi tiṇṇaṁ khandhānaṁ saṅgahitattā tīṇi vimokkhamukhāni bhāvayanto so yogī puggalo tayo khandhe bhāvayatiyevāti paññāpadhānādibhāvo aṭṭhakathāyaṁ (netti. aṭṭha. 55) vutto. Tayo khandhe bhāvayanto ariyaṁ aṭṭhaṅgikaṁ maggaṁ bhāvayati. ‘‘Kasmā bhāvayatī’’ti vattabbattā kāraṇaṁ dassetuṁ ‘‘tattha yā’’tiādi vuttaṁ.",
  "tika-s0501t3:731": "Tiṇṇaṁ khandhānaṁ ariyaaṭṭhaṅgikamaggabhāvo vibhatto, amhehi ca jānito, ‘‘kathaṁ samathavipassanābhāvo jānitabbo’’ti vattabbattā tiṇṇaṁ khandhānaṁ samathavipassanābhāvaṁ dassetuṁ ‘‘tattha sīlakkhandho cā’’tiādi vuttaṁ. ‘‘Yo yogī puggalo samathavipassanaṁ bhāveti, tassa yogino puggalassa bhavaṅgāni katamaṁ bhāvanaṁ gacchantī’’ti pucchitabbattā ‘‘yo samathavipassanaṁ bhāveti, tassā’’tiādi vuttaṁ. Kāyo ca cittañca dve bhavaṅgāni upapattibhavassa aṅgāni bhāvanaṁ vaḍḍhanaṁ gacchanti. Sīlañca samādhi ca dve padāni dve pādā bhavanirodhagāminī paṭipadā bhāvanaṁ vaḍḍhanaṁ gacchanti.",
  "tika-s0501t3:732": "‘‘Kathaṁ gacchantī’’ti vattabbattā ‘‘so hoti bhikkhū’’tiādi vuttaṁ. Bhāvitakāyoti bhāvito kāyo kāyaābhisamācāriko, kāyasaṁvaro vā yena bhikkhunāti bhāvitakāyo. Sesesupi esa nayo. Kāye kāyaābhisamācārike, kāyasaṁvare vā bhāviyamāne sati sammākammanto, sammāvāyāmo ca dve dhammā bhāvanaṁ gacchanti kāyasamācārasīlattā. Sīle vācāsaṁvaraājīvasaṁvaravasena pavatte sīle bhāviyamāne sati sammāvācā ca sammāājīvo ca dve dhammā bhāvanaṁ gacchanti vācādisaṁvarasīlattā. Citte cittasaṁvaravasena pavatte citte bhāviyamāne sati sammāsati ca sammāsamādhi ca dve dhammā bhāvanaṁ gacchanti cittasaṁvarasīlattā. Paññāya bhāviyamānāya sati sammādiṭṭhi ca sammāsaṅkappo ca dve dhammā bhāvanaṁ gacchanti samānattā, upakārakattā ca. Sammāsaṅkappena hi punappunaṁ saṅkappantassa paññā vaḍḍhatīti.",
  "tika-s0501t3:733": "‘‘Sammākammanto ca sammāvāyāmo ca dve dhammā kāyavaseneva vibhattā vicetabbā kiṁ, udāhu cittavasena vibhattā vicetabbā ki’’nti pucchitabbattā ‘‘tattha yo ca sammākammanto’’tiādi vuttaṁ. Kāyasucaritacetanābhūto yo ca sammākammanto, taṁsahito yo ca sammāvāyāmo siyā kāyiko, viratibhūto yo ca sammākammanto, taṁsahito yo ca sammāvāyāmo siyā cetasiko, tattha tesu kāyikacetasikabhūtesu sammākammantasammāvāyāmesu yo sammākammantasammāvāyāmo kāyasaṅgaho, so sammākammantasammāvāyāmo kāye kāyaābhisamācārike, kāyasaṁvare vā bhāvite sati bhāvanaṁ gacchati. Yo sammākammantasammāvāyāmo cittasaṅgaho, so sammākammantasammāvāyāmo citte cittasaṁvare bhāvite sati bhāvanaṁ gacchatīti yojanā.",
  "tika-s0501t3:734": "‘‘Samathavipassanaṁ bhāvayanto so yogī puggalo kittakaṁ adhigamaṁ gacchatī’’ti vicayitabbattā ‘‘so samathavipassanaṁ bhāvayanto’’tiādi vuttaṁ. Pañcavidhaṁ ariyamaggādhigamaṁ dassetuṁ ‘‘khippādhigamo cā’’tiādi vuttaṁ. Tassattho aṭṭhakathāyaṁ (netti. aṭṭha. 55) vibhatto. ‘‘Kena katamo adhigamo hotī’’ti pucchitabbattā ‘‘tattha samathenā’’tiādi vuttaṁ.",
  "tika-s0501t3:735": "56. ‘‘Arakkhitena cittenā’’tiādisuttattho veneyyānaṁ arahattaphalavimuttimukhena ācariyena vicayito vibhatto, amhehi ca ñāto, ‘‘desakassa dasabalasamannāgatassa dasa balāni kathaṁ vicayitabbānī’’ti pucchitabbattā ‘‘tattha yo desayati, so dasabalasamannāgato’’tiādi vuttaṁ. Aṭṭhakathāyaṁ pana –",
  "tika-s0501t3:736": "‘‘Iti mahāthero ‘tasmā rakkhitacittassā’ti gāthāya vasena arahattaphalavimuttimukhena vicayahārasampātaṁ niddisanto, desanākusalatāya anekehi suttappadesehi tassā pubbabhāgapaṭipadāya bhāvanāvisesānaṁ bhāvanānisaṁsānañca vibhajanavasena nānappakārato vicayahāraṁ dassetvā, idāni dasannaṁ tathāgatabalānampi vasena taṁ dassetuṁ ‘tattha yo desayatī’tiādimāhā’’ti –",
  "tika-s0501t3:737": "Vuttaṁ. Tattha tatthāti tesu samathavipassanaṁ bhāvayantesu sāsitabbasāsakesu. Dasabalasamannāgato yo desako satthā ‘‘arakkhitena cittenā’’tiādidhammaṁ deseti, ovādena sāvake na visaṁvādayati, tassa desakassa satthuno dasa balāni vicayitabbānīti yojanā.",
  "tika-s0501t3:738": "‘‘Kinti desetī’’ti pucchitabbattā ‘‘so tividha’’ntiādi vuttaṁ. Tesu dasasu tathāgatabalesu ṭhānāṭṭhānañāṇaṁ paṭhamaṁ tathāgatabalaṁ nāma, ‘‘taṁ balaṁ kathaṁ vicayitabba’’nti pucchitabbattā ‘‘so tathā ovadito’’tiādi vuttaṁ. Attho aṭṭhakathāyaṁ (netti. aṭṭha. 56) vutto, pāḷivasenapi pākaṭo. ‘‘Etaṁ ṭhānaṁ na vijjatī’’ti jānanaṁ aṭṭhānañāṇaṁ nāma, ‘‘etaṁ ṭhānaṁ vijjatī’’ti jānanaṁ ṭhānañāṇaṁ nāmāti ṭhānāṭṭhānānaṁ jānanañāṇaṁ paṭhamaṁ tathāgatabalaṁ vicayitabbanti adhippāyo veditabbo. (1)",
  "tika-s0501t3:739": "57. Ṭhānāṭṭhānañāṇaṁ paṭhamaṁ tathāgatabalaṁ ācariyena vicayitaṁ vibhattaṁ amhehi ca ñātaṁ, ‘‘kathaṁ sabbatthagāminipaṭipadāñāṇaṁ dutiyatathāgatabalaṁ vicayitabba’’nti pucchitabbattā ‘‘iti ṭhānāṭṭhānatā’’ti vuttaṁ. ‘‘Ayaṁ paṭipadā imasmiṁ bhave gāminī, ayaṁ paṭipadā imasmiṁ bhave gāminī’’ti sabbattha gāminiyā paṭipadāya jānanañāṇaṁ sabbatthagāminipaṭipadāñāṇaṁ nāmāti sabbatthagāminipaṭipadāñāṇaṁ dutiyaṁ tathāgatabalaṁ vicayitabbanti adhippāyo. (2)",
  "tika-s0501t3:740": "59. Sabbatthagāminipaṭipadāñāṇaṁ dutiyaṁ tathāgatabalaṁ ācariyena vicayitaṁ, amhehi ca ñātaṁ, ‘‘kathaṁ anekadhātunānādhātuñāṇaṁ tatiyaṁ tathāgatabalaṁ vicayitabba’’nti pucchitabbattā ‘‘iti sabbatthagāminī paṭipadā’’tiādi vuttaṁ. ‘‘Ayaṁ dhātu ca ayaṁ dhātu ca anekadhātu nāma, ayaṁ dhātu ca ayaṁ dhātu ca nānādhātu nāmā’’ti anekadhātunānādhātūnaṁ jānanañāṇaṁ anekadhātunānādhātuñāṇaṁ nāmāti anekadhātunānādhātuñāṇaṁ tatiyaṁ tathāgatabalaṁ vicayitabbanti. (3)",
  "tika-s0501t3:741": "60. Anekadhātunānādhātuñāṇaṁ tatiyaṁ tathāgatabalaṁ ācariyena vicayitaṁ vibhattaṁ, amhehi ca ñātaṁ, ‘‘kathaṁ sattānaṁ nānādhimuttikatāñāṇaṁ catutthaṁ tathāgatabalaṁ vicayitabba’’nti pucchitabbattā ‘‘iti anekadhātunānādhātukassa lokassā’’tiādi vuttaṁ. ‘‘Ime sattā evaṁ adhimuttā, ime sattā evaṁ adhimuttā’’ti sattānaṁ adhimuccanānaṁ jānanañāṇaṁ sattānaṁ nānādhimuttikatāñāṇaṁ nāmāti sattānaṁ nānādhimuttikatāñāṇaṁ catutthaṁ tathāgatabalaṁ vicayitabbanti. (4)",
  "tika-s0501t3:742": "Sattānaṁ nānādhimuttikatāñāṇaṁ catutthaṁ tathāgatabalaṁ ācariyena vibhattaṁ, amhehi ca ñātaṁ, ‘‘kathaṁ vipākavemattatāñāṇaṁ pañcamaṁ tathāgatabalaṁ vicayitabba’’nti pucchitabbattā ‘‘iti te yathādhimuttā cā’’tiādi vuttaṁ. ‘‘Evaṁ adhimuttānaṁ sattānaṁ idaṁ kammaṁ kaṇhaṁ, imassa kaṇhakammassa ayaṁ vipāko. Idaṁ kammaṁ sukkaṁ, imassa sukkakammassa ayaṁ vipāko’’ti evamādīhi vipākānaṁ nānattajānanañāṇaṁ vipākavemattatāñāṇaṁ nāmāti vipākavemattatāñāṇaṁ pañcamaṁ tathāgatabalaṁ vicayitabbanti.",
  "tika-s0501t3:743": "62. Vipākavemattatāñāṇaṁ pañcamaṁ tathāgatabalaṁ ācariyena vicayitaṁ, amhehi ca ñātaṁ, ‘‘kathaṁ jhānānaṁ saṁkilesavodānavuṭṭhānañāṇaṁ chaṭṭhaṁ tathāgatabalaṁ vicayitabba’’nti pucchitabbattā ‘‘iti tathā samādinnāna’’ntiādi vuttaṁ. ‘‘Evaṁ samādinnānaṁ kammānaṁ jhānānaṁ vimokkhānaṁ samādhīnaṁ samāpattīnaṁ ayaṁ saṁkileso, idaṁ vodānaṁ, idaṁ vuṭṭhānaṁ, evaṁ saṁkilissati, evaṁ vodāyati, evaṁ vuṭṭhahatī’’ti jhānānaṁ saṁkilesavodānavuṭṭhānānaṁ anāvaraṇañāṇaṁ jhānānaṁ saṁkilesavodānavuṭṭhānañāṇaṁ nāmāti jhānānaṁ saṁkilesavodānavuṭṭhānañāṇaṁ chaṭṭhaṁ tathāgatabalaṁ vicayitabbanti. (5)",
  "tika-s0501t3:744": "63. Jhānānaṁ saṁkilesañāṇaṁ chaṭṭhaṁ tathāgatabalaṁ ācariyena vicayitaṁ, ‘‘kathaṁ indriyaparopariyattavemattatāñāṇaṁ sattamaṁ tathāgatabalaṁ vicayitabba’’nti pucchitabbattā ‘‘iti tasseva samādhissā’’tiādi vuttaṁ. ‘‘Evaṁ ādhipateyyaṭṭhena indriyāni, evaṁ akampiyaṭṭhena balānī’’ti jānanena saha ‘‘ayaṁ mudindriyo, ayaṁ majjhindriyo, ayaṁ tikkhindriyo’’ti parasattānaṁ parapuggalānaṁ indriyabalānaṁ amudumajjhādhimattatājānanañāṇaṁamudumajjhādhimattatājānanañāṇaṁ indriyaparopariyattavemattatāñāṇaṁ nāmāti indriyaparopariyattavemattatāñāṇaṁ sattamaṁ tathāgatabalaṁ vicayitabbanti. (6)",
  "tika-s0501t3:745": "64. Indriyaparopariyattañāṇaṁ sattamaṁ tathāgatabalaṁ ācariyena vicayitaṁ, ‘‘kathaṁ pubbenivāsānussatiñāṇaṁ aṭṭhamaṁ tathāgatabalaṁ vicayitabbaṁ, kathaṁ dibbacakkhuñāṇaṁ navamaṁ tathāgatabalaṁ vicayitabba’’nti pucchitabbattā ‘‘iti tattha yaṁ anekavihita’’ntiādi vuttaṁ. ‘‘Ekaṁ jāti’’ntiādinā jātivasena vā ‘‘evaṁnāmo’’tiādinā nāmagottavaṇṇāhārasukhadukkhapaṭisaṁvedanāya pariyantavasena vā sākārassa sauddesassa anekavihitapubbenivāsassa taṁtaṁbhavassa asesato jānanañāṇaṁ pubbenivāsānussatiñāṇaṁ nāmāti pubbenivāsānussatiñāṇaṁ aṭṭhamaṁ tathāgatabalaṁ vicayitabbanti. (7)",
  "tika-s0501t3:746": "Cavamānaupapajjamānahīnapaṇītasuvaṇṇadubbaṇṇasugataduggatayathākammūpagānaṁ sattānaṁ asesato cutūpapātānaṁ jānanañāṇaṁ dibbacakkhuñāṇaṁ nāmāti dibbacakkhuñāṇaṁ navamaṁ tathāgatabalaṁ vicayitabbanti. (8-9)",
  "tika-s0501t3:747": "Pubbenivāsādiaṭṭhamanavamaṁ tathāgatabalaṁ ācariyena vicayitaṁ vibhattaṁ, ‘‘kathaṁ sabbāsavakkhayañāṇaṁ dasamaṁ tathāgatabalaṁ vicayitabba’’nti pucchitabbattā ‘‘iti tattha ya’’ntiādi vuttaṁ. Bodhimūle saṁkilesamāranihanaṁ ñāṇaṁ uppannaṁ, idaṁ kilesamāranihanaṁ ñāṇaṁ sabbāsavakkhayañāṇaṁ nāmāti sabbāsavakkhayañāṇaṁ dasamaṁ tathāgatabalaṁ vicayitabbanti ayaṁ saṅkhepattho. Vitthārato pana pāḷito ca aṭṭhakathāto ca yatipotānampi pākaṭo bhaveyyāti maññitvā na dassito.(10)",
  "tika-s0501t3:748": "‘‘Ettakova vicayahārasampāto paripuṇṇo’’ti vattabbattā ‘‘niyutto vicayo hārasampāto’’ti vuttaṁ. Ye ye suttappadesatthā vuttā, te te suttappadesatthā yena yena saṁvaṇṇanāvisesabhūtena vicayahārasampātena vicayitabbā, so so saṁvaṇṇanāvisesabhūto vicayahārasampāto niyutto yathārahaṁ nīharitvā yujjitabboti attho gahetabboti.",
  "tika-s0501t3:749": "Iti vicayahārasampāte sattibalānurūpā racitā",
  "tika-s0501t3:750": "Vibhāvanā niṭṭhitā.",
  "tika-s0501t3:751": "Paṇḍitehi pana…pe… gahetabboti.",
  "tika-s0501t3:752": "3. Yuttihārasampātavibhāvanā",
  "tika-s0501t3:753": "65. Yena yena vicayahārasampātena suttappadesatthā ācariyena vicayitabbā, amhehi ca ñātā, so vicayahārasampāto paripuṇṇo, ‘‘katamo yuttihārasampāto’’ti pucchitabbattā ‘‘tattha katamo yuttihārasampāto’’tiādi vuttaṁ. Aṭṭhakathāyaṁ pana – ‘‘evaṁ nānānayehi vicayahārasampātaṁ vitthāretvā idāni yuttihārasampātādīni dassetuṁ ‘tattha katamo yuttihārasampāto’tiādi āraddha’’nti (netti. aṭṭha. 65) vuttaṁ. Tatthāti tesu desanāhārasampātādīsu soḷasasu hārasampātesu katamo saṁvaṇṇanāviseso yuttihārasampāto nāmāti pucchati, pucchitvā yasmiṁ suttappadese vuttānaṁ atthānaṁ yuttibhāvo vicāretabbo, taṁ suttappadesaṁ nīharituṁ –",
  "tika-s0501t3:754": "‘‘Tasmā rakkhitacittassa, sammāsaṅkappagocaro;",
  "tika-s0501t3:755": "Sammādiṭṭhipurekkhāro, ñatvāna udayabbayaṁ;",
  "tika-s0501t3:756": "Thinamiddhābhibhū bhikkhu, sabbā duggatiyo jahe’’ti. (udā. 32; netti. 31, 78) –",
  "tika-s0501t3:757": "Vuttaṁ. Tassaṁ gāthāyaṁ tasmā arakkhitacittassa māravasānugatattā satisaṁvaraindriyasaṁvarādivasena bhikkhu rakkhitacitto assa bhaveyya, tasmā kāmavitakkādimicchāsaṅkappagocarassa māravasānugatattā nekkhammasaṅkappādivasena bhikkhu sammāsaṅkappagocaro assa bhaveyya, tasmā micchādiṭṭhihatacittassa māravasānugatattā yonisomanasikārena bhikkhu udayabbayaṁ ñatvāna sammādiṭṭhipurekkhāro assa bhaveyya, tasmā thinamiddhena hatacittassa māravasānugatattā vīriyavasena bhikkhu thinamiddhābhibhū assa bhaveyya, tādiso bhikkhu sabbā duggatiyo jahe jahissatīti attho veditabbo.",
  "tika-s0501t3:758": "‘‘Tassaṁ gāthāyaṁ kathaṁ yuttibhāvo vicāretabbo’’ti vattabbattā ‘‘tasmā rakkhitacittassā’’tiādi vuttaṁ. Rakkhitacittassa sammāsaṅkappagocaro bhavissatīti attho yujjati eva, no na yujjati. Micchāsaṅkappānampi jahitattā sammādiṭṭhipurekkhāro hutvā viharanto udayabbayaṁ paṭivijjhissatīti attho yujjati sammādiṭṭhipurekkhārassa udayabbayānupassanāsambhavato. Udayabbayaṁ paṭivijjhanto sabbā duggatiyo jahissatīti attho yujjati udayabbayānupassanānukkamena ariyamaggasambhavato. Sabbā duggatiyo jahanto sabbāni duggativinipātabhayāni samatikkamissatīti attho yujjati sabbesaṁ duggativinipātabhayānaṁ anuppajjanato.",
  "tika-s0501t3:759": "‘‘Ettakova yuttihārasampāto paripuṇṇo’’ti vattabbattā ‘‘niyutto yuttihārasampāto’’ti vuttaṁ. Yena yena saṁvaṇṇanāvisesabhūtena yuttihārasampātena suttappadesatthānaṁ yuttibhāvo vicāretabbo , so so saṁvaṇṇanāvisesabhūto yuttihārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:760": "Iti yuttihārasampāte sattibalānurūpā racitā",
  "tika-s0501t3:761": "Vibhāvanā niṭṭhitā.",
  "tika-s0501t3:762": "Paṇḍitehi pana…pe… gahetabboti.",
  "tika-s0501t3:763": "4. Padaṭṭhānahārasampātavibhāvanā",
  "tika-s0501t3:764": "66. Yena yena yuttihārasampātena suttappadesatthānaṁ yuttibhāvo ācariyena vibhāvito, amhehi ca ñāto, so yuttihārasampāto paripuṇṇo, ‘‘katamo padaṭṭhānahārasampāto’’ti pucchitabbattā ‘‘tattha katamo padaṭṭhāno hārasampāto’’ti pucchati.",
  "tika-s0501t3:765": "Pucchitvā yasmiṁ suttappadese vuttāni padaṭṭhānāni nīharitāni, taṁ suttappadesaṁ nīharituṁ ‘‘tasmā rakkhitacittassa, sammāsaṅkappagocaroti gāthā’’ti vuttā. Gāthāttho vuttova. ‘‘Katame gāthātthā katamesaṁ dhammānaṁ padaṭṭhānānī’’ti pucchitabbattā ‘‘tasmā rakkhitacittassā’’tiādi vuttaṁ. ‘‘Tasmā rakkhitacittassā’’ti suttappadesassa atthabhūtā indriyesu guttadvāratā tiṇṇaṁ sucaritānaṁ padaṭṭhānaṁ nāma sucaritapāripūriyā āsannakāraṇattā. ‘‘Sammāsaṅkappagocaro’’ti suttappadesassa atthabhūtā nekkhammasaṅkappādayo sammāsaṅkappā samathassa padaṭṭhānaṁ nāma kāmacchandaādinīvaraṇavikkhambhanassa āsannakāraṇattā. ‘‘Sammādiṭṭhipurekkhāro’’ti suttappadesassa atthabhūtā kammassakatāsammādiṭṭhi ca sappaccayanāmarūpadassanasammādiṭṭhi ca vipassanāya padaṭṭhānaṁ nāma aniccānupassanādīnaṁ visesakāraṇattā. ‘‘Ñatvāna udayabbaya’’nti suttappadesassa atthabhūtā udayabbayānupassanāpaññā dassanabhūmiyā padaṭṭhānaṁ nāma paṭhamamaggādhigamassa āsannakāraṇattā. ‘‘Thinamiddhābhibhū bhikkhū’’ti suttappadesassa atthabhūtaṁ thinamiddhābhibhavanaṁ vīriyassa padaṭṭhānaṁ nāma āsannakāraṇattā. ‘‘Sabbā duggatiyo jahe’’ti suttappadesassa atthabhūtā pahātabbajahanabhāvanāya ariyamaggabhāvanāya padaṭṭhānaṁ nāma pahātabbappahānena ariyamaggabhāvanāpāripūrisambhavato.",
  "tika-s0501t3:766": "‘‘Ettakova padaṭṭhānahārasampāto paripuṇṇo’’ti vattabbattā ‘‘niyutto padaṭṭhāno hārasampāto’’ti vuttaṁ. Yena yena saṁvaṇṇanāvisesabhūtena padaṭṭhānahārasampātabhūtena suttappadesatthāni padaṭṭhānāni nīharitāni, so so saṁvaṇṇanāvisesabhūto padaṭṭhānahārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:767": "Iti padaṭṭhānahārasampāte sattibalānurūpā racitā",
  "tika-s0501t3:768": "Vibhāvanā niṭṭhitā.",
  "tika-s0501t3:769": "Paṇḍitehi pana…pe… gahetabboti.",
  "tika-s0501t3:770": "5. Lakkhaṇahārasampātavibhāvanā",
  "tika-s0501t3:771": "67. Yena yena padaṭṭhānahārasampātena suttappadesatthāni padaṭṭhānāni ācariyena niddhāritāni, amhehi ca ñātāni, so padaṭṭhānahārasampāto paripuṇṇo, ‘‘katamo lakkhaṇahārasampāto’’ti pucchitabbattā ‘‘tattha katamo lakkhaṇo hārasampāto’’tiādi vuttaṁ. Tattha tesu desanāhārasampātādīsu soḷasasu hārasampātesu katamo saṁvaṇṇanāviseso lakkhaṇahārasampāto nāmāti pucchati.",
  "tika-s0501t3:772": "‘‘Katamehi suttatthehi samānalakkhaṇā katame dhammā gahitā’’ti pucchitabbattā ‘‘tasmā’’tiādi vuttaṁ. ‘‘Tasmā rakkhitacittassa, sammāsaṅkappagocaro’’ti suttappadesena vuttaṁ idaṁ rakkhaṇaṁ satindriyaṁ gahitaṁ, satindriye gahite saddhādipañcindriyāni gahitāni bhavanti indriyaṭṭhena samānalakkhaṇattā. ‘‘Sammādiṭṭhipurekkhāro’’ti suttappadesena vuttā sammādiṭṭhi gahitā, sammādiṭṭhiyā gahitāya ariyo aṭṭhaṅgiko maggo gahito bhavati. Taṁ kissa hetūti kāraṇaṁ pucchati. Pucchitvā kāraṇamāha ‘‘sammādiṭṭhito hī’’tiādinā. Sammādiṭṭhihetuto sammāsaṅkappo hi yasmā pabhavati, tasmā, sammāsaṅkappato sammāvācā hi yasmā pabhavati, tasmā, sammāvācāto sammākammanto hi yasmā pabhavati, tasmā, sammākammantato sammāājīvo hi yasmā pabhavati, tasmā, sammāājīvato sammāvāyāmo hi yasmā pabhavati, tasmā, sammāvāyāmato sammāsatihi yasmā pabhavati, tasmā, sammāsatito sammāsamādhi hi yasmā pabhavati, tasmā, sammāsamādhito sammāvimutti hi yasmā pabhavati, tasmā, sammāvimuttito sammāvimuttiñāṇadassanaṁ hi yasmā pabhavati, tasmā, ariyo aṭṭhaṅgiko maggo gahito bhavatīti.",
  "tika-s0501t3:773": "‘‘Ettakova lakkhaṇahārasampāto paripuṇṇo’’ti vattabbattā ‘‘niyutto lakkhaṇo hārasampāto’’ti vuttaṁ. Yena yena saṁvaṇṇanāvisesabhūtena lakkhaṇahārasampātena suttappadesatthā samānalakkhaṇena gahitā bhavanti, so so saṁvaṇṇanāvisesabhūto lakkhaṇahārasampāto niyutto yathārahaṁ niddhāretvā yujjitabboti attho gahitoti.",
  "tika-s0501t3:774": "Iti lakkhaṇahārasampāte sattibalānurūpā racitā",
  "tika-s0501t3:775": "Vibhāvanā niṭṭhitā.",
  "tika-s0501t3:776": "Paṇḍitehi pana…pe… gahetabboti.",
  "tika-s0501t3:777": "6. Catubyūhahārasampātavibhāvanā",
  "tika-s0501t3:778": "68. Yena yena lakkhaṇahārasampātena suttappadesatthā samānalakkhaṇena gahitā, so lakkhaṇahārasampāto paripuṇṇo, ‘‘katamo catubyūhahārasampāto’’ti pucchitabbattā ‘‘tattha katamo catubyūho hārasampāto’’tiādi vuttaṁ. Tattha tesu desanāhārasampātādīsu soḷasasu hārasampātesu katamo saṁvaṇṇanāviseso catubyūhahārasampāto nāmāti pucchati.",
  "tika-s0501t3:779": "‘‘Katamasmiṁ sutte katame nirutyādhippāyanidānapubbāparānusandhayo niddhāritā’’ti pucchitabbattā ‘‘tasmā’’tiādi vuttaṁ. ‘‘Tasmā rakkhitacittassā’’ti suttappadese ‘‘rakkhīyate rakkhita’’nti niruttiṁ ‘‘paripālīyatī’’ti iminā pariyāyena dasseti, itisaddassa ādyatthattā ‘‘cintetīti cittaṁ, attano santānaṁ cinotīti cittaṁ, paccayehi citanti cittaṁ, cittavicittaṭṭhena cittaṁ, cittakaraṇaṭṭhena cittaṁ, rakkhitaṁ cittaṁ yassāti rakkhitacitto. Sammā saṅkappetīti sammāsaṅkappo, gāvo caranti etthāti gocaro, gocaro viyāti gocaro, sammāsaṅkappo gocaro assāti sammāsaṅkappagocaro. Sammā passatīti sammādiṭṭhi, sammādiṭṭhi purekkhāro assāti sammādiṭṭhipurekkhāro. Jānātīti ñatvāna. Udayo ca vayo ca udayabbayaṁ. Thinañca middhañca thinamiddhaṁ, abhibhavatīti abhibhū, thinamiddhaṁ abhibhūti thinamiddhābhibhū. Bhikkhatīti bhikkhū’’ti niruttipi nīharitā. Tenāha – ‘‘iti-saddo ādyattho’’ti (netti. aṭṭha. 68). Esā vuttappakārā paññatti nirutti nāmāti nīharitā.",
  "tika-s0501t3:780": "Idha suttappadese bhagavato ko adhippāyoti ce puccheyya, ye sappurisā sabbāhi duggatīhi parimuccitukāmā bhavissanti, te sappurisā dhammacārino rakkhitacittā bhavissantīti ayaṁ adhippāyo. Ettha ‘‘tasmā rakkhitacittassā’’tiādisuttappadese bhagavato adhippāyoti nīharitabbo.",
  "tika-s0501t3:781": "‘‘Katamaṁ nidāna’’nti ce puccheyya, kokāliko sāriputtamoggallānesu theresu cittaṁ arakkhitvā padosayitvā mahāpadumaniraye yasmā upapanno, yasmā bhagavā ca satiārakkhena samannāgato sabbā duggatiyo jahati, tasmā ca sabbā duggatiyo jahitukāmo bhikkhu sappuriso rakkhitacitto assa bhaveyyāti nidānaṁ nīharitabbaṁ.",
  "tika-s0501t3:782": "‘‘Katamo pubbāparasandhī’’ti ce puccheyya, suttamhi ‘‘satiyā cittaṁ rakkhitabba’’nti yaṁ vacanaṁ vuttaṁ, tena pubbavacanena ayaṁ ‘‘tasmā rakkhitacittassa…pe… sabbā duggatiyo jahe’’ti suttappadeso anusandhi saṁsandati sametīti pubbaparānusandhi niddhāritabboti.",
  "tika-s0501t3:783": "‘‘Ettakova catubyūhahārasampāto paripuṇṇo’’ti vattabbattā ‘‘niyutto catubyūho hārasampāto’’ti vuttaṁ. Yena yena saṁvaṇṇanāvisesabhūtena catubyūhahārasampātena nirutyādhippāyanidānapubbāparānusandhi niddhāritabbo, so so saṁvaṇṇanāvisesabhūto catubyūhahārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:784": "Iti catubyūhahārasampāte sattibalānurūpā racitā",
  "tika-s0501t3:785": "Vibhāvanā niṭṭhitā.",
  "tika-s0501t3:786": "Paṇḍitehi pana…pe… gahetabboti.",
  "tika-s0501t3:787": "7. Āvaṭṭahārasampātavibhāvanā",
  "tika-s0501t3:788": "69. Yena yena catubyūhahārasampātena nirutyādhippāyanidānapubbāparānusandhayo vibhattā, so catubyūhahārasampāto paripuṇṇo, ‘‘katamo āvaṭṭahārasampāto’’ti pucchitabbattā ‘‘tattha katamo āvaṭṭo hārasampāto’’tiādi vuttaṁ. Tattha katamo saṁvaṇṇanāviseso āvaṭṭahārasampāto nāmāti pucchati.",
  "tika-s0501t3:789": "‘‘Katame suttatthā kathaṁ āvaṭṭetabbā’’ti pucchitabbattā ‘‘tasmā’’tiādi vuttaṁ. Nekkhammasaṅkappasaṅkhātasammāsaṅkappabahulo kasiṇādivasena, avihiṁsāsaṅkappasaṅkhātasammāsaṅkappabahulo mettādivasena adhigatāya cittekaggatāya cittaṁ ṭhapento saṁkilesato rakkhitacitto nāma hoti, ‘‘tasmā rakkhitacittassa, sammāsaṅkappagocaro’’ti iminā rakkhitacitte vutte sati yā ekaggatā āvaṭṭetabbā, sā ayaṁ ekaggatā samatho. ‘‘Sammādiṭṭhipurekkhāro’’ti iminā sammādiṭṭhipurekkhāre vutte sati yā paññā āvaṭṭetabbā, sā ayaṁ paññā vipassanā. ‘‘Ñatvāna udayabbaya’’nti iminā udayabbayañāṇasamannāgate vutte sati yā dukkhaparijānanā āvaṭṭetabbā, sā ayaṁ dukkhaparijānanā dukkhapariññā. ‘‘Thinamiddhābhibhū bhikkhū’’ti iminā puggalādhiṭṭhānena yaṁ thinamiddhābhibhavanaṁ vuttaṁ, idaṁ thinamiddhābhibhavanaṁ samudayappahānaṁ. ‘‘Sammā duggatiyo jahe’’ti iminā yo sabbaduggatijahanasaṅkhāto anuppādo vutto, so ayaṁ anuppādo nirodho. Iti dukkhapariññāya pariññetabbaṁ dukkhasaccaṁ āvaṭṭetabbaṁ, samudayappahānena pahātabbaṁ samudayasaccaṁ āvaṭṭetabbaṁ, nirodhena nirodhasaccaṁ āvaṭṭetabbaṁ, samathavipassanāhi maggasaccaṁ āvaṭṭetabbanti imāni cattāri saccāni āvaṭṭetabbānīti.",
  "tika-s0501t3:790": "‘‘Ettakova āvaṭṭo hārasampāto paripuṇṇo’’ti vattabbattā ‘‘niyutto āvaṭṭo hārasampāto’’ti vuttaṁ. Yena yena saṁvaṇṇanāvisesabhūtena āvaṭṭahārasampātena samathādayo āvaṭṭetabbā , so so saṁvaṇṇanāvisesabhūto āvaṭṭahārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:791": "Iti āvaṭṭahārasampāte sattibalānurūpā racitā",
  "tika-s0501t3:792": "Vibhāvanā niṭṭhitā.",
  "tika-s0501t3:793": "Paṇḍitehi pana…pe… gahetabboti.",
  "tika-s0501t3:794": "8. Vibhattihārasampātavibhāvanā",
  "tika-s0501t3:795": "70. Yena yena āvaṭṭahārasampātena suttatthā āvaṭṭetabbā, so āvaṭṭahārasampāto paripuṇṇo, ‘‘katamo vibhattihārasampāto’’ti pucchitabbattā ‘‘tattha katamo vibhattihārasampāto’’tiādi vuttaṁ. Tattha katamo saṁvaṇṇanāviseso vibhattihārasampāto nāmāti pucchati.",
  "tika-s0501t3:796": "‘‘Katame suttatthā kattha vibhattā’’ti pucchitabbattā ‘‘tasmā rakkhitacittassā’’tiādi vuttaṁ. Yā ‘‘tasmā…pe… gocaro’’ti gāthā vuttā, tissaṁ gāthāyaṁ vutto kusalapakkho dhammo kusalapakkhena dhammena satisaṁvaro dhammo niddisitabbo vibhajitabbo, akusalapakkhena dhammena niddisitabbo vibhajitabbo.",
  "tika-s0501t3:797": "Kathaṁ? ‘‘Rakkhitacittassā’’ti padena vutto kusalapakkho satisaṁvaro dhammo ‘‘cakkhudvārasaṁvaro…pe… manodvārasaṁvaro’’ti chabbidhena kusalapakkhena dhammena niddisitabbo vibhajitabbo. ‘‘Sammāsaṅkappo’’ti padena vutto kusalapakkho sammāsaṅkappo dhammo ‘‘nekkhammasaṅkappo abyāpāda-saṅkappo avihiṁsāsaṅkappo’’ti tividhena kusalapakkhena dhammena vibhajitabbo. ‘‘Sammādiṭṭhipurekkhāro’’ti padena vuttā kusalapakkhā dhammajāti ‘‘dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminipaṭipadāya ñāṇaṁ, pubbante ñāṇaṁ, aparante ñāṇaṁ, pubbantāparante ñāṇaṁ, idappaccayatāpaṭiccasamuppannesu dhammesu ñāṇa’’nti (dha. sa. 1063) aṭṭhavidhena kusalapakkhena dhammena vibhajitabbā. ‘‘Ñatvāna udayabbaya’’nti padena vuttaṁ kusalapakkhaudayabbayañāṇaṁ dhammajātaṁ paññāsavidhena udayabbayañāṇena kusalapakkhena vibhajitabbaṁ. ‘‘Thinamiddhābhibhū’’ti padena vuttaṁ thinamiddhābhibhavanaṁ kusalapakkhaṁ dhammajātaṁ ‘‘sotāpattimaggābhibhavanaṁ sakadāgāmimaggābhibhavanaṁ anāgāmimaggābhibhavanaṁ arahattamaggābhibhavana’’nti catubbidhena kusalapakkhena vibhajitabbaṁ.",
  "tika-s0501t3:798": "Satisaṁvaro kusalapakkho ‘‘lokiyo satisaṁvaro, lokuttaro satisaṁvaro’’ti dubbidhena vibhajitabboti. Lokiyo satisaṁvaro kāmāvacarovāti ekavidhena vibhajitabbo. Lokuttarā satisaṁvaro ‘‘dassanabhūmi, bhāvanābhūmī’’ti dubbidhena vibhajitabbo. Kāmāvacaro satisaṁvaro ‘‘kāyānupassanāsatisaṁvaro vedanānupassanāsatisaṁvaro cittānupassanāsatisaṁvaro dhammānupassanāsatisaṁvaro’’ti catubbidhena vibhajitabbo. Lokuttaro satisaṁvaropi tathā catubbidhena vibhajitabbo. Sammāsaṅkappasammādiṭṭhiyopi lokiyalokuttaravasena dubbidhādibhedena vibhajitabbā. Padaṭṭhānenapi padaṭṭhānahārasampāte vuttanayena vibhajitabbā.",
  "tika-s0501t3:799": "Akusalapakkhena ‘‘arakkhitena cittenā’’ti padena vutto asaṁvaro ‘‘cakkhuasaṁvaro …pe… kāyaasaṁvaro, copanakāyaasaṁvaro, vācāasaṁvaro, manoasaṁvaro’’ti aṭṭhavidhena vibhajitabbo. ‘‘Micchādiṭṭhihatenā’’ti padena gahito micchāsaṅkappo ‘‘kāmavitakko byāpādavitakko vihiṁsāvitakko’’ti tividhena vibhajitabbo. ‘‘Micchādiṭṭhī’’ti padena vuttā micchādiṭṭhi ‘‘dukkhe aññāṇaṁ…pe…idappaccayatāpaṭiccasamuppannesu dhammesu aññāṇa’’nti aṭṭhavidhena vibhajitabbā, dvāsaṭṭhidiṭṭhividhenapi vibhajitabbā. Thinamiddhaṁ pañcavidhena sasaṅkhārikavidhena vibhajitabbaṁ.",
  "tika-s0501t3:800": "‘‘Ettakova vibhattihārasampāto paripuṇṇo’’ti vattabbattā ‘‘niyutto vibhattihārasampāto’’ti vuttaṁ. Yena yena saṁvaṇṇanāvisesabhūtena vibhattihārasampātena suttappadesatthā vibhattā, so so saṁvaṇṇanāvisesabhūto vibhattihārasampāto niyuttoti yathāraha niddhāretvā yujjitabboti attho gahetabboti.",
  "tika-s0501t3:801": "Iti vibhattihārasampāte sattibalānurūpā racitā",
  "tika-s0501t3:802": "Vibhāvanā niṭṭhitā.",
  "tika-s0501t3:803": "Paṇḍitehi pana…pe… gahetabboti.",
  "tika-s0501t3:804": "9. Parivattanahārasampātavibhāvanā",
  "tika-s0501t3:805": "71. Yena yena vibhattihārasampātena suttappadesatthā vibhattā, so vibhattihārasampāto paripuṇṇo, ‘‘katamo parivattanahārasampāto’’ti pucchitabbattā ‘‘tattha katamo parivattano hārasampāto’’tiādi vuttaṁ.",
  "tika-s0501t3:806": "‘‘Katame suttappadesatthā kathaṁ parivattetabbā’’ti pucchitabbattā ‘‘tasmā’’tiādi vuttaṁ. Yā ‘‘tasmā…pe… gocaro’’ti gāthā vuttā, tāya gāthāya yā samathavipassanā niddhāritā, tāya samathavipassanāya bhāvitāya akusalānaṁ nirodho phalaṁ payojanaṁ hoti, pariññātaṁ dukkhaṁ hoti, samudayo pahīno hoti, maggo bhāvito hotīti parivattetabbo. Paṭipakkhena pana samathavipassanāya abhāvitāya akusalānaṁ anirodho, apariññātaṁ dukkhaṁ, samudayo appahīno, maggo abhāvito hotīti parivattetabbo.",
  "tika-s0501t3:807": "‘‘Ettakova parivattanahārasampāto paripuṇṇo’’ti vattabbattā ‘‘niyutto parivattano hārasampāto’’ti vuttaṁ. Yena yena saṁvaṇṇanāvisesabhūtena parivattanahārasampātena suttappadesatthā parivattetabbā, so so saṁvaṇṇanāvisesabhūto parivattanahārasampāto niyutto yathārahaṁ nīharitvā yujjitabboti attho gahetabboti.",
  "tika-s0501t3:808": "Iti parivattanahārasampāte sattibalānurūpā racitā",
  "tika-s0501t3:809": "Vibhāvanā niṭṭhitā.",
  "tika-s0501t3:810": "Paṇḍitehi pana…pe… gahetabboti.",
  "tika-s0501t3:811": "10. Vevacanahārasampātavibhāvanā",
  "tika-s0501t3:812": "72. Yena yena parivattanahārasampātena suttappadesatthā parivattetabbā, so parivattano hārasampātoti paripuṇṇo, ‘‘katamo vevacano hārasampāto’’ti pucchitabbattā ‘‘tattha katamo vevacano hārasampāto’’tiādi vuttaṁ.",
  "tika-s0501t3:813": "‘‘Katamesaṁ suttappadesatthānaṁ, suttapadānaṁ vā katamāni vevacanānī’’ti pucchitabbattā ‘‘tasmā’’tiādi vuttaṁ. Yā ‘‘tasmā…pe… gocaro’’ti gāthā vuttā, tāya gāthāya ‘‘rakkhitacittassā’’ti padena vuttassa cittassa, ‘‘rakkhitacittassā’’ti ettha cittassa padassa vā ‘‘cittaṁ…pe… vijānitatta’’nti yaṁ vacanaṁ vuttaṁ, idaṁ vacanaṁ vevacanaṁ, ‘‘mānasaṁ hadaya’’ntiādivacanampi (dha. sa. 17, 63) cittassa vevacanaṁ. ‘‘Sammāsaṅkappagocaro’’ti ettha sammāsaṅkappassa ‘‘nekkhammasaṅkappo abyāpādasaṅkappo avihiṁsāsaṅkappo’’ti yaṁ vacanaṁ vuttaṁ, idaṁ vacanaṁ vevacanaṁ, ‘‘takko vitakko’’tiādi (dha. sa. 7) vacanampi sammāsaṅkappassa vevacanaṁ. ‘‘Sammādiṭṭhipurekkhāro’’ti ettha sammādiṭṭhipadassa ‘‘sammādiṭṭhi nāma paññāsatthaṁ paññākhaggo paññāratanaṁ paññāpatodo paññāpāsādo’’ti yaṁ vacanaṁ vuttaṁ, idaṁ vacanaṁ vevacanaṁ, ‘‘paññā pajānanā vicayo’’tiādi (dha. sa. 16) vacanampi sammādiṭṭhipadassa vevacanaṁ. ‘‘Thinaṁ thiyanā thiyitattaṁ cittassa, cittassa akallatā akammaññatā onāho pariyonāho antosaṅkoco’’ti (dha. sa. 1162-1163) yaṁ vacanaṁ vuttaṁ, idaṁ vacanaṁ thinassa vevacanaṁ. ‘‘Kāyassa akallatā akammaññatā kāyālasiyaṁ soppaṁ supanā suppitatta’’nti (dha. sa. 1163) yaṁ vacanaṁ vuttaṁ, idaṁ vacanaṁ middhassa vevacanaṁ. ‘‘Bhikkhako bhikkhū’’tiādikaṁ (pārā. 45; vibha. 510) yaṁ vacanaṁ vuttaṁ, idaṁ vacanaṁ bhikkhupadassa vevacanaṁ. ‘‘Duggati apāyo vinipāto vaṭṭadukkhaṁ saṁsāro’’tiādikaṁ yaṁ vacanaṁ vuttaṁ, idaṁ vacanaṁ duggatipadassa vevacanaṁ. Iti vevacanāni nīharitāni.",
  "tika-s0501t3:814": "‘‘Ettakova vevacanahārasampāto paripuṇṇo’’ti vattabbattā ‘‘niyutto vevacano hārasampāto’’ti vuttaṁ. Yena yena saṁvaṇṇanāvisesabhūtena vevacanahārasampātena vevacanāni nīharitāni, so so saṁvaṇṇanāvisesabhūto vevacanahārasampāto niyutto yathāsambhavaṁ nīharitvā yujjitabboti attho gahitoti.",
  "tika-s0501t3:815": "Iti vevacanahārasampāte sattibalānurūpā racitā",
  "tika-s0501t3:816": "Vibhāvanā niṭṭhitā.",
  "tika-s0501t3:817": "Paṇḍitehi pana…pe… gahetabboti.",
  "tika-s0501t3:818": "11. Paññattihārasampātavibhāvanā",
  "tika-s0501t3:819": "73. Yena yena vevacanahārasampātena vevacanāni niddhāritāni, so vevacanahārasampāto paripuṇṇo, ‘‘katamo paññattihārasampāto’’ti pucchitabbattā ‘‘tattha katamo paññattihārasampāto’’tiādi vuttaṁ.",
  "tika-s0501t3:820": "‘‘Katamā suttappadesabhūtā paññatti katamesaṁ dhammānaṁ paññattī’’ti pucchitabbattā ‘‘tasmā’’tiādi vuttaṁ. ‘‘Tasmā rakkhitacittassā’’ti paññatti satiyā padaṭṭhānassa rakkhitabbassa cittassa paññāpanato satiyā padaṭṭhānapaññatti nāma. Satiyā hi rakkhitabbaṁ cittaṁ satiyā padaṭṭhānaṁ adhiṭṭhānaṁ nāma. Tenāha aṭṭhakathāyaṁ – ‘‘adhiṭṭhahitvā rakkhantiyā satiyā rakkhiyamānaṁ cittaṁ tassā adhiṭṭhānaṁ viya hotī’’ti. ‘‘Sammāsaṅkappagocaro’’ti paññatti samathassa bhāvanāya paññāpanato samathassa bhāvanāpaññatti nāma. ‘‘Sammādiṭṭhipurekkhāro, ñatvāna udayabbaya’’nti paññatti dassanabhūmiyā nikkhepassa paññāpanato nikkhepapaññatti nāma. ‘‘Thinamiddhābhibhū bhikkhū’’ti samudayassa anavasesappahānassa paññāpanato anavasesappahānapaññatti nāma. ‘‘Sabbā duggatiyo jahe’’ti paññatti maggassa ariyamaggassa bhāvanāya paññāpanato bhāvanāpaññatti nāma.",
  "tika-s0501t3:821": "‘‘Ettakova paññattihārasampāto paripuṇṇo’’ti vattabbattā ‘‘niyutto paññattihārasampāto’’ti vuttaṁ. Yena yena saṁvaṇṇanāvisesabhūtena paññattihārasampātena paññattippabhedā niddhāritā, so so saṁvaṇṇanāvisesabhūto paññattihārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:822": "Iti paññattihārasampāte sattibalānurūpā racitā",
  "tika-s0501t3:823": "Vibhāvanā niṭṭhitā.",
  "tika-s0501t3:824": "Paṇḍitehi pana…pe… gahetabboti.",
  "tika-s0501t3:825": "12. Otaraṇahārasampātavibhāvanā",
  "tika-s0501t3:826": "74. Yena yena paññattihārasampātena paññattippabhedā niddhāritā, so paññattihārasampāto paripuṇṇo, ‘‘katamo otaraṇo hārasampāto’’ti pucchitabbattā ‘‘tattha katamo otaraṇo hārasampāto’’tiādimāha.",
  "tika-s0501t3:827": "‘‘Tattha tissaṁ gāthāyaṁ katamāni indriyāni niddhāretvā katamehi niddhāritehi dhammehi otaratī’’ti pucchitabbattā ‘‘tasmā’’tiādi vuttaṁ. Yā ‘‘tasmā rakkhitacittassā’’tiādigāthā vuttā, tissaṁ gāthāyaṁ ‘‘tasmā…pe… purekkhāro’’ti suttappadesena sammādiṭṭhi gahitā, sammādiṭṭhiyā gahitāya pañcindriyāni saddhādipañcindriyāni gahitāni bhavanti.",
  "tika-s0501t3:828": "Tāniyeva saddhādipañcindriyāni vijjāya upakārattā vā padaṭṭhānattā vā vijjā bhavanti, vijjuppādā tādisāya vijjāya uppādā uppādahetuto avijjānirodho sambhavati, avijjānirodhā saṅkhāranirodho sambhavati…pe… jātinirodhā jarāmaraṇanirodho sambhavatīti. Ayaṁ otaraṇā paṭiccasamuppādena pañcindriyānaṁ otaraṇā nāma.",
  "tika-s0501t3:829": "Tāniyeva pañcindriyāni sīlakkhandhena samādhikkhandhena paññākkhandhena tīhi khandhehi saṅgahitāni bhavanti saddhāvīriyehi sīlasambhavato, satiyā ca paññānuvattakattā. Ayaṁ otaraṇā khandhehi pañcindriyānaṁ otaraṇā nāma.",
  "tika-s0501t3:830": "Tāniyeva pañcindriyāni saṅkhārapariyāpannāni bhavanti. Ye saṅkhārā anāsavā bhavanti, bhavaṅgā bhavahetū no bhavanti, te anāsavā saṅkhārā dhammadhātusaṅgahitā bhavanti dhammadhātuyā antogadhattā. Ayaṁ otaraṇā dhātūhi pañcindriyānaṁ otaraṇā nāma.",
  "tika-s0501t3:831": "Sā anāsavā dhammadhātu dhammāyatanapariyāpannā bhavati, yaṁ āyatanaṁ anāsavaṁ bhavati, bhavaṅgaṁ bhavahetu no bhavati. Ayaṁ otaraṇā āyatanehi dhammadhātuyā otaraṇā nāma.",
  "tika-s0501t3:832": "‘‘Ettakova otaraṇo hārasampāto paripuṇṇo’’ti vattabbattā ‘‘niyutto otaraṇo hārasampāto’’ti vuttaṁ. Yena yena saṁvaṇṇanāvisesabhūtena otaraṇahārasampātena suttappadesatthā otaritabbā, so so saṁvaṇṇanāvisesabhūto otaraṇo hārasampāto niyutto yathārahaṁ niddhāretvā yujjitabboti attho gahetabboti.",
  "tika-s0501t3:833": "Iti otaraṇahārasampāte sattibalānurūpā racitā",
  "tika-s0501t3:834": "Vibhāvanā niṭṭhitā.",
  "tika-s0501t3:835": "Paṇḍitehi pana…pe… gahetabboti.",
  "tika-s0501t3:836": "Ito paṭṭhāya ‘‘tattha katamo’’tiādianusandhyattho ca pariyosāne ‘‘niyutto’’tiādianusandhyattho ca vuttanayānusāreneva viññātabbo. Katthaci katthaci pāṭhe apākaṭaṁyeva yathābalaṁ kathayissāma.",
  "tika-s0501t3:837": "13. Sodhanahārasampātavibhāvanā",
  "tika-s0501t3:838": "75.Yatthāti yasmiṁ pañhe. Ārambho attho suddho paripuṇṇo, so pañho niravasesato vissajjito bhavati. Yattha pañhe pana ārambho attho na suddho aparipuṇṇo koci vissajjetabbo avasiṭṭho, so pañho tāva vissajjito na bhavati.",
  "tika-s0501t3:839": "15. Parikkhārahārasampātavibhāvanā",
  "tika-s0501t3:840": "77.‘‘Tasmā rakkhitacittassā’’ti padena yo satisaṁvaro vutto, ayaṁ satisaṁvaro samathassa parikkhāro. ‘‘Sammāsaṅkappagocaro’’ti padena yo sammāsaṅkappo vutto, so sammāsaṅkappo vipassanāya parikkhāroti vibhajitvā yojetabbo.",
  "tika-s0501t3:841": "16. Samāropanahārasampātavibhāvanā",
  "tika-s0501t3:842": "78.‘‘Tasmārakkhitacittassā’’ti padena yaṁ rakkhitacittaṁ vuttaṁ, taṁ rakkhitacittaṁ tiṇṇaṁ sucaritānaṁ kammānaṁ padaṭṭhānaṁ. Sammādiṭṭhiyā bhāvitāya ariyo aṭṭhaṅgiko maggo bhāvito bhavati ekato bhāvitabbattā, padaṭṭhānakāraṇattā ca. Tena vuttaṁ – ‘‘sammādiṭṭhito hī’’tiādi. Yassa arahato samādhivimutti bhavati, ayaṁ arahā anupādiseso puggalo, ayaṁ samādhivimutti anupādisesā nibbānadhātu.",
  "tika-s0501t3:843": "‘‘Desanāhārasampātādiko hārasampāto yena soḷasappabhedabhāvena suttappadesatthe niddhāretvā yujjito, soḷasappabhedabhāvo kena amhehi saddahitabbo’’ti vattabbattā ‘‘tenāhā’’tiādi vuttaṁ. Tena soḷasappabhedabhāvena āyasmā mahākaccāno ‘‘soḷasa…pe… sutta’’nti yaṁ vacanaṁ āha, tena vacanena soḷasappabhedabhāvo tumhehi saddahitabbo.",
  "tika-s0501t3:844": "‘‘Ettakova hārasampāto paripuṇṇo’’ti vattabbattā ‘‘niyutto hārasampāto’’ti vuttaṁ. Yena yena saṁvaṇṇanāvisesabhūtena desanāhārasampātena suttappadesatthā niddhāritā, so so saṁvaṇṇanāvisesabhūto desanāhārasampātādihārasampāto niyutto yathārahaṁ niddhāretvā yujjitabboti attho gahetabbo, aṭṭhakathāyañca (netti. aṭṭha. 73, 76) tathā niddhāretvā yujjitoti.",
  "tika-s0501t3:845": "Iti desanāhārasampātādihārasampāte sattibalānurūpā",
  "tika-s0501t3:846": "Racitā vibhāvanā niṭṭhitā.",
  "tika-s0501t3:847": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti."
}