{
  "tika-vin05t22:0": "22. Pabbajjāvinicchayakathā",
  "tika-vin05t22:1": "123.Pabbajjāti ettha pana pabbajjāpekkhaṁ kulaputtaṁ pabbājentena ye pāḷiyaṁ ‘‘na bhikkhave pañcahi ābādhehi phuṭṭho pabbājetabbo’’tiādinā (mahāva. 89) paṭikkhittā puggalā, te vajjetvā pabbajjādosavirahito puggalo pabbājetabbo. Tatrāyaṁ vinicchayo (mahāva. aṭṭha. 88) – kuṭṭhaṁ gaṇḍo kilāso soso apamāroti imehi pañcahi ābādhehi phuṭṭho na pabbājetabbo, pabbājento pana dukkaṭaṁ āpajjati ‘‘yo pabbājeyya, āpatti dukkaṭassā’’ti vuttattā. Tattha kuṭṭhanti rattakuṭṭhaṁ vā hotu kāḷakuṭṭhaṁ vā, yaṁ kiñci kiṭibhadaddaukacchuādippabhedampi sabbaṁ kuṭṭhamevāti vuttaṁ. Tañce nakhapiṭṭhippamāṇampi vaḍḍhanakapakkhe ṭhitaṁ hoti, na pabbājetabbo. Sace pana nivāsanapāvuraṇehi pakatipaṭicchannaṭṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭati. ‘‘Mukhe pana hatthapādapiṭṭhīsu vā sacepi avaḍḍhanakapakkhe ṭhitaṁ, nakhapiṭṭhito ca khuddakatarampi na vaṭṭatiyevā’’ti kurundiyaṁ vuttaṁ. Tikicchāpetvā pabbājentenapi pakativaṇṇe jāteyeva pabbājetabbo, godhāpiṭṭhisadisacuṇṇaokiraṇasarīrampi pabbājetuṁ na vaṭṭati.",
  "tika-vin05t22:2": "Gaṇḍoti medagaṇḍo vā hotu añño vā, yo koci kolaṭṭhimattakopi ce vaḍḍhanakapakkhe ṭhito gaṇḍo hoti, na pabbājetabbo. Paṭicchannaṭṭhāne pana kolaṭṭhimatte avaḍḍhanakapakkhe ṭhite vaṭṭati, mukhādike appaṭicchannaṭṭhāne avaḍḍhanakapakkhe ṭhitepi na vaṭṭati. Tikicchāpetvā pabbājentenapi sarīraṁ sacchaviṁ kārāpetvā pabbājetabbo. Uṇṇigaṇḍā nāma honti gothanakā viya aṅgulikā viya ca tattha tattha lambanti, etepi gaṇḍāyeva, tesu sati pabbājetuṁ na vaṭṭati. Daharakāle khīrapīḷakā yobbannakāle ca mukhe kharapīḷakā nāma honti, mahallakakāle nassanti, na tā gaṇḍasaṅkhyaṁ gacchanti, tāsu sati pabbājetuṁ vaṭṭati. Aññā pana sarīre kharapīḷakā nāma, aparā padumakaṇṇikā nāma honti, aññā sāsapabījakā nāma sāsapamattāyeva sakalasarīraṁ pharanti, sabbā kuṭṭhajātikāva, tāsu sati na pabbājetabbo.",
  "tika-vin05t22:3": "Kilāsoti na bhijjanakaṁ na paggharaṇakaṁ padumapuṇḍarīkapattavaṇṇaṁ kuṭṭhaṁ. Yena gunnaṁ viya sabalaṁ sarīraṁ hoti, tasmiṁ kuṭṭhe vuttanayeneva vinicchayo veditabbo. Sosoti sosabyādhi. Tasmiṁ sati na pabbājetabbo. Apamāroti pittummādo vā yakkhummādo vā. Tattha pubbaverikena amanussena gahito duttikiccho hoti, appamattakepi pana apamāre sati na pabbājetabbo.",
  "tika-vin05t22:4": "124. ‘‘Na, bhikkhave, rājabhaṭo pabbājetabbo, yo pabbājeyya, āpatti dukkaṭassā’’ti (mahāva. 90) vacanato rājabhaṭopi na pabbājetabbo. Ettha ca amacco vā hotu mahāmatto vā sevako vā kiñci ṭhānantaraṁ patto vā appatto vā, yo koci rañño bhattavetanabhaṭo, sabbo rājabhaṭoti saṅkhyaṁ gacchati, so na pabbājetabbo. Tassa pana puttanattabhātukā ye rājato bhattavetanaṁ na gaṇhanti, te pabbājetuṁ vaṭṭati. Yo pana rājato laddhaṁ nibaddhabhogaṁ vā māsasaṁvaccharaparibbayaṁ vā raññoyeva niyyādeti, puttabhātuke vā taṁ ṭhānaṁ sampaṭicchāpetvā rājānaṁ ‘‘na dānāhaṁ devassa bhaṭo’’ti āpucchati, yena vā yaṁkāraṇā vetanaṁ gahitaṁ, taṁ kammaṁ kataṁ hoti, yo vā ‘‘pabbajassū’’ti raññā anuññāto hoti, tampi pabbājetuṁ vaṭṭati.",
  "tika-vin05t22:5": "125. Coropi dhajabandho na pabbājetabbo ‘‘na, bhikkhave, dhajabandho coro pabbājetabbo, yo pabbājeyya, āpatti dukkaṭassā’’ti (mahāva. 91) vuttattā. Tattha dhajaṁ bandhitvā viya vicaratīti dhajabandho, mūladevādayo viya loke pākaṭoti vuttaṁ hoti. Tasmā yo gāmaghātaṁ vā panthaduhanaṁ vā nagare sandhicchedādikammaṁ vā karonto vicarati, paññāyati ca ‘‘asuko nāma idaṁ idaṁ karotī’’ti, so na pabbājetabbo. Yo pana rājaputto rajjaṁ patthento gāmaghātādīni karoti, so pabbājetabbo. Rājāno hi tasmiṁ pabbajite tussanti, sace pana na tussanti, na pabbājetabbo. Pubbe mahājane pākaṭo coro pacchā corakammaṁ pahāya pañca sīlāni samādiyati, tañce manussā evaṁ jānanti, pabbājetabbo. Ye pana ambalabujādicorakā sandhicchedādicorā eva vā adissamānā theyyaṁ karonti, pacchāpi ‘‘iminā nāma idaṁ kata’’nti na paññāyanti, tepi pabbājetuṁ vaṭṭati.",
  "tika-vin05t22:6": "126. Kārabhedako pana coro na pabbājetabbo ‘‘na, bhikkhave, kārabhedako coro pabbājetabbo, yo pabbājeyya, āpatti dukkaṭassā’’ti (mahāva. 92) vuttattā. Tattha kāro vuccati bandhanāgāraṁ. Idha pana andubandhanaṁ vā hotu saṅkhalikabandhanaṁ vā rajjubandhanaṁ vā gāmabandhanaṁ vā nigamabandhanaṁ vā nagarabandhanaṁ vā purisagutti vā janapadabandhanaṁ vā dīpabandhanaṁ vā, yo etesu yaṁ kiñci bandhanaṁ bhinditvā vā chinditvā vā muñcitvā vā vivaritvā vā apassamānānaṁ vā palāyati, so kārabhedakoti saṅkhyaṁ gacchati. Tasmā īdiso kārabhedako coro dīpabandhanaṁ bhinditvā dīpantaraṁ gatopi na pabbājetabbo. Yo pana na coro, kevalaṁ hatthakammaṁ akaronto ‘‘evaṁ no apalāyanto karissatī’’ti rājayuttādīhi baddho, so kāraṁ bhinditvā palātopi pabbājetabbo. Yo pana gāmanigamapaṭṭanādīni keṇiyā gahetvā taṁ asampādento bandhanāgāraṁ pavesito hoti, sopi palāyitvā āgato na pabbājetabbo. Yopi kasikammādīhi dhanaṁ sampādetvā jīvanto ‘‘nidhānaṁ iminā laddha’’nti pesuññaṁ upasaṁharitvā kenaci bandhāpito hoti, taṁ tattheva pabbājetuṁ na vaṭṭati, palāyitvā gataṁ pana gataṭṭhāne pabbājetuṁ vaṭṭati.",
  "tika-vin05t22:7": "127. ‘‘Na, bhikkhave, likhitako coro pabbājetabbo, yo pabbājeyya, āpatti dukkaṭassā’’ti (mahāva. 93) vacanato pana likhitako coro na pabbājetabbo. Tattha likhitako nāma yo koci corikaṁ vā aññaṁ vā garuṁ rājāparādhaṁ katvā palāto, rājā ca naṁ paṇṇe vā potthake vā ‘‘itthannāmo yattha dissati, tattha gahetvā māretabbo’’ti vā ‘‘hatthapādādīni assa chinditabbānī’’ti vā ‘‘ettakaṁ nāma daṇḍaṁ āharāpetabbo’’ti vā likhāpeti, ayaṁ likhitako nāma, so na pabbājetabbo.",
  "tika-vin05t22:8": "128. Kasāhato katadaṇḍakammopi na pabbājetabbo ‘‘na, bhikkhave, kasāhato katadaṇḍakammo pabbājetabbo, yo pabbājeyya, āpatti dukkaṭassā’’ti (mahāva. 94) vacanato. Ettha pana yo vacanapesanādīni akaronto haññati, na so katadaṇḍakammo. Yo pana keṇiyā vā aññathā vā kiñci gahetvā khāditvā puna dātuṁ asakkonto ‘‘ayameva te daṇḍo hotū’’ti kasāhi haññati, ayameva kasāhato katadaṇḍakammo. So ca kasāhi vā hato hotu aḍḍhadaṇḍakādīnaṁ vā aññatarena, yāva allavaṇo hoti, na tāva pabbājetabbo, vaṇe pana pākatike katvā pabbājetabbo. Sace pana jāṇūhi vā kapparehi vā nāḷikerapāsāṇādīhi vā ghātetvā mutto hoti, sarīre cassa gaṇṭhiyo paññāyanti, na pabbājetabbo, phāsukaṁ katvā eva gaṇṭhīsu sannisinnāsu pabbājetabbo.",
  "tika-vin05t22:9": "129. Lakkhaṇāhato pana katadaṇḍakammo na pabbājetabbo ‘‘na, bhikkhave, lakkhaṇahato katadaṇḍakammo pabbājetabbo, yo pabbājeyya, āpatti dukkaṭassā’’ti (mahāva. 95) vacanato. Etthapi katadaṇḍakammabhāvo purimanayeneva veditabbo. Yassa pana nalāṭe vā ūruādīsu vā tattena lohena lakkhaṇaṁ āhataṁ hoti, so sace bhujisso, yāva allavaṇo hoti , tāva na pabbājetabbo. Sacepissa vaṇā ruḷhā honti chaviyā samaparicchedā, lakkhaṇaṁ na paññāyati, timaṇḍalaṁ nivatthassa uttarāsaṅge kate paṭicchannokāse ce hoti, pabbājetuṁ vaṭṭati, appaṭicchannokāse ce, na vaṭṭati.",
  "tika-vin05t22:10": "130. ‘‘Na, bhikkhave, iṇāyiko pabbājetabbo, yo pabbājeyya, āpatti dukkaṭassā’’ti (mahāva. 96) vacanato iṇāyikopi na pabbājetabbo. Tattha iṇāyiko nāma yassa pitipitāmahehi vā iṇaṁ gahitaṁ hoti , sayaṁ vā iṇaṁ gahitaṁ hoti, yaṁ vā āṭhapetvā mātāpitūhi kiñci gahitaṁ hoti, so taṁ iṇaṁ paresaṁ dhāretīti iṇāyiko. Yaṁ pana aññe ñātakā āṭhapetvā kiñci gaṇhanti, so na iṇāyiko. Na hi te taṁ āṭhapetuṁ issarā, tasmā taṁ pabbājetuṁ vaṭṭati, itaraṁ na vaṭṭati. Sace panassa ñātisālohitā ‘‘mayaṁ dassāma, pabbājetha na’’nti iṇaṁ attano bhāraṁ karonti, añño vā koci tassa ācārasampattiṁ disvā ‘‘pabbājetha naṁ, ahaṁ iṇaṁ dassāmī’’ti vadati, pabbājetuṁ vaṭṭati. Tesu asati bhikkhunā tathārūpassa upaṭṭhākassapi ārocetabbaṁ ‘‘sahetuko satto iṇapalibodhena na pabbajatī’’ti. Sace so paṭipajjati, pabbājetabbo. Sacepi attano kappiyabhaṇḍaṁ atthi, ‘‘etaṁ dassāmī’’ti pabbājetabbo. Sace pana neva ñātakādayo paṭipajjanti, na attano dhanaṁ atthi, ‘‘pabbājetvā bhikkhāya caritvā mocessāmī’’ti pabbājetuṁ na vaṭṭati. Sace pabbājeti, dukkaṭaṁ. Palātopi ānetvā dātabbo. No ce deti, sabbaṁ iṇaṁ gīvā hoti. Ajānitvā pabbājayato anāpatti, passantena pana ānetvā iṇasāmikānaṁ dassetabbo, apassantassa gīvā na hoti.",
  "tika-vin05t22:11": "Sace iṇāyiko aññaṁ desaṁ gantvā pucchiyamānopi ‘‘nāhaṁ kassaci kiñci dhāremī’’ti vatvā pabbajati, iṇasāmiko ca taṁ pariyesanto tattha gacchati, daharo taṁ disvā palāyati, so theraṁ upasaṅkamitvā ‘‘ayaṁ, bhante, kena pabbājito, mama ettakaṁ nāma dhanaṁ gahetvā palāto’’ti vadati, therena vattabbaṁ ‘‘mayā, upāsaka, ‘aṇaṇo aha’nti vadanto pabbājito, kiṁ dāni karomi, passa me pattacīvara’’nti. Ayaṁ tattha sāmīci. Palāte pana gīvā na hoti. Sace pana naṁ therassa sammukhāva disvā ‘‘ayaṁ mama iṇāyiko’’ti vadati, ‘‘tava iṇāyikaṁ tvameva jānāhī’’ti vattabbo, evampi gīvā na hoti. Sacepi so ‘‘pabbajito ayaṁ dāni kuhiṁ gamissatī’’ti vadati, therena ‘‘tvaṁyeva jānāhī’’ti vattabbo. Evampissa palāte gīvā na hoti. Sace pana thero ‘‘kuhiṁ dāni ayaṁ gamissati, idheva acchatū’’ti vadati, so ce palāyati, gīvā hoti. Sace so sahetuko satto hoti vattasampanno , therena ‘‘īdiso aya’’nti vattabbaṁ. Iṇasāmiko ce ‘‘sādhū’’ti vissajjeti, iccetaṁ kusalaṁ, ‘‘upaḍḍhupaḍḍhaṁ dethā’’ti vadati, dātabbaṁ. Aparena samayena atiārādhako hoti, ‘‘sabbaṁ dethā’’ti vuttepi dātabbameva. Sace pana uddesaparipucchādīsu kusalo hoti bahūpakāro bhikkhūnaṁ, bhikkhācāravattena pariyesitvāpi iṇaṁ dātabbameva.",
  "tika-vin05t22:12": "131. Dāsopi na pabbājetabbo ‘‘na, bhikkhave, dāso pabbājetabbo, yo pabbājeyya, āpatti dukkaṭassā’’ti (mahāva. 97) vacanato. Tattha cattāro dāsā antojāto dhanakkīto karamarānīto sāmaṁ dāsabyaṁ upagatoti. Tattha antojāto nāma jātiyā dāso gharadāsiyā putto. Dhanakkīto nāma mātāpitūnaṁ santikā putto vā sāmikānaṁ santikā dāso vā dhanaṁ datvā dāsacārittaṁ āropetvā kīto. Ete dvepi na pabbājetabbā. Pabbājentena tattha tattha cārittavasena adāse katvā pabbājetabbā. Karamarānīto nāma tiroraṭṭhaṁ vilopaṁ vā katvā upalāpetvā vā tiroraṭṭhato bhujissamānusakāni āharanti, antoraṭṭheyeva vā katāparādhaṁ kiñci gāmaṁ rājā ‘‘vilumpathā’’ti ca āṇāpeti, tato mānusakānipi āharanti, tattha sabbe purisā dāsā, itthiyo dāsiyo. Evarūpo karamarānīto dāso yehi ānīto, tesaṁ santike vasanto vā bandhanāgāre baddho vā purisehi rakkhiyamāno vā na pabbājetabbo, palāyitvā pana gato gataṭṭhāne pabbājetabbo. Raññā tuṭṭhena ‘‘karamarānītake muñcathā’’ti vatvā vā sabbasādhāraṇena vā nayena bandhanamokkhe kate pabbājetabbova.",
  "tika-vin05t22:13": "Sāmaṁ dāsabyaṁ upagato nāma jīvitahetu vā ārakkhahetu vā ‘‘ahaṁ te dāso’’ti sayameva dāsabhāvaṁ upagato rājūnaṁ hatthiassagomahiṁsagopakādayo viya. Tādiso dāso na pabbājetabbo. Rañño vaṇṇadāsīnaṁ puttā honti amaccaputtasadisā, tepi na pabbājetabbā. Bhujissitthiyo asaññatā vaṇṇadāsīhi saddhiṁ vicaranti, tāsaṁ putte pabbājetuṁ vaṭṭati. Sace sayameva paṇṇaṁ āropenti, na vaṭṭati. Bhaṭiputtagaṇādīnaṁ dāsāpi tehi adinnā na pabbājetabbā. Vihāresu rājūhi ārāmikadāsā nāma dinnā honti, tepi pabbājetuṁ na vaṭṭati, bhujisse katvā pana pabbājetuṁ vaṭṭati. Mahāpaccariyaṁ ‘‘antojātadhanakkītake ānetvā bhikkhusaṅghassa ‘ārāmike demā’ti denti, takkaṁ sīse āsittakasadisāva honti, te pabbājetuṁ vaṭṭatī’’ti vuttaṁ. Kurundiyaṁ pana ‘‘ārāmikaṁ demāti kappiyavohārena denti, yena kenaci vohārena dinno hotu, neva pabbājetabbo’’ti vuttaṁ. Duggatamanussā ‘‘saṅghaṁ nissāya jīvissāmā’’ti vihāre kappiyakārakā honti, ete pabbājetuṁ vaṭṭati. Yassa mātāpitaro dāsā , mātā eva vā dāsī, pitā adāso, taṁ pabbājetuṁ na vaṭṭati. Yassa pana mātā adāsī, pitā dāso, taṁ pabbājetuṁ vaṭṭati. Bhikkhussa ñātakā vā upaṭṭhākā vā dāsaṁ denti ‘‘imaṁ pabbājetha, tumhākaṁ veyyāvaccaṁ karissatī’’ti, attano vāssa dāso atthi, bhujisso katova pabbājetabbo. Sāmikā dāsaṁ denti ‘‘imaṁ pabbājetha, sace abhiramissati, adāso. Vibbhamissati ce, amhākaṁ dāsova bhavissatī’’ti, ayaṁ tāvakāliko nāma, taṁ pabbājetuṁ na vaṭṭatīti kurundiyaṁ vuttaṁ. Nissāmikadāso hoti, sopi bhujisso katova pabbājetabbo. Ajānanto pabbājetvā upasampādetvā vā pacchā jānanti, bhujissaṁ kātumeva vaṭṭati.",
  "tika-vin05t22:14": "Imassa ca atthassa pakāsanatthaṁ idaṁ vatthuṁ vadanti – ekā kira kuladāsī ekena saddhiṁ anurādhapurā palāyitvā rohaṇe vasamānā puttaṁ paṭilabhi, so pabbajitvā upasampannakāle lajjī kukkuccako ahosi. Athekadivasaṁ mātaraṁ pucchi ‘‘kiṁ upāsike tumhākaṁ bhātā vā bhaginī vā natthi, na kiñci ñātakaṁ passāmī’’ti. Tāta, ahaṁ anurādhapure kuladāsī, tava pitarā saddhiṁ palāyitvā idha vasāmīti. Sīlavā bhikkhu ‘‘asuddhā kira me pabbajjā’’ti saṁvegaṁ labhitvā mātaraṁ tassa kulassa nāmagottaṁ pucchitvā anurādhapuraṁ āgamma tassa kulassa gharadvāre aṭṭhāsi, ‘‘aticchatha, bhante’’ti vuttepi nātikkami. Te āgantvā ‘‘kiṁ, bhante’’ti pucchiṁsu. ‘‘Tumhākaṁ itthannāmā dāsī palātā atthī’’ti? ‘‘Atthi, bhante’’. Ahaṁ tassā putto, sace maṁ tumhe anujānātha, pabbajjaṁ labhāmi, tumhe mayhaṁ sāmikāti. Te haṭṭhatuṭṭhā hutvā ‘‘suddhā, bhante, tumhākaṁ pabbajjā’’ti taṁ bhujissaṁ katvā mahāvihāre vasāpesuṁ catūhi paccayehi paṭijaggantā. Thero taṁ kulaṁ nissāya vasamānoyeva arahattaṁ pāpuṇīti.",
  "tika-vin05t22:15": "132. ‘‘Na, bhikkhave, hatthacchinno pabbājetabbo. Na pādacchinno, na hatthapādacchinno, na kaṇṇacchinno, na kaṇṇanāsacchinno, na aṅgulicchinno, na aḷacchinno, na kaṇḍaracchinno, na phaṇahatthako, na khujjo, na vāmano na galagaṇḍī, na lakkhaṇāhato, na kasāhato, na likhitako, na sīpadī, na pāparogī, na parisadūsako, na kāṇo, na kuṇī, na khañjo, na pakkhahato, na chinniriyāpatho, na jarādubbalo, na andho, na mūgo, na badhiro, na andhamūgo, na andhabadhiro, na mūgabadhiro, na andhamūgabadhiro pabbājetabbo, yo pabbājeyya, āpatti dukkaṭassā’’ti (mahāva. 119) vacanato pana hatthacchinnādayopi na pabbājetabbā.",
  "tika-vin05t22:16": "Tattha hatthacchinnoti yassa hatthatale vā maṇibandhe vā kappare vā yattha katthaci eko vā dve vā hatthā chinnā honti. Pādacchinnoti yassa aggapāde vā gopphakesu vā jaṅghāya vā yattha katthaci eko vā dve vā pādā chinnā honti. Hatthapādacchinnoti yassa vuttappakāreneva catūsu hatthapādesu dve vā tayo vā sabbe vā hatthapādā chinnā honti. Kaṇṇacchinnoti yassa kaṇṇamūle vā kaṇṇasakkhalikāya vā eko vā dve vā kaṇṇā chinnā honti. Yassa pana kaṇṇāvaṭṭe chijjanti, sakkā ca hoti saṅghāṭetuṁ, so kaṇṇaṁ saṅghāṭetvā pabbājetabbo. Nāsacchinnoti yassa ajapadake vā agge vā ekapuṭe vā yattha katthaci nāsā chinnā hoti. Yassa pana nāsikā sakkā hoti sandhetuṁ, so taṁ phāsukaṁ katvā pabbājetabbo. Kaṇṇanāsacchinno ubhayavasena veditabbo. Aṅgulicchinnoti yassa nakhasesaṁ adassetvā ekā vā bahū vā aṅguliyo chinnā honti. Yassa pana suttatantumattampi nakhasesaṁ paññāyati, taṁ pabbājetuṁ vaṭṭati. Aḷacchinnoti yassa catūsu aṅguṭṭhakesu aṅguliyaṁ vuttanayeneva eko vā bahū vā aṅguṭṭhakā chinnā honti. Kaṇḍaracchinnoti yassa kaṇḍaranāmakā mahānhārū purato vā pacchato vā chinnā honti, yesu ekassapi chinnattā aggapādena vā caṅkamati, mūlena vā caṅkamati, na pādaṁ patiṭṭhāpetuṁ sakkoti.",
  "tika-vin05t22:17": "Phaṇahatthakoti yassa vaggulipakkhakā viya aṅguliyo sambaddhā honti, etaṁ pabbājetukāmena aṅgulantarikāyo phāletvā sabbaṁ antaracammaṁ apanetvā phāsukaṁ katvā pabbājetabbo. Yassapi cha aṅguliyo honti, taṁ pabbājetukāmena adhikaṁ aṅguliṁ chinditvā phāsukaṁ katvā pabbājetabbo. Khujjoti yo urassa vā piṭṭhiyā vā passassa vā nikkhantattā khujjasarīro. Yassa pana kiñci kiñci aṅgapaccaṅgaṁ īsakaṁ vaṅkaṁ, taṁ pabbājetuṁ vaṭṭati. Mahāpuriso eva hi brahmujugatto, avaseso satto akhujjo nāma natthi. Vāmanoti jaṅghavāmano vā kaṭivāmano vā ubhayavāmano vā. Jaṅghavāmanassa kaṭito paṭṭhāya heṭṭhimakāyo rasso hoti, uparimakāyo paripuṇṇo. Kaṭivāmanassa kaṭito paṭṭhāya uparimakāyo rasso hoti, heṭṭhimakāyo paripuṇṇo. Ubhayavāmanassa ubhopi kāyā rassā honti, yesaṁ rassattā bhūtānaṁ viya parivaṭumo mahākucchighaṭasadiso attabhāvo hoti, taṁ tividhampi pabbājetuṁ na vaṭṭati.",
  "tika-vin05t22:18": "Galagaṇḍīti yassa kumbhaṇḍaṁ viya gale gaṇḍo hoti. Desanāmattameva cetaṁ, yasmiṁ kismiñci pana padese gaṇḍe sati na pabbājetabbo. Tattha vinicchayo ‘‘na, bhikkhave, pañcahi ābādhehi phuṭṭho pabbājetabbo’’ti (mahāva. 89) ettha vuttanayeneva veditabbo. Lakkhaṇāhatakasāhatalikhitakesu yaṁ vattabbaṁ, taṁ heṭṭhā vuttameva. Sīpadīti bhārapādo vuccati. Yassa pādo thūlo hoti sañjātapīḷako kharo, so na pabbājetabbo. Yassa pana na tāva kharabhāvaṁ gaṇhāti, sakkā hoti upanāhaṁ bandhitvā udakaāvāṭe pavesetvā udakavālikāya pūretvā yathā sirā paññāyanti, jaṅghā ca telanāḷikā viya hoti, evaṁ milāpetuṁ, tassa pādaṁ īdisaṁ katvā taṁ pabbājetuṁ vaṭṭati. Sace puna vaḍḍhati, upasampādentenapi tathā katvāva upasampādetabbo. Pāparogīti arisabhagandarapittasemhakāsasosādīsu yena kenaci rogena niccāturo atekiccharogo jeguccho amanāpo, ayaṁ na pabbājetabbo.",
  "tika-vin05t22:19": "133.Parisadūsakoti yo attano virūpatāya parisaṁ dūseti, atidīgho vā hoti aññesaṁ sīsappamāṇanābhippadeso, atirasso vā ubhayavāmanabhūtarūpaṁ viya, atikāḷo vā jhāpitakkhette khāṇuko viya, accodāto vā dadhitakkādīhi pamajjitatambalohavaṇṇo, atikiso vā mandamaṁsalohito aṭṭhisirācammasarīro viya, atithūlo vā bhāriyamaṁso mahodaro mahābhūtasadiso, abhimahantasīso vā pacchiṁ sīse katvā ṭhito viya, atikhuddakasīso vā sarīrassa ananurūpena atikhuddakena sīsena samannāgato, kūṭakūṭasīso vā tālaphalapiṇḍisadisena sīsena samannāgato, sikharasīso vā uddhaṁ anupubbatanukena sīsena samannāgato, nāḷisīso vā mahāveṇupabbasadisena sīsena samannāgato, kappasīso vā pabbhārasīso vā catūsu passesu yena kenaci passena onatena sīsena samannāgato, vaṇasīso vā pūtisīso vā kaṇṇikakeso vā pāṇakehi khāyitakedāre sassasadisehi tahiṁ tahiṁ uṭṭhitehi kesehi samannāgato, nillomasīso vā thūlathaddhakeso vā tālahīrasadisehi kesehi samannāgato, jātipalitehi paṇḍarakeso vā pakatitambakeso vā ādittehi viya kesehi samannāgato, āvaṭṭasīso vā gunnaṁ sarīre āvaṭṭasadisehi uddhaggehi kesāvaṭṭehi samannāgato, sīsalomehi saddhiṁ ekābaddhabhamukalomo vā jālabaddhena viya nalāṭena samannāgato.",
  "tika-vin05t22:20": "Sambaddhabhamuko vā nillomabhamuko vā makkaṭabhamuko vā atimahantakkhi vā atikhuddakakkhi vā mahiṁsacamme vāsikoṇena paharitvā katachiddasadisehi akkhīhi samannāgato, visamakkhi vā ekena mahantena, ekena khuddakena akkhinā samannāgato, visamacakkalo vā ekena uddhaṁ, ekena adhoti evaṁ visamajātehi akkhicakkehi samannāgato, kekaro vā gambhīrakkhi vā yassa gambhīre udapāne udakatārakā viya akkhitārakā paññāyanti, nikkhantakkhi vā yassa kakkaṭasseva akkhitārakā nikkhantā honti, hatthikaṇṇo vā mahantāhi kaṇṇasakkhalīhi samannāgato, mūsikakaṇṇo vā jatukakaṇṇo vā khuddakāhi kaṇṇasakkhalīhi samannāgato, chiddamattakaṇṇo vā yassa vinā kaṇṇasakkhalīhi kaṇṇacchiddamattameva hoti, aviddhakaṇṇo vā, yonakajātiko pana parisadūsako na hoti, sabhāvoyeva hi so tassa. Kaṇṇabhagandariko vā niccapūtinā kaṇṇena samannāgato, gaṇḍakaṇṇo vā sadā paggharitapubbena kaṇṇena samannāgato, ṭaṅkitakaṇṇo vā gobhattanāḷikāya aggasadisehi kaṇṇehi samannāgato, atipiṅgalakkhi vā, madhupiṅgalaṁ pana pabbājetuṁ vaṭṭati. Nippakhumakkhi vā assupaggharaṇakkhi vā pupphitakkhi vā akkhipākena samannāgatakkhi vā.",
  "tika-vin05t22:21": "Atimahantanāsiko vā atikhuddakanāsiko vā cipiṭanāsiko vā majjhe appatiṭṭhahitvā ekapasse ṭhitavaṅkanāsiko vā dīghanāsiko vā sukatuṇḍasadisāya jivhāya lehituṁ sakkuṇeyyāya nāsikāya samannāgato, niccaṁ paggharitasiṅghāṇikanāso vā, mahāmukho vā yassa paṭaṅgamaṇḍūkasseva mukhanimittaṁyeva mahantaṁ hoti, mukhaṁ pana lābusadisaṁ atikhuddakaṁ, bhinnamukho vā vaṅkamukho vā mahāoṭṭho vā ukkhalimukhavaṭṭisadisehi oṭṭhehi samannāgato, tanukaoṭṭho vā bhericammasadisehi dante pidahituṁ asamatthehi oṭṭhehi samannāgato, mahādharoṭṭho vā tanukauttaroṭṭho vā tanukaadharoṭṭho vā mahāuttaroṭṭho vā oṭṭhachinnako vā eḷamukho vā uppakkamukho vā saṅkhatuṇḍako vā bahi setehi anto atirattehi oṭṭhehi samannāgato, duggandhakuṇapamukho vā, mahādanto vā aṭṭhakadantasadisehi dantehi samannāgato, asuradanto vā heṭṭhā vā upari vā bahi nikkhantadanto, yassa pana sakkā hoti oṭṭhehi pidahituṁ, kathentasseva paññāyati, no akathentassa, taṁ pabbājetuṁ vaṭṭati. Pūtidanto vā niddanto vā atikhuddakadanto vā yassa pana dantantare kalandakadanto viya sukhumadanto hoti, taṁ pabbājetuṁ vaṭṭati.",
  "tika-vin05t22:22": "Mahāhanuko vā gohanusadisena hanunā samannāgato, dīghahanuko vā cipiṭahanuko vā antopaviṭṭhena viya atirassena hanukena samannāgato, bhinnahanuko vā vaṅkahanuko vā nimmassudāṭhiko vā bhikkhunīsadisamukho, dīghagalo vā bakagalasadisena galena samannāgato, rassagalo vā antopaviṭṭhena viya galena samannāgato, bhinnagalo vā bhaṭṭhaaṁsakūṭo vā ahattho vā ekahattho vā atirassahattho vā atidīghahattho vā bhinnauro vā bhinnapiṭṭhi vā kacchugatto vā kaṇḍugatto vā daddugatto vā godhāgatto vā yassa godhāya viya gattato cuṇṇāni patanti. Sabbañcetaṁ virūpakaraṇaṁ sandhāya vitthāritavasena vuttaṁ, vinicchayo panettha pañcābādhesu vuttanayena veditabbo.",
  "tika-vin05t22:23": "Bhaṭṭhakaṭiko vā mahāānisado vā uddhanakūṭasadisehi ānisadamaṁsehi accuggatehi samannāgato, mahāūruko vā vātaṇḍiko vā mahājāṇuko vā saṅghaṭṭanajāṇuko vā dīghajaṅgho vā yaṭṭhisadisajaṅgho, vikaṭo vā saṅghaṭṭo vā ubbaddhapiṇḍiko vā, so duvidho heṭṭhā oruḷhāhi vā upari āruḷhāhi vā mahatīhi jaṅghapiṇḍikāhi samannāgato, mahājaṅgho vā thūlajaṅghapiṇḍiko vā mahāpādo vā mahāpaṇhi vā piṭṭhikapādo vā pādavemajjhato uṭṭhitajaṅgho, vaṅkapādo vā, so duvidho anto vā bahi vā parivattapādo, gaṇṭhikaṅguli vā siṅgiveraphaṇasadisāhi aṅgulīhi samannāgato, andhanakho vā kāḷavaṇṇehi pūtinakhehi samannāgato, sabbopi esa parisadūsako. Evarūpo parisadūsako na pabbājetabbo.",
  "tika-vin05t22:24": "134.Kāṇoti pasannandho vā hotu pupphādīhi vā upahatapasādo, dvīhi vā ekena vā akkhinā na passati, so na pabbājetabbo. Mahāpaccariyaṁ pana ekakkhikāṇo ‘‘kāṇo’’ti vutto, dviakkhikāṇo andhena saṅgahito. Mahāaṭṭhakathāyaṁ jaccandho ‘‘andho’’ti vutto. Tasmā ubhayampi pariyāyena yujjati. Kuṇīti hatthakuṇī vā pādakuṇī vā aṅgulikuṇī vā, yassa etesu hatthādīsu yaṁ kiñci vaṅkaṁ paññāyati. Khañjoti natajāṇuko vā bhinnajaṅgho vā majjhe saṁkuṭitapādattā kuṇṭhapādako vā piṭṭhipādamajjhena caṅkamanto, agge saṁkuṭitapādattā kuṇṭhapādako vā piṭṭhipādaggena caṅkamanto, aggapādeneva caṅkamanakhañjo vā paṇhikāya caṅkamanakhañjo vā pādassa bāhirantena caṅkamanakhañjo vā pādassa abbhantarena caṅkamanakhañjo vā gopphakānaṁ upari bhaggattā sakalena piṭṭhipādena caṅkamanakhañjo vā. Sabbopesa khañjoyeva, na pabbājetabbo.",
  "tika-vin05t22:25": "Pakkhahatoti yassa eko hattho vā pādo vā addhasarīraṁ vā sukhaṁ na vahati. Chinniriyāpathoti pīṭhasappī vuccati. Jarādubbaloti jiṇṇabhāvena dubbalo attano cīvararajanādikammampi kātuṁ asamattho. Yo pana mahallakopi balavā hoti, attānaṁ paṭijaggituṁ sakkoti, so pabbājetabbo. Andhoti jaccandho vuccati. Mūgoti yassa vacībhedo na pavattati, yassapi pavattati, saraṇagamanaṁ pana paripuṇṇaṁ bhāsituṁ na sakkoti, tādisaṁ mammanampi pabbājetuṁ na vaṭṭati. Yo pana saraṇagamanamattaṁ paripuṇṇaṁ bhāsituṁ sakkoti, taṁ pabbājetuṁ vaṭṭati. Badhiroti yo sabbena sabbaṁ na suṇāti. Yo pana mahāsaddaṁ suṇāti, taṁ pabbājetuṁ vaṭṭati. Andhamūgādayo ubhayadosavasena vuttā. Yesañca pabbajjā paṭikkhittā, upasampadāpi tesaṁ paṭikkhittāva. Sace pana ne saṅgho upasampādeti, sabbepi sūpasampannā, kārakasaṅgho pana ācariyupajjhāyā ca āpattito na muccanti.",
  "tika-vin05t22:26": "135. Paṇḍako ubhatobyañjanako theyyasaṁvāsako titthiyapakkantako tiracchānagato mātughātako pitughātako arahantaghātako lohituppādako saṅghabhedako bhikkhunīdūsakoti ime pana ekādasa puggalā ‘‘paṇḍako, bhikkhave, anupasampanno na upasampādetabbo, upasampanno nāsetabbo’’ti (mahāva. 109) ādivacanato abhabbā, neva nesaṁ pabbajjā, na upasampadā ca ruhati, tasmā na pabbājetabbā na upasampādetabbā, jānitvā pabbājento upasampādento ca dukkaṭaṁ āpajjati. Ajānitvāpi pabbājitā upasampāditā ca jānitvā liṅganāsanāya nāsetabbā.",
  "tika-vin05t22:27": "Tattha paṇḍakoti āsittapaṇḍako usūyapaṇḍako opakkamikapaṇḍako pakkhapaṇḍako napuṁsakapaṇḍakoti pañca paṇḍakā. Tesu yassa paresaṁ aṅgajātaṁ mukhena gahetvā asucinā āsittassa pariḷāho vūpasammati, ayaṁ āsittapaṇḍako. Yassa paresaṁ ajjhācāraṁ passato usūyāya uppannāya pariḷāho vūpasammati, ayaṁ usūyapaṇḍako. Yassa upakkamena bījāni apanītāni, ayaṁ opakkamikapaṇḍako. Ekacco pana akusalavipākānubhāvena kāḷapakkhe paṇḍako hoti, juṇhapakkhe panassa pariḷāho vūpasammati, ayaṁ pakkhapaṇḍako. Yo pana paṭisandhiyaṁyeva abhāvako uppanno, ayaṁ na puṁsakapaṇḍako. Tesu āsittapaṇḍakassa ca usūyapaṇḍakassa ca pabbajjā na vāritā, itaresaṁ tiṇṇaṁ vāritā. ‘‘Tesupi pakkhapaṇḍakassa yasmiṁ pakkhe paṇḍako hoti, tasmiṁyevassa pakkhe pabbajjā vāritā’’ti kurundiyaṁ vuttaṁ.",
  "tika-vin05t22:28": "136.Ubhatobyañjanakoti (mahāva. aṭṭha. 116) itthinimittuppādanakammato ca purisanimittuppādanakammato ca ubhatobyañjanamassa atthīti ubhatobyañjanako. So duvidho hoti itthiubhatobyañjanako purisaubhatobyañjanakoti. Tattha itthiubhatobyañjanakassa itthinimittaṁ pākaṭaṁ hoti, purisanimittaṁ paṭicchannaṁ. Purisaubhatobyañjanakassa purisanimittaṁ pākaṭaṁ, itthinimittaṁ paṭicchannaṁ. Itthiubhatobyañjanakassa itthīsu purisattaṁ karontassa itthinimittaṁ paṭicchannaṁ hoti, purisanimittaṁ pākaṭaṁ. Purisaubhatobyañjanakassa purisānaṁ itthibhāvaṁ upagacchantassa purisanimittaṁ paṭicchannaṁ hoti, itthinimittaṁ pākaṭaṁ hoti. Itthiubhatobyañjanako sayañca gabbhaṁ gaṇhāti, parañca gaṇhāpeti, purisaubhatobyañjanako pana sayaṁ na gaṇhāti, paraṁ pana gaṇhāpetīti idametesaṁ nānākaraṇaṁ. Imassa pana duvidhassapi ubhatobyañjanakassa neva pabbajjā atthi, na upasampadā.",
  "tika-vin05t22:29": "137.Theyyasaṁvāsakoti tayo theyyasaṁvāsakā liṅgatthenako saṁvāsatthenako ubhayatthenakoti . Tattha yo sayaṁ pabbajitvā vihāraṁ gantvā na bhikkhuvassāni gaṇeti, na yathāvuḍḍhaṁ vandanaṁ sādiyati, na āsanena paṭibāhati, na uposathapavāraṇādīsu sandissati, ayaṁ liṅgamattasseva thenitattā liṅgatthenako nāma. Yo pana bhikkhūhi pabbājito sāmaṇero samāno videsaṁ gantvā ‘‘ahaṁ dasavasso vā vīsativasso vā’’ti musā vatvā bhikkhuvassāni gaṇeti, yathāvuḍḍhaṁ vandanaṁ sādiyati, āsanena paṭibāhati, uposathapavaāraṇādīsu sandissati, ayaṁ saṁvāsamattasseva thenitattā saṁvāsatthenako nāma. Bhikkhuvassagaṇanādiko hi sabbopi kiriyabhedo imasmiṁ atthe ‘‘saṁvāso’’ti veditabbo. Sikkhaṁ paccakkhāya ‘‘na maṁ koci jānātī’’ti puna evaṁ paṭipajjantepi eseva nayo. Yo pana sayaṁ pabbajitvā vihāraṁ gantvā bhikkhuvassāni gaṇeti, yathāvuḍḍhaṁ vandanaṁ sādiyati, āsanena paṭibāhati, uposathapavāraṇādīsu sandissati, ayaṁ liṅgassa ceva saṁvāsassa ca thenitattā ubhayatthenako nāma. Ayaṁ tividhopi theyyasaṁvāsako anupasampanno na upasampādetabbo, upasampanno nāsetabbo, puna pabbajjaṁ yācantopi na pabbājetabbo.",
  "tika-vin05t22:30": "138. Ettha ca asammohatthaṁ idaṁ pakiṇṇakaṁ veditabbaṁ –",
  "tika-vin05t22:31": "‘‘Rājadubbhikkhakantāra, rogaveribhayena vā;",
  "tika-vin05t22:32": "Cīvarāharaṇatthaṁ vā, liṅgaṁ ādiyatīdha yo.",
  "tika-vin05t22:33": "‘‘Saṁvāsaṁ nādhivāseti, yāva so suddhamānaso;",
  "tika-vin05t22:34": "Theyyasaṁvāsako nāma, tāva esa na vuccatī’’ti. (mahāva. aṭṭha. 110);",
  "tika-vin05t22:35": "Tatrāyaṁ vitthāranayo – idhekaccassa rājā kuddho hoti, so ‘‘evaṁ me sotthi bhavissatī’’ti sayameva liṅgaṁ gahetvā palāyati. Taṁ disvā rañño ārocenti, rājā ‘‘sace pabbajito, na taṁ labbhā kiñci kātu’’nti tasmiṁ kodhaṁ paṭivineti. So ‘‘vūpasantaṁ me rājabhaya’’nti saṅghamajjhaṁ anosaritvāva gihiliṅgaṁ gahetvā āgato pabbājetabbo. Athāpi ‘‘sāsanaṁ nissāya mayā jīvitaṁ laddhaṁ, handa dāni ahaṁ pabbajāmī’’ti uppannasaṁvego teneva liṅgena āgantvā āgantukavattaṁ na sādiyati, bhikkhūhi puṭṭho vā apuṭṭho vā yathābhūtamattānaṁ āvikatvā pabbajjaṁ yācati, liṅgaṁ apanetvā pabbājetabbo. Sace pana so vattaṁ sādiyati, pabbajitālayaṁ dasseti, sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "tika-vin05t22:36": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:37": "Aparo mahākantāraṁ nittharitukāmo hoti, satthavāho ca pabbajite gahetvā gacchati. So ‘‘evaṁ maṁ satthavāho gahetvā gamissatī’’ti sayameva liṅgaṁ gahetvā satthavāhena saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:38": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:39": "Aparassa eko veriko kuddho hoti, ghātetukāmo naṁ vicarati. So ‘‘evaṁ me sotthi bhavissatī’’ti sayameva liṅgaṁ gahetvā palāyati. Veriko ‘‘kuhiṁ so’’ti pariyesanto ‘‘pabbajitvā palāto’’ti sutvā ‘‘sace pabbajito, na taṁ labbhā kiñci kātu’’nti tasmiṁ kodhaṁ paṭivineti. So ‘‘vūpasantaṁ me veribhaya’’nti saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:40": "Aparo ñātikulaṁ gantvā sikkhaṁ paccakkhāya gihī hutvā ‘‘imāni cīvarāni idha nassissanti, sacepi imāni gahetvā vihāraṁ gamissāmi, antarāmagge maṁ ‘coro’ti gahessanti, yaṁnūnāhaṁ kāyaparihāriyāni katvā gaccheyya’’nti cīvarāharaṇatthaṁ nivāsetvā ca pārupitvā ca vihāraṁ gacchati. Taṁ dūratova āgacchantaṁ disvā sāmaṇerā ca daharā ca abbhuggacchanti, vattaṁ dassenti. So na sādiyati, yathābhūtamattānaṁ āvikaroti. Sace bhikkhū ‘‘na dāni mayaṁ taṁ muñcissāmā’’ti balakkārena pabbājetukāmā honti, kāsāyāni apanetvā puna pabbājetabbo. Sace pana ‘‘nayime maṁ hīnāyāvattabhāvaṁ jānantī’’ti taṁyeva bhikkhubhāvaṁ paṭijānitvā sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "tika-vin05t22:41": "Aparo mahāsāmaṇero ñātikulaṁ gantvā uppabbajitvā kammantānuṭṭhānena ubbāḷho puna ‘‘dāni ahaṁ sāmaṇero bhavissāmi, theropi me uppabbajitabhāvaṁ na jānātī’’ti tadeva pattacīvaraṁ ādāya vihāraṁ gacchati, tamatthaṁ bhikkhūnaṁ na āroceti, sāmaṇerabhāvaṁ paṭijānāti, ayaṁ theyyasaṁvāsakoyeva, pabbajjaṁ na labhati. Sacepissa liṅgaggahaṇakāle evaṁ hoti ‘‘nāhaṁ kassaci ārocessāmī’’ti, vihārañca gato āroceti, gahaṇeneva theyyasaṁvāsako. Athāpissa gahaṇakāle ‘‘ācikkhissāmī’’ti cittaṁ uppannaṁ hoti, vihārañca gantvā ‘‘kuhiṁ tvaṁ, āvuso, gato’’ti vutto ‘‘na dāni maṁ ime jānantī’’ti vañcetvā nācikkhati, ‘‘nācikkhissāmī’’ti saha dhuranikkhepena ayampi theyyasaṁvāsakova. Sace panassa gahaṇakālepi ‘‘ācikkhissāmī’’ti hoti, vihāraṁ gantvāpi ācikkhati, ayaṁ puna pabbajjaṁ labhati.",
  "tika-vin05t22:42": "Aparo daharasāmaṇero mahanto vā pana abyatto. So purimanayeneva uppabbajitvā ghare vacchakagorakkhaṇādīni kammāni kātuṁ na icchati. Tamenaṁ ñātakā tāniyeva kāsāyāni acchādetvā thālakaṁ vā pattaṁ vā hatthe datvā ‘‘gaccha, samaṇova hohī’’ti gharā nīharanti. So vihāraṁ gacchati, neva naṁ bhikkhū jānanti ‘‘ayaṁ uppabbajitvā puna sayameva pabbajito’’ti, nāpi sayaṁ jānāti ‘‘yo evaṁ pabbajati, so theyyasaṁvāsako nāma hotī’’ti. Sace pana taṁ paripuṇṇavassaṁ upasampādenti, sūpasampanno. Sace pana anupasampannakāleyeva vinayavinicchaye vattamāne suṇāti ‘‘yo evaṁ pabbajati, so theyyasaṁvāsako nāma hotī’’ti, tena ‘‘mayā evaṁ kata’’nti bhikkhūnaṁ ācikkhitabbaṁ. Evaṁ puna pabbajjaṁ labhati. Sace pana ‘‘dāni na maṁ koci jānātī’’ti nāroceti, dhuraṁ nikkhittamatteyeva theyyasaṁvāsako.",
  "tika-vin05t22:43": "Bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā puna sabbaṁ pubbe vuttaṁ vassagaṇanādibhedaṁ vidhiṁ paṭipajjati, theyyasaṁvāsako hoti. Sikkhaṁ appaccakkhāya saliṅge ṭhito methunaṁ paṭisevitvā vassagaṇanādibhedaṁ vidhiṁ āpajjanto theyyasaṁvāsako na hoti, pabbajjāmattaṁ labhati. Andhakaṭṭhakathāyaṁ pana ‘‘eso theyyasaṁvāsako’’ti vuttaṁ, taṁ na gahetabbaṁ.",
  "tika-vin05t22:44": "Eko bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ vidhiṁ āpajjati, ayampi theyyasaṁvāsako na hoti, pabbajjāmattaṁ labhati. Sace pana kāsāye dhuraṁ nikkhipitvā odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ vidhiṁ āpajjati, theyyasaṁvāsako hoti. Sāmaṇero saliṅge ṭhito methunādiassamaṇakaraṇadhammaṁ āpajjitvāpitheyyasaṁvāsako na hoti. Sacepi kāsāye saussāhova kāsāyāni apanetvā methunaṁ paṭisevitvā puna kāsāyāni nivāseti, neva theyyasaṁvāsako hoti. Sace pana kāsāye dhuraṁ nikkhipitvā naggo vā odātavattho vā methunasevanādīhi assamaṇo hutvā kāsāyaṁ nivāseti, theyyasaṁvāsako hoti.",
  "tika-vin05t22:45": "Sace gihibhāvaṁ patthayamāno kāsāyaṁ ovaṭṭikaṁ katvā aññena vā ākārena gihinivāsanena nivāseti ‘‘sobhati nu kho me gihiliṅgaṁ, na sobhatī’’ti vīmaṁsanatthaṁ, rakkhati tāva. ‘‘Sobhatī’’ti sampaṭicchitvā pana puna liṅgaṁ sādiyanto theyyasaṁvāsako hoti. Odātaṁ nivāsetvā vīmaṁsanasampaṭicchanesupi eseva nayo. Sace pana nivatthakāsāvassa upari odātaṁ nivāsetvā vīmaṁsati vā sampaṭicchati vā, rakkhatiyeva. Bhikkhuniyāpi eseva nayo. Sāpi gihibhāvaṁ patthayamānā sace kāsāyaṁ gihinivāsanaṁ nivāseti ‘‘sobhati nu kho me gihiliṅgaṁ, na sobhatī’’ti vīmaṁsanatthaṁ, rakkhatiyeva. Sace ‘‘sobhatī’’ti sampaṭicchati, na rakkhati. Odātaṁ nivāsetvā vīmaṁsanasampaṭicchanesupi eseva nayo. Nivatthakāsāyassa pana upari odātaṁ nivāsetvā vīmaṁsatu vā sampaṭicchatu vā, rakkhatiyeva.",
  "tika-vin05t22:46": "Sace koci vuḍḍhapabbajito vassāni agaṇetvā pāḷiyampi aṭṭhatvā ekapassena gantvā mahāpeḷādīsu kaṭacchunā ukkhitte bhattapiṇḍe pattaṁ upanāmetvā seno viya maṁsapesiṁ gahetvā gacchati, theyyasaṁvāsako na hoti, bhikkhuvassāni pana gaṇetvā gaṇhanto theyyasaṁvāsako hoti. Sayaṁ sāmaṇerova sāmaṇerapaṭipāṭiyā kūṭavassāni gaṇetvā gaṇhanto theyyasaṁvāsako na hoti. Bhikkhu bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.",
  "tika-vin05t22:47": "139.Titthiyapakkantakoti titthiyesu pakkanto paviṭṭhoti titthiyapakkantako, sopi na pabbājetabbo. Tatrāyaṁ vinicchayo – upasampanno bhikkhu ‘‘titthiyo bhavissāmī’’ti saliṅgeneva tesaṁ upassayaṁ gacchati, padavāre padavāre dukkaṭaṁ, tesaṁ liṅge ādinnamatte titthiyapakkantako hoti. Yopi sayameva ‘‘titthiyo bhavissa’’nti kusacīrādīni nivāseti, titthiyapakkantako hotiyeva. Yo pana naggo nahāyanto attānaṁ oloketvā ‘‘sobhati me ājīvakabhāvo, ājīvako bhavissa’’nti kāsāyāni anādāya naggo ājīvakānaṁ upassayaṁ gacchati, padavāre padavāre dukkaṭaṁ. Sace panassa antarāmagge hirottappaṁ uppajjati, dukkaṭāni desetvā muccati. Tesaṁ upassayaṁ gantvāpi tehi vā ovadito attanā vā ‘‘imesaṁ pabbajjā atidukkhā’’ti disvā nivattantopi muccatiyeva. Sace pana ‘‘kiṁ tumhākaṁ pabbajjāya ukkaṭṭha’’nti pucchitvā ‘‘kesamassuluñcanādīnī’’ti vutto ekakesampi luñcāpeti, ukkuṭikappadhānādīni vā vattāni ādiyati, morapiñchādīni vā nivāseti, tesaṁ liṅgaṁ gaṇhāti, ‘‘ayaṁ pabbajjā seṭṭhā’’ti seṭṭhabhāvaṁ vā upagacchati, na muccati, titthiyapakkantako hoti. Sace pana ‘‘sobhati nu kho me titthiyapabbajjā, nanu kho sobhatī’’ti vīmaṁsanatthaṁ kusacīrādīni vā nivāseti, jaṭaṁ vā bandhati, khārikājaṁ vā ādiyati, yāva na sampaṭicchati laddhiṁ, tāva rakkhati, sampaṭicchitamatte titthiyapakkantako hoti. Acchinnacīvaro pana kusacīrādīni nivāsento rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako hoti. ‘‘Ayañca titthiyapakkantako nāma upasampannabhikkhunā kathito, tasmā sāmaṇero saliṅgena titthiyāyatanaṁ gatopi puna pabbajjañca upasampadañca labhatī’’ti kurundiyaṁ vuttaṁ. Purimo pana theyyasaṁvāsako anupasampannena kathito, tasmā upasampanno kūṭavassaṁ gaṇentopi assamaṇo na hoti. Liṅge saussāho pārājikaṁ āpajjitvā bhikkhuvassādīni gaṇhantopi theyyasaṁvāsako na hoti.",
  "tika-vin05t22:48": "140.Tiracchānagatoti nāgo vā hotu supaṇṇamāṇavakādīnaṁ vā aññataro antamaso sakkaṁ devarājānaṁ upādāya yo koci amanussajātiyo, sabbova imasmiṁ atthe ‘‘tiracchānagato’’ti veditabbo. So ca neva upasampādetabbo na pabbājetabbo, upasampannopi nāsetabbo.",
  "tika-vin05t22:49": "141.Mātughātakādīsu pana yena manussitthibhūtā janikā mātā sayampi manussajātikeneva sabhā sañcicca jīvitā voropitā, ayaṁ ānantariyena mātughātakakammena mātughātako. Etassa pabbajjā ca upasampadā ca paṭikkhittā. Yena pana manussitthibhūtāpi ajanikā posāvanikā mātā vā cūḷamātā vā janikāpi vā na manussitthibhūtā mātā ghātitā, tassa pabbajjā na vāritā, na ca ānantariko hoti. Yena sayaṁ tiracchānabhūtena manussitthibhūtā mātā ghātitā, sopi ānantariko na hoti, tiracchānagatattā panassa pabbajjā paṭikkhittā. Pitughātakepi eseva nayo. Sacepi hi vesiyā putto hoti, ‘‘ayaṁ me pitā’’ti na jānāti, yassa sambhavena nibbatto, so ce anena ghātito, pitughātakotveva saṅkhyaṁ gacchati, ānantariyañca phusati.",
  "tika-vin05t22:50": "Arahantaghātakopi manussaarahantavaseneva veditabbo. Manussajātiyañhi antamaso apabbajitampi khīṇāsavaṁ dārakaṁ vā dārikaṁ vā sañcicca jīvitā voropento arahantaghātakova hoti, ānantariyañca phusati, pabbajjā cassa vāritā. Amanussajātikaṁ pana arahantaṁ manussajātikaṁ vā avasesaṁ ariyapuggalaṁ ghātetvā ānantariko na hoti, pabbajjāpissa na vāritā, kammaṁ pana balavaṁ hoti. Tiracchāno manussaarahantampi ghātetvā ānantariko na hoti, kammaṁ pana bhāriyanti ayamettha vinicchayo.",
  "tika-vin05t22:51": "Yo pana devadatto viya duṭṭhacittena vadhakacittena tathāgatassa jīvamānakasarīre khuddakamakkhikāya pivanamattampi lohitaṁ uppādeti, ayaṁ lohituppādako nāma. Etassa pabbajjā ca upasampadā ca vāritā. Yo pana rogavūpasamatthaṁ jīvako viya satthena phāletvā pūtimaṁsalohitaṁ haritvā phāsukaṁ karoti, bahuṁ so puññaṁ pasavatīti.",
  "tika-vin05t22:52": "Yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati, ayaṁ saṅghabhedako nāma. Etassa pabbajjā ca upasampadā ca vāritā.",
  "tika-vin05t22:53": "Yo pana pakatattaṁ bhikkhuniṁ tiṇṇaṁ maggānaṁ aññatarasmiṁ dūseti, ayaṁ bhikkhunīdūsako nāma. Etassa pabbajjā ca upasampadā ca vāritā. Yo pana kāyasaṁsaggena sīlavināsaṁ pāpeti, tassa pabbajjā ca upasampadā ca na vāritā. Balakkārena odātavatthavasanaṁ katvā anicchamānaṁyeva dūsentopi bhikkhunīdūsakoyeva, balakkārena pana odātavatthavasanaṁ katvā icchamānaṁ dūsento bhikkhunīdūsako na hoti. Kasmā? Yasmā gihibhāve sampaṭicchi tamatteyeva sā abhikkhunī hoti. Sakiṁsīlavipannaṁ pacchā dūsento sikkhamānasāmaṇerīsu ca vippaṭipajjanto neva bhikkhunīdūsako hoti, pabbajjampi upasampadampi labhati. Iti ime ekādasa abhabbapuggalā veditabbā.",
  "tika-vin05t22:54": "142.Ūnavīsativassassa pana upasampadāyeva paṭikkhittā, na pabbajjā, tasmā paṭisandhiggahaṇato paṭṭhāya paripuṇṇavīsativasso upasampādetabbo. Gabbhavīsopi hi paripuṇṇavīsativassotveva saṅkhyaṁ gacchati. Yathāha bhagavā –",
  "tika-vin05t22:55": "‘‘Yaṁ, bhikkhave, mātukucchismiṁ paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jāti. Anujānāmi, bhikkhave, gabbhavīsaṁ upasampādetu’’nti (mahāva. 124).",
  "tika-vin05t22:56": "Tattha (pāci. aṭṭha. 404) yo dvādasa māse mātukucchismiṁ vasitvā mahāpavāraṇāya jāto, so tato paṭṭhāya yāva ekūnavīsatime vasse mahāpavāraṇā, taṁ atikkamitvā pāṭipade upasampādetabbo. Etenupāyena hāyanavaḍḍhanaṁ veditabbaṁ. Porāṇakattherā pana ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti. Kasmā? Ekasmiṁ vasse cha cātuddasikauposathā honti, iti vīsatiyā vassesu cattāro māsā parihāyanti, rājāno tatiye tatiye gasse vassaṁ ukkaḍḍhanti, iti aṭṭhārasavassesu cha māsā vaḍḍhanti, tato uposathavasena parihīne cattāro māse apanetvā dve māsā avasesā honti, te dve māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ atikkamma pāṭipade upasampādenti.",
  "tika-vin05t22:57": "Ettha pana yo pavāretvā vīsativasso bhavissati, taṁ sandhāya ‘‘ekūnavīsativassa’’nti vuttaṁ. Tasmā yo mātukucchismiṁ dvādasa māse vasi, so ekavīsativasso hoti. Yo satta māse vasi, so sattamāsādhikavīsativasso. Chamāsajāto pana na jīvati, ūnavīsativassaṁ pana ‘‘paripuṇṇavīsativasso’’ti saññāya upasampādentassa anāpatti, puggalo pana anupasampannova hoti. Sace pana so dasavassaccayena aññaṁ upasampādeti, tañce muñcitvā gaṇo pūrati, sūpasampanno. Sopi ca yāva na jānāti, tāvassa neva saggantarāyo na mokkhantarāyo, ñatvā pana puna upasampajjitabbaṁ.",
  "tika-vin05t22:58": "143. Iti imehi pabbajjādosehi virahitopi ‘‘na, bhikkhave, ananuññāto mātāpitūhi putto pabbājetabbo’’ti (mahāva. 105) vacanato mātāpitūhi ananuññāto na pabbājetabbo. Tattha (mahāva. aṭṭha. 105) mātāpitūhīti janake sandhāya vuttaṁ. Sace dvepi atthi, dvepi āpucchitabbā. Sace pitā mato hoti mātā vā, yo jīvati, so āpucchi tabbo, pabbajitāpi āpucchitabbāva. Āpucchantena sayaṁ vā gantvā āpucchitabbaṁ, añño vā pesetabbo. So eva vā pesetabbo ‘‘gaccha mātāpitaro āpucchitvā ehī’’ti. Sace ‘‘anuññātomhī’’ti vadati, saddahantena pabbājetabbo. Pitā sayaṁ pabbajito puttampi pabbājetukāmo hoti, mātaraṁ āpucchitvā pabbājetu. Mātā vā dhītaraṁ pabbājetukāmā pitaraṁ āpucchitvāva pabbājetu. Pitā puttadārena anatthiko palāyi, mātā ‘‘imaṁ pabbajethā’’ti puttaṁ bhikkhūnaṁ deti, ‘‘pitāssa kuhi’’nti vutte ‘‘cittakeḷiṁ kīḷituṁ palāto’’ti vadati, taṁ pabbājetuṁ vaṭṭati. Mātā kenaci purisena saddhiṁ palātā hoti, pitā pana ‘‘pabbājethā’’ti vadati, etthāpi eseva nayo. Pitā vippavuttho hoti, mātā puttaṁ ‘‘pabbājethā’’ti anujānāti, ‘‘pitāssa kuhi’’nti vutte ‘‘kiṁ tumhākaṁ pitarā, ahaṁ jānissāmī’’ti vadati, pabbājetuṁ vaṭṭatīti kurundiyaṁ vuttaṁ.",
  "tika-vin05t22:59": "Mātāpitaro matā, dārako cūḷamātādīnaṁ santike saṁvaddho, tasmiṁ pabbājiyamāne ñātakā kalahaṁ vā karonti khiyyanti vā, tasmā vivādupacchedanatthaṁ āpucchitvā pabbājetabbo, anāpucchitvā pabbājentassa pana āpatti natthi. Daharakāle gahetvā posakā mātāpitaro nāma honti, tesupi eseva nayo. Putto attānaṁ nissāya jīvati, na mātāpitaro. Sacepi rājā hoti, āpucchitvāva pabbājetabbo. Mātāpitūhi anuññāto pabbajitvā puna vibbhamati, sacepi satakkhattuṁ pabbajitvā vibbhamati, āgatāgatakāle punappunaṁ āpucchitvāva pabbājetabbo. Sacepi evaṁ vadanti ‘‘ayaṁ vibbhamitvā gehaṁ āgato, amhākaṁ kammaṁ na karoti, pabbajitvā tumhākaṁ vattaṁ na pūreti, natthi imassa āpucchanakiccaṁ , āgatāgataṁ naṁ pabbājeyyāthā’’ti, evaṁ nissaṭṭhaṁ puna anāpucchāpi pabbājetuṁ vaṭṭati.",
  "tika-vin05t22:60": "Yopi daharakāleyeva ‘‘ayaṁ tumhākaṁ dinno, yadā icchatha, tadā pabbājeyyāthā’’ti evaṁ dinno hoti, sopi āgatāgato puna anāpucchitvāva pabbājetabbo. Yaṁ pana daharakāleyeva ‘‘imaṁ, bhante, pabbājeyyāthā’’ti anujānitvā pacchā vuḍḍhippattakāle nānujānanti, ayaṁ na anāpucchā pabbājetabbo. Eko mātāpitūhi saddhiṁ bhaṇḍitvā ‘‘pabbājetha ma’’nti āgacchati, ‘‘āpucchitvā ehī’’ti ca vutto ‘‘nāhaṁ gacchāmi, sace maṁ na pabbājetha, vihāraṁ vā jhāpemi, satthena vā tumhe paharāmi, tumhākaṁ ñātakānaṁ vā upaṭṭhākānaṁ vā ārāmacchedanādīhi anatthaṁ uppādemi, rukkhā vā patitvā marāmi, coramajjhaṁ vā pavisāmi, desantaraṁ vā gacchāmī’’ti vadati, taṁ tasseva rakkhaṇatthāya pabbājetuṁ vaṭṭati. Sace panassa mātāpitaro āgantvā ‘‘kasmā amhākaṁ puttaṁ pabbājayitthā’’ti vadanti, tesaṁ tamatthaṁ ārocetvā ‘‘rakkhaṇatthāya naṁ pabbājayimha, paññāyatha tumhe puttenā’’ti vattabbā. ‘‘Rukkhā patissāmī’’ti abhiruhitvā pana hatthapāde muñcantaṁ pabbājetuṁ vaṭṭatiyeva.",
  "tika-vin05t22:61": "Eko videsaṁ gantvā pabbajjaṁ yācati, āpucchitvā ce gato, pabbājetabbo. No ce, daharabhikkhuṁ pesetvā āpucchāpetvā pabbājetabbo. Atidūrañce hoti, pabbājetvāpi bhikkhūhi saddhiṁ pesetvā dassetuṁ vaṭṭati. Kurundiyaṁ pana vuttaṁ ‘‘sace dūraṁ hoti, maggo ca mahākantāro, ‘gantvā āpucchissāmī’ti pabbājetuṁ vaṭṭatī’’ti. Sace pana mātāpitūnaṁ bahū puttā honti, evañca vadanti ‘‘bhante, etesaṁ dārakānaṁ yaṁ icchatha, taṁ pabbājeyyāthā’’ti, dārake vīmaṁsitvā yaṁ icchati, so pabbājetabbo. Sacepi sakalena kulena vā gāmena vā anuññāto hoti ‘‘bhante, imasmiṁ kule vā gāme vā yaṁ icchatha, taṁ pabbājeyyāthā’’ti, yaṁ icchati, so pabbājetabboti.",
  "tika-vin05t22:62": "144. Evaṁ (mahāva. aṭṭha. 34) pabbajjādosavirahitaṁ mātāpitūhi anuññātaṁ pabbājentenapi ca sace acchinnakeso hoti, ekasīmāyañca aññepi bhikkhū atthi, kesacchedanatthāya bhaṇḍukammaṁ āpucchitabbaṁ. Tatrāyaṁ āpucchanavidhi (mahāva. aṭṭha. 98) – sīmāpariyāpanne bhikkhū sannipātetvā pabbajjāpekkhaṁ tattha netvā ‘‘saṅghaṁ, bhante, imassa dārakassa bhaṇḍukammaṁ āpucchāmī’’ti tikkhattuṁ vā dvikkhattuṁ vā sakiṁ vā vattabbaṁ. Ettha ca ‘‘imassa dārakassa bhaṇḍukammaṁ āpucchāmī’’tipi ‘‘imassa samaṇakaraṇaṁ āpucchāmī’’tipi ‘‘ayaṁ samaṇo hotukāmo’’tipi ‘‘ayaṁ pabbajitukāmo’’tipi vattuṁ vaṭṭatiyeva. Sace sabhāgaṭṭhānaṁ hoti, dasa vā vīsati vā tiṁsaṁ vā bhikkhū vasantīti paricchedo paññāyati, tesaṁ ṭhitokāsaṁ vā nisinnokāsaṁ vā gantvāpi purimanayeneva āpucchitabbaṁ. Pabbajjāpekkhaṁ vināva daharabhikkhū vā sāmaṇere vā pesetvāpi ‘‘eko, bhante, pabbajjāpekkho atthi, tassa bhaṇḍukammaṁ āpucchāmā’’tiādinā nayena āpucchāpetuṁ vaṭṭati. Sace keci bhikkhū senāsanaṁ vā gumbādīni vā pavisitvā niddāyanti vā samaṇadhammaṁ vā karonti, āpucchakā ca pariyesantāpi adisvā ‘‘sabbe āpucchitā amhehī’’ti saññino honti, pabbajjā nāma lahukakammaṁ, tasmā pabbajito supabbajito, pabbājentassapi anāpatti.",
  "tika-vin05t22:63": "Sace pana vihāro mahā hoti anekabhikkhusahassāvāso, sabbe bhikkhū sannipātāpetumpi dukkaraṁ, pageva paṭipāṭiyā āpucchituṁ, khaṇḍasīmāya vā ṭhatvā nadīsamuddādīni vā gantvā pabbājetabbo. Yo pana navamuṇḍo vā hoti vibbhantako vā nigaṇṭhādīsu aññataro vā dvaṅgulakeso vā ūnadvaṅgulakeso vā, tassa kesacchedanakiccaṁ natthi, tasmā bhaṇḍukammaṁ anāpucchitvāpi tādisaṁ pabbājetuṁ vaṭṭati. Dvaṅgulātirittakeso pana yo hoti antamaso ekasikhāmattadharopi, so bhaṇḍukammaṁ āpucchitvāva pabbājetabbo.",
  "tika-vin05t22:64": "145. Evaṁ āpucchitvā pabbājentena ca paripuṇṇapattacīvarova pabbājetabbo. Sace tassa natthi, yācitakenapi pattacīvarena pabbājetuṁ vaṭṭati, sabhāgaṭṭhāne vissāsena gahetvāpi pabbājetuṁ vaṭṭati. Sace (mahāva. aṭṭha. 118) pana apakkaṁ pattaṁ cīvarūpagāni ca vatthāni gahetvā āgato hoti, yāva patto paccati, cīvarāni ca karīyanti, tāva vihāre vasantassa anāmaṭṭhapiṇḍapātaṁ dātuṁ vaṭṭati, thālakesu bhuñjituṁ vaṭṭati. Purebhattaṁ sāmaṇerabhāgasamako āmisabhāgo dātuṁ vaṭṭati, senāsanaggāho pana salākabhattauddesabhattanimantanādīni ca na vaṭṭanti. Pacchābhattampi sāmaṇerabhāgasamo telataṇḍulamadhuphāṇitādibhesajjabhāgo vaṭṭati. Sace gilāno hoti, bhesajjamassa kātuṁ vaṭṭati, sāmaṇerassa viya sabbaṁ paṭijagganakammaṁ. Upasampadāpekkhaṁ pana yācitakena pattacīvarena upasampādetuṁ na vaṭṭati. ‘‘Na, bhikkhave, yācitakena pattacīvarena upasampādetabbo, yo upasampādeyya, āpatti dukkaṭassā’’ti (mahāva. 118) vuttaṁ. Tasmā so paripuṇṇapattacīvaroyeva upasampādetabbo. Sace tassa natthi, ācariyupajjhāyā cassa dātukāmā honti, aññe vā bhikkhū nirapekkhehi nissajjitvā adhiṭṭhānupagaṁ pattacīvaraṁ dātabbaṁ. Yācitakena pana pattena vā cīvarena vā upasampādentasseva āpatti hoti, kammaṁ pana na kuppati.",
  "tika-vin05t22:65": "146. Paripuṇṇapattacīvaraṁ (mahāva. aṭṭha. 34) pabbājentenapi sace okāso hoti, sayaṁ pabbājetabbo. Sace uddesaparipucchādīhi byāvaṭo hoti, okāsaṁ na labhati, eko daharabhikkhu vattabbo ‘‘etaṁ pabbājehī’’ti. Avuttopi ce daharabhikkhu upajjhāyaṁ uddissa pabbājeti, vaṭṭati. Sace daharabhikkhu natthi, sāmaṇeropi vattabbo ‘‘etaṁ khaṇḍasīmaṁ netvā pabbājetvā kāsāyāni acchādetvā ehī’’ti. Saraṇāni pana sayaṁ dātabbāni. Evaṁ bhikkhunāva pabbājito hoti. Purisañhi bhikkhuto añño pabbājetuṁ na labhati, mātugāmaṁ bhikkhunīto añño, sāmaṇero pana sāmaṇerī vā āṇattiyā kāsāyāni dātuṁ labhanti, kesoropanaṁ yena kenaci kataṁ sukataṁ.",
  "tika-vin05t22:66": "Sace pana bhabbarūpo hoti sahetuko ñāto yasassī kulaputto, okāsaṁ katvāpi sayameva pabbājetabbo, ‘‘mattikāmuṭṭhiṁ gahetvā nahāyitvā āgacchāhī’’ti ca na pana vissajjetabbo . Pabbajitukāmānañhi paṭhamaṁ balavaussāho hoti, pacchā pana kāsāyāni ca kesaharaṇasatthakañca disvā utrasanti, ettoyeva palāyanti, tasmā sayameva nahānatitthaṁ netvā sace nātidaharo, ‘‘nahāhī’’ti vattabbo, kesā panassa sayameva mattikaṁ gahetvā dhovitabbā . Daharakumārako pana sayaṁ udakaṁ otaritvā gomayamattikāhi ghaṁsitvā nahāpetabbo. Sacepissa kacchu vā piḷakā vā honti, yathā mātā puttaṁ na jigucchati, evamevaṁ ajigucchantena sādhukaṁ hatthapādato ca sīsato ca paṭṭhāya ghaṁsitvā ghaṁsitvā nahāpetabbo. Kasmā? Ettakena hi upakārena kulaputtā ācariyupajjhāyesu ca sāsane ca balavasinehā tibbagāravā anivattidhammā honti, uppannaṁ anabhiratiṁ vinodetvā therabhāvaṁ pāpuṇanti, kataññukatavedino honti.",
  "tika-vin05t22:67": "Evaṁ nahāpanakāle pana kesamassuṁ oropanakāle vā ‘‘tvaṁ ñāto yasassī, idāni mayaṁ taṁ nissāya paccayehi na kilamissāmā’’ti na vattabbo, aññāpi aniyyānikakathā na vattabbā, atha khvassa ‘‘āvuso, suṭṭhu upadhārehi, satiṁ upaṭṭhāpehī’’ti vatvā tacapañcakakammaṭṭhānaṁ ācikkhitabbaṁ. Ācikkhantena ca vaṇṇasaṇṭhānagandhāsayokāsavasena asucijegucchapaṭikkūlabhāvaṁ nijjīvanissattabhāvaṁ vā pākaṭaṁ karontena ācikkhitabbaṁ. Sace hi so pubbe madditasaṅkhāro hoti bhāvitabhāvano kaṇṭakavedhāpekkho viya paripakkagaṇḍo sūriyuggamanāpekkhaṁ viya ca pariṇatapadumaṁ, athassa āraddhamatte kammaṭṭhānaṁ manasikāre indāsani viya pabbate kilesapabbate cuṇṇayamānaṁyeva ñāṇaṁ pavattati, khuraggeyeva arahattaṁ pāpuṇāti. Ye hi keci khuragge arahattaṁ pattā, sabbe te evarūpaṁ savanaṁ labhitvā kalyāṇamittena ācariyena dinnanayaṁ nissāya, no anissāya. Tasmāssa āditova evarūpī kathā kathetabbāti.",
  "tika-vin05t22:68": "Kesesu pana oropitesu haliddicuṇṇena vā gandhacuṇṇena vā sīsañca sarīrañca ubbaṭṭetvā gihigandhaṁ apanetvā kāsāyāni tikkhattuṁ vā dvikkhattuṁ vā sakiṁ vā paṭiggāhāpetabbo. Athāpissa hatthe adatvā ācariyo vā upajjhāyo vā sayameva acchādeti, vaṭṭati. Sace aññaṁ daharaṁ vā sāmaṇeraṁ vā upāsakaṁ vā āṇāpeti ‘‘āvuso, etāni kāsāyāni gahetvā etaṁ acchādehī’’ti, taññeva vā āṇāpeti ‘‘etāni gahetvā acchādehī’’ti, sabbaṁ taṁ vaṭṭati, sabbaṁ tena bhikkhunāva dinnaṁ hoti. Yaṁ pana nivāsanaṁ vā pārupanaṁ vā anāṇattiyā nivāseti vā pārupati vā, taṁ apanetvā puna dātabbaṁ. Bhikkhunā hi sahatthena vā āṇattiyā vā dinnameva kāsāyaṁ vaṭṭati, adinnaṁ na vaṭṭati. Sacepi tasseva santakaṁ hoti, ko pana vādo upajjhāyamūlake.",
  "tika-vin05t22:69": "147. Evaṁ pana dinnāni kāsāyāni acchādāpetvā ekaṁsaṁ uttarāsaṅgaṁ kārāpetvā ye tattha sannipatitā bhikkhū, tesaṁ pāde vandāpetvā atha saraṇagahaṇatthaṁ ukkuṭikaṁ nisīdāpetvā añjaliṁ paggaṇhāpetvā ‘‘evaṁ vadehī’’ti vattabbo, ‘‘yamahaṁ vadāmi, taṁ vadehī’’ti vattabbo. Athassa upajjhāyena vā ācariyena vā ‘‘buddhaṁ saraṇaṁ gacchāmī’’tiādinā nayena saraṇāni dātabbāni yathāvuttapaṭipāṭiyāva, na uppaṭipāṭiyā. Sace hi ekapadampi ekakkharampi uppaṭipāṭiyā deti, buddhaṁ saraṇaṁyeva vā tikkhattuṁ datvā puna itaresu ekekaṁ tikkhattuṁ deti, adinnāni honti saraṇāni.",
  "tika-vin05t22:70": "Imañca pana saraṇagamanupasampadaṁ paṭikkhipitvā anuññātaupasampadā ekatosuddhiyā vaṭṭati, sāmaṇerapabbajjā pana ubhatosuddhiyāva vaṭṭati, no ekatosuddhiyā. Tasmā upasampadāya sace ācariyo ñattidosañceva kammavācādosañca vajjetvā kammaṁ karoti, sukataṁ hoti. Pabbajjāya pana imāni tīṇi saraṇāni bu-kāra dha-kārādīnaṁ byañjanānaṁ ṭhānakaraṇasampadaṁ ahāpentena ācariyenapi antevāsikenapi vattabbāni. Sace ācariyo vattuṁ sakkoti, antevāsiko na sakkoti, antevāsiko vā sakkoti, ācariyo na sakkoti, ubhopi vā na sakkonti, na vaṭṭati. Sace pana ubhopi sakkonti, vaṭṭati. Imāni ca pana dadamānena ‘‘buddhaṁ saraṇaṁ gacchāmī’’ti evaṁ ekasambandhāni anunāsikantāni vā katvā dātabbāni, ‘‘buddhama saraṇama gacchāmī’’ti evaṁ vicchinditvā makārantāni vā katvā dātabbāni. Andhakaṭṭhakathāyaṁ ‘‘nāmaṁ sāvetvā ‘ahaṁ, bhante, buddharakkhito yāvajīvaṁ buddhaṁ saraṇaṁ gacchāmī’’ti vuttaṁ, taṁ ekaṭṭhakathāyampi natthi, pāḷiyampi na vuttaṁ, tesaṁ rucimattameva, tasmā na gahetabbaṁ. Na hi tathā avadantassa saraṇaṁ kuppati. Ettāvatā ca sāmaṇerabhūmiyaṁ patiṭṭhito hoti.",
  "tika-vin05t22:71": "148. Sace panesa gatimā hoti paṇḍitajātiko, athassa tasmiṁyeva ṭhāne sikkhāpadāni uddisitabbāni. Kathaṁ? Yathā bhagavatā uddiṭṭhāni. Vuttañhetaṁ –",
  "tika-vin05t22:72": "‘‘Anujānāmi , bhikkhave, sāmaṇerānaṁ dasa sikkhāpadāni, tesu ca sāmaṇerehi sikkhituṁ. Pāṇātipātā veramaṇi, adinnādānā veramaṇi, abrahmacariyā veramaṇi, musāvādā veramaṇi, surāmerayamajjapamādaṭṭhānā veramaṇi, vikālabhojanā veramaṇi, naccagītavādita visūkadassanā veramaṇi, mālāgandha vilepana dhāraṇa maṇḍana vibhūsanaṭṭhānā veramaṇi, uccāsayanamahāsayanā veramaṇi, jātarūparajatapaṭiggahaṇā veramaṇī’’ti (mahāva. 106).",
  "tika-vin05t22:73": "Andhakaṭṭhakathāyaṁ pana ‘‘ahaṁ, bhante, itthannāmo yāvajīvaṁ pāṇātipātā veramaṇisikkhāpadaṁ samādiyāmī’’ti evaṁ saraṇadānaṁ viya sikkhāpadadānampi vuttaṁ, taṁ neva pāḷiyaṁ, na aṭṭhakathāsu atthi, tasmā yathāpāḷiyāva uddisitabbāni. Pabbajjā hi saraṇagamaneheva siddhā, sikkhāpadāni pana kevalaṁ sikkhāpadapūraṇatthaṁ jānitabbāni, tasmā pāḷiyā āgatanayeneva uggahetuṁ asakkontassa yāya kāyaci bhāsāya atthavasenapi ācikkhituṁ vaṭṭati. Yāva pana attanā sikkhitabbasikkhāpadāni na jānāti, saṅghāṭipattacīvaradhāraṇaṭṭhānanisajjādīsu pānabhojanādividhimhi ca na kusalo hoti, tāva bhojanasālaṁ vā salākabhājanaṭṭhānaṁ vā aññaṁ vā tathārūpaṭṭhānaṁ na pesetabbo, santikāvacaroyeva kātabbo, bāladārako viya paṭipajjitabbo, sabbamassa kappiyākappiyaṁ ācikkhitabbaṁ, nivāsanapārupanādīsu abhisamācārikesu vinetabbo. Tenapi –",
  "tika-vin05t22:74": "‘‘Anujānāmi, bhikkhave, dasahaṅgehi samannāgataṁ sāmaṇeraṁ nāsetuṁ. Pāṇātipātī hoti, adinnādāyī hoti, abrahmacārī hoti, musāvādī hoti, majjapāyī hoti, buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati, micchādiṭṭhiko hoti, bhikkhunīdūsako hotī’’ti (mahāva. 108) –",
  "tika-vin05t22:75": "Evaṁ vuttāni dasa nāsanaṅgāni ārakā parivajjetvā ābhisamācārikaṁ paripūrentena dasavidhe sīle sādhukaṁ sikkhitabbaṁ.",
  "tika-vin05t22:76": "149. Yo pana (mahāva. aṭṭha. 108) pāṇātipātādīsu dasasu nāsanaṅgesu ekampi kammaṁ karoti, so liṅganāsanāya nāsetabbo. Tīsu hi nāsanāsu liṅganāsanāyeva idhādhippetā. Yathā ca bhikkhūnaṁ pāṇātipātādīsu tā tā āpattiyo honti, na tathā sāmaṇerānaṁ. Sāmaṇero hi kuntha kipillikampi māretvā maṅgulaṇḍakampi bhinditvā nāsetabbataṁyeva pāpuṇāti, tāvadevassa saraṇagamanāni ca upajjhāyaggahaṇañca senāsanaggāho ca paṭippassambhanti, saṅghalābhaṁ na labhati, liṅgamattameva ekaṁ avasiṭṭhaṁ hoti. So sace ākiṇṇadosova hoti, āyatiṁ saṁvare na tiṭṭhati, nikkaḍḍhitabbo. Atha sahasā virajjhitvā ‘‘duṭṭhu mayā kata’’nti puna saṁvare ṭhātukāmo hoti, liṅganāsanakiccaṁ natthi, yathānivatthapārutasseva saraṇāni dātabbāni, upajjhāyo dātabbo. Sikkhāpadāni pana saraṇagamaneneva ijjhanti. Sāmaṇerānañhi saraṇagamanaṁ bhikkhūnaṁ upasampadakammavācāsadisaṁ, tasmā bhikkhūnaṁ viya catupārisuddhisīlaṁ imināpi dasa sīlāni samādinnāneva honti, evaṁ santepi daḷhīkaraṇatthaṁ āyatiṁ saṁvare patiṭṭhāpanatthaṁ puna dātabbāni. Sace purimikāya puna saraṇāni gahitāni, pacchimikāya vassāvāsikaṁ lacchati. Sace pacchimikāya gahitāni, saṅghena apaloketvā lābho dātabbo. Adinnādāne tiṇasalākamattenapi vatthunā, abrahmacariye tīsu maggesu yattha katthaci vippaṭipattiyā, musāvāde hasādhippāyatāyapi musā bhaṇite assamaṇo hoti, nāsetabbataṁ āpajjati, majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ. Sāmaṇero jānitvā pivantova sīlabhedaṁ āpajjati, na ajānitvā. Yāni panassa itarāni pañca sikkhāpadāni, etesu bhinnesu na nāsetabbo, daṇḍakammaṁ kātabbaṁ. Sikkhāpade pana puna dinnepi adinnepi vaṭṭati, daṇḍakammena pana pīḷetvā āyatiṁ saṁvare ṭhapanatthāya dātabbameva.",
  "tika-vin05t22:77": "Avaṇṇabhāsane pana ‘‘arahaṁ sammāsambuddho’’tiādīnaṁ paṭipakkhavasena buddhassa vā ‘‘svākkhāto’’tiādīnaṁ paṭipakkhavasena dhammassa vā ‘‘suppaṭipanno’’tiādīnaṁ paṭipakkhavasena saṅghassa vā avaṇṇaṁ bhāsanto ratanattayaṁ nindanto garahanto ācariyupajjhāyādīhi ‘‘mā evaṁ avacā’’ti avaṇṇabhāsane ādīnavaṁ dassetvā nivāretabbo. ‘‘Sace yāvatatiyaṁ vuccamāno na oramati, kaṇṭakanāsanāya nāsetabbo’’ti kurundiyaṁ vuttaṁ. Mahāaṭṭhakathāyaṁ pana ‘‘sace evaṁ vuccamāno taṁ laddhiṁ nissajjati, daṇḍakammaṁ kāretvā accayaṁ desāpetabbo. Sace na nissajjati, tatheva ādāya paggayha tiṭṭhati, liṅganāsanāya nāsetabbo’’ti vuttaṁ, taṁ yuttaṁ. Ayameva hi nāsanā idhādhippetāti. Micchādiṭṭhikepi eseva nayo. Sassatucchedānañhi aññataradiṭṭhiko sace ācariyādīhi ovadiyamāno nissajjati, daṇḍakammaṁ kāretvā accayaṁ desāpetabbo, apaṭinissajjantova nāsetabbo. Bhikkhunīdūsako cettha kāmaṁ abrahmacāriggahaṇena gahitova, abrahmacāriṁ pana āyatiṁ saṁvare ṭhātukāmaṁ saraṇāni datvā upasampādetuṁ vaṭṭati. Bhikkhunīdūsako āyatiṁ saṁvare ṭhātukāmopi pabbajjampi na labhati, pageva upasampadanti etamatthaṁ dassetuṁ ‘‘bhikkhunīdūsako’’ti idaṁ visuṁ dasamaṁ aṅgaṁ vuttanti veditabbaṁ.",
  "tika-vin05t22:78": "150. ‘‘Anujānāmi , bhikkhave, pañcahaṅgehi samannāgatassa sāmaṇerassa daṇḍakammaṁ kātuṁ. Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya parisakkati, bhikkhū akkosati, paribhāsati, bhikkhū bhikkhūhi bhedetī’’ti (mahāva. 107) ‘‘vacanato pana imāni pañca aṅgāni, sikkhāpadesu ca pacchimāni vikālabhojanādīni pañcāti dasa daṇḍakammavatthūni. Kiṁpanettha daṇḍakammaṁ kattabba’’nti? ‘‘Anujānāmi, bhikkhave, yattha vā vasati, yattha vā paṭikkamati, tattha āvaraṇaṁ kātu’’nti (mahāva. 107) vacanato yattha (mahāva. aṭṭha. 107) vasati vā pavisati vā, tattha āvaraṇaṁ kātabbaṁ ‘‘mā idha pavisā’’ti. Ubhayenapi attano pariveṇañca vassaggena pattasenāsanañca vuttaṁ. Tasmā na sabbo saṅghārāmo āvaraṇaṁ kātabbo, karonto ca dukkaṭaṁ āpajjati ‘‘na, bhikkhave, sabbo saṅghārāmo āvaraṇaṁ kātabbo, yo kareyya, āpatti dukkaṭassā’’ti vuttattā. Na ca mukhadvāriko āhāro āvaraṇaṁ kātabbo, karonto ca dukkaṭaṁ āpajjati ‘‘na, bhikkhave, mukhadvāriko āhāro āvaraṇaṁ kātabbo, yo kareyya, āpatti dukkaṭassā’’ti vuttattā. Tasmā ‘‘ajja mā khāda mā bhuñjā’’ti vadatopi ‘‘āhārampi nivāressāmī’’ti pattacīvaraṁ anto nikkhipatopi sabbapayogesu dukkaṭaṁ. Anācārassa pana dubbacasāmaṇerassa daṇḍakammaṁ katvā yāguṁ vā bhattaṁ vā pattacīvaraṁ vā dassetvā ‘‘ettake nāma daṇḍakamme āhaṭe idaṁ lacchasī’’ti vattuṁ vaṭṭati. Bhagavatā hi āvaraṇameva daṇḍakammaṁ vuttaṁ. Dhammasaṅgāhakattherehi pana ‘‘aparādhānurūpaṁ udakadāruvālikādīnaṁ āharāpanampi kātabba’’nti vuttaṁ, tasmā tampi kātabbaṁ, tañca kho ‘‘oramissati viramissatī’’ti anukampāya, na ‘‘nassissati vibbhamissatī’’tiādinayappavattena pāpajjhāsayena. ‘‘Daṇḍakammaṁ karomī’’ti ca uṇhapāsāṇe vā nipajjāpetuṁ pāsāṇiṭṭhakādīni vā sīse nikkhipāpetuṁ udakaṁ vā pavesetuṁ na vaṭṭati.",
  "tika-vin05t22:79": "Upajjhāyaṁ anāpucchāpi daṇḍakammaṁ na kāretabbaṁ ‘‘na, bhikkhave, upajjhāyaṁ anāpucchā āvaraṇaṁ kātabbaṁ, yo kareyya, āpatti dukkaṭassā’’ti (mahāva. 108) vacanato. Ettha pana ‘‘tumhākaṁ sāmaṇerassa ayaṁ nāma aparādho, daṇḍakammamassa karothā’’ti tikkhattuṁ vutte sace so upajjhāyo daṇḍakammaṁ na karoti, sayaṁ kātuṁ vaṭṭati. Sacepi ādito upajjhāyo vadati ‘‘mayhaṁ sāmaṇerānaṁ dose sati tumhe daṇḍakammaṁ karothā’’ti, kātuṁ vaṭṭatiyeva. Yathā ca sāmaṇerānaṁ, evaṁ saddhivihārikantevāsikānampi daṇḍakammaṁ kātuṁ vaṭṭati, aññesaṁ pana parisā na apalāḷetabbā, apalāḷento dukkaṭaṁ āpajjati ‘‘na, bhikkhave, aññassa parisā apalāḷetabbā, yo apalāḷeyya, āpatti dukkaṭassā’’ti (mahāva. 108) vacanato . Tasmā ‘‘tumhākaṁ pattaṁ dema, cīvaraṁ demā’’ti attano upaṭṭhānakaraṇatthaṁ saṅgaṇhitvā sāmaṇerā vā hontu upasampannā vā, antamaso dussīlabhikkhussapi parassa parisabhūte bhinditvā gaṇhituṁ na vaṭṭati, ādīnavaṁ pana vattuṁ vaṭṭati ‘‘tayā nahāyituṁ āgatena gūthamakkhanaṁ viya kataṁ dussīlaṁ nissāya viharantenā’’ti. Sace so sayameva jānitvā upajjhaṁ vā nissayaṁ vā yācati, dātuṁ vaṭṭati.",
  "tika-vin05t22:80": "Iti pāḷimuttakavinayavinicchayasaṅgahe",
  "tika-vin05t22:81": "Pabbajjāvinicchayakathā samattā."
}