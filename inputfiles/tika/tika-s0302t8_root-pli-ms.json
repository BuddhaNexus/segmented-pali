{
  "tika-s0302t8:0": "9. Opammasaṁyuttaṁ",
  "tika-s0302t8:1": "1. Kūṭasuttavaṇṇanā",
  "tika-s0302t8:2": "223.Kūṭaṁgacchantīti kūṭacchiddassa anupavisanavasena kūṭaṁ gacchanti. Yā ca gopānasiyo gopānasantaragatā, tāpi kūṭaṁ āhacca ṭhānena kūṭaṅgamā. Duvidhāpi kūṭe samosaraṇā. Kūṭassa samugghātena vināsena bhijjanena. Avijjāya samugghātenāti avijjāya accantameva appavattiyā. Tena ca mokkhadhammādhigamena tadanurūpadhammādhigamo dassito. Appamattāti pana iminā tassa upāyo dassito.",
  "tika-s0302t8:3": "Kūṭasuttavaṇṇanā niṭṭhitā.",
  "tika-s0302t8:4": "2. Nakhasikhasuttavaṇṇanā",
  "tika-s0302t8:5": "224.Evaṁ appakā yathā nakhasikhāya āropitapaṁsu, sugatisaṁvattaniyassa kammassa appakattā evaṁ devesupīti hīnūdāharaṇavasena vuttaṁ. Appatarā hi sattā ye devesu jāyanti, tañca kho kāmadevesu. Itaresu pana vattabbameva natthi.",
  "tika-s0302t8:6": "Nakhasikhasuttavaṇṇanā niṭṭhitā.",
  "tika-s0302t8:7": "3. Kulasuttavaṇṇanā",
  "tika-s0302t8:8": "225.Vidhaṁsayanti viheṭhayanti. Vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya bahulīkaraṇena aparāparaṁ pavattitā yuttayānaṁ viya katāti yathā yuttaṁ ājaññarathaṁ chekena sārathinā adhiṭṭhitaṁ yathāruci pavattati, evaṁ yathāruci pavattiyā gamitā. Patiṭṭhānaṭṭhenāti adhiṭṭhānaṭṭhena. Vatthu viya katā sabbaso upakkilesavisodhanena suvisodhitamariyādaṁ viya katā. Adhiṭṭhitāti paṭipakkhadūrībhāvato subhāvitabhāvena avikampaneyyatāya ṭhapitā . Samantato citāti sabbabhāgena bhāvanūpacayaṁ gamitā. Tenāha ‘‘suvaḍḍhitā’’ti . Suṭṭhu samāraddhāti mettābhāvanāya matthakappattiyā sammadeva sampāditā.",
  "tika-s0302t8:9": "Kulasuttavaṇṇanā niṭṭhitā.",
  "tika-s0302t8:10": "4. Okkhāsuttavaṇṇanā",
  "tika-s0302t8:11": "226.Mahāmukhaukkhalīnanti mahāmukhānaṁ mahantakoḷumbānaṁ sataṁ. Paṇītabhojanabharitānanti sappimadhusakkarādīhi upanītapaṇītabhojanehi paripuṇṇānaṁ. Tassāti pāṭhassa. Goduhanamattanti godohanavelāmattaṁ. Taṁ pana kittakaṁ adhippetanti āha ‘‘gāviyā’’tiādi. Sabbasattesu hitapharaṇanti anodhisomettābhāvanamāha – mettacittaṁ appanāppattaṁ bhāvetuṁ sakkotīti adhippāyo. Tampi tato yathāvuttadānato mahapphalataranti.",
  "tika-s0302t8:12": "Okkhāsuttavaṇṇanā niṭṭhitā.",
  "tika-s0302t8:13": "5. Sattisuttavaṇṇanā",
  "tika-s0302t8:14": "227.Agge paharitvāti tiṇhaphalasattiyā agge hatthena vā muṭṭhinā vā pahāraṁ datvā. Kappāsavaṭṭiṁ viyāti pahatakappāsapiṇḍaṁ viya. Niyyāsavaṭṭiṁ viyāti phalasaṇṭhānaṁ niyyāsapiṇḍaṁ viya. Ekato katvāti kalikādibhāvena vīsatiṁsapiṇḍāni ekajjhaṁ katvā. Alliyāpento piṇḍaṁ karonto. Paṭileṇetīti paṭilīnayati nāmeti. Alliyāpento te dvepi dhārā ekato samphusāpento. Paṭikoṭṭetīti paṭipaharati. Tattha khaṇḍaṁ viya niyyāso. Kappāsavaṭṭanakaraṇīyanti vihatassa kappāsassa paṭisaṁharaṇavasena bandhanadaṇḍaṁ. Pavattentoti kappāsassa saṁvellanavasena pavattento.",
  "tika-s0302t8:15": "Sattisuttavaṇṇanā niṭṭhitā.",
  "tika-s0302t8:16": "6. Dhanuggahasuttavaṇṇanā",
  "tika-s0302t8:17": "228.Daḷhadhanunoti thirataradhanuno. Idāni tassa thiratarabhāvaṁ paricchedato dassetuṁ ‘‘daḷhadhanū’’tiādi vuttaṁ. Tattha dvisahassathāmanti palānaṁ dvisahassathāmaṁ. Vuttamevatthaṁ pākaṭataraṁ katvā dassetuṁ ‘‘yassā’’tiādimāha. Tattha yassāti dhanuno. Āropitassāti jiyaṁ āropitassa. Jiyābaddhoti jiyāya baddho. Pathavito muccati, etaṁ ‘‘dvisahassathāma’’nti veditabbaṁ . Lohasīsādīnanti kāḷalohatambalohasīsādīnaṁ. Bhāroti purisabhāro, so pana majjhimapurisassa vasena edisaṁ tassa balaṁ daṭṭhabbaṁ. Uggahitasippā dhanuvedasikkhāvasena. Ciṇṇavasībhāvā lakkhesu avirajjhanasarakkhepavasena. Kataṁ rājakulādīsu upagantvā asanaṁ sarakkhepo etehīti katūpasanāti āha ‘‘rājakulādīsu dassitasippā’’ti.",
  "tika-s0302t8:18": "‘‘Bodhisatto cattāri kaṇḍāni āharī’’ti vatvā tameva atthaṁ vitthārato dassento ‘‘tadā kirā’’tiādimāha. Tattha javissāmāti dhāvissāma. Aggi uṭṭhahīti sīghapatanasantāpena ca sūriyarasmisantāpassa āsannabhāvena ca usumā uṭṭhahi. Pakkhapañjarenāti pakkhajālantarena.",
  "tika-s0302t8:19": "Nivattitvāti ‘‘nippayojanamidaṁ javana’’nti nivattitvā. Pattakaṭāhena otthaṭapatto viyāti pihitapatto viya ahosi, vegasā patanena nagarassa upari ākāsassa nirikkhaṇaṁ ahosi. Sañcāritattā anekahaṁsasahassasadiso paññāyi seyyathāpi bodhisattassa dhanuggahakāle sarakūṭādidassane.",
  "tika-s0302t8:20": "Dukkaranti tassa adassanaṁ sandhāyāha, na attano patanaṁ. Sūriyamaṇḍalañhi atisīghena javena gacchantampi paññāsayojanāyāmavitthataṁ attano vipulatāya pabhassaratāya ca sattānaṁ cakkhussa gocarabhāvaṁ gacchati, javanahaṁso pana tādisena sūriyena saddhiṁ javena gacchanto na paññāyeyya. Tasmā vuttaṁ ‘‘na sakkā tayā passitu’’nti. Cattāro akkhaṇavedhino. Gantvā gahite sotuṁ ghaṇḍaṁ piḷandhāpetvā sayaṁ puratthābhimukho nisinno. Puratthimadisābhimukhaṁ gatakaṇḍaṁ sandhāyāha ‘‘paṭhamakaṇḍeneva saddhiṁ uppatitvā’’ti. Te cattāri kaṇḍāni ekakkhaṇeyeva khipiṁsu.",
  "tika-s0302t8:21": "Āyuṁ saṅkharoti etenāti āyusaṅkhāro. Yathā hi kammajarūpānaṁ pavatti jīvitindriyapaṭibaddhā, evaṁ attabhāvassa pavatti tappaṭibaddhāti. Bahuvacananiddeso pana pāḷiyaṁ ekasmiṁ khaṇe anekasatasaṅkhassa jīvitindriyassa upalabbhanato. Taṁ jīvitindriyaṁ. Tato yathāvuttadevatānaṁ javato sīghataraṁ khīyati ittarakhaṇattā. Vuttañhetaṁ –",
  "tika-s0302t8:22": "‘‘Jīvitaṁ attabhāvo ca, sukhadukkhā ca kevalā;",
  "tika-s0302t8:23": "Ekacittasamāyuttā, lahuso vattate khaṇo’’ti. (mahāni. 10);",
  "tika-s0302t8:24": "Bhedoti bhaṅgo. Na sakkā paññāpetuṁ tatopi ativiya ittarakhaṇattā.",
  "tika-s0302t8:25": "Dhanuggahasuttavaṇṇanā niṭṭhitā.",
  "tika-s0302t8:26": "7. Āṇisuttavaṇṇanā",
  "tika-s0302t8:27": "229. Aññe rājāno ca bhāgaṁ gaṇhantā ime viya dasabhāgaṁ gaṇhantīti tesamayaṁ anugati paññāyati. Mahājanassa ānayanato ānakoti āha ‘‘evaṁladdhanāmo’’ti. Idāni taṁ ādito paṭṭhāya āgamanānukkamaṁ dassetuṁ ‘‘himavante kirā’’tiādimāha. Kareṇunti kareṇukaṁ, hatthininti attho. Sakkariṁsūti anatthapariharaṇavasena pasatthūpahāravasena ca pūjesuṁ. Otarīti kuḷīradahaṁ pāvisi. Paṭikkamitvā ṭhapanavasena apakkamitvā pati.",
  "tika-s0302t8:28": "Suvaṇṇarajatādimayanti kismiñci chidde suvaṇṇamayaṁ, kismiñci rajatamayaṁ, kismiñci phalikamayaṁ āṇiṁ ghaṭayiṁsu bandhiṁsu. Pubbe pharitvā tiṭṭhantassa dvādasa yojanāni pamāṇo etassāti dvādasayojanappamāṇo, saddo. Athassa anekasatakāle gacchante antosālāyampi dukkhena suyyittha āṇisaṅghāṭamattattā.",
  "tika-s0302t8:29": "Gambhīrāti agādhā dukkhogāḷhā. Sallasuttañhi ‘‘animittamanaññāta’’ntiādinā pāḷivasena gambhīraṁ, na atthagambhīraṁ. Tathā hi tattha tā tā gāthā duviññeyyarūpā tiṭṭhanti, duviññeyyaṁ ñāṇena dukkhogāhanti katvā ‘‘gambhīra’’nti vuccati. Pubbāparampettha kāsañci gāthānaṁ duviññeyyatāya dukkhogāhameva, tasmā taṁ pāḷivasena ‘‘gambhīra’’nti vuttaṁ ‘‘pāḷivasena gambhīrā sallasuttasadisā’’ti. Iminā nayena ‘‘atthavasena gambhīrā’’ti ettha attho veditabbo. Mahāvedallasuttassa atthavasena gambhīratā pākaṭāyeva. Lokaṁ uttaratīti lokuttaro, navavidhaappamāṇadhammo, so atthabhūto etesaṁ atthīti lokuttarā. Tenāha ‘‘lokuttaraatthadīpakā’’ti. Sattasuññatadhammamattamevāti sattena attanā suññataṁ kevalaṁ dhammamattameva. Uggahetabbaṁ pariyāpuṇitabbanti ca liṅgavacanavipallāsena vuttanti āha ‘‘uggahetabbe ca pariyāpuṇitabbe cā’’ti. Kavitāti kavino kammaṁ kavikatā. Yassa pana yaṁ kammaṁ, taṁ tena katanti vuccatīti āha ‘‘kavitāti kavīhi katā’’ti. Itaraṁ ‘‘kāveyyā’’ti padaṁ, kabbanti vuttaṁ hoti. ‘‘Kabba’’nti ca kavinā vuttanti attho. Tenāha ‘‘tasseva vevacana’’nti. Cittakkharāti vicitrākāraakkharā. Sāsanato bahibhūtāti na sāsanāvacarā. Tesaṁ sāvakehīti ‘‘buddhānaṁ sāvakā’’ti apaññātānaṁ yesaṁ kesañci sāvakehi. Anuggayhamānāti na uggayhamānā savanadhāraṇaparicayaatthūpaparikkhādivasena anuggayhamānā. Antaradhāyanti adassanaṁ gacchanti.",
  "tika-s0302t8:30": "Āṇisuttavaṇṇanā niṭṭhitā.",
  "tika-s0302t8:31": "8. Kaliṅgarasuttavaṇṇanā",
  "tika-s0302t8:32": "230. Kaliṅgaraṁ vuccati khuddakadārukhaṇḍaṁ, taṁ upadhānaṁ etesanti kaliṅgarūpadhānā. Licchavī pana khadiradaṇḍaṁ upadhānaṁ katvā tadā vihariṁsu. Tasmā vuttaṁ ‘‘khadiraghaṭikāsū’’tiādi. Pakativijjusaññito natthi etesaṁ khaṇo vijjhaneti akkhaṇavedhino tato sīghataraṁ vijjhanato. ‘‘Akkhaṇa’’nti vijju vuccati ittarakhaṇattā. Akkhaṇobhāsena lakkhaṇavedhakā akkhaṇavedhino. Anekadhā bhinnassa vālassa vijjhanena vālavedhino. Vālekadeso hi idha ‘‘vālo’’ti gahito.",
  "tika-s0302t8:33": "Bahudeva divasabhāgaṁ padhānānuyogato uppannadarathaparissamavinodanatthaṁ nhāyitvā. Te sandhāyāti te tathārūpe padhānakammikabhikkhū sandhāya. Idaṁ idāni vuccamānaṁ atthajātaṁ vuttaṁ porāṇaṭṭhakathāyaṁ. Ayampi dīpoti tambapaṇṇidīpamāha. Padhānānuyuñjanavelāya nivedanavasena tattha tattha ekajjhaṁ pahataghaṇḍinigghoseneva ekaghaṇḍinigghoso, tattha tattha paṇṇasālādīsu vasantānaṁ bhikkhūnaṁ vasena ekapadhānabhūto. Nānāmukhoti anurādhapurassa pacchimadisāyaṁ eko vihāro, pilicchikoḷinagarassa puratthimadisāyaṁ. Ubhayattha pavattaghaṇḍisaddā antarāpavattaghaṇḍisaddehi missetvā osaranti. Kalyāṇiyaṁ pavattaghaṇḍisaddo tathā nāgadīpe.",
  "tika-s0302t8:34": "Kaliṅgarasuttavaṇṇanā niṭṭhitā.",
  "tika-s0302t8:35": "9. Nāgasuttavaṇṇanā",
  "tika-s0302t8:36": "231.Atikkantavelanti bhattānumodanaupanisinnakathāvelato atikkantavelaṁ. Asambhinnenāti sarasampattito asambhinnena, sarassa uccāraṇasampattiṁ aparihāpetvāti attho. Aparisuddhāsayatāya neva guṇavaṇṇāya na ñāṇabalāya hoti. Tanti taṁ tathā paccayānaṁ paribhuñjanaṁ, taṁ tathā micchāpaṭipajjanaṁ.",
  "tika-s0302t8:37": "Nāgasuttavaṇṇanā niṭṭhitā.",
  "tika-s0302t8:38": "10. Biḷārasuttavaṇṇanā",
  "tika-s0302t8:39": "232.Gharānaṁsandhīti gharena gharassa sambandhaṭṭhānaṁ. Saha malena vattatīti samalaṁ. Gehato gāmato ca nikkhamanacandanikaṭṭhānaṁ. Saṅkāraṭṭhānanti saṅkārakūṭaṁ. Keci ‘‘sandhisaṅkārakūṭaṭṭhāna’’nti vadanti. Vuṭṭhānanti āpannaāpattito, na kilesato vuṭṭhānaṁ, suddhante adhiṭṭhānaṁ. Taṁ pana yathāāpannāya āpattiyā ‘‘desanā’’tveva vuccatīti āha ‘‘desanā paññāyatī’’ti.",
  "tika-s0302t8:40": "Biḷārasuttavaṇṇanā niṭṭhitā.",
  "tika-s0302t8:41": "11. Siṅgālasuttavaṇṇanā",
  "tika-s0302t8:42": "233.Ettakampīti iminā jarasiṅgālena laddhabbaṁ cittassādamattampi na labhissati sakalameva kappaṁ sabbaso avīcijālāhi nirantaraṁ jhāyamānatāya niccadukkhāturabhāvato.",
  "tika-s0302t8:43": "Siṅgālasuttavaṇṇanā niṭṭhitā.",
  "tika-s0302t8:44": "12. Dutiyasiṅgālasuttavaṇṇanā",
  "tika-s0302t8:45": "234.Katajānananti katūpakārajānanaṁ. Kataveditāti tasseva paresaṁ pākaṭakaraṇavasena jānanameva. Ācāramevāti katāparādhameva.",
  "tika-s0302t8:46": "Dutiyasiṅgālasuttavaṇṇanā niṭṭhitā.",
  "tika-s0302t8:47": "Sāratthappakāsiniyā saṁyuttanikāya-aṭṭhakathāya",
  "tika-s0302t8:48": "Opammasaṁyuttavaṇṇanāya līnatthappakāsanā samattā."
}