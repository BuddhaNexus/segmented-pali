{
  "tika-abh06t63:0": "Dvāvīsatimo paricchedo",
  "tika-abh06t63:1": "22. Pakiṇṇakakathā",
  "tika-abh06t63:2": "844.",
  "tika-abh06t63:3": " Itthaṃ rūpānamuppattiṃ, dīpetvā dāni vuccati;",
  "tika-abh06t63:4": "Pavattikosallatthāya, tatthevetaṃ pakiṇṇakaṃ.",
  "tika-abh06t63:5": "845.",
  "tika-abh06t63:6": " Duvidhā sandhiyo tattha, missāmissavibhāgato;",
  "tika-abh06t63:7": "Tividhāpi cekacatu-pañcavokārabhedato.",
  "tika-abh06t63:8": "846.",
  "tika-abh06t63:9": " Rūpamattā asaññīnaṃ, nāmābhāvā amissitā;",
  "tika-abh06t63:10": "Nāmamattā arūpīnaṃ, rūpābhāvāti ca dvidhā.",
  "tika-abh06t63:11": "847.",
  "tika-abh06t63:12": " Kāmāvacarikā ceva, rūpāvacarikāti ca;",
  "tika-abh06t63:13": "Duvidhā missitā ceti, bhavanti ca catubbidhā.",
  "tika-abh06t63:14": "848.",
  "tika-abh06t63:15": " Ekaccatuvokārā ca, amissā pañca sandhiyo;",
  "tika-abh06t63:16": "Chabbīsatividhā missā, pañcavokārasandhiyo.",
  "tika-abh06t63:17": "849.",
  "tika-abh06t63:18": " Itthaṃ bhūmippabhedena, ekatiṃsavidhāpi ca;",
  "tika-abh06t63:19": "Santatirāsibhedena, siyuṃ tiṃsavidhā kathaṃ.",
  "tika-abh06t63:20": "850.",
  "tika-abh06t63:21": " Rūpasantatisīsānaṃ ,",
  "tika-abh06t63:22": "Rāsayo sattavīsati;",
  "tika-abh06t63:23": "Vuttā kāme vasā tesaṃ,",
  "tika-abh06t63:24": "Sattakā kāmasandhiyo.",
  "tika-abh06t63:25": "851.",
  "tika-abh06t63:26": " Vedanāsaññāsaṅkhāra-viññāṇakkhandhasaṅgahā;",
  "tika-abh06t63:27": "Sabbatthāpi catassova, nāmasantatiyo siyuṃ.",
  "tika-abh06t63:28": "852.",
  "tika-abh06t63:29": " Iccubhinnaṃ vasā honti, tatthekādasakādayo;",
  "tika-abh06t63:30": "Santatirāsayo pubbe, vibhattā sattakādayo.",
  "tika-abh06t63:31": "853.",
  "tika-abh06t63:32": " Ekādasakadasaka-navaṭṭhasattakā siyuṃ;",
  "tika-abh06t63:33": "Chakkena saddhiṃ viññeyyā, tasmā tattha cha saṅgahā.",
  "tika-abh06t63:34": "854.",
  "tika-abh06t63:35": " Aṭṭha santatiyo honti, rūpalokena missitā;",
  "tika-abh06t63:36": "Aṭṭhako rāsi tattheko, tasmā santati vuccati.",
  "tika-abh06t63:37": "855.",
  "tika-abh06t63:38": " Jīvitanavako tveko, asaññī paṭisandhiyaṃ;",
  "tika-abh06t63:39": "Arūpīnaṃ catassopi, nāmasantatiyo siyuṃ.",
  "tika-abh06t63:40": "856.",
  "tika-abh06t63:41": " Iccekakacatukkānaṃ, vasena dve amissitā;",
  "tika-abh06t63:42": "Aṭṭhavīsañca missāti, tiṃseva honti sandhiyo.",
  "tika-abh06t63:43": "857.",
  "tika-abh06t63:44": " Ekuppādanirodhā ca, amissā tattha rāsayo;",
  "tika-abh06t63:45": "Missitānaṃ vibhāgoyaṃ, yathāyogaṃ kathīyati.",
  "tika-abh06t63:46": "858.",
  "tika-abh06t63:47": " Uppādaṭṭhitibhaṅgānaṃ, vasā tīṇi khaṇānipi;",
  "tika-abh06t63:48": "Samānāneva nāmānaṃ, ekacittakkhaṇaṃ mataṃ.",
  "tika-abh06t63:49": "859.",
  "tika-abh06t63:50": " Tulyamuppādabhaṅgānaṃ, rūpānampi khaṇadvayaṃ;",
  "tika-abh06t63:51": "Ekūnapaññāsamattaṃ, ṭhitikkhaṇamudīritaṃ.",
  "tika-abh06t63:52": "860.",
  "tika-abh06t63:53": " Nāmarūpānamuppādo, bhaṅgopi hi samo mato;",
  "tika-abh06t63:54": "Dandhaṃ hi vattikaṃ rūpaṃ, nāmaṃ tu lahuvattikaṃ.",
  "tika-abh06t63:55": "861.",
  "tika-abh06t63:56": " Tathā hi rūpe tiṭṭhante, cittuppādā tu soḷasa;",
  "tika-abh06t63:57": "Uppajjitvā pavattitvā, bhijjanti ca lahuṃ lahuṃ.",
  "tika-abh06t63:58": "862.",
  "tika-abh06t63:59": " Tasmā hi ekapaññāsa-khaṇarūpakkhaṇaṃ tathā;",
  "tika-abh06t63:60": "Sattarasacittakkhaṇaṃ, tikhaṇanti ca vuccati.",
  "tika-abh06t63:61": "863.",
  "tika-abh06t63:62": " Cittakkhaṇaṃ hi tiṇṇannaṃ, tattha viññattikadvayaṃ;",
  "tika-abh06t63:63": "Lakkhaṇattayarūpaṃ tu, salakkhaṇavavatthitaṃ.",
  "tika-abh06t63:64": "864.",
  "tika-abh06t63:65": " Tasmā hitvā dvayañcetaṃ, bāvīsatividhampi ca;",
  "tika-abh06t63:66": "Rūpaṃ nāma catukkañca, salakkhaṇaniyāmitaṃ.",
  "tika-abh06t63:67": "865.",
  "tika-abh06t63:68": " Ekuppādanirodhā ca, tattha tulyakkhaṇā matā;",
  "tika-abh06t63:69": "Atulyakkhaṇadhammānaṃ, siyā bhedaṃ yathārahaṃ.",
  "tika-abh06t63:70": "866.",
  "tika-abh06t63:71": " Paṭisandhikkhaṇe jātaṃ, tasmā rūpaṃ tato paraṃ;",
  "tika-abh06t63:72": "Sattarasamacittassa, bhaṅgena saha bhijjati.",
  "tika-abh06t63:73": "867.",
  "tika-abh06t63:74": " Tassa ṭhitikkhaṇe jātaṃ, rūpampi ca tato paraṃ;",
  "tika-abh06t63:75": "Aṭṭhārasamacittassa, uppāde pana bhijjati.",
  "tika-abh06t63:76": "868.",
  "tika-abh06t63:77": " Tassa bhaṅgakkhaṇe jātaṃ, rūpampi ca tato paraṃ;",
  "tika-abh06t63:78": "Aṭṭhārasamacittassa, ṭhitikālesu bhijjati.",
  "tika-abh06t63:79": "869.",
  "tika-abh06t63:80": " Tathā dutiyacittassa, uppādamhi samuṭṭhitaṃ;",
  "tika-abh06t63:81": "Aṭṭhārasamacittassa, bhaṅgena saha bhijjati.",
  "tika-abh06t63:82": "870.",
  "tika-abh06t63:83": " Iti vuttaniyāmena, sajātikkhaṇato paraṃ;",
  "tika-abh06t63:84": "Ṭhatvā ekūnapaññāsa, khaṇāni puna bhijjati.",
  "tika-abh06t63:85": "871.",
  "tika-abh06t63:86": " Tasmā ekūnapaññāsa, kalāpā saha vattare;",
  "tika-abh06t63:87": "Eko jāyati eko ca, bhijjatīti ca sabbathā.",
  "tika-abh06t63:88": "872.",
  "tika-abh06t63:89": " Ekasantatisambandhā, kalāpā saha kammajā;",
  "tika-abh06t63:90": "Yathānupubbaghaṭitā, ekapaññāsa labbhare.",
  "tika-abh06t63:91": "873.",
  "tika-abh06t63:92": " Sattavīsa paniccevaṃ, kāme dve rūpabhūmiyaṃ;",
  "tika-abh06t63:93": "Rūpasantatisīsānaṃ, rāsayo sattakādayo.",
  "tika-abh06t63:94": "874.",
  "tika-abh06t63:95": " Ekūnatiṃsa sabbepi, kammajātā yathārahaṃ;",
  "tika-abh06t63:96": "Ekapaññāsa ghaṭikā, pavattanti khaṇe khaṇe.",
  "tika-abh06t63:97": "875.",
  "tika-abh06t63:98": " Tattha sandhikkhaṇe jātaṃ, sattarasamacetaso;",
  "tika-abh06t63:99": "Uppāde bhijjaticcevaṃ, vutto aṭṭhakathānayo.",
  "tika-abh06t63:100": "876.",
  "tika-abh06t63:101": " Taṃ nayaṃ paṭibāhitvā, cittena saha bhijjati;",
  "tika-abh06t63:102": "Cittena saha jātanti, vuttamācariyena hi.",
  "tika-abh06t63:103": "877.",
  "tika-abh06t63:104": " Ānāpānatakkacārā , ekuppādanirodhakā;",
  "tika-abh06t63:105": "Vuttā hi yamake kāyavacīsaṅkhāranāmakā.",
  "tika-abh06t63:106": "878.",
  "tika-abh06t63:107": " Cittuppādakkhaṇe jātā, utu tassa ṭhitikkhaṇe;",
  "tika-abh06t63:108": "Rūpaṃ janeti tatthāpi, utu bhaṅgakkhaṇepi ca.",
  "tika-abh06t63:109": "879.",
  "tika-abh06t63:110": " Anupubbakkamenevaṃ, jātaṃ rūpaṃ tathāparaṃ;",
  "tika-abh06t63:111": "Aṭṭhārasamauppādaṭṭhitiādīsu bhijjati.",
  "tika-abh06t63:112": "880.",
  "tika-abh06t63:113": " Itthaṃ kalāpā ghaṭitā, utujāhārajāpi ca;",
  "tika-abh06t63:114": "Ekasantatisambandhā, ekapaññāsa labbhare.",
  "tika-abh06t63:115": "881.",
  "tika-abh06t63:116": " Kalāpā cittajā yasmā, uppādakkhaṇasambhūtā;",
  "tika-abh06t63:117": "Ghaṭikā saha labbhanti, tasmā sattaraseva te.",
  "tika-abh06t63:118": "882.",
  "tika-abh06t63:119": " Sabbepi rūpajanakā, cittuppāde yathāsakaṃ;",
  "tika-abh06t63:120": "Janenti ṭhitibhaṅgesu, na janentīti kecanā.",
  "tika-abh06t63:121": "883.",
  "tika-abh06t63:122": " Kusalābyākatādīnaṃ, ekuppādanirodhatā;",
  "tika-abh06t63:123": "Dhammānaṃ yamake vuttā, iti pāḷi vadanti ca.",
  "tika-abh06t63:124": "884.",
  "tika-abh06t63:125": " Kusalādikasambandhā, tattha tattha hi desitā;",
  "tika-abh06t63:126": "Iti vatvā pure vuttaṃ, icchantācariyā nayaṃ.",
  "tika-abh06t63:127": "885.",
  "tika-abh06t63:128": " Iccevaṃ catusambhūtā, rūpasantatirāsayo;",
  "tika-abh06t63:129": "Rūpāni ca kalāpā ca, ekābaddhā yathārahaṃ.",
  "tika-abh06t63:130": "886.",
  "tika-abh06t63:131": " Suttapavattamattānaṃ, sambuddhānampi pāṇinaṃ;",
  "tika-abh06t63:132": "Yāva maraṇakālāpi, pavattanti nirantaraṃ.",
  "tika-abh06t63:133": "887.",
  "tika-abh06t63:134": " Āyukkhayā ca maraṇaṃ, tathā kammakkhayā siyā;",
  "tika-abh06t63:135": "Ubhinnaṃ vā khayā cātha, upacchedakakammunā.",
  "tika-abh06t63:136": "888.",
  "tika-abh06t63:137": " Catudhāpi marantassa, tassevaṃ tu yathārahaṃ;",
  "tika-abh06t63:138": "Sattarasacittakkhaṇamattasesamhi jīvite.",
  "tika-abh06t63:139": "889.",
  "tika-abh06t63:140": " Upariccuticittassa , sattarasamacetaso;",
  "tika-abh06t63:141": "Ṭhitikālamupādāya, na tu jāyati kammajaṃ.",
  "tika-abh06t63:142": "890.",
  "tika-abh06t63:143": " Tassuppādakkhaṇe jātaṃ,",
  "tika-abh06t63:144": "Rūpañca cutiyā saha;",
  "tika-abh06t63:145": "Bhijjatīti mato nāma,",
  "tika-abh06t63:146": "Tato hoti sa puggalo.",
  "tika-abh06t63:147": "891.",
  "tika-abh06t63:148": " Cittajāhārajañcāpi, na jāyati tato paraṃ;",
  "tika-abh06t63:149": "Utusambhavarūpaṃ tu, avasissati vā na vā.",
  "tika-abh06t63:150": "892.",
  "tika-abh06t63:151": " Tato vuttanayeneva, matasatto yathārahaṃ;",
  "tika-abh06t63:152": "Missāmissāhi sandhīhi, punadevopapajjati.",
  "tika-abh06t63:153": "893.",
  "tika-abh06t63:154": " Tato vuttanayeneva, ekūnatiṃsa kammajā;",
  "tika-abh06t63:155": "Tesamuṭṭhānikā pañca, catuttiṃsa samissitā.",
  "tika-abh06t63:156": "894.",
  "tika-abh06t63:157": " Kalāpā rāsayo honti, sattavīsatibhūmisu;",
  "tika-abh06t63:158": "Iti sabbapakārena, rūpadhammā pakāsitāti.",
  "tika-abh06t63:159": "Iti rūpavibhāge pakiṇṇakakathā niṭṭhitā.",
  "tika-abh06t63:160": "Dvāvīsatimo paricchedo.",
  "tika-abh06t63:161": "Niṭṭhito ca sabbathāpi rūpavibhāgo."
}