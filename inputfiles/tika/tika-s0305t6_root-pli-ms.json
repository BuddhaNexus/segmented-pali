{
  "tika-s0305t6:0": "7. Iddhipādasaṁyuttaṁ",
  "tika-s0305t6:1": "1. Cāpālavaggo",
  "tika-s0305t6:2": "1. Apārasuttavaṇṇanā",
  "tika-s0305t6:3": "813.Chandaṁnissāya pavatto samādhīti kattukamyatāchandaṁ adhipatiṁ katvā paṭiladdhasamādhi chandhasamādhi. Padhānasaṅkhārāti catukiccasādhakassa sammappadhānavīriyassetaṁ adhivacanaṁ. Tehīti chandasamādhipadhānasaṅkhārehi. Iddhiyā pādanti nipphattipariyāyena ijjhanaṭṭhena, ijjhanti etāya saddhā iddhā vuddhā ukkaṁsagatā hontīti iminā vā pariyāyena ‘‘iddhī’’ti saṅkhātānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūtaṁ, sesacittacetasikarāsinti attho. Sā eva ca yathāvuttaiddhi yasmā heṭṭhimā heṭṭhimā uparimāya uparimāya pādabhūtā, tasmā vuttaṁ ‘‘iddhibhūtaṁ vā pādanti iddhipāda’’nti. Sesesūti vīriyasamādhiādīsu. Tattha hi vīriyaṁ cittaṁ vīmaṁsaṁ adhipatiṁ katvā paṭiladdhasamādhi vīmaṁsāsamādhīti attho veditabbo. Idhāti imasmiṁ iddhipādasaṁyutte. Ekaparicchedova atthaniddeso.",
  "tika-s0305t6:4": "5. Iddhipadesasuttavaṇṇanā",
  "tika-s0305t6:5": "817.Iddhipadesanti iddhiyā ekadesaṁ. Ko pana soti āha – ‘‘tayo ca magge tīṇi ca phalānī’’ti.",
  "tika-s0305t6:6": "6. Samattasuttavaṇṇanā",
  "tika-s0305t6:7": "818.Samattanti sāmaññassa samaṁ attanaṁ ijjhanaṁ samattaṁ paripuṇṇaṁ. Vivaṭṭapādakā eva iddhipādā kathitā ‘‘apārā pāraṁ gamanāya saṁvattantī’’tiādivacanato.",
  "tika-s0305t6:8": "10. Cetiyasuttavaṇṇanā",
  "tika-s0305t6:9": "822.Udenayakkhassacetiyaṭṭhāneti udenassa nāma yakkhassa devāyatanasaṅkhepena iṭṭhakāhi kate mahājanassa cittīkataṭṭhāne. Katavihāroti bhagavantaṁ uddissa tattha katavihāro. Vuccatīti purimavohārena ‘‘udenacetiya’’nti vuccati. Gotamakādīsupīti gotamakacetiyanti evamādīsupi. Eseva nayoti cetiyaṭṭhāne katavihārabhāvaṁ atidisati. Vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya bahulīkaraṇavasena aparāparaṁ pavattitā ānītā. Yuttayānaṁ viya katāti yathā yuttamājaññayānaṁ chekena sārathinā adhiṭṭhitaṁ yathāruci pavattimarahati, evaṁ yathāruci pavattanārahataṁ gamitā. Patiṭṭhānaṭṭhenāti adhiṭṭhānaṭṭhena. Vatthu viya katāti sabbaso upakkilesavisodhanena iddhivisesānaṁ pavattiṭṭhānabhāvato suvisodhitaparissayavatthu viya katā. Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā. Samantato citāti sabbabhāgena bhāvanupacayaṁ gamitā. Tenāha ‘‘suvaḍḍhitā’’ti. Suṭṭhu samāraddhāti iddhibhāvanāya sikhappattiyā sammadeva saṁsevitā.",
  "tika-s0305t6:10": "Aniyamenāti ‘‘yassa kassacī’’ti aniyatavacanena. Niyametvāti ‘‘tathāgatassā’’ti sarūpaggahaṇena niyametvā. Āyuppamāṇanti paramāyuppamāṇaṁ vadati. Tasseva gahaṇe kāraṇaṁ brahmajālavaṇṇanāyaṁ vuttanayeneva veditabbaṁ. Mahāsīvatthero pana mahābodhisattānaṁ carimabhave paṭisandhidāyino kammassa asaṅkheyyāyukatāsaṁvattanasamatthataṁ hadaye ṭhapetvā buddhānaṁ āyusaṅkhārassa parissayavikkhambhanasamatthatā pāḷiyaṁ āgatā evāti imaṁ bhaddakappameva tiṭṭheyyāti avoca.",
  "tika-s0305t6:11": "Khaṇḍiccādīhi abhisuyyatīti etena yathā iddhibalena jarāya na paṭighāto, evaṁ tena maraṇassapi na paṭighātoti atthato āpannamevāti. ‘‘Kva saro khitto, kvacani patito’’ti aññathā vuṭṭhitenapi theravādena aṭṭhakathāvacanameva samatthitanti daṭṭhabbaṁ. Tenāha ‘‘so pana na ruccati…pe… niyamita’’nti.",
  "tika-s0305t6:12": "Pariyuṭṭhitacittoti yathā kiñci atthānatthaṁ sallakkhetuṁ na sakkā, evaṁ abhibhūtacitto. So pana abhibhavo mahatā udakoghena appakassa udakassa ajjhottharaṇaṁ viya ahosīti vuttaṁ ‘‘ajjhotthaṭacitto’’ti. Aññoti therato, ariyehi vā añño yo koci paro puthujjano. Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto kiñci atthānatthaṁ sallakkhetuṁ na sakkoti, evaṁ thero bhagavatā kataṁ nimittobhāsaṁ sabbaso na sallakkhesīti dassanatthaṁ. Tenāha ‘‘māro hī’’tiādi. Cattāro vipallāsāti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti saññāvipallāso, cittavipallāsoti ime cattāro vipallāsā. Tenāti yadipi itare aṭṭha vipallāsā pahīnā, yathāvuttānaṁ catunnaṁ vipallāsānaṁ appahīnabhāvena. Assāti therassa.",
  "tika-s0305t6:13": "Maddatīti phusanamattena maddanto viya hoti, aññathā tena maddite sattānaṁ maraṇameva siyā, kiṁ sakkhissati na sakkhissatīti adhippāyo. Kasmā na sakkhissati? Nanu esa aggasāvakassa mahiddhikassa mahānubhāvassa kucchiṁ paviṭṭhoti? Saccaṁ paviṭṭho, tañca kho attano mahānubhāvassa dassanatthaṁ, na vibādhanādhippāyena. Vibādhanādhippāyena pana idha ‘‘kiṁ sakkhissatī’’ti vuttaṁ hadayamaddanassa adhikatattā. Nimittobhāsanti ettha ‘‘tiṭṭhatu bhagavā kappa’’nti sakalakappaṁ avaṭṭhānayācanāya ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena saññuppādanaṁ nimittaṁ. Tathā pana pariyāyaggahaṇaṁ muñcitvā ujukaṁyeva attano adhippāyavibhāvanaṁ obhāso. Jānantoyevāti mārena pariyuṭṭhitabhāvaṁ jānanto eva. Attano aparādhahetuko sattānaṁ soko tanuko hoti, na balavāti āha – ‘‘dosāropanena sokatanukaraṇattha’’nti. Kiṁ pana thero mārena pariyuṭṭhitacittakāle pavattiṁ pacchā jānātīti? Na jānāti sabhāvena, buddhānubhāvena pana jānāti.",
  "tika-s0305t6:14": "Anatthe niyojento guṇamāraṇena māreti, virāgavibandhanena vā jātinimittatāya tattha tattha jātaṁ mārento viya hotīti ‘‘māretīti māro’’ti vuttaṁ. Atipāpattā pāpimā. Kaṇhadhammasamannāgato kaṇho. Virāgādiguṇānaṁ antakaraṇato antako. Sattānaṁ anatthāvahaṁ paṭipattiṁ na muñcatīti namuci. Attano mārapāsena pamatte bandhati, pamattā vā bandhū etassāti pamattabandhu. Sattamasattāhato paraṁ satta ahāni sandhāyāha ‘‘aṭṭhame sattāhe’’ti, na pana pallaṅkasattāhādi viya niyatakiccassa aṭṭhamasattāhassa nāma labbhanato. Sattamasattāhassa hi parato ajapālanigrodhamūle brahmuno sakkassa ca paṭiññātadhammadesanaṁ bhagavantaṁ ñatvā ‘‘idāni satte dhammadesanāya mama visayaṁ atikkāmessatī’’ti sañjātadomanasso hutvā ṭhito cintesi, ‘‘handāhaṁ dāni naṁ upāyena parinibbāpessāmi, evamassa manoratho aññathattaṁ gamissati, mama manoratho ijjhissatī’’ti cintetvā bhagavantaṁ upasaṅkamitvā ekamantaṁ ṭhito – ‘‘parinibbātu dāni, bhante, bhagavā’’tiādinā parinibbānaṁ yāci. Taṁ sandhāya vuttaṁ ‘‘aṭṭhame sattāhe’’tiādi. Tattha ajjāti āyusaṅkhāravossajjanadivasaṁ sandhāyāha. Bhagavā cassa atibandhanādhippāyaṁ jānantopi taṁ anāvikatvā parinibbānassa akālabhāvameva pakāsento yācanaṁ paṭikkhipi. Tenāha ‘‘na tāvāha’’ntiādi.",
  "tika-s0305t6:15": "Maggavasena byattāti saccapaṭivedhaveyyattiyena byattā. Tatheva vinītāti maggavasena kilesānaṁ samucchedavinayena vinītā. Tathā visāradāti ariyamaggādhigameneva satthusāsane vesārajjappattiyā visāradā, sārajjakarānaṁ diṭṭhivicikicchādipāpadhammānaṁ vigamena visāradabhāvaṁ pattāti attho. Yassa sutassa vasena vaṭṭadukkhato nissaraṇaṁ sambhavati, taṁ idha ukkaṭṭhaniddesena ‘‘suta’’nti adhippetanti āha ‘‘tepiṭakavasenā’’ti. Tiṇṇaṁ piṭakānaṁ samūho tepiṭakaṁ, tīṇi vā piṭakāni tipiṭakaṁ, tipiṭakameva tepiṭakaṁ, tassa vasena. Tadevāti yaṁ taṁ tepiṭakaṁ sotabbabhāvena sutanti vuttaṁ, tameva. Dhammanti pariyattidhammaṁ. Dhārentīti suvaṇṇabhājane pakkhittasīhavasaṁ viya avinassantaṁ katvā suppaguṇasuppavattibhāvena dhārenti hadaye ṭhapenti. Iti pariyattidhammavasena bahussutadhammadharabhāvaṁ dassetvā idāni paṭivedhavasenapi taṁ dassento ‘‘atha vā’’tiādi vuttaṁ. Ariyadhammassāti maggaphaladhammassa, navavidhassa vā lokuttaradhammassa. Anudhammabhūtanti adhigamāyānurūpaṁ dhammabhūtaṁ. Anucchavikapaṭipadanti tameva vipassanādhammamāha, chabbidhā visuddhiyo vā. Anudhammanti nibbānadhammassa anudhammo, yathāvuttapaṭipadā, tassānurūpaṁ abhisallekhitaṁ appicchatādidhammaṁ. Caraṇasīlāti samādāya vattanasīlā. Anumaggaphaladhammo etissāti vā anudhammā, vuṭṭhānagāminivipassanā, tassa caraṇasīlā. Attano ācariyavādanti attano ācariyassa sammāsambuddhassa vādaṁ. Sadevakassa lokassa ācārasikkhāpanena ācariyo, bhagavā, tassa vādo, catusaccadesanā.",
  "tika-s0305t6:16": "Ācikkhissantīti ādito kathessanti, attanā uggahitaniyāmena pare uggaṇhāpessantīti attho. Desessantīti vācessanti, pāḷiṁ sammā pabodhessantīti attho. Paññapessantīti pajānāpessanti, saṅkāsessantīti attho. Paṭṭhapessantīti pakārehi ṭhapessanti, pakāsessantīti attho. Vivarissantīti vivaṭaṁ karissanti. Vibhajissantīti vibhattaṁ karissanti. Uttānīkarissantīti anuttānaṁ gambhīraṁ uttānaṁ pākaṭaṁ karissanti. Sahadhammenāti ettha dhamma-saddo kāraṇapariyāyo ‘‘hetumhi ñāṇaṁ dhammapaṭisambhidā’’tiādīsu (vibha. 720) viyāti āha ‘‘sahetukena sakāraṇena vacanenā’’ti.",
  "tika-s0305t6:17": "Sappāṭihāriyanti sanissaraṇaṁ. Yathā paravādaṁ bhañjitvā sakavādo patiṭṭhahati, evaṁ hetudāharaṇehi yathādhigatamatthaṁ sampādetvā dhammaṁ kathessanti. Tenāha ‘‘niyyānikaṁ katvā dhammaṁ desessantī’’ti , navavidhaṁ lokuttaraṁ dhammaṁ pabodhessantīti attho. Ettha ca ‘‘paññapessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti. Vuttañhetaṁ nettiyaṁ (netti. saṅgahavāra) ‘‘dvādasa padāni suttaṁ, taṁ sabbaṁ byañjanañca attho cā’’ti.",
  "tika-s0305t6:18": "Sikkhattayasaṅgahitanti adhisīlasikkhādisikkhattayasaṅgahaṁ. Sakalaṁ sāsanabrahmacariyanti anavasesaṁ satthusāsanabhūtaṁ seṭṭhacariyaṁ. Samiddhanti sammadeva vaḍḍhitaṁ. Jhānassādavasenāti tehi tehi bhikkhūhi samadhigatajhānasukhavasena. Vuḍḍhippattanti uḷārapaṇītabhāvūpagamanena sabbaso parivuḍḍhimupagataṁ. Sabbapāliphullaṁ viya abhiññāsampadāhi sāsanābhivuḍḍhiyā matthakappattito. Patiṭṭhitavasenāti patiṭṭhānavasena, patiṭṭhappattiyāti attho. Paṭivedhavasena bahuno janassa hitaṁ bāhujaññaṁ. Tenāha ‘‘mahājanābhisamayavasenā’’ti. Puthu puthulaṁ bhūtaṁ jātaṁ, puthuttaṁ bhūtaṁ pattanti vā puthubhūtaṁ. Tenāha ‘‘sabbākārena puthulabhāvappatta’’nti. Suṭṭhu pakāsitanti sammadeva ādikalyāṇādibhāvena paveditaṁ.",
  "tika-s0305t6:19": "Satiṁsūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ kālaṁ vahito, idāni pana na vahitabbo, etassa avahanatthaṁ cirataraṁ kālaṁ ariyamaggasambhāro sambhato, svāyaṁ ariyamaggo paṭividdho, yato ime kāyādayo asubhādito sabhāvādito sammadeva pariññātāti catubbidhampi satiṁ yathātathaṁ visaye suṭṭhu upaṭṭhitaṁ katvā. Ñāṇena paricchinditvāti yasmā imassa attabhāvasaññitassa dukkhabhārassa vahane payojanabhūtaṁ attahitaṁ bodhimūle eva parisamāpitaṁ, parahitaṁ pana buddhaveneyyavinayanaṁ parisamāpitaṁ matthakappattaṁ, taṁ dāni māsattayeneva parisamāpanaṁ pāpuṇissati, tasmā āha ‘‘visākhapuṇṇamāyaṁ parinibbāyissāmī’’ti, evaṁ buddhañāṇena paricchinditvā saccabhāgena vinicchayaṁ katvā. Āyusaṅkhāraṁ vissajīti āyuno jīvitassa abhisaṅkharaṇaṁ phalasamāpattidhammaṁ na samāpajjissāmīti vissaji, taṁ vissajjaneneva tena abhisaṅkharīyamānaṁ jīvitasaṅkhāraṁ na pavattayissāmīti vissaji. Tenāha ‘‘tatthā’’tiādi.",
  "tika-s0305t6:20": "Ṭhānamahantatāyapi pavattiākāramahantatāyapi mahanto pathavīkampo. Tattha ṭhānamahantatāya bhūmicālassa mahantataṁ dassetuṁ ‘‘tadā…pe… akampitthā’’ti vuttaṁ, sā pana jātikhettabhūtā dasasahassī lokadhātu eva, na yā kāci. Yā mahābhinīhāramahājātiādīsupi akampittha, tadāpi tattakāya eva kampane kiṁ kāraṇaṁ? Jātikhettabhāvena tasseva ādito pariggahassa katattā, pariggahaṇañcassa dhammatāvasena veditabbaṁ. Tathā hi purimabuddhānampi tattakameva jātikhettaṁ ahosi. Tathā hi vuttaṁ ‘‘dasasahassī lokadhātu nissaddā hoti nirākulā…pe… mahāsamuddo ābhujati, dasasahassī pakampatī’’ti ca ādi. Udakapariyantaṁ katvā chappakārappavedhanena. Avītarāge bhiṁsetīti bhiṁsano, so eva bhiṁsanakoti āha ‘‘bhayajanako’’ti. Devabheriyoti devadundubhisaddassa pariyāyavacanamattaṁ, na cettha kāci bherī devadundubhīti adhippetā, atha kho uppātabhāvena labbhamāno ākāsato nigghosasaddo. Tenāha ‘‘devo’’tiādi. Devoti megho. Tassa hi tadā acchabhāvena ākāsassa vassābhāvena sukkhagajjitasaññite sadde niccharante devadundubhisamaññā. Tenāha ‘‘devo sukkhagajjitaṁ gajjī’’ti.",
  "tika-s0305t6:21": "Pītivegavissaṭṭhanti ‘‘evaṁ ciratarakālaṁ vahito ayaṁ attabhāvasaññito dukkhabhāro, dāni na cirasseva nikkhipissāmī’’ti sañjātasomanasso bhagavā sabhāveneva pītivegavissaṭṭhaṁ udānaṁ udāneti, evaṁ udānentena ayampi attho sādhito hotīti dassanatthaṁ aṭṭhakathāyaṁ ‘‘kasmā’’tiādi vuttaṁ.",
  "tika-s0305t6:22": "Tulīyatīti tulanti tula-saddo kammasādhanoti dassetuṁ ‘‘tulita’’nti vuttaṁ. Appānubhāvatāya paricchinnaṁ. Tathā hi taṁ paṭipakkhena parito khaṇḍitabhāvena parittanti vuccati. Paṭipakkhavikkhambhanato dīghasantānatāya vipulaphalatāya ca na tulaṁ na paricchinnaṁ. Yehi kāraṇehi pubbe avisesato ‘‘mahaggataṁ atula’’nti vuttaṁ, tāni kāraṇāni rūpāvacarato āruppassa sātisayaṁ vijjantīti arūpāvacaraṁ atulanti vuttaṁ, itarañca tulanti. Appavipākanti tīsupi kammesu yaṁ appavipākaṁ hīnaṁ, taṁ tulaṁ. Bahuvipākanti yaṁ mahāvipākaṁ paṇītaṁ, taṁ atulaṁ. Yaṁ panettha majjhimaṁ, taṁ hīnaṁ ukkaṭṭhanti dvidhā bhinditvā dvīsu bhāgesu pakkhipitabbaṁ. Hīnattikavaṇṇanāyaṁ vuttanayeneva appabahuvipākataṁ niddhāretvā tassa vasena tulātulabhāvo veditabbo. Sambhavati etasmāti sambhavoti āha ‘‘sambhava hetubhūta’’nti. Niyakajjhattaratoti sasantānadhammesu vipassanāvasena gocarāsevanāya ca rato. Savipākaṁ samānaṁ pavattivipākamattadāyikammaṁ savipākaṭṭhena sambhavaṁ, na ca taṁ kāmādi bhavābhisaṅkhārakanti tato visesanatthaṁ sambhavanti vatvā ‘‘bhavasaṅkhāra’’nti vuttaṁ. Ossajīti ariyamaggena avassaji. Kavacaṁ viya attabhāvaṁ pariyonandhitvā ṭhitaṁ attani sambhūtattā attasambhavaṁkilesañca abhindīti kilesabhedasahabhāvikammossajjanaṁ dassento tadubhayassa kāraṇamāha ‘‘ajjhattarato samāhito’’ti.",
  "tika-s0305t6:23": "Paṭhamavikappe avasajjanameva vuttaṁ. Ettha avasajjanākāroti taṁ dassento ‘‘atha vā’’tiādimāha. Tattha tīrentoti ‘‘uppādo bhayaṁ, anuppādo khema’’ntiādinā vīmaṁsanto. Tulento tīrentotiādinā saṅkhepato vuttamatthaṁ vitthārato dassetuṁ ‘‘pañcakkhandhā’’tiādiṁ vatvā bhavasaṅkhārassa avasajjanākāraṁ sarūpato dasseti. Evantiādinā pana udānagāthāvaṇṇanāyaṁ ādito vuttamatthaṁ nigamanavasena dasseti. Abhītabhāvañāpanatthañcāti ayampi attho saṅgahitoti daṭṭhabbaṁ.",
  "tika-s0305t6:24": "Cāpālavaggavaṇṇanā niṭṭhitā.",
  "tika-s0305t6:25": "2. Pāsādakampanavaggo",
  "tika-s0305t6:26": "1-2. Pubbasuttādivaṇṇanā",
  "tika-s0305t6:27": "823-824.Parato imasmiṁ pāsādakampanavagge dasamasutte āvi bhavissanti. Chaabhiññāpādakāti channaṁ abhiññānaṁ pādakabhūtā padhānabhūtā. Yathā paṭhamasutte, tathā dutiyatatiyasuttesupi ca chaabhiññāpādakā iddhipādā kathitāti attho.",
  "tika-s0305t6:28": "3. Chandasamādhisuttavaṇṇanā",
  "tika-s0305t6:29": "825. Yo samādhissa nissayabhūto chando, so idhādhippetoti āha ‘‘chandanti kattukamyatāchanda’’nti. Tassa ca adhipateyyaṭṭho nissayaṭṭho, na vinā taṁ chandaṁ nissāyāti āha – ‘‘nissāyāti nissayaṁ katvā, adhipatiṁ katvāti attho’’ti. Padhānabhūtāti seṭṭhabhūtā, seṭṭhabhāvo ca ekassapi catukiccasādhanavasena pavattiyā, tato eva bahuvacananiddeso, padhānasaṅkhāraṭṭhena padhānasaṅkharaṇato. ‘‘Chandaṁ ce nissāya…pe… ayaṁ vuccati chandasamādhī’’ti imāya pāḷiyā chandādhipati samādhi chandasamādhīti adhipatisaddalopaṁ katvā samāso vuttoti viññāyati, adhipatisaddatthadassanavasena vā chandahetuko, chandādhiko vā samādhi chandasamādhi. Tena ‘‘chandasamādhinā ceva padhānasaṅkhārehi padhānabhūtasaṅkhārehi ca samannāgatā’’ti vakkhati, taṁ ānetvā sambandho. Padhānabhūtāti vīriyabhūtā. Keci vadanti – ‘‘saṅkhatasaṅkhārādinivattanatthaṁ padhānaggahaṇa’’nti. Atha vā taṁ taṁ visesaṁ saṅkharotīti saṅkhāro, sabbampi vīriyaṁ. Tattha catukiccasādhakato tadaññassa nivattanatthaṁ padhānaggahaṇanti. Yathā chando chandasamādhinā ceva padhānasaṅkhārehi ca samannāgato, evaṁ chandasamādhi chandena ceva padhānasaṅkhārehi ca samannāgato. Padhānasaṅkhārāpi chandena ceva chandasamādhinā ca samannāgatāti tīsupi padesu samannāgatasaddo yojetabbo. Tasmāti yasmā tayopi chandādayo ekacittuppādapariyāpannā, tasmā sabbe te dhammā ekato katvā ‘‘ayaṁ vuccati…pe… iddhipādo’’ti vuttanti. Evaṁ chandādīnaṁyeva cettha iddhipādabhāvo vutto, vibhaṅge pana tesaṁ iddhibhāvo sampayuttānaṁ iddhipādabhāvo vuttoti dassento ‘‘iddhipādavibhaṅge panā’’tiādimāha.",
  "tika-s0305t6:30": "Idāni nesaṁ iddhipādatāpi sambhavatīti dassento ‘‘apicā’’tiādimāha. Tattha chandañhi bhāvayato padhānaṁ katvā bhāventassa tathā pavattapubbābhisaṅkhāravasena ijjhamāno chando iddhi nāma, tassa nissayabhūtā padhānasaṅkhārā iddhipādo nāma. Sesadvayepi eseva nayo. Tathā bhāvayantassa mukhyatāmattaṁ sandhāya vuttaṁ, ijjhanattho pana sabbesaṁ samānanti dassento ‘‘sampayutta…pe… ijjhantiyevā’’ti āha.",
  "tika-s0305t6:31": "Iddhipāde asaṅkarato dassetuṁ ‘‘apicā’’tiādi vuttaṁ. Tattha chandādayoti chandasamādhipadhānasaṅkhārā. Sesiddhipādesūti vīriyiddhipādādīsu. Tattha vīriyasamādhipadhānasaṅkhārasamannāgatoti dvikkhattuṁ vīriyaṁ āgataṁ, tattha purimaṁ samādhivisesaṁ, vīriyādhipatisamādhi eva vīriyasamādhīti dutiyaṁ samannāgamaṅgadassanaṁ. Dveyeva hi sabbattha samannāgamaṅgāni samādhi padhānasaṅkhāro ca, chandādayo samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hoti. Yasmā pana chandādīhi visiṭṭho samādhi, tathāpi visiṭṭheneva ca tena sampayutto padhānasaṅkhāro sesadhammā ca, tasmā samādhivisesanānaṁ vasena cattāro iddhipādā vuttā, visesanabhāvo ca chandādīnaṁ taṁtaṁavassayadassanavasena hotīti ‘‘chandasamādhi…pe… iddhipādo’’ti ettha nissayatthepi pāda-sadde upādāyaṭṭhena chandādīnaṁ iddhipādatā vuttā hoti, teneva abhidhamme uttaracūḷabhājaniye ‘‘cattāro iddhipādā chandiddhipādo’’tiādinā (vibha. 457) chandādīnaṁyeva iddhipādatā vuttā, pañhapucchake ca – ‘‘cattāro iddhipādā idha bhikkhu chandasamādhī’’tiādināva (vibha. 431) uddesaṁ katvāpi puna chandādīnaṁyeva kusalādibhāvo vibhatto. Upāyiddhipādadassanatthameva hi nissayiddhipādadassanaṁ kataṁ, aññathā catubbidhatā na hotīti ayamettha pāḷivasena atthavinicchayo. Tattha upāyiddhipādadassanatthamevāti chandādike dhure jeṭṭhake pubbaṅgame katvā nibbattitasamādhi chandādhipatisamādhīti chandādīnaṁ iddhiyā adhigamūpāyadassanaṁ upāyiddhipādadassanaṁ, tadatthameva ‘‘tathābhūtassa vedanākkhandho…pe… viññāṇakkhandho’’ti tattha tattha pāḷiyaṁ nissayiddhipādadassanaṁ kataṁ chandādivisiṭṭhānaṁyeva vedanākkhandhādīnaṁ adhippetattā. Evañcetaṁ sampaṭicchitabbaṁ, aññathā kevalaṁ iddhisampayuttānaṁyeva khandhānaṁ vasena iddhipādabhāve gayhamāne tesaṁ catubbidhatā na hoti visesakāraṇabhāvatoti adhippāyo.",
  "tika-s0305t6:32": "Kecīti uttaravihāravāsino. Anibbattoti hetupaccayehi na nibbatto, na sabhāvadhammo, paññattimattanti adhippāyo. Vādamaddanatthāya hoti, abhidhamme ca āgato uttaracūḷavāroti yojanā. Cattāro iddhipādātiādi uttaracūḷavāradassanaṁ. Ime pana uttaracūḷavāre āgatā iddhipādā.",
  "tika-s0305t6:33": "Raṭṭhapālatthero chande sati kathaṁ nānujānissantīti sattāhāni bhattāni abhuñjitvā mātāpitaro anujānāpetvā pabbajitvā chandameva nissāya arahattaṁ pāpuṇīti āha – ‘‘raṭṭhapālatthero chandaṁ dhuraṁ katvā lokuttaradhammaṁ nibbattesī’’ti. Soṇattheroti sukhumālasoṇatthero. So hi āyasmā attano sukhumālabhāvaṁ acintetvā ativelaṁ caṅkamanena pādesu uṭṭhitesupi ussāhaṁ avissajjento vīriyaṁ dhuraṁ katvā lokuttaradhammaṁ nibbattesi. Sambhutatthero ‘‘cittavato ce alamariyañāṇadassanaviseso ijjheyya, mayhaṁ ijjheyyāti cittaṁ dhuraṁ katvā lokuttaradhammaṁ nibbattesi. Mogharājā ‘‘paññavato ce maggabhāvanā ijjheyya, mayhaṁ ijjheyyā’’ti paññāpubbaṅgamaṁ paññādhuraṁ paññājeṭṭhakaṁ katvā arahattaṁ pāpuṇīti āha ‘‘mogharājā vīmaṁsaṁ dhuraṁ katvā lokuttaradhammaṁ nibbattesī’’ti. Idāni nesaṁ ariyānaṁ upaṭṭhānussāhamantajātisampadaṁ nissāya rañño santike laddhavisese amaccaputte nidassanabhāvena dassetuṁ ‘‘tattha yathā’’tiādimāha. Ettha ca punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā, thāmabhāvato ca vīriyassa sūrattasadisatā, cintanappadhānattā cittassa mantasaṁvidhānasadisatā, yonisomanasikāra-sambhūtesu kusaladhammesu paññā seṭṭhāti vīmaṁsāya jātisampattisadisatā vuttā.",
  "tika-s0305t6:34": "4. Moggallānasuttavaṇṇanā",
  "tika-s0305t6:35": "826.Uddhaccapakatikāti vikkhittasabhāvā, vibbhantacittāti attho. Anavaṭṭhitatāya vipphanditacittatāya vipphandamānacittā. Tucchatāya naḷo viyāti naḷo, māno, uggato naḷo etesanti unnaḷāti āha – ‘‘unnaḷāti…pe… vuttaṁ hotī’’ti. Capalāti cāpalyatā nāma lolabhāvo. Murāti kharavacanā, pharusavacanāti attho. Vikiṇṇavācā nāma samphappalāpinoti vuttaṁ ‘‘asaṁyatavacanā’’tiādi. Paṭipattidhamme pamuṭṭhā vinaṭṭhā paṭivinaṭṭhā sati etesanti muṭṭhasatīti āha – ‘‘naṭṭhassatino’’ti. Ubbhantacittāti samādhino abhāvena uddhacceneva uparūpari bhantacittā. Pākatindriyā abhāvitakāyatāya gāmadārakā viya pakatibhūtaindriyā. Nemo vuccati bhūmiyā baddhabhāvanimittapadeso, gambhīro nemo etassāti gambhīranemo. Suṭṭhu nikhātotiādi tassa pādassa suppatiṭṭhitabhāvadassanaṁ.",
  "tika-s0305t6:36": "5. Uṇṇābhabrāhmaṇasuttavaṇṇanā",
  "tika-s0305t6:37": "827.Pahānatthanti anuppādapahānatthaṁ.",
  "tika-s0305t6:38": "9. Iddhādidesanāsuttavaṇṇanā",
  "tika-s0305t6:39": "831.Abhiññāpādakaṁ catutthajjhānaṁ adhippetaṁ ‘‘iddhilābhāya pavattatī’’ti vacanato.",
  "tika-s0305t6:40": "10. Vibhaṅgasuttavaṇṇanā",
  "tika-s0305t6:41": "832.Chandaṁ uppādetvāti bhāvanāchandaṁ uppādetvā. Līnākāroti bhāvanācittassa layāpatti. Kosajjena vokiṇṇāpajjanaṁ vuttaṁ.",
  "tika-s0305t6:42": "Evaṁ pasādābhāvena cittassa vikkhepāpatti, tattha pasāduppādanena yaṁ sampahaṁsanaṁ icchitabbaṁ, tassa uppādanākāraṁ dassetuṁ vuttaṁ ‘‘so buddhadhammasaṅghaguṇe āvajjetvā’’tiādi. Vatthukāme ārabbha vikkhitto punappunaṁ vikkhitto hotiyevāti vuttaṁ ‘‘anuvikkhitto’’ti. Uppathaṁ paṭipannassa cittassa daṇḍanaṭṭhena niggaṇhanaṭṭhena suttāni eva daṇḍoti suttadaṇḍo, tena suttadaṇḍena cittaṁ tajjetvā. Pañcakāmaguṇe ārabbha pavatto cittavikkhepo punappunaṁ uppajjatevāti vuttaṁ ‘‘anuvikkhitto anuvisaṭo’’ti.",
  "tika-s0305t6:43": "Purepacchābhāvo kammaṭṭhānassa manasikāravasena uggahavasena vāti tadubhayaṁ dassetuṁ ‘‘katha’’ntiādi vuttaṁ. Atilīnādīsu catūsu ṭhānesūti atilīnātipaggahitasaṁkhittaanuvikkhittasaññitesu catūsu ṭhānesu. Tattha bhāvanaṁ anajjhogāhetvāva saṅkoco atilīnatā, ajjhogāhetvā anto saṅkoco saṁkhittatā, antosaṅkhepo atipaggahitatā, accāraddhavīriyatā anuvikkhittatā. Bahiddhā visamavitakkānubhāvanaṁ āpajjanto dvattiṁsākāravasena aṭṭhikasaññāvasena vā gahetabbanti āha – ‘‘sarīravasena veditabba’’nti. Tenāha ‘‘uddhaṁ pādatalā’’tiādi (dī. ni. 2.377; ma. ni. 1.110).",
  "tika-s0305t6:44": "Aññamaññaṁ asaṅkarato ākirīyanti pakārato ṭhapīyantīti ākārā, bhāgāti āha – ‘‘yehi ākārehīti yehi koṭṭhāsehī’’ti. Liṅgīyati sallakkhīyatīti liṅgaṁ, saṇṭhānaṁ. Nimīyati niddhāretvā paricchindīyatīti nimittaṁ, upaṭṭhānaṁ. Yo bhikkhūtiādi ālokasaññaṁ yo uggaṇhāti, taṁ dassanaṁ. Aṅgaṇeti vivaṭaṅgaṇe. Ālokasaññaṁ manasikaroti rattiyaṁ. Vīriyādīsupīti yathā ‘‘idha bhikkhu chandaṁ uppādetvā’’ti chande vitthāranayo vutto, vīriyādīsupi eso eva vitthāranayo yojetabbo.",
  "tika-s0305t6:45": "Pāsādakampanavaggavaṇṇanā niṭṭhitā.",
  "tika-s0305t6:46": "3. Ayoguḷavaggo",
  "tika-s0305t6:47": "2. Ayoguḷasuttavaṇṇanā",
  "tika-s0305t6:48": "834.Iminā catumahābhūtamayenāti iminā sabbalokapaccakkhena catūhi mahābhūtehi nibbattena catumahābhūtamayena. Manomayo pana nimmitakāyo bhagavato rucivasena paresaṁ paccakkho hoti. Omātīti avamāti. Ava-pubbo hi mā-saddo sattiatthopi hotīti ‘‘pahoti sakkotī’’ti attho vutto. Asambhinnapadanti asādhāraṇapadaṁ aññattha anāgatattā. Kāyassa citte samodahanaṁ āropanaṁ tannissitatākaraṇañca atthato cittagatiyā pavattanamevāti āha ‘‘cittagatiyā pesetī’’ti.",
  "tika-s0305t6:49": "Tattha cittagatigamanaṁ nāma cittavasena kāyassa pariṇāmanena ‘‘ayaṁ kāyo imaṁ cittaṁ viya hotū’’ti kāyassa cittena samānagatikatāṭhapanaṁ. Kathaṁ pana kāyo dandhapavattiko lahupavattinā cittena samānagatiko hotīti? Na sabbathā samānagatiko. Yatheva hi kāyavasena cittapariṇāmane cittaṁ sabbathā kāyena samānagatikaṁ na hoti. Na hi kadāci taṁ sabhāvasiddhena attano khaṇena avattitvā dandhavuttikassa rūpadhammassa vasena pavattituṁ sakkoti, ‘‘idaṁ cittaṁ ayaṁ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti, tāva kāyagatianulomeneva hutvā santānavasena pavattamānaṁ cittaṁ kāyagatiyā pariṇāmitaṁ nāma hoti. Evaṁ ‘‘ayaṁ kāyo idaṁ cittaṁ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṁ viya dandhaṁ avattitvā yathā lahukaṁ katipayacittavāreneva icchitaṭṭhānappatti hoti, evaṁ pavattamāno kāyo cittagatiyā pariṇāmito nāma hoti, na ekacittakkhaṇeneva icchitaṭṭhānappattiyā, evañca katvā bāhāsamiñjanapasāraṇūpamāpi upacārena vinā suṭṭhutaraṁ yuttā hotīti. Aññathā dhammatāvilomatā siyā, nāpi dhammānaṁ lakkhaṇaññathattaṁ iddhibalena kātuṁ sakkā, bhāvaññathattameva pana kātuṁ sakkāti.",
  "tika-s0305t6:50": "3-10. Bhikkhusuttādivaṇṇanā",
  "tika-s0305t6:51": "835-842. ‘‘Dvinnaṁ phalāna’’nti āgatasuttaṁ sandhāya ‘‘dve phalāni ādiṁ katvā’’ti vuttaṁ. Sesaṁ suviññeyyameva.",
  "tika-s0305t6:52": "Ayoguḷavaggavaṇṇanā niṭṭhitā.",
  "tika-s0305t6:53": "Iddhipādasaṁyuttavaṇṇanā niṭṭhitā."
}