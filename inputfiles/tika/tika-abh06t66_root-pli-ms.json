{
  "tika-abh06t66:0": "Pañcavīsatimo paricchedo",
  "tika-abh06t66:1": "25. Vipassanāvuddhikathā",
  "tika-abh06t66:2": "981.",
  "tika-abh06t66:3": " Sīlacittadiṭṭhikaṅkhāvitaraṇavisuddhiyo ;",
  "tika-abh06t66:4": "Patvā kalāpato tāva, sammaseyya tato paraṃ.",
  "tika-abh06t66:5": "982.",
  "tika-abh06t66:6": " Kalāpato sammasanaṃ, udayabbayadassanaṃ;",
  "tika-abh06t66:7": "Bhaṅgañāṇaṃ bhayañāṇaṃ, tathādīnavanibbidā.",
  "tika-abh06t66:8": "983.",
  "tika-abh06t66:9": " Muccitukamyatāñāṇaṃ, paṭisaṅkhānupassanā;",
  "tika-abh06t66:10": "Saṅkhārupekkhānulomamiccānukkamato ṭhitā.",
  "tika-abh06t66:11": "984.",
  "tika-abh06t66:12": " Vipassanāti cakkhātā, dasañāṇaparamparā;",
  "tika-abh06t66:13": "Lakkhaṇattayamāhacca, saṅkhāresu pavattati.",
  "tika-abh06t66:14": "985.",
  "tika-abh06t66:15": " Tasmā kalāpato tāva, sammaseyya tilakkhaṇaṃ;",
  "tika-abh06t66:16": "Sammasitvā atītādikhandhāyatanadhātuyo.",
  "tika-abh06t66:17": "986.",
  "tika-abh06t66:18": " Aniccā te khayaṭṭhena, khandhā dukkhā bhayaṭṭhato;",
  "tika-abh06t66:19": "Anattā asārakaṭṭhena, iccābhiṇhaṃ vicintayaṃ.",
  "tika-abh06t66:20": "987.",
  "tika-abh06t66:21": " Tassevaṃ sammasantassa, upaṭṭhāti tilakkhaṇaṃ;",
  "tika-abh06t66:22": "Saṅkhāresu tato yogī, khaṇasantatiaddhato.",
  "tika-abh06t66:23": "988.",
  "tika-abh06t66:24": " Paccuppannāna dhammānaṃ, udayañca vayaṃ tathā;",
  "tika-abh06t66:25": "Paññāsākārabhedehi, anupassati tattha hi.",
  "tika-abh06t66:26": "989.",
  "tika-abh06t66:27": " Avijjātaṇhākammānaṃ, udayā ca nirodhato;",
  "tika-abh06t66:28": "Samudayā nirodhā ca, pañcannaṃ dassitā tathā.",
  "tika-abh06t66:29": "990.",
  "tika-abh06t66:30": " Rūpassāhārato tiṇṇaṃ, phassato nāmarūpato;",
  "tika-abh06t66:31": "Viññāṇasseti sabbepi, cattālīsa samissitā.",
  "tika-abh06t66:32": "991.",
  "tika-abh06t66:33": " Nibbattilakkhaṇaṃ bhaṅga-",
  "tika-abh06t66:34": "Lakkhaṇañcettha passato;",
  "tika-abh06t66:35": "Khaṇatodayato ceti,",
  "tika-abh06t66:36": "Samapaññāsa honti te.",
  "tika-abh06t66:37": "992.",
  "tika-abh06t66:38": " Iti khandhamukhenete, vibhattā udayabbayā;",
  "tika-abh06t66:39": "Āyatannādibhedehi, yojetabbā yathārahaṃ.",
  "tika-abh06t66:40": "993.",
  "tika-abh06t66:41": " Udayañca vayañcevaṃ, passato tassa yogino;",
  "tika-abh06t66:42": "Vibhūtā honti saṅkhārā, samuṭṭhāti tilakkhaṇaṃ.",
  "tika-abh06t66:43": "994.",
  "tika-abh06t66:44": " Bodhipakkhiyadhammā ca,",
  "tika-abh06t66:45": "Te passanti visesato;",
  "tika-abh06t66:46": "Tato jāyantupaklesā,",
  "tika-abh06t66:47": "Dasopaklesavatthukā.",
  "tika-abh06t66:48": "995.",
  "tika-abh06t66:49": " Obhāso pīti passaddhi, adhimokkho ca paggaho;",
  "tika-abh06t66:50": "Sukhaṃ ñāṇamupaṭṭhānaṃ, upekkhā ca nikanti ca.",
  "tika-abh06t66:51": "996.",
  "tika-abh06t66:52": " Taṇhāmānadiṭṭhiggāhavasena tividhepi te;",
  "tika-abh06t66:53": "Assādento unnamanto, mamāyanto kilissati.",
  "tika-abh06t66:54": "997.",
  "tika-abh06t66:55": " Maggaṃ phalañca nibbānaṃ, pattosmīti akovido;",
  "tika-abh06t66:56": "Vekkhabujjhāti maññanto, pappoti adhimāniko.",
  "tika-abh06t66:57": "998.",
  "tika-abh06t66:58": " Maggādayo na hontete,",
  "tika-abh06t66:59": "Taṇhāgāhādivatthuto;",
  "tika-abh06t66:60": "Taṇhāmānadiṭṭhiyo cupaklesā paripanthakā.",
  "tika-abh06t66:61": "999.",
  "tika-abh06t66:62": " Porāṇameva khandhānaṃ, udayabbayadassanaṃ;",
  "tika-abh06t66:63": "Tilakkhaṇārammaṇato, maggo nibbānapaccayo.",
  "tika-abh06t66:64": "1000.",
  "tika-abh06t66:65": " Iti maggaṃ amaggañca, visodhentassa sijjhati;",
  "tika-abh06t66:66": "Visuddhi ca maggāmaggañāṇadassananāmikā.",
  "tika-abh06t66:67": "1001.",
  "tika-abh06t66:68": " Tathāparā visuddhīnaṃ, udayabbayadassanaṃ;",
  "tika-abh06t66:69": "Ādiṃ katvā paṭipadāñāṇadassananāmikā.",
  "tika-abh06t66:70": "1002.",
  "tika-abh06t66:71": " Pacchā saṃklesavikkhepavisuddhantaṃ yathā pure;",
  "tika-abh06t66:72": "Paṭipajjati medhāvī, udayabbayadassanaṃ.",
  "tika-abh06t66:73": "1003.",
  "tika-abh06t66:74": " Iti khodayabbayānupassanāñāṇavīthiyaṃ;",
  "tika-abh06t66:75": "Sikkhantassācireneva, paripakkā vipassanā.",
  "tika-abh06t66:76": "1004.",
  "tika-abh06t66:77": " Pahāyodayavohāraṃ, vayamevādhimuccato;",
  "tika-abh06t66:78": "Uppādābhogamohāya, bhaṅgamevānutiṭṭhati.",
  "tika-abh06t66:79": "1005.",
  "tika-abh06t66:80": " Tato nijjharadhārāva, gaṅgāvārodakaṃ viya;",
  "tika-abh06t66:81": "Bhijjamānatiṇāniva, paṭipajjā sikhā viya.",
  "tika-abh06t66:82": "1006.",
  "tika-abh06t66:83": " Patante ca vayante ca, bhijjanticceva saṅkhate;",
  "tika-abh06t66:84": "Passato tassa bhaṅgānupassanāñāṇamīritaṃ.",
  "tika-abh06t66:85": "1007.",
  "tika-abh06t66:86": " Tato bhayānupassanā, sabhayāti vipassato;",
  "tika-abh06t66:87": "Ādīnavānupassanā-ñāṇaṃ ādīnavāti ca.",
  "tika-abh06t66:88": "1008.",
  "tika-abh06t66:89": " Nibbidānupassanā ca, nibbindantassa yogino;",
  "tika-abh06t66:90": "Muccitukamyatāñāṇaṃ, tato muccitumicchato.",
  "tika-abh06t66:91": "1009.",
  "tika-abh06t66:92": " Niccā ce na nirujjheyya, na bādheyya sukhā yadi;",
  "tika-abh06t66:93": "Vase vatteyya attā ce, tadabhāvā na te tathā.",
  "tika-abh06t66:94": "1010.",
  "tika-abh06t66:95": " Suṭṭhu muccitumiccevaṃ, paṭipaccakkhato tato;",
  "tika-abh06t66:96": "Paṭisaṅkhānupassanā-ñāṇaṃ jātanti vuccati.",
  "tika-abh06t66:97": "1011.",
  "tika-abh06t66:98": " Sādhukaṃ paṭisaṅkhāya, saṅkhāresu tilakkhaṇaṃ;",
  "tika-abh06t66:99": "Supariññātasaṅkhāre, tatheva paṭipassati.",
  "tika-abh06t66:100": "1012.",
  "tika-abh06t66:101": " Aniccā dukkhānattā ca, saṅkhārāva na cāparo;",
  "tika-abh06t66:102": "Attā vā attanīyaṃ vā, nāhaṃ na tu mamāti ca.",
  "tika-abh06t66:103": "1013.",
  "tika-abh06t66:104": " Tatova tattha majjhatto, nandirāgavinissaṭo;",
  "tika-abh06t66:105": "Attattaniyabhāvena, saṅkhāresvajjhupekkhati.",
  "tika-abh06t66:106": "1014.",
  "tika-abh06t66:107": " Saṅkhārupekkhāsaṅkhātaṃ, ñāṇaṃ tassa itīritaṃ;",
  "tika-abh06t66:108": "Tato vuṭṭhānaghaṭitaṃ, anulomanti vuccati.",
  "tika-abh06t66:109": "1015.",
  "tika-abh06t66:110": " Supariññātasaṅkhāre, susammaṭṭhatilakkhaṇe;",
  "tika-abh06t66:111": "Upekkhantassa tasseva, sikhāpattā vipassanā.",
  "tika-abh06t66:112": "1016.",
  "tika-abh06t66:113": " Saṅkhāradhamme ārabbha, tāva kālaṃ pavattati;",
  "tika-abh06t66:114": "Tīradassīva sakuṇo, yāva pāraṃ na passati.",
  "tika-abh06t66:115": "1017.",
  "tika-abh06t66:116": " Yadā passati nibbānaṃ, vuṭṭhānagahitā tadā;",
  "tika-abh06t66:117": "Vuṭṭhānagāminī nāma, sānulomā pavuccati.",
  "tika-abh06t66:118": "1018.",
  "tika-abh06t66:119": " Iti dvīhi visuddhīhi, visuddhāya vipassato;",
  "tika-abh06t66:120": "Vipassanāpaṭipadaṃ, pūretīti pavuccatīti.",
  "tika-abh06t66:121": "Iti nibbānavibhāge vipassanāvuddhikathā niṭṭhitā.",
  "tika-abh06t66:122": "Pañcavīsatimo paricchedo."
}