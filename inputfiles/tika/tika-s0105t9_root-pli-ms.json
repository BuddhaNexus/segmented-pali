{
  "tika-s0105t9:0": "11. Kevaṭṭasuttavaṇṇanā",
  "tika-s0105t9:1": "Kevaṭṭagahapatiputtavatthuvaṇṇanā",
  "tika-s0105t9:2": "481. Evaṁ subhasuttaṁ saṁvaṇṇetvā idāni kevaṭṭasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, subhasuttassānantaraṁ saṅgītassa suttassa kevaṭṭasuttabhāvaṁ vā pakāsetuṁ ‘‘evaṁ me sutaṁ…pe… nāḷandāyanti kevaṭṭasutta’’nti āha. Pāvārikassāti evaṁnāmakassa seṭṭhino. Ambavaneti ambarukkhabahule upavane. Taṁ kira so seṭṭhi bhagavato anucchavikaṁ gandhakuṭiṁ, bhikkhusaṅghassa ca rattiṭṭhānadivāṭṭhānakuṭimaṇḍapādīni sampādetvā pākāraparikkhittaṁ dvārakoṭṭhakasampannaṁ katvā buddhappamukhassa saṅghassa niyyātesi, purimavohārena panesa vihāro ‘‘pāvārikambavana’’ntveva vuccati. ‘‘Kevaṭṭo’’ tidaṁ nāmamattaṁ. ‘‘Kevaṭṭehi saṁrakkhitattā, tesaṁ vā santike sambuddhattā’’ti keci. Gahapatiputtassāti ettha kāmañcesa tadā gahapatiṭṭhāne ṭhito, pitu panassa acirakālakatatāya purimasamaññāya ‘‘gahapatiputto’’tveva voharīyati. Tenāha ‘‘gahapatimahāsālo’’ti, mahāvibhavatāya mahāsāro gahapatīti attho, ra-kārassa pana la-kāraṁ katvā ‘‘mahāsālo’’ti vuttaṁ yathā ‘‘palibuddho’’ti (cūḷani. 15; mi. pa. 6.3.7; jā. aṭṭha. 2.3.102) saddho pasannoti pothujjanikasaddhāvasena ratanattayasaddhāya samannāgato, tatoyeva ratanattayappasanno. Kammakammaphalasaddhāya vā saddho, ratanattayappasādabahulatāya pasanno. Saddhādhikattāyevāti tathācintāya hetuvacanaṁ, saddhādhiko hi ummādappatto viya hoti.",
  "tika-s0105t9:3": "Samiddhāti sammadeva iddhā, vibhavasampattiyā vepullappattā sampuṇṇā, ākiṇṇā bahū manussā etthāti atthaṁ sandhāya ‘‘aṁsakūṭenā’’tiādi vuttaṁ. ‘‘Ehi tvaṁ bhikkhu anvaddhamāsaṁ, anumāsaṁ, anusaṁvaccharaṁ vā manussānaṁ pasādāya iddhipāṭihāriyaṁ karohī’’ti ekassa bhikkhuno āṇāpanameva samādisanaṁ, taṁ pana tasmiṁ ṭhāne ṭhapanaṁ nāmāti āha ‘‘ṭhānantare ṭhapetū’’ti . Uttarimanussānanti pakatimanussehi uttaritarānaṁ uttamapurisānaṁ buddhādīnaṁ jhāyīnaṁ, ariyānañca. Dhammatoti adhigamadhammato, jhānābhiññāmaggaphaladhammatoti attho, niddhāraṇe cetaṁ nissakkavacanaṁ. Tato hi iddhipāṭihāriyaṁ niddhāreti. Evaṁ uttarisaddaṁ manussasaddena ekapadaṁ katvā idāni pāṭihāriyasaddena sambajjhitabbaṁ visumeva padaṁ karonto ‘‘dasakusalasaṅkhātato vā’’tiādimāha. Manussadhammatoti pakatimanussadhammato. Pajjalitapadīpoti pajjalantapadīpo. Telasnehanti telasecanaṁ. Rājagahaseṭṭhivatthusminti rājagahaseṭṭhino candanapattadānavatthumhi (cūḷava. 252). Sikkhāpadaṁ paññāpesīti ‘‘na bhikkhave gihīnaṁ uttarimanussadhammaṁ iddhipāṭihāriyaṁ dassetabbaṁ. Yo dasseyya, āpatti dukkaṭassā’’ti (cūḷava. 252) vikubbaniddhipaṭikkhepakaṁ idaṁ sikkhāpadaṁ paññapesi.",
  "tika-s0105t9:4": "482. Guṇasampattito acāvanaṁ sandhāya etaṁ vuttanti dasseti ‘‘na guṇavināsanenā’’ti iminā. Tenāha ‘‘sīlabheda’’ntiādi. Visahanto nāma natthīti nivāritaṭṭhāne ussahanto nāma natthi. Evampi iminā kāraṇantarenāyaṁ ussahantoti dassetuṁ ‘‘ayaṁ panā’’tiādi vuttaṁ. Yasmā vissāsiko, tasmā vissāsaṁ vaḍḍhetvāti yojanā. Vaḍḍhetvāti ca brūhetvā, vibhūtaṁ pākaṭaṁ katvāti attho.",
  "tika-s0105t9:5": "Iddhipāṭihāriyavaṇṇanā",
  "tika-s0105t9:6": "483-4.Ādīnavanti dosaṁ. Kathaṁ tena katā, kattha vā uppannāti āha ‘‘tattha kirā’’tiādi. Ekenāti gandhārena nāma isināva. Evañhi pubbenāparaṁ saṁsandatīti. Gandhārī nāmesā vijjā cūḷagandhārī, mahāgandhārīti duvidhā hoti. Tattha cūḷagandhārī nāma tivassato oraṁ matasattānaṁ upapannaṭṭhānajānanā vijjā. Vaṅgīsavatthu (saṁ. ni. aṭṭha. 1.1.220; a. ni. aṭṭha. 1.1.212) cettha sādhakaṁ. Mahāgandhārī nāma tassa ceva jānanā, taduttari ca iddhividhañāṇakammassa sādhikā vijjā. Yebhuyyena hesā iddhividhañāṇakiccaṁ sādheti. Tassā kira vijjāya sādhako puggalo tādise dese, kāle ca mantaṁ parijappetvā bahudhāpi attānaṁ dasseti, hatthiādīnipi dasseti, adassanīyopi hoti, aggithambhampi karoti, jalathambhampi karoti, ākāsepi attānaṁ dasseti, sabbaṁ indajālasadisaṁ daṭṭhabbaṁ. Aṭṭoti dukkhito bādhito. Tenāha ‘‘pīḷito’’ti.",
  "tika-s0105t9:7": "Ādesanāpāṭihāriyavaṇṇanā",
  "tika-s0105t9:8": "485. Kāmaṁ ‘‘cetasika’’nti idaṁ ye cetasi niyuttā cittena sampayuttā, tesaṁ sādhāraṇavacanaṁ, sādhāraṇe pana gahite cittaviseso dassito nāma hoti. Sāmaññajotanā ca visese avatiṭṭhati, tasmā cetasikapadassa yathādhippetamatthaṁ dassento ‘‘somanassadomanassaṁ adhippeta’’nti āha. Somanassaggahaṇena cettha tadekaṭṭhā rāgādayo, saddhādayo ca dhammā dassitā honti, domanassaggahaṇena dosādayo. Vitakkavicārā pana sarūpeneva dassitā. Pi-saddassa vattabbasampiṇḍanattho suviññeyyoti āha ‘‘evaṁ tava mano’’ti, iminā pakārena tava mano pavattoti attho. Kena pakārenāti vuttaṁ ‘‘somanassito vā’’tiādi. ‘‘Evampi te mano’’ti idaṁ somanassitatādimattadassanaṁ, na pana yena somanassito vā domanassito vā, taṁ dassananti taṁ cittaṁ dassetuṁ pāḷiyaṁ ‘‘itipi te citta’’nti vuttaṁ. Itisaddo cettha nidassanattho ‘‘atthīti kho kaccāna ayameko anto’’tiādīsu (saṁ. ni. 2.15; 3.90) viya. Tenāha ‘‘idañcidañca attha’’nti. Pi-saddo idhāpi vuttasampiṇḍanattho. Parassa cintaṁ manati jānāti etāyāti cintāmaṇi na-kārassa ṇa-kāraṁ katvā, sā eva pubbapadamantarena maṇikā. Cintā nāma na cittena vinā bhavatīti āha ‘‘paresaṁ cittaṁ jānātī’’ti. ‘‘Tassā kira vijjāya sādhako puggalo tādise dese, kāle ca mantaṁ parijappitvā yassa cittaṁ jānitukāmo, tassa diṭṭhasutādivisesasañjānanamukhena cittācāraṁ anuminanto kathetī’’ti keci. ‘‘Vācaṁ niccharāpetvā tattha akkharasallakkhaṇavasena kathetī’’ti apare. Sā pana vijjā padakusalajātakena (jā. 1.9.49 ādayo) dīpetabbā.",
  "tika-s0105t9:9": "Anusāsanīpāṭihāriyavaṇṇanā",
  "tika-s0105t9:10": "486.Pavattentāti pavattanakā hutvā, pavattanavasena vitakkethāti vuttaṁ hoti. Evanti hi yathānusiṭṭhāya anusāsaniyā vidhivasena, paṭisedhavasena ca pavattiākāraparāmasanaṁ, sā ca anusāsanī sammāvitakkānaṁ, micchāvitakkānañca pavattiākāradassanavasena tattha ānisaṁsassa, ādīnavassa ca vibhāvanatthaṁ pavattati. Aniccasaññameva, na niccasaññaṁ. Paṭiyogīnivattanatthañhi eva-kāraggahaṇaṁ. Idhāpi evaṁ-saddassa attho, payojanañca vuttanayeneva veditabbaṁ. Idaṁ-gahaṇepi eseva nayo. Pañcakāmaguṇikarāganti nidassanamattaṁ tadaññarāgassa ceva dosādīnañca pahānassa icchitattā, tappahānassa ca tadaññarāgādikhepanassa upāyabhāvato duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ tadaññesaṁ anavajjadhammānaṁ nānantarikabhāvato. Iddhividhaṁ iddhipāṭihāriyanti dasseti iddhiyeva pāṭihāriyanti katvā. Sesapadadvayepi eseva nayo.",
  "tika-s0105t9:11": "Pāṭihāriyapadassa pana vacanatthaṁ (udā. aṭṭha. paṭhamabodhisuttavaṇṇanā; itivu. aṭṭha. nidānavaṇṇanā) ‘‘paṭipakkhaharaṇato, rāgādikilesāpanayanato pāṭihāriya’’nti vadanti, bhagavato pana paṭipakkhā rāgādayo na santi ye haritabbā. Puthujjanānampi vigatupakkilese aṭṭhaṅgaguṇasamannāgate citte hatapaṭipakkhe iddhividhaṁ pavattati, tasmā tattha pavattavohārena ca na sakkā idha ‘‘pāṭihāriya’’nti vattuṁ. Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ. Atha vā bhagavato ceva sāsanassa ca paṭipakkhā titthiyā, tesaṁ haraṇato pāṭihāriyaṁ. Te hi diṭṭhiharaṇavasena, diṭṭhippakāsane asamatthabhāvena ca iddhiādesanānusāsanīhi haritā apanītā hontīti. ‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi, añño āgañchi brāhmaṇo’’ti (su. ni. 985; cūḷani. 4) pārāyanasuttapade viya, tasmā samāhite citte vigatupakkilese ca katakiccena pacchā haritabbaṁ pavattetabbanti paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ, iddhiādesanānusāsaniyo ca vigatupakkilesena katakiccena ca sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni nāma bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye bhavaṁ ekekaṁ ‘‘pāṭihāriya’’nti vuccati. Paṭihāriyaṁ vā catutthajjhānaṁ, maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ, iddhiādesanānusāsanīhi vā parasantāne pasādādīnaṁ paṭipakkhassa kilesassa haraṇato vuttanayena pāṭihāriyaṁ. Satataṁ dhammadesanāti sabbakālaṁ desetabbadhammadesanā.",
  "tika-s0105t9:12": "Iddhipāṭihāriyenāti sahādiyoge karaṇavacanaṁ, tena saddhiṁ āciṇṇanti attho. Itaratthāpi esa nayo. Dhammasenāpatissa āciṇṇanti yojetabbaṁ. Tamatthaṁ khandhakavatthunā sādhento ‘‘devadatte’’tiādimāha. Gayāsīseti gayāgāmassa avidūre gayāsīsanāmako hatthikumbhasadiso piṭṭhipāsāṇo atthi, yattha bhikkhusahassassapi okāso hoti, tasmiṁ piṭṭhipāsāṇe. ‘‘Cittācāraṁ ñatvā’’ti iminā ādesanāpāṭihāriyaṁ dasseti, ‘‘dhammaṁ desesī’’ti iminā anusāsanīpāṭihāriyaṁ, ‘‘vikubbanaṁ dassetvā’’ti iminā iddhipāṭihāriyaṁ. Mahānāgāti mahākhīṇāsavā arahanto. ‘‘Nāgo’’ti hi arahato adhivacanaṁ natthi āgu pāpametassāti katvā. Yathāha sabhiyasutte –",
  "tika-s0105t9:13": "‘‘Āguṁ na karoti kiñci loke,",
  "tika-s0105t9:14": "Sabbasaṁyoge visajja bandhanāni;",
  "tika-s0105t9:15": "Sabbattha na sajjatī vimutto,",
  "tika-s0105t9:16": "Nāgo tādi pavuccate tathattā’’ti. (su. ni. 527; mahāni. 80; cūḷani. 27, 139);",
  "tika-s0105t9:17": "Aṭṭhakathāyaṁ panettha ‘‘dhammasenāpatissa dhammadesanaṁ sutvā pañcasatā bhikkhū sotāpattiphale patiṭṭhahiṁsu. Mahāmoggallānassa dhammadesanaṁ sutvā arahattaphale’’ti (dī. ni. aṭṭha. 1.486) vuttaṁ. Saṅghabhedakakkhandhakapāḷiyaṁ pana ‘‘atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā, āyasmatā ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ virajaṁ vītamalaṁ dhammacakkhuṁ udapādi ‘yaṁ kiñci samudayadhammaṁ, sabbaṁ taṁ nirodhadhamma’nti’’ (cūḷava. 345) ubhinnampi therānaṁ dhammadesanāya tesaṁ dhammacakkhupaṭilābhova dassito, tayidaṁ visadisavacanaṁ dīghabhāṇakānaṁ, khandhakabhāṇakānañca matibhedenāti daṭṭhabbaṁ. Saṅgāhakabhāsitā hi ayaṁ pāḷi, aṭṭhakathā ca teheva saṅgahamāropitā, apica pāḷiyaṁ uparimaggaphalampi saṅgahetvā ‘‘dhammacakkhuṁ udapādī’’ti vuttaṁ yathā taṁ brahmāyusutte, (ma. ni. 2.343) cūḷarāhulovādasutte (ma. ni. 3.416) cāti veditabbaṁ.",
  "tika-s0105t9:18": "‘‘Anusāsanīpāṭihāriyaṁ pana buddhānaṁ satataṁ dhammadesanā’’ti sātisayatāya vuttaṁ. Saupārambhāni yathāvuttena patirūpakena upārambhitabbato. Sadosāni parāropitadosasamucchindanassa anupāyabhāvato. Sadosattā eva addhānaṁ na tiṭṭhanti cirakālaṭṭhāyīni na honti. Addhānaṁ atiṭṭhanato na niyyantīti phalena hetuno anumānaṁ. Aniyyānikatāya hi tāni anaddhaniyāni. Anusāsanīpāṭihāriyaṁ anupārambhaṁ visuddhippabhavato, visuddhinissayato ca. Tatoyeva niddosaṁ. Na hi tattha pubbāparavirodhādidosasambhavo atthi. Niddosattā eva addhānaṁ tiṭṭhati parappavādavātehi, kilesavātehi ca anupahantabbato. Addhānaṁ tiṭṭhanato niyyātīti idhāpi phalena hetuno anumānaṁ. Niyyānikatāya hi taṁ addhaniyaṁ. Tasmāti yathāvuttakāraṇato, tena ca upārambhādiṁ, anupārambhādiñcāti ubhayaṁ yathākkamaṁ ubhayattha gārayhapāsaṁsabhāvānaṁ hetubhāvena paccāmasati.",
  "tika-s0105t9:19": "Bhūtanirodhesakavatthuvaṇṇanā",
  "tika-s0105t9:20": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu pāṭihāriyesu vasippatto sukusalopi samāno mahābhūtānaṁ aparisesanirodhasaṅkhātaṁ nibbānaṁ nāvabujjhi, tasmā tadubhayāni niyyānāvahattābhāvato aniyyānikānīti tesaṁ aniyyānikabhāvadassanatthaṁ. Niyyānikabhāvadassanatthanti anusāsanīpāṭihāriyaṁ takkarassa ekantato niyyānāvahanti tasseva niyyānikabhāvadassanatthaṁ.",
  "tika-s0105t9:21": "Evaṁ etissā desanāya mukhyapayojanaṁ dassetvā idāni anusaṅgikapayojanaṁ dassetuṁ ‘‘apicā’’tiādi āraddhaṁ. Niyyānameva hi etissā desanāya mukhyapayojanaṁ tassa tadatthabhāvato. Buddhānaṁ pana mahantabhāvo anusaṅgikapayojanaṁ atthāpattiyāva gantabbato. Kīdiso nāmesa bhikkhūti āha ‘‘yo mahābhūte’’tiādi. Pariyesantoti apariyesaṁ nirujjhanavasena mahābhūte gavesanto, tesaṁ anavasesanirodhaṁ vīmaṁsantoti vuttaṁ hoti. Vicaritvāti dhammatāya codiyamāno paricaritvā. Dhammatāsiddhaṁ kiretaṁ, yadidaṁ tassa bhikkhuno tathā vicaraṇaṁ yathā abhijātiyaṁ mahāpathavikampādi. Vissajjokāsanti vissajjaṭṭhānaṁ, ‘‘vissajjakara’’ntipi pāṭho, vissajjakanti attho. Tasmāti buddhameva pucchitvā nikkaṅkhattā, tasseva vissajjituṁ samatthatāyāti vuttaṁ hoti. Mahantabhāvappakāsanatthanti sadevake loke anaññasādhāraṇassa buddhānaṁ mahantabhāvassa mahānubhāvatāya dīpanatthaṁ. Idañca kāraṇanti ‘‘sabbesampi buddhānaṁ sāsane ediso eko bhikkhu tadānubhāvappakāsako hotī’’ti imampi kāraṇaṁ.",
  "tika-s0105t9:22": "Katthāti nimitte bhummaṁ, kasmiṁ ṭhāne kāraṇabhūteti atthaṁ dassetuṁ ‘‘kiṁ āgammā’’ti vuttaṁ, kiṁ ārammaṇaṁ paccayabhūtaṁ adhigantvā adhigamanahetūti attho. Tenāha ‘‘kiṁ pattassā’’ti. Kimārammaṇaṁ pattassa puggalassa nirujjhantīti sambandho, hetugabbhavisesanametaṁ. Teti mahābhūtā. Appavattivasenāti puna anuppajjanavasena. Sabbākārenāti vacanatthalakkhaṇarasapaccupaṭṭhānapadaṭṭhāna-samuṭṭhānakalāpacuṇṇanānattekattavinibbhogā- vinibbhogasabhāga-visabhāgaajjhattikabāhirasaṅgahapaccayasamannāhārapaccayavibhāgākārato , sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.",
  "tika-s0105t9:23": "488. Dibbanti ettha pañcahi kāmaguṇehi samaṅgībhūtā hutvā vicaranti, kīḷanti, jotenti cāti devā, devalokā. Te yanti upagacchanti etenāti devayāniyo yathā ‘‘niyyānikā’’ti (dha. sa. dukamātikā 97) ettha anīyasaddo katvatthe, tathā idha karaṇattheti daṭṭhabbaṁ. Tathā hi vuttaṁ ‘‘tena hesā’’tiādi. Vasaṁ vattentoti ettha vasavattanaṁ nāma yathicchitaṭṭhānagamanaṁ. Tanti iddhividhañāṇaṁ. Cattāro mahārājāno etesaṁ issarāti cātumahārājikā. Kasmā panesa samīpe ṭhitaṁ sadevakalokapajjotaṁ bhagavantaṁ apucchitvā dūre deve upasaṅkamīti codanamapaneti ‘‘samīpe ṭhita’’ntiādinā. ‘‘Ye devā maggaphalalābhino, tepi tamatthaṁ ekadesena jāneyyuṁ, buddhavisayo panāyaṁ pañho pucchito’’ti cintetvā ‘‘na jānāmā’’ti āhaṁsu. Tenāha ‘‘buddhavisaye’’tiādi. Na labbhāti na sakkā, ajjhottharaṇaṁ nāmettha pucchāya nibbādhananti vuttaṁ ‘‘punappunaṁ pucchatī’’ti. ‘‘Hatthato mocessāmā’’ti vohāravasena vuttaṁ, handa naṁ dūramapanessāmāti vuttaṁ hoti. Abhikkantatarāti ettha abhisaddo atisaddatthoti āha ‘‘atikkantatarā’’ti, rūpasampattiyā ceva paññāpaṭibhānādiguṇehi ca amhe abhibhuyya paresaṁ kāmanīyatarāti attho. Paṇītatarāti uḷāratarā. Tena vuttaṁ ‘‘uttamatarā’’ti.",
  "tika-s0105t9:24": "491-493. Sahassakkho pana sakko abhisametāvī āgataphalo viññātasāsano, so kasmā taṁ bhikkhuṁ upāyena niyyojesīti anuyogamapaneti ‘‘ayaṁ pana viseso’’tiādinā.",
  "tika-s0105t9:25": "Khajjopanakanti rattiṁ jalantaṁ khuddakakimiṁ. Dhamanto viyāti mukhavātaṁ dento viya. Atthi cevāti ediso mahābhūtapariyesako puggalo nāma vijjamāno eva bhaveyya, mayā apesitoyeva pacchā jānissatīti adhippāyo. Tatoti tathā cintanato paraṁ. Iddhividhañāṇasseva adhippetattā devayāniyasadisova. ‘‘Devayāniyamaggoti vā…pe… abhiññāñāṇanti vā sabbametaṁ iddhividhañāṇasseva nāma’’nti idaṁ pāḷiyaṁ, aṭṭhakathāsu ca tattha tattha āgataruḷhināmavasena vuttaṁ. Sabbāsupi hi abhiññāsu devayāniyamaggādiekacittakkhaṇikaappanādināmaṁ yathārahaṁ sambhavati.",
  "tika-s0105t9:26": "494.Āgamanapubbabhāgenimittanti brahmuno āgamanassa pubbabhāge uppajjanakanimittaṁ. Udayato pubbabhāgeti ānetvā sambandho. Imeti brahmakāyikā. Veyyākaraṇenāti byākaraṇena. Anāraddhacittoti anārādhitacitto atuṭṭhacitto. Vādanti dosaṁ. Vikkhepanti vācāya vividhā khepanaṁ.",
  "tika-s0105t9:27": "495.Kuhakattāti vuttanayena abhūtato aññesaṁ vimhāpetukāmattā. ‘‘Guhakattā’’ti paṭhitvā guyhitukāmattāti atthampi vadanti keci.",
  "tika-s0105t9:28": "Tīradassīsakuṇūpamāvaṇṇanā",
  "tika-s0105t9:29": "497.Padesenāti ekadesena, upādinnakena sattasantānapariyāpannenāti attho. Anupādinnakepīti anindriyabaddhepi. Nippadesatoti anavasesato. Tasmāti tathā pucchitattā, pucchāya ayuttabhāvatoti adhippāyo. Pucchāmūḷhassāti pucchitumajānanato pucchāya sammūḷhassa. Vitathapañho hi ‘‘pucchāmūḷho’’ti vuccati yathā ‘‘maggamūḷho’’ti. Pucchāya dosaṁ dassetvāti tena katapucchāya pucchitākāre dosaṁ vibhāvetvā. Pucchāvissajjananti tathā sikkhāpitāya avitathapucchāya vissajjanaṁ. Yasmā vissajjanaṁ nāma pucchānurūpaṁ, pucchāsabhāgena vissajjetabbato, na ca tathāgatā virajjhitvā katapucchānurūpaṁ virajjhitvāva vissajjenti, atthasabhāgatāya ca vissajjanassa pucchakā tadatthaṁ anavabujjhantā sammuyhanti, tasmā pucchaṁ sikkhāpetvā avitathapucchāya vissajjanaṁ buddhānamāciṇṇanti veditabbaṁ. Tenāha ‘‘kasmā’’tiādi. Duviññāpayoti yathāvuttakāraṇena duviññāpetabbo.",
  "tika-s0105t9:30": "498.Na patiṭṭhātīti paccayaṁ katvā na patiṭṭhahati. ‘‘Katthā’’ti idaṁ nimitte bhummanti āha ‘‘kiṁ āgammā’’ti. Appatiṭṭhāti appaccayā, sabbena sabbaṁ samucchinnakāraṇāti attho. Upādinnaṁyevāti indriyabaddhameva. Yasmā ekadisābhimukhaṁ santānavasena bahudhā saṇṭhite rūpappabandhe dīghasaññā, tamupādāya tato appakaṁ saṇṭhite rassasaññā, tadubhayañca visesato rūpaggahaṇamukhena gayhati, tasmā ‘‘saṇṭhānavasenā’’tiādi vuttaṁ. Appaparimāṇe rūpasaṅghāte aṇusaññā, tadupādāya tato mahati thūlasaññā, idampi dvayaṁ visesato rūpaggahaṇamukhena gayhatīti āha ‘‘imināpī’’tiādi. ‘‘Pi-saddena cettha ‘saṇṭhānavasena upādārūpaṁ vutta’’nti etthāpi vaṇṇamattameva kathitanti imamatthaṁ samuccinātī’’ti vadanti. Vaṇṇasaddo hettha rūpāyatanapariyāyova. Subhanti sundaraṁ, iṭṭhanti attho . Asubhanti asundaraṁ, aniṭṭhanti attho. Tenāha ‘‘iṭṭhāniṭṭhārammaṇaṁ panevaṁ kathita’’nti. Dīghaṁ rassaṁ aṇuṁ thūlaṁ subhāsubhanti tīsupi ṭhānesu rūpāyatanamukhena upādārūpasseva gahaṇaṁ bhūtarūpānaṁ visuṁ gahitattāti daṭṭhabbaṁ. ‘‘Kattha āpo ca pathavī, tejo vāyo na gādhatī’’ti hi bhūtarūpāni visuṁ gayhanti. Nāmanti vedanādikkhandhacatukkaṁ. Tañhi ārammaṇābhimukhaṁ namanato, nāmakaraṇato ca ‘‘nāma’’nti vuccati. Heṭṭhā ‘‘dīghaṁ rassa’’ntiādinā vuttameva idha ruppanaṭṭhena rūpasaññāya gahitanti dasseti ‘‘dīghādibheda’’nti iminā. Ādisaddena āpādīnañca saṅgaho. Yasmā vā dīghādisamaññā na rūpāyatanavatthukāva, atha kho bhūtarūpavatthukāpi. Tathā hi saṇṭhānaṁ phusanamukhenapi gayhati, tasmā dīgharassādiggahaṇena bhūtarūpampi gayhatevāti imamatthaṁ viññāpetuṁ ‘‘dīghādibhedaṁ rūpa’’ micceva vuttaṁ. Kiṁ āgammāti kiṁ adhigantvā kissa adhigamanahetu. ‘‘Uparujjhatī’’ti idaṁ anuppādanirodhaṁ sandhāya vuttaṁ, na khaṇanirodhanti āha ‘‘asesametaṁ nappavattatī’’ti.",
  "tika-s0105t9:31": "499.Tatra veyyākaraṇaṁ bhavatīti anusandhivacanamattaṁ cuṇṇiyapāṭhaṁ vatvā veyyākaraṇavacanabhūtaṁ viññāṇantiādiṁ silokamāhāti adhippāyo. Viññātabbanti visiṭṭhena ñāṇena ñātabbaṁ, sabbañāṇuttamena ariyamaggañāṇena paccakkhato jānitabbanti attho. Tenāha ‘‘nibbānassetaṁ nāma’’nti. Nidassīyateti nidassanaṁ, cakkhuviññeyyaṁ, na nidassanaṁ anidassanaṁ, acakkhuviññeyyanti atthaṁ vadanti. Nidassanaṁ vā upamā, tadetassa natthīti anidassanaṁ. Na hi nibbānassa niccassa ekabhūtassa accantapaṇītasabhāvassa sadisaṁ nidassanaṁ kutoci labbhatīti. Yaṁ ahutvā sambhoti, hutvā paṭiveti, taṁ saṅkhataṁ udayavayantehi saantaṁ, asaṅkhatassa pana nibbānassa niccassa te ubhopi antā na santi, tato eva navabhāvāpagamasaṅkhātā jaratāpi tassa natthīti vuttaṁ ‘‘uppādanto vā’’tiādi. Tattha uppādantoti uppādāvatthā. Vayantoti bhaṅgāvatthā. Ṭhitassa aññathattantoti jaratā vuttā. Avasesaggahaṇena ṭhitāvatthā anuññātā hoti. Titthassāti pānatitthassa. Tattha nibbacanaṁ dasseti ‘‘tañhī’’tiādinā. Papantīti pakārena pivanti. Tathā hi ācariyena vuttaṁ ‘‘papanti etthāti papanti vuttaṁ. Ettha hi papanti pānatittha’’nti (dī. ni. ṭī. 1.499) niruttinayena, yathārutalakkhaṇena vā pa-kārassa bha-kāro kato.Sabbatoti sabbakammaṭṭhānamukhato. Tenāha ‘‘aṭṭhatiṁsāya kammaṭṭhānesu yena yena mukhenā’’ti. Ayaṁ aṭṭhakathāto aparo nayo – pakārena bhāsanaṁ jotanaṁ pabhā, sabbato pabhā assāti sabbatopabhaṁ, kenaci anupakkiliṭṭhatāya samantato pabhassaraṁ visuddhanti attho. Ettha nibbāneti nimitte bhummaṁ dasseti ‘‘idaṁ nibbānaṁ āgammā’’ti iminā. Yena nibbānamadhigataṁ, taṁ santatipariyāpannānaṁyeva idha anuppādanirodho adhippetoti vuttaṁ ‘‘upādinnakadhammajātaṁ nirujjhati, appavattaṁ hotī’’ti.",
  "tika-s0105t9:32": "Tatthāti yadetaṁ ‘‘viññāṇassa nirodhenā’’ti padaṁ vuttaṁ, tasmiṁ. Viññāṇaṁ uddharati tassa vibhajjitabbattā. Carimakaviññāṇanti arahato cuticittasaṅkhātaṁ parinibbānacittaṁ. Abhisaṅkhāraviññāṇanti puññādiabhisaṅkhāracittaṁ. Etthetaṁ uparujjhatīti etasmiṁ nibbāne etaṁ nāmarūpaṁ anupādisesāya nibbānadhātuyā nirujjhati. Tenāha ‘‘vijjhāta…pe… bhāvaṁ yātī’’ti. Vijjhātadīpasikhā viyāti nibbutadīpasikhā viya. ‘‘Abhisaṅkhāraviññāṇassāpī’’tiādinā saupādisesanibbānadhātumukhena anupādisesanibbānadhātumeva vadati nāmarūpassa anavasesato uparujjhanassa adhippetattā. Tena vuttaṁ ‘‘anuppādavasena uparujjhatī’’ti. Sotāpattimaggañāṇenāti kattari, karaṇe vā karaṇavacanaṁ, nirodhenāti pana hetumhi. Etthāti nibbāne. Sesaṁ sabbattha uttānatthameva.",
  "tika-s0105t9:33": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā kevaṭṭasuttavaṇṇanāya līnatthapakāsanā.",
  "tika-s0105t9:34": "Kevaṭṭasuttavaṇṇanā niṭṭhitā."
}