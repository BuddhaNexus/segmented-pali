{
  "tika-vin05t19:0": "19. Kappiyabhūmivinicchayakathā",
  "tika-vin05t19:1": "101.Kappiyācatubhūmiyoti ettha ‘‘anujānāmi, bhikkhave, catasso kappiyabhūmiyo ussāvanantikaṁ gonisādikaṁ gahapatiṁ sammuti’’nti (mahāva. 295) vacanato ussāvanantikā gonisādikā gahapati sammutīti imā catasso kappiyabhūmiyo veditabbā. Tattha (mahāva. aṭṭha. 295) ussāvanantikā tāva evaṁ kātabbā – yo thambhānaṁ vā upari bhittipāde vā nikhanitvā vihāro karīyati, tassa heṭṭhā thambhapaṭicchakā pāsāṇā bhūmigatikā eva. Paṭhamatthambhaṁ pana paṭhamabhittipādaṁ vā patiṭṭhāpentehi bahūhi samparivāretvā ‘‘kappiyakuṭiṁ karoma, kappiyakuṭiṁ karomā’’ti vācaṁ nicchārentehi manussesu ukkhipitvā patiṭṭhāpentesu āmasitvā vā sayaṁ ukkhipitvā vā thambho vā bhittipādo vā patiṭṭhāpetabbo. Kurundimahāpaccarīsu pana ‘‘kappiyakuṭi kappiyakuṭīti vatvā patiṭṭhāpetabba’’nti vuttaṁ. Andhakaṭṭhakathāyaṁ ‘‘saṅghassa kappiyakuṭiṁ adhiṭṭhāmī’’ti vuttaṁ, taṁ pana avatvāpi aṭṭhakathāsu vuttanayena vutte doso natthi. Idaṁ panettha sādhāraṇalakkhaṇaṁ ‘‘thambhapatiṭṭhāpanañca vacanapariyosānañca samakālaṁ vaṭṭatī’’ti. Sace hi aniṭṭhite vacane thambho patiṭṭhāti, appatiṭṭhite vā tasmiṁ vacanaṁ niṭṭhāti, akatā hoti kappiyakuṭi. Teneva mahāpaccariyaṁ vuttaṁ ‘‘bahūhi samparivāretvā vattabbaṁ, avassañhi ettha ekassapi vacananiṭṭhānañca thambhapatiṭṭhānañca ekato bhavissatī’’ti. Iṭṭhakāsilāmattikākuṭṭakāsu pana kuṭīsu heṭṭhā cayaṁ bandhitvā vā abandhitvā vā karontu, yato paṭṭhāya bhittiṁ uṭṭhāpetukāmā honti, taṁ sabbapaṭhamaṁ iṭṭhakaṁ vā silaṁ vā mattikāpiṇḍaṁ vā gahetvā vuttanayeneva kappiyakuṭi kātabbā, iṭṭhakādayo bhittiyaṁ paṭhamiṭṭhakādīnaṁ heṭṭhā na vaṭṭanti, thambhā pana upari uggacchanti, tasmā vaṭṭanti. Andhakaṭṭhakathāyaṁ ‘‘thambhehi kariyamāne catūsu koṇesu cattāro thambhā, iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṁ. Tathā pana akatāyapi doso natthi, aṭṭhakathāsu hi vuttameva pamāṇaṁ.",
  "tika-vin05t19:2": "Gonisādikā duvidhā ārāmagonisādikā vihāragonisādikāti. Tāsu yattha neva ārāmo, na senāsanāni parikkhittāni honti, ayaṁ ārāmagonisādikā nāma. Yattha senāsanāni sabbāni vā ekaccāni vā parikkhittāni, ārāmo aparikkhitto, ayaṁ vihāragonisādikā nāma. Iti ubhayatrāpi ārāmassa aparikkhittabhāvoyeva pamāṇaṁ. ‘‘Ārāmo pana upaḍḍhaparikkhittopi bahutaraṁ parikkhittopi parikkhittoyeva nāmā’’ti kurundimahāpaccarīsu vuttaṁ, ettha kappiyakuṭiṁ laddhuṁ vaṭṭati.",
  "tika-vin05t19:3": "Gahapatīti manussā āvāsaṁ katvā ‘‘kappiyakuṭiṁ dema, paribhuñjathā’’ti vadanti, esā gahapati nāma, ‘‘kappiyakuṭiṁ kātuṁ demā’’ti vuttepi vaṭṭatiyeva. Andhakaṭṭhakathāyaṁ pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato paṭiggaho ca sannidhi ca antovutthañca tesaṁ santakaṁ bhikkhussa vaṭṭati, tasmā tesaṁ gehāni vā tehi dinnakappiyakuṭi vā gahapatīti vuccatī’’ti vuttaṁ, punapi vuttaṁ ‘‘bhikkhusaṅghassa vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ vā nāgānaṁ vā api brahmānaṁ vimānaṁ kappiyakuṭi hotī’’ti, taṁ suvuttaṁ. Saṅghasantakameva hi bhikkhusantakaṁ vā gehaṁ gahapatikuṭikā na hoti.",
  "tika-vin05t19:4": "Sammuti nāma ñattidutiyakammavācāya sāvetvā sammatā. Evañca pana, bhikkhave, sammannitabbā, byattena bhikkhunā paṭibalena saṅgho ñāpetabbo –",
  "tika-vin05t19:5": "‘‘Suṇātu me, bhante, saṅgho. Yadi saṅghassa pattakallaṁ saṅgho itthannāmaṁ vihāraṁ kappiyabhūmiṁ sammanneyya, esā ñatti.",
  "tika-vin05t19:6": "‘‘Suṇātu me, bhante, saṅgho. Saṅgho itthannāmaṁ vihāraṁ kappiyabhūmiṁ sammannati. Yassāyasmato khamati itthannāmassa vihārassa kappiyabhūmiyā sammuti, so tuṇhassa. Yassa nakkhamati, so bhāseyya.",
  "tika-vin05t19:7": "‘‘Sammato saṅghena itthannāmo vihāro kappiyabhūmi khamati saṅghassa, tasmā tuṇhī, evametaṁ dhārayāmī’’ti (mahāva. 295).",
  "tika-vin05t19:8": "Kammavācaṁ avatvā apalokanakammavasena sāvetvā katāpi sammatā eva.",
  "tika-vin05t19:9": "102. Yaṁ (mahāva. aṭṭha. 295) imāsu catūsu kappiyabhūmīsu vuttaṁ āmisaṁ, taṁ sabbaṁ antovutthasaṅkhyaṁ na gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā. Yaṁ pana akappiyabhūmiyaṁ sahaseyyappahonake gehe vuttaṁ saṅghikaṁ vā puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ, taṁ antovutthaṁ, tattha pakkañca antopakkaṁ nāma hoti, etaṁ na kappati. Sattāhakālikaṁ pana yāvajīvikañca vaṭṭati.",
  "tika-vin05t19:10": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ nikkhittasappiādīsu kiñci pakkhipitvā deti. Mukhasannidhi nāma hoti. Mahāpaccariyaṁ pana ‘‘antovutthaṁ hotī’’ti vuttaṁ. Tattha nāmamattameva nānākaraṇaṁ, bhikkhu akappiyakuṭiyaṁ ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ vaṭṭati. Sace āmisasaṁsaṭṭhaṁ katvā paribhuñjati, antovutthañceva sāmaṁpakkañca hoti. Etenupāyena sabbasaṁsaggā veditabbā. Yaṁ kiñci āmisaṁ bhikkhuno pacituṁ na vaṭṭati. Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti, tampi cāletuṁ na vaṭṭati, ‘‘yāguṁ nibbāpemī’’ti pana cāletuṁ vaṭṭati. Uttaṇḍulabhattaṁ labhitvā pidahituṁ na vaṭṭati. Sace pana manussā pidahitvā denti, vaṭṭati. ‘‘Bhattaṁ mā nibbāyatū’’ti pidahituṁ vaṭṭati, khīratakkādīsu pana sakiṁ kuthitesu aggiṁ kātuṁ vaṭṭati punapākassa anuññātattā.",
  "tika-vin05t19:11": "Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṁ upari bhittipāde vā nikhanitvā katā, sā sabbesu thambhesu ca bhittipādesu ca apanītesu jahitavatthukā hoti. Sace pana thambhe vā bhittipāde vā parivattenti, yo yo ṭhito, tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁ katvā vināsitakāle jahitavatthukāva hoti. Yehi pana iṭṭhakādīhi adhiṭṭhitā, tesu apanītesupi tadaññesu patiṭṭhātīti ajahitavatthukāva hoti. Gonisādikā pākārādīhi parikkhepe kate jahitavatthukāva hoti. Puna tasmiṁ ārāme kappiyakuṭiṁ laddhuṁ vaṭṭati. Sace pana punapi pākārādayo tattha tattha khaṇḍā honti, tato tato gāvo pavisanti, puna kappiyakuṭi hoti. Itarā pana dve gopānasīmattaṁ ṭhapetvā sabbasmiṁ chadane vinaṭṭhe jahitavatthukāva honti. Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "tika-vin05t19:12": "103. Yatra panimā catassopi kappiyabhūmiyo natthi, tattha kiṁ kātabbanti? Anupasampannassa datvā tassa santakaṁ katvā paribhuñjitabbaṁ. Tatridaṁ vatthu – karavikatissatthero kira vinayadharapāmokkho mahāsīvattherassa santikaṁ agamāsi. So dīpālokena sappikumbhaṁ passitvā ‘‘bhante, kimeta’’nti pucchi. Thero ‘‘āvuso, gāmato sappikumbho ābhato lūkhadivase sappinā bhuñjanatthāyā’’ti āha. Tato naṁ tissatthero ‘‘na vaṭṭati, bhante’’ti āha. Thero punadivase pamukhe nikkhipāpesi. Tissatthero puna ekadivasaṁ āgato taṁ disvā tatheva pucchitvā ‘‘bhante, sahaseyyappahonakaṭṭhāne ṭhapetuṁ na vaṭṭatī’’ti āha. Thero punadivase bahi nīharāpetvā nikkhipāpesi, taṁ corā hariṁsu. So puna ekadivasaṁ āgataṁ tissattheramāha ‘‘āvuso, tayā ‘na vaṭṭatī’ti vutte so kumbho bahi nikkhitto corehi haṭo’’ti. Tato naṁ tissatthero āha ‘‘nanu, bhante, anupasampannassa dātabbo assa, anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "tika-vin05t19:13": "Iti pāḷimuttakavinayavinicchayasaṅgahe",
  "tika-vin05t19:14": "Kappiyabhūmivinicchayakathā samattā."
}