{
  "tika-vin11t4:0": "Aniyatakathāvaṇṇanā",
  "tika-vin11t4:1": "542-3. Idāni saṅghādisesakathānantaraṁ aniyatakathaṁ dassetumāha ‘‘rahonisajjassādenā’’tiādi. Rahasi nisajjā rahonisajjā, tassā assādo rahonisajjassādo, tena rahonisajjassādena, methunadhammasannissitena kilesenāti attho. Vuttañhi aṭṭhakathāyaṁ ‘‘rahonisajjassādoti methunadhammasannissitakileso vuccatī’’ti (pārā. aṭṭha. 2.451). ‘‘Raho nāma cakkhussa raho sotassa raho. Cakkhussa raho nāma na sakkā hoti akkhiṁ vā nikhaṇiyamāne bhamukaṁ vā ukkhipiyamāne sīsaṁ vā ukkhipiyamāne passituṁ. Sotassa raho nāma na sakkā hoti pakatikathā sotu’’nti (pārā. 445) padabhājane vuttarahesu cakkhussa raho eva idhādhippeto. Yathāha aṭṭhakathāyaṁ ‘‘kiñcāpi pāḷiyaṁ ‘sotassa raho’ti āgataṁ, cakkhussa raheneva pana paricchedo veditabbo’’ti (pārā. aṭṭha. 2.444-445).",
  "tika-vin11t4:2": "Cakkhussa rahattā ‘‘paṭicchanna’’nti imampi paṭicchannattā eva ‘‘alaṁkammaniya’’nti imampi saṅgaṇhāti. Nisajjasaddopādānena ‘‘āsane’’ti idampi gahitameva. ‘‘Mātugāmassa santikaṁ gantukāmo’’ti iminā ‘‘mātugāmena saddhi’’nti idampi gahitameva. Evaṁ sāmatthiyā labbhamānapadopādānena yo pana bhikkhu mātugāmena saddhiṁ eko ekāya raho paṭicchanne āsane alaṁkammaniye nisajjassādenāti vuttaṁ hoti. Cakkhussa rahabhāvena kuṭṭādipaṭicchanne teneva methunasevanakammassa anurūpe āsane tadahujātāyapi manussitthiyā saha nisajjassādarāgena samannāgato hutvāti attho. Ettha ‘‘mātugāmassā’’ti tadahujātampi itthiṁ gaṇhātīti kuto labbhatīti? ‘‘Mātugāmo nāma manussitthī, na yakkhī, na petī, na tiracchānagatā, antamaso tadahujātāpi dārikā, pageva mahattarī’’ti (pārā. 445) padabhājanato labbhati.",
  "tika-vin11t4:3": "‘‘Nivāsetī’’ti iminā ‘‘kāyabandhanaṁ bandhati, cīvaraṁ pārupatī’’ti idaṁ lakkhīyati. Sabbatthāti yathāvuttaṁ payogato pubbāparapayoge saṅgaṇhāti. Teneva ‘‘payoge ca payoge cā’’ti vicchāpayogo kato. Nisīdato cassa dukkaṭanti yojanā. ‘‘Ubhinnampi nisajjāya pācittiya’’nti vakkhamānattā dukkaṭaṁ sandhāya ekakassa nisīdatoti gahetabbaṁ.",
  "tika-vin11t4:4": "544.Nisajjāyaubhinnampīti ettha ‘‘saki’’nti seso, ubhinnaṁ nisajjāpūraṇavasena aññamaññassa pure vā pacchā vā ekakkhaṇe vā mātugāmassa vā bhikkhussa vā ekavāraṁ nisajjāyāti vuttaṁ hoti. Vuttañhetaṁ pāḷiyaṁ ‘‘mātugāme nisinne bhikkhu upanisinno vā hotī’’tiādi (pārā. 445). Hoti pācittiyanti yojanā. Payogagaṇanāya ca honti pācittiyānīti gahetabbaṁ, mātugāmassa vā bhikkhuno vā ubhinnaṁ vā uṭṭhāyuṭṭhāya punappunaṁ upanisīdanapayogagaṇanāya cāti attho. ‘‘Āpattīhipi tīhipī’’ti vakkhamānattā pācittiyaggahaṇaṁ pārājikasaṅghādisesānaṁ upalakkhaṇaṁ hoti, tīsu ekaṁ hotīti vuttaṁ hoti. Ettha ‘‘payogagaṇanāyā’’ti idaṁ pārājikāya na labbhati ekapayogeneva sijjhanato. Kāyasaṁsaggasaṅghādiseso, pana sarīrato punappunaṁ viyujjitvā phusanena pācittiyañca yathāvuttanayeneva labbhati.",
  "tika-vin11t4:5": "Bahūsupi mātugāmesu bahukāni pācittiyāni hontīti yojanā. Bahūsu mātugāmesu nisinnesu nisinnānaṁ gaṇanāya ekeneva payogena bahūni pācittiyāni ca saṅghādisesā ca honti. ‘‘Payogagaṇanāya cā’’ti imassa etthāpi yujjamānattā tāsu visuṁ visuṁ uṭṭhāyuṭṭhāya punappunaṁ nisīdantīsu, sayañca uṭṭhāyuṭṭhāya punappunaṁ nisīdato tāsaṁ gaṇanāya āpajjitabbāpattiyo payogagaṇanāya ca bahū hontīti idaṁ labbhati. Etthāpi pana pārājikaṁ na labbhati, saṅghādiseso, pācittiyañca labbhati.",
  "tika-vin11t4:6": "545. Samīpe ṭhitopi andho anāpattiṁ na karotīti sotassa rahabhāve asatipi padhānabhūtassa ‘‘cakkhussa raho’’ti imassa aṅgassa vijjamānattā vuttaṁ ‘‘antodvādasahatthake’’ti, iminā savanūpacāre vijjamānepīti vuttaṁ hoti. Itthīnaṁ tu satampi ca na karoti anāpattinti yojanā, viññuno purisassa asannihitabhāvenāti adhippāyo. ‘‘Itthīnampi satampi cā’’ti likhanti, tatopi ayameva pāṭho sundaro. Pi-saddo vā tu-saddatthe daṭṭhabbo.",
  "tika-vin11t4:7": "546.Nipajjitvāti ettha ‘‘samīpe’’ti seso, ‘‘niddāyantopī’’ti etassa visesakena ‘‘nipajjitvā’’ti iminā nisīditvā niddāyantoti imassa nivattitattā samīpe nisīditvā niddāyantopi anandho manussapuriso anāpattiṁ karotīti labbhati. ‘‘Kevala’’nti visesanena balavaniddūpagato gahitoti tathā ahutvā antarantarā āpannāpanne vinicchinitvā pavattamānāya kapiniddāya niddāyantopi anāpattiṁ karotīti ayamattho labbhati. ‘‘Pihitadvāragabbhassā’’ti vattabbe majjhapadalopīsamāsavasena ‘‘pihitagabbhassā’’ti vuttaṁ. ‘‘Dvāre’’ti iminā dvārekadesabhūtaṁ ummāraṁ vā taṁsamīpaṁ vā upacārena vuttanti daṭṭhabbaṁ. Sace gabbho pihitadvāro na hoti, anāpattīti byatirekato dassitaṁ.",
  "tika-vin11t4:8": "547. Imasmiṁ aniyatasikkhāpade pāḷiyaṁ anāpattivāre asatipi ‘‘yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiya’’nti (pāci. 285) pañcamassa acelakavaggassa catutthasikkhāpade anāpattivāre ‘‘anāpatti yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati, ummattakassa ādikammikassā’’ti (pāci. 288) vutte anāpattivāre saṅgahetumāha ‘‘anandhe satī’’tiādi. ‘‘Etassa samīpe’’ti pakaraṇato labbhati. Idha pulliṅganiddesena puriso labbhati, ‘‘tenāpi abālena bhavitabbaṁ, manussajātikena bhavitabba’’nti idañca ‘‘viññusmi’’nti iminā labbhati. Andhasadisaniddūpagatapaṭipakkhavācianandhapadena ‘‘aniddāyante’’ti labbhati, manāpāmanāpaṁ jānante aniddāyante manussapurise dassanūpacārassa anto vijjamāneti attho.",
  "tika-vin11t4:9": "‘‘Nisajjapaccayā doso natthī’’ti iminā sambandho, evarūpe raho āsane mātugāmena saddhiṁ nisinnapaccayā āpatti natthīti attho. ‘‘Ṭhitassā’’ti imināpi tadeva padaṁ yojetabbaṁ. Viññumhi paṭibale manussapurise asannihitepi tathāvidhe raho āsane mātugāme āsane nisinnepi sayānepi ṭhitepi sayaṁ ṭhitassa nisajjāya abhāvā tappaccayā āpatti na hotīti attho. Arahasaññino nisajjapaccayā doso natthīti raho āsane mātugāmena saddhiṁ nisajjantassāpi ‘‘raho’’ti saññārahitassa nisīdato nisajjapaccayā anāpattīti attho. Vikkhittacetaso nisajjapaccayā doso natthīti yojanā.",
  "tika-vin11t4:10": "548. Ettāvatā pācittiyāpattimattato anāpattippakāraṁ dassetvā idāni imassa sikkhāpadassa aniyatavohārahetubhūtāhi tīhi āpattīhi anāpattipakāraṁ dassetumāha ‘‘na doso’’tiādi. Āpattīhipi tīhipīti ‘‘nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo pārājikena vā saṅghādisesena vā pācittiyena vā’’ti (pārā. 444) pāḷiyaṁ vuttāhi ‘‘paṭhamapārājikāpattikāyasaṁsaggasaṅghādisesāpattipācittiyāpattī’’ti imāhi tīhipi āpattīhīti vuttaṁ hotīti.",
  "tika-vin11t4:11": "Paṭhamāniyatakathāvaṇṇanā.",
  "tika-vin11t4:12": "549. Vattabbabhāvenādhikatadutiyāniyatavinicchayato paṭhamāniyate vuttavinicchayehi samaṁ vinicchayaṁ pahāya tattha avuttaṁ imasseva vinicchayavisesaṁ dassetumāha ‘‘anandhā’’tiādi. Idha duṭṭhullavācāsaṅghādisesassāpi gahitattā tato anāpattikaraṁ dassetuṁ ‘‘abadhiro’’ti vuttaṁ. Anandho abadhiroti ‘‘puriso’’ti idaṁ sandhāya vuttaṁ. ‘‘Itthī’’ti idaṁ sandhāya ‘‘anandhābadhirā’’ti gahetabbaṁ. Evamuparipi. Tenāpi savanūpacārantogadhena bhavitabbanti dassetuṁ ‘‘antodvādasahatthaṭṭho’’ti vuttaṁ.",
  "tika-vin11t4:13": "550.‘‘Andho abadhiro anāpattiṁ na karotī’’ti idaṁ kāyasaṁsaggasaṅghādisesaṁ sandhāya vuttaṁ. ‘‘Badhiro vāpi cakkhumā, na karoti anāpatti’’nti idaṁ pana duṭṭhullavācāsaṅghādisesaṁ sandhāya vuttanti evamettha sandhāya bhāsitattho veditabbo.",
  "tika-vin11t4:14": "Purimāniyatakathāya avuttavisesassa dutiyāniyatakathāya vattumicchitattā ayampi viseso idha vattabbo. Koyaṁ viseso, yo idha vattabboti ce? Tattha ‘‘paṭicchanne āsane alaṁkammaniye’’ti (pārā. 444) vuttaṁ āsanaṅgadvayaṁ idha ‘‘na heva kho pana paṭicchannaṁ āsanaṁ hoti nālaṁkammaniya’’nti (pārā. 453) nisedhetvā ‘‘alañca kho hoti mātugāmaṁ duṭṭhullāhi vācāhi obhāsitu’’nti (pārā. 453) idaṁ apubbaṅgaṁ vuttaṁ. Tatra mātugāmoti antamaso tadahujātāpi dārikā gahitā, idha ‘‘mātugāmo nāma manussitthī, na yakkhī, na petī, na tiracchānagatā, viññū paṭibalā subhāsitadubbhāsitaṁ duṭṭhullāduṭṭhullaṁ ājānitu’’nti (pārā. 454) viññū paṭibalo mātugāmova vutto. Tattha ‘‘pārājikena vā saṅghādisesena vā pācittiyena vā’’ti (pārā. 444) tisso āpattiyo vuttā, idha ‘‘nisajjaṁ bhikkhu paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena vā’’ti (pārā. 453) dveyeva āpattiyo vuttā. Saṅghādisesesu ca tattha ‘‘sā ce evaṁ vadeyya ‘ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto’ti, so ca taṁ paṭijānāti, āpattiyā kāretabbo’’ti (pārā. 448) kāyasaṁsaggasaṅghādisesova vutto, idha so ca vutto, ‘‘sā ce evaṁ vadeyya ‘ayyassa mayā sutaṁ nisinnassa mātugāmaṁ duṭṭhullāhi vācāhi obhāsentassā’ti, so ca taṁ paṭijānāti, āpattiyā kāretabbo’’ti (pārā. 455) duṭṭhullavācāsaṅghādiseso ca vutto. Ettako ubhinnamaniyatānaṁ viseso.",
  "tika-vin11t4:15": "Ayaṁ kasmā na vuttoti? Ayaṁ sambodhavatthuviseso vattumicchito pana aṭṭhakathāgatavinicchayavisesatoti tasmā na vuttoti daṭṭhabbo. Tisamuṭṭhānamevidaṁ kāyacittavācācittakāyavācācittavasena tīṇi samuṭṭhānāni etassāti katvā.",
  "tika-vin11t4:16": "Imehipi dvīhi aniyatasikkhāpadehi sikkhāpadantaresu paññattāyeva āpattiyo, anāpattiyo ca dassitā, na koci āpattiviseso vutto, tasmā kimetesaṁ vacanenāti? Vuccate – vinayavinicchayalakkhaṇaṁ ṭhapetuṁ bhagavatā uppanne vatthumhi dve aniyatā paññattā. Kathaṁ? Evarūpāyapi saddheyyavacanāya upāsikāya vuccamāno paṭijānamānova āpattiyā kāretabbo, na appaṭijānamāno, tasmā ‘‘yāya kāyaci āpattiyā yena kenaci codite paṭiññātakaraṇaṁyevaṅgaṁ kātabba’’nti imehi sikkhāpadehi vinicchayalakkhaṇaṁ ṭhapitanti veditabbaṁ. Atha kasmā bhikkhunīnaṁ aniyataṁ na vuttanti? Idameva lakkhaṇaṁ sabbattha anugatanti na vuttaṁ.",
  "tika-vin11t4:17": "Dutiyāniyatakathāvaṇṇanā.",
  "tika-vin11t4:18": "Iti vinayatthasārasandīpaniyā",
  "tika-vin11t4:19": "Vinayavinicchayavaṇṇanāya",
  "tika-vin11t4:20": "Aniyatakathāvaṇṇanā niṭṭhitā."
}