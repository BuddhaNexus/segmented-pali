{
  "tika-s0102t1:0": "2. Mahānidānasuttavaṇṇanā",
  "tika-s0102t1:1": "Nidānavaṇṇanā",
  "tika-s0102t1:2": "95.Janapadinoti janapadavanto, janapadassa vā issarasāmino rājakumārā gottavasena kurū nāma. Tesaṁ nivāso yadi eko janapado, kathaṁ bahuvacananti āha ‘‘ruḷhisaddenā’’ti. Akkharacintakā hi īdisesu ṭhānesu yutte viya īdisaliṅgavacanāni icchanti. Ayamettha ruḷhi yathā aññatthāpi ‘‘aṅgesu viharati, mallesu viharatī’’ti ca. Tabbisesanepi janapadasadde jātisadde ekavacanameva. Aṭṭhakathācariyā panāti pana-saddo visesatthajotano, tena ‘‘puthuatthavisayatāya evetaṁ puthuvacana’’nti ‘‘bahuke panā’’tiādinā vakkhamānaṁ visesaṁ joteti. Sutvāti mandhātumahārājassa ānubhāvadassanānusārena paramparānugataṁ kathaṁ sutvā. Anusaṁyāyantenāti anuvicarantena. Etesaṁ ṭhānanti candimasūriyamukhena cātumahārājikabhavanamāha. Tenāha ‘‘tattha agamāsī’’tiādi. Soti mandhātumahārājā. Tanti cātumahārājikarajjaṁ. Gahetvāti sampaṭicchitvā. Puna pucchi pariṇāyakaratanaṁ.",
  "tika-s0102t1:3": "Dovārikabhūmiyaṁ tiṭṭhanti sudhammāya devasabhāya, devapurassa ca catūsu dvāresu ārakkhāya adhigatattā. ‘‘Dibbarukkhasahassapaṭimaṇḍita’’nti idaṁ ‘‘cittalatāvana’’ntiādīsupi yojetabbaṁ.",
  "tika-s0102t1:4": "Pathaviyaṁ patiṭṭhāsīti bhassitvā pathaviyā āsannaṭṭhāne aṭṭhāsi. Na hi cakkaratanaṁ bhūmiyaṁ patati, tathāṭhitañca nacirasseva antaradhāyi tenattabhāvena cakkavattiissariyassa abhāvato. ‘‘Cirataraṁ kālaṁ ṭhatvā’’ti apare. Rājā ekakova agamāsi attano ānubhāvena. Manussabhāvoti manussagandhasarīranissandādimanussabhāvo. Pāturahosīti devaloke pavattivipākadāyino aparāpariyāya vedanīyassa kammassa katokāsattā sabbadā soḷasavassuddesikatā mālāmilāyanādi dibbabhāvo pāturahosi. Tadā manussānaṁ asaṅkheyyāyukatāya sakkarajjaṁ kāretvā. ‘‘Kiṁ me iminā upaddharajjenā’’ti atricchatāya atittova. Manussaloke utuno kakkhaḷatāya vātātapena phuṭṭhagatto kālamakāsi.",
  "tika-s0102t1:5": "Avayavesu siddho viseso samudāyassa visesako hotīti ekampi raṭṭhaṁ bahuvacanena vohariyati.",
  "tika-s0102t1:6": "Da-kārena atthaṁ vaṇṇayanti niruttinayena. Kammāsoti kammāsapādo vuccati uttarapadalopena yathā ‘‘rūpabhavo rūpa’’nti. Kathaṁ pana so ‘‘kammāsapādo’’ti vuccatīti āha ‘‘tassa kirā’’tiādi. Damitoti ettha kīdisaṁ damanaṁ adhippetanti āha ‘‘porisādabhāvato paṭisedhito’’ti. ‘‘Ime pana therāti majjhimabhāṇakā’’ti keci. Apare pana ‘‘aṭṭhakathācariyā’’ti, ‘‘dīghabhāṇakā’’ti vadanti. Ubhayathāpi cūḷakammāsadammaṁ sandhāya tathā vadanti. Yakkhiniputto hi kammāsapādo alīnasattukumārakāle (cariyā. 2.75) bodhisattena tattha damito. Sutasomakāle (jā. 2.21.371) pana bārāṇasirājā porisādabhāvapaṭisedhanena yattha damito, taṁ mahākammāsadammaṁ nāma. ‘‘Putto’’ti vatvā ‘‘atrajo’’ti vacanaṁ orasaputtabhāvadassanatthaṁ.",
  "tika-s0102t1:7": "Yehi āvasitappadeso ‘‘kururaṭṭha’’nti nāmaṁ labhi, te uttarakuruto āgatamanussā tattha rakkhitaniyāmeneva pañca sīlāni rakkhiṁsu. Tesaṁ diṭṭhānugatiyā pacchimajanatāti so desadhammavasena avicchedato pavattamāno kuruvattadhammoti paññāyittha. Ayañca attho kurudhammajātakena dīpetabbo. So aparabhāge paṭhamaṁ yattha saṁkiliṭṭho jāto, taṁ dassetuṁ ‘‘kururaṭṭhavāsīna’’ntiādi vuttaṁ. Yattha bhagavato vasanokāsabhūto koci vihāro na hoti, tattha kevalaṁ gocaragāmakittanaṁ nidānakathāya pakati yathā taṁ sakkesu viharati devadahaṁ nāma sakyānaṁ nigamoti imamatthaṁ dassento ‘‘avasanokāsato’’tiādimāha.",
  "tika-s0102t1:8": "‘‘Āyasmā’’ti vā ‘‘devānaṁ piyā’’ti vā ‘‘tatra bhava’’nti vā piyasamudāhāro esoti āha ‘‘āyasmāti piyavacanameta’’nti. Tayidaṁ piyavacanaṁ garugāravavasena vuccatīti āha ‘‘gāravavacanameta’’nti.",
  "tika-s0102t1:9": "Atidūraaccāsannavajjanena nātidūranāccāsannaṁ nāma gahitaṁ, taṁ pana avakaṁsato ubhinnaṁ pasāritahatthānaṁ saṅghaṭṭanena veditabbaṁ. Cakkhunā cakkhuṁ āhacca daṭṭhabbaṁ hoti, tenāpi agāravameva kataṁ hoti. Gīvaṁ parivattetvāti parivattanavasena gīvaṁ pasāretvā.",
  "tika-s0102t1:10": "Kulasaṅgahatthāyāti kulānuddayatāvasena kulānaṁ anuggaṇhanatthāya sahassabhaṇḍikaṁ nikkhipanto viya bhikkhapaṭiggaṇhanena tesaṁ mahato puññābhisandassa jananena. Paṭisammajjitvāti antevāsikehi sammajjanaṭṭhānaṁ sakkaccakāritāya puna sammajjitvā. Tikkhattunti ‘‘ādito paṭṭhāya anta’’ntiādinā vuttacaturākārūpasañhite tayo vāre, tenassa dvādasakkhattuṁ sammasitabhāvamāha.",
  "tika-s0102t1:11": "Amhākaṁ bhagavato gambhīrabhāveneva kathitattā sesabuddhehipi evameva kathitoti dhammanvaye ṭhatvā vuttaṁ ‘‘sabbabuddhehi…pe… kathito’’ti. Sālindanti saparibhaṇḍaṁ. ‘‘Sineruṁ ukkhipantoviyā’’ti iminā tādisāya desanāya sudukkarabhāvamāha. Suttameva ‘‘suttantakatha’’nti āha dhammakkhandhabhāvato. Yathā vinayapaṇṇattibhūmantarasamayantarānaṁ vijānanaṁ anaññasādhāraṇaṁ sabbaññutañāṇasseva visayo, evaṁ antadvayavinimuttassa kārakavedakarahitassa paccayākārassa vibhajanaṁ pīti dassetuṁ ‘‘buddhānañhī’’tiādi āraddhaṁ. Tattha ṭhānānīti kāraṇāni. Gajjitaṁ mahantaṁ hotīti taṁ desetabbasseva anekavidhatāya, duviññeyyatāya ca nānānayehi pavattamānaṁ desanāgajjitaṁ mahantaṁ vipulaṁ, bahubhedañca hoti. Ñāṇaṁ anupavisatīti tato eva desanāñāṇaṁ desetabbadhamme vibhāgaso kurumānaṁ anu anu pavisati, tena anupavissa ṭhitaṁ viya hotīti attho. Buddhañāṇassa mahantabhāvo paññāyatīti evaṁvidhassa nāma dhammassa desakaṁ, paṭivedhakañcāti buddhānaṁ desanāñāṇassa, paṭivedhañāṇassa ca uḷārabhāvo pākaṭo hoti. Ettha ca kiñcāpi ‘‘sabbaṁ vacīkammaṁ buddhassa bhagavato ñāṇapubbaṅgamaṁ ñāṇānuparivatta’’nti (mahāni. 69, 169; cūḷani. 85; paṭi. ma. 3.5; netti. 14) vacanato sabbāpi bhagavato desanā ñāṇarahitā natthi, sīhasamānavuttitāya sabbattha samānappavatti. Desetabbavasena pana desanā visesato ñāṇena anupaviṭṭhā, gambhīratarā ca hotīti daṭṭhabbaṁ. Kathaṁ pana vinayapaññattiṁ patvā desanā tilakkhaṇabbhāhatā suññatapaṭisaṁyuttā hotīti? Tatthāpi sannisinnaparisāya ajjhāsayānurūpaṁ pavattamānā desanā saṅkhārānaṁ aniccatādivibhāvanaṁ, sabbadhammānaṁ attattaniyatābhāvappakāsanañca hoti. Tenevāha ‘‘anekapariyāyena dhammiṁ kathaṁ katvā’’tiādi.",
  "tika-s0102t1:12": "Āpajjāti patvā yathā ñāṇakoñcanādaṁ vissajjeti, evaṁ pāpuṇitvā.",
  "tika-s0102t1:13": "Pamāṇātikkameti aparimāṇatthe ‘‘yāvañcidaṁ tena bhagavatā’’tiādīsu (dī. ni. 1.4) viya. Aparimeyyabhāvajotano hi ayaṁ yāva-saddo. Tenāha ‘‘atigambhīro attho’’ti. Avabhāsatīti ñāyati upaṭṭhāti. Ñāṇassa tathā upaṭṭhānañhi sandhāya ‘‘dissatī’’ti vuttaṁ. Nanu esa paṭiccasamuppādo ekantagambhīrova, tattha kasmā gambhīrāvabhāsatā jotitāti? Saccametaṁ, ekantagambhīratādassanatthameva panassa gambhīrāvabhāsaggahaṇaṁ. Tasmā aññattha labbhamānaṁ catukoṭikaṁ byatirekamukhena nidassetvā taṁ evassa ekantagambhīrataṁ vibhāvetuṁ ‘‘ekañhī’’tiādi vuttaṁ. Etaṁ natthīti agambhīro, agambhīrāvabhāso cāti etaṁ dvayaṁ natthi, tena yathādassite catukoṭike pacchimā eka koṭi labbhatīti dasseti. Tenāha ‘‘ayañhī’’tiādi.",
  "tika-s0102t1:14": "Yehi gambhīrabhāvehi paṭiccasamuppādo ‘‘gambhīro’’ti vuccati, te catūhi upamāhi ulliṅgento ‘‘bhavaggaggahaṇāyā’’tiādimāha. Yathā bhavaggaṁ hatthaṁ pasāretvā gahetuṁ na sakkā dūrabhāvato, evaṁ saṅkhārādīnaṁ avijjādipaccayasambhūtasamudāgataṭṭho pākatikañāṇena gahetuṁ na sakkā. Yathā sineruṁ bhinditvā miñjaṁ pabbatarasaṁ pākatikapurisena nīharituṁ na sakkā, evaṁ paṭiccasamuppādagate dhammatthādike pākatikañāṇena bhinditvā vibhajja paṭivijjhanavasena jānituṁ na sakkā. Yathā mahāsamuddaṁ pākatikapurisassa bāhudvayena padhārituṁ na sakkā, evaṁ vepullaṭṭhena mahāsamuddasadisaṁ paṭiccasamuppādaṁ pākatikañāṇena desanāvasena padhārituṁ na sakkā. Yathā mahāpathaviṁ parivattetvā pākatikapurisassa pathavojaṁ gahetuṁ na sakkā, evaṁ ‘‘itthaṁ avijjādayo saṅkhārādīnaṁ paccayā hontī’’ti tesaṁ paccayabhāvo pākatikañāṇena nīharitvā gahetuṁ na sakkāti. Evaṁ catubbidhagambhīratāvasena catasso upamā yojetabbā. Pākatikañāṇavasena cāyamatthayojanā katā diṭṭhasaccānaṁ tattha paṭivedhasabhāvato, tathāpi yasmā sāvakānaṁ, paccekabuddhānañca tattha sappadesameva ñāṇaṁ, buddhānaṁyeva nippadesaṁ, tasmā vuttaṁ ‘‘buddhavisayaṁ pañha’’ntiādi.",
  "tika-s0102t1:15": "Ussādentoti paññāya ukkaṁsento, uggaṇhantoti attho. Apasādentoti nibbhacchanto, niggaṇhantoti attho.",
  "tika-s0102t1:16": "Ussādanāvaṇṇanā",
  "tika-s0102t1:17": "Tenāti mahāpaññābhāvena. Tatthāti therassa satipi uttānabhāve, paṭiccasamuppādassaaññesaṁ gambhīrabhāve. Subhojanarasapuṭṭhassāti sundarena bhojanarasena positassa. Katayogassāti nibaddhapayogena kataparicayassa. Mallapāsāṇanti mallehi mahabbaleheva ukkhipitabbapāsāṇaṁ. Kuhiṁ imassa bhāriyaṭṭhānanti kasmiṁ passe imassa pāsāṇassa garutarappadesoti tassa sallahukabhāvaṁ dīpento vadati.",
  "tika-s0102t1:18": " Timirapiṅgaleneva dīpenti tassa mahāvipphārabhāvato. Tenāha ‘‘tassa kirā’’tiādi. Pakkuthatīti pakkuthantaṁ viya parivattati parito vivattati. Lakkhaṇavacanañhetaṁ. Piṭṭhiyaṁ sakalinapadakāpiṭṭhaṁ. Kāyūpapannassāti mahatā kāyena upetassa, mahākāyassāti attho.",
  "tika-s0102t1:19": "Piñchavaṭṭīti piñchakalāpo. Supaṇṇavātanti nāgaggahaṇādīsu pakkhapapphoṭanavasena uppajjanakavātaṁ.",
  "tika-s0102t1:20": "Pubbūpanissayasampattikathāvaṇṇanā",
  "tika-s0102t1:21": "‘‘Pubbūpanissayasampattiyā’’tiādinā uddiṭṭhakāraṇāni vitthārato vivarituṁ ‘‘ito kirā’’tiādi vuttaṁ. Tattha itoti ito kappato . Satasahassimeti satasahassame. Haṁsāvatī nāma nagaraṁ ahosi jātanagaraṁ. Dhurapattānīti bāhirapattāni, yāni dīghatamāni.",
  "tika-s0102t1:22": "Kaniṭṭhabhātāti vemātikabhātā kaniṭṭho yathā amhākaṁ bhagavato nandatthero. Buddhānañhi sahodarā bhātaro nāma na honti. Kathaṁ jeṭṭhā tāva na uppajjanti, kaniṭṭhānaṁ pana asambhavo eva. Bhoganti vibhavaṁ. Upasantoti corajanitasaṅkhobhavūpasamena upasanto janapado.",
  "tika-s0102t1:23": "Dve sāṭake nivāsetvāti sāṭakadvayameva attano kāyaparihārikaṁ katvā itaraṁ sabbasambhāraṁ attato mocetvā.",
  "tika-s0102t1:24": "Pattaggahaṇatthanti antopakkhittauṇhabhojanattā aparāparaṁ hatthe parivattentassa pattaggahaṇatthaṁ. Uttarisāṭakanti attano uttarisāṭakaṁ. Etānipākaṭaṭṭhānānīti etāni yathāvuttāni bhagavato desanāya pākaṭāni therassa puññakaraṇaṭṭhānāni.",
  "tika-s0102t1:25": "Paṭisandhiṁgahetvāti amhākaṁ mahābodhisattassa paṭisandhiggahaṇadivase eva paṭisandhiṁ gahetvā.",
  "tika-s0102t1:26": "Titthavāsādivaṇṇanā",
  "tika-s0102t1:27": "Uggahaṇaṁ pāḷiyā uggaṇhanaṁ. Savanaṁ atthasavanaṁ. Paripucchanaṁ gaṇṭhiṭṭhānesu atthaparipucchanaṁ. Dhāraṇaṁ pāḷiyāpi pāḷiatthassapi citte ṭhapanaṁ. Sabbañcetaṁ idha paṭiccasamuppādavasena veditabbaṁ.",
  "tika-s0102t1:28": "Sotāpannānañca…pe... upaṭṭhātitattha sammohaviddhaṁsanena ‘‘yaṁ kiñci samudayadhammaṁ, sabbaṁ taṁ nirodhadhamma’’nti (dī. ni. 1.298; saṁ. ni. 5.1081; mahāva. 16; cūḷani. 4, 7, 8) attapaccakkhavasena upaṭṭhānato. Nāmarūpaparicchedoti saha paccayena nāmarūpassa paricchijja avabodho.",
  "tika-s0102t1:29": "Paṭiccasamuppādagambhīratāvaṇṇanā",
  "tika-s0102t1:30": "‘‘Atthagambhīratāyā’’tiādinā saṅkhepato vuttamatthaṁ vivarituṁ ‘‘tatthā’’tiādi āraddhaṁ. Jātipaccayasambhūtasamudāgataṭṭhoti jātipaccayato sambhūtaṁ hutvā sahitassa attano paccayānurūpassa jarāmaraṇassa uddhaṁ uddhaṁ āgatabhāvo, anupavattatthoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho. ‘‘Na jātito jarāmaraṇaṁ na hoti,’’ na ca jātiṁ vinā ‘‘aññato hotī’’ti hi jātipaccayasambhūtaṭṭho vutto, itthañca jātito samudāgacchatīti jātipaccayasamudāgataṭṭho, yā yā jāti yathā yathā paccayo hoti, tadanurūpapātubhāvoti attho. So anupacitakusalasambhārānaṁ ñāṇassa tattha appatiṭṭhatāya agādhaṭṭhena gambhīro. Sesapadesupi eseva nayo.",
  "tika-s0102t1:31": "Avijjāya saṅkhārānaṁ paccayaṭṭhoti yenākārena yadavatthā avijjā saṅkhārānaṁ paccayo hoti. Yena hi pavattiākārena, yāya ca avatthāya avatthitā avijjā tesaṁ tesaṁ saṅkhārānaṁ paccayo hoti, tadubhayassapi duravabodhanīyato avijjā saṅkhārānaṁ navahi ākārehi paccayaṭṭho anupacitakusalasambhārānaṁ ñāṇassa tattha appatiṭṭhatāya agādhaṭṭhena gambhīro. Esa nayo sesapadesupi.",
  "tika-s0102t1:32": "Katthacianulomato desīyati, katthaci paṭilomatoti idha pana paccayuppādā paccayuppannuppādasaṅkhāto anulomo, paccayanirodhā paccayuppannanirodhasaṅkhāto ca paṭilomo adhippeto. Ādito pana paṭṭhāya antagamanaṁ anulomo, antato ca ādigamanaṁ paṭilomoti adhippeto. Ādito paṭṭhāya anulomadesanāya, antato paṭṭhāya paṭilomadesanāya ca tisandhi catusaṅkhepo. ‘‘Ime bhikkhave cattāro āhārā kiṁ nidānā’’tiādikāya (saṁ. ni. 2.11) ca vemajjhato paṭṭhāya paṭilomadesanāya, ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā’’tiādikāya (saṁ. ni. 2.43, 45) anulomadesanāya ca dvisandhi tisaṅkhepo. ‘‘Saṁyojaniyesu bhikkhave dhammesu assādānupassino viharato taṇhā pavaḍḍhati, taṇhāpaccayā upādāna’’ntiādīsu (saṁ. ni. 2.53, 57) ekasandhi dvisaṅkhepo. Ekaṅgo hi paṭiccasamuppādo desito. Labbhateva hi so ‘‘tatra bhikkhave sutavā ariyasāvako paṭiccasamuppādaṁyeva sādhukaṁ yoniso manasi karoti ‘iti imasmiṁ sati idaṁ hoti…pe… nirujjhatī’ti. Sukhavedaniyaṁ bhikkhave phassaṁ paṭicca uppajjati sukhavedanā’’ti (saṁ. ni. 2.62) imassa suttassa vasena veditabbo. Iti tena tena kāraṇena tathā tathā pavattetabbattā paṭiccasamuppādo desanāya gambhīro. Tenāha ‘‘ayaṁ desanāgambhīratā’’ti. Na hi tattha sabbaññutañāṇato aññaṁ ñāṇaṁ patiṭṭhaṁ labhati.",
  "tika-s0102t1:33": "‘‘Avijjāya panā’’tiādīsu jānanalakkhaṇassa ñāṇassa paṭipakkhabhūto avijjāya aññāṇaṭṭho. Ārammaṇassa paccakkhakaraṇena dassanabhūtassa paṭipakkhabhūto adassanaṭṭho. Yenesā attano sabhāvena dukkhādīnaṁ yāthāvasarasaṁ paṭivijjhituṁ na deti chādetvā pariyonandhitvā tiṭṭhati, so tassā saccāsampaṭivedhaṭṭho. Abhisaṅkharaṇaṁ saṁvidhānaṁ, pakappananti attho. Āyūhanaṁ sampiṇḍanaṁ, sampayuttadhammānaṁ attano kiccānurūpatāya rāsīkaraṇanti attho. Apuññābhisaṅkhārekadeso sarāgo. Añño virāgo. Rāgassa vā appaṭipakkhabhāvato rāgappavaḍḍhako, rāguppattipaccayo ca sabbopi apuññābhisaṅkhāro sarāgo. Itaro tabbidūrabhāvato virāgo. ‘‘Dīgharattaṁ hetaṁ bhikkhave assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’ti’’ (saṁ. ni. 2.61) attaparāmāsassa viññāṇaṁ visesato vatthu vuttanti viññāṇassa suññataṭṭho gambhīro. Attā vijānāti saṁsaratīti sabyāpāratāsaṅkantiabhinivesabalavatāya abyāpāraasaṅkantipaṭisandhipātubhāvaṭṭhā ca gambhīrā. Nāmarūpassa paṭisandhikkhaṇe ekatova uppādo ekuppādo, pavattiyaṁ visuṁ visuṁ yathārahaṁ ekuppādo. Nāmassa rūpena, rūpassa ca nāmena asampayogato vinibbhogo nāmassa nāmena , rūpassa ca rūpena ekaccassa ekaccena avinibbhogo (nāmassa nāmena avinibbhogo vibha. mūlaṭī. 242) yojetabbo. Ekuppādekanirodhehi avinibbhoge adhippete so rūpassa ca ekakalāpapavattino rūpena labbhatīti. Atha vā ekacatuvokārabhavesu nāmarūpānaṁ asahavattanato aññamaññaṁ vinibbhogo, pañcavokārabhave sahavattanato avinibbhogo ca veditabbo.",
  "tika-s0102t1:34": "Nāmassa ārammaṇābhimukhaṁ namanaṁ namanaṭṭho. Rūpassa virodhipaccayasamavāye visadisuppatti ruppanaṭṭho. Indriyapaccayabhāvo adhipatiyaṭṭho. ‘‘Lokopeso, dvārāpesā, khettaṁ peta’’nti vuttalokādiattho cakkhādīsu pañcasu yojetabbo. Manāyatanassa pana lujjanato, manosamphassādīnaṁ dvārakhettabhāvato ca ete atthā veditabbā. Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ. Saṅghaṭṭanaṭṭho visesato cakkhusamphassādīnaṁ pañcannaṁ, itare channampi yojetabbā. Phusanañca phassassa sabhāvo. Saṅghaṭṭanaṁ raso, itare upaṭṭhānākārā. Ārammaṇarasānubhavanaṭṭho rasavasena vutto, vedayitaṭṭho lakkhaṇavasena. Sukhadukkhama ajjhattabhāvo yathākkamaṁ tissannaṁ vedanānaṁ sabhāvavasena vutto. ‘‘Attā vedayatī’’ti abhinivesassa balavabhāvato nijjīvaṭṭho vedanāya gambhīro. Nijjīvāya vā vedanāya vedayitaṁ nijjīvavedayitaṁ, so eva atthoti nijjīvavedayitaṭṭho.",
  "tika-s0102t1:35": "Sappītikataṇhāya abhinanditaṭṭho. Balavatarataṇhāya gilitvā pariniṭṭhāpanaṁ ajjhosānaṭṭho. Itare pana jeṭṭhabhāvaosāraṇasamuddaduratikkamaapāripūrivasena veditabbā. Ādānaggahaṇābhinivesaṭṭhā catunnampi upādānānaṁ samānā, parāmāsaṭṭho diṭṭhupādānādīnameva, tathā duratikkamaṭṭho. ‘‘Diṭṭhikantāro’’ti (dha. sa. 392) hi vacanato diṭṭhīnaṁ duratikkamatā. Daḷhaggahaṇattā vā catunnampi duratikkamaṭṭho yojetabbo. Yonigatiṭhitinivāsesukhipananti samāse bhummavacanassa alopo daṭṭhabbo. Evañhi tena āyūhanābhisaṅkharaṇapadānaṁ samāso hoti. Yathā tathā jāyanaṁ jātiattho. Tassā pana sannipātato jāyanaṁ sañjātiattho. Mātukucchiṁ okkamitvā viya jāyanaṁ okkantiattho. So jātito nibbattanaṁ nibbattiattho. Kevalaṁ pātubhavanaṁ pātubhāvaṭṭho.",
  "tika-s0102t1:36": "Jarāmaraṇaṅgaṁ maraṇappadhānanti tassa maraṇaṭṭhā eva khayādayo gambhīrāti dassitā. Uppannauppannānañhi navanavānaṁ khayena kamena khaṇḍiccādiparipakkapavattiyaṁ loke jarāvohāroti . Khayaṭṭho vā jarāya vuttoti daṭṭhabbo. Navabhāvāpagamo hi ‘‘khayo’’ti vattuṁ yuttoti vipariṇāmaṭṭho dvinnampi vasena yojetabbo, santativasena vā jarāya khayavayabhāvā, sammutikhaṇikavasena maraṇassa bhedavipariṇāmaṭṭhā yojetabbā. Avijjādīnaṁ sabhāvo paṭivijjhīyatīti paṭivedho. Vuttañhetaṁ nidānakathāyaṁ ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti. (Dī. ni. aṭṭha. paṭhamamahāsaṅgītikathā; abhi. aṭṭha. nidānakathā) so hi avijjādīnaṁ sabhāvo maggañāṇeneva asammohapaṭivedhavasena paṭivijjhitabbato aññāṇassa alabbhaneyyapatiṭṭhatāya agādhaṭṭhena gambhīro. Sā sabbāpīti sā yathāvuttā saṅkhepato catubbidhā vitthārato anekappabhedā sabbāpi paṭiccasamuppādassa gambhīratā therassa uttānakā viya upaṭṭhāsi catūhi aṅgehi samannāgatattā. Udāhu aññesampīti ‘‘mayhaṁ tāva esa paṭiccasamuppādo uttānako hutvā upaṭṭhāti, kiṁ nu kho aññesampi evaṁ uttānako hutvā upaṭṭhātī’’ti mā evaṁ avaca mayāva dinnanaye catusaccakammaṭṭhānavidhimhi ṭhatvā.",
  "tika-s0102t1:37": "Apasādanāvaṇṇanā",
  "tika-s0102t1:38": "Oḷārikanti vatthuvītikkamasamatthatāvasena thūlaṁ. Kāmaṁ kāmarāgapaṭighāyeva atthato kāmarāgapaṭighasaṁyojanāni, kāmarāgapaṭighānusayā ca, tathāpi aññoyeva saṁyojanaṭṭho bandhanabhāvato, añño anusayanaṭṭho appahīnabhāvena santāne thāmagamananti katvā, iti kiccavisesavisiṭṭhabhede gahetvā ‘‘cattāro kilese’’ti ca vuttaṁ. Eseva nayo itaresupi. Aṇusahagateti aṇusabhāvaṁ upagate. Tabbhāvattho hi ayaṁ sahagata-saddo ‘‘nandirāgasahagatā’’tiādīsu (dī. ni. 2.400; ma. ni. 1.91, 133, 460; 3.374; saṁ. ni. 5.1081; mahāva. 14; vibha. 203; paṭi. ma. 1.34; 2.30) viya.",
  "tika-s0102t1:39": "Yathā uparimaggādhigamanavasena saccasampaṭivedho paccayākārapaṭivedhavasena, evaṁ sāvakabodhipaccekabodhisammāsambodhiadhigamanavasenapi saccasampaṭivedho paccayākārapaṭivedhavasenevāti dassetuṁ ‘‘kasmā cā’’tiādi vuttaṁ. Sabbathāvāti sabbappakāreneva kiñcipi pakāraṁ asesetvāti attho. Ye katābhinīhārānaṁ mahābodhisattānaṁ vīriyassa ukkaṭṭhamajjhimamudutāvasena bodhisambhārasambharaṇe kālabhedā icchitā, te dassento ‘‘cattāri, aṭṭha, soḷasa vā asaṅkhyeyyānī’’ti āha, svāyamattho cariyāpiṭakavaṇṇanāya gahetabbo. Sāvako padesañāṇeṭhitoti sāvako hutvā sekkhabhāvato tatthāpi padesañāṇe ṭhito. Buddhānaṁ kathāya ‘‘taṁ tathāgato abhisametī’’tiādikāya paccanīkaṁ hoti. Anaññasādhāraṇassa hi vasena buddhānaṁ sīhanādo, na aññasādhāraṇassa.",
  "tika-s0102t1:40": "‘‘Vāyamantassevā’’ti iminā visesato ñāṇasambhārasambharaṇaṁ paññāpāramitāpūraṇaṁ vadati. Tassa ca sabbampi puññaṁ upanissayo.",
  "tika-s0102t1:41": "‘‘Esa devamanussānaṁ, sabbakāmadado nidhi;",
  "tika-s0102t1:42": "Yaṁ yadevābhipatthenti, sabbametena labbhatī’’ti. (khu. pā. 8.10) –",
  "tika-s0102t1:43": "Hi vuttaṁ. Tasmā mahābodhisattānaṁ sabbesampi puññasambhāro yāvadeva ñāṇasambhārattho sammāsambodhisamadhigamasamatthattāti āha ‘‘paccayākāraṁ…pe… natthī’’ti. Idāni paccayākārapaṭivedhasseva vā mahānubhāvatādassanamukhena paṭiccasamuppādasseva paramagambhīrataṁ dassetuṁ ‘‘avijjā’’tiādi vuttaṁ. Navahi ākārehīti uppādādīhi navahi ākārehi. Avijjā hi saṅkhārānaṁ uppādo hutvā paccayo hoti, pavattaṁ hutvā nimittaṁ, āyūhanaṁ, saṁyogo, palibodho, samudayo, hetu, paccayo hutvā paccayo hoti. Evaṁ saṅkhārādayo viññāṇādīnaṁ. Vuttañhetaṁ paṭisambhidāmagge ‘‘kathaṁ paccayapariggahe paññā dhammaṭṭhitiñāṇaṁ? Avijjā saṅkhārānaṁ uppādaṭṭhiti ca pavattaṭṭhiti ca nimittaṭṭhiti ca āyūhanaṭṭhiti ca saññogaṭṭhiti ca palibodhaṭṭhiti ca samudayaṭṭhiti ca hetuṭṭhiti ca paccayaṭṭhiti ca imehi navahākārehi avijjāpaccayā saṅkhārā paccayasamuppannā’’tiādi (paṭi. ma. 1.45).",
  "tika-s0102t1:44": "Tattha navahākārehīti navahi paccayabhāvūpagamanākārehi. Uppajjati etasmā phalanti uppādo, phaluppattiyā kāraṇabhāvo. Sati ca avijjāya saṅkhārā uppajjanti, nāsati, tasmā avijjā saṅkhārānaṁ uppādo hutvā paccayo hoti. Tathā avijjāya sati saṅkhārā pavattanti, nīyanti ca. Yathā ca bhavādīsu khipanti, evaṁ tesaṁ avijjā paccayo hoti. Tathā āyūhanti phaluppattiyā ghaṭenti, saṁyujjanti attano phalena. Yasmiṁ santāne sayaṁ uppannā, taṁ palibundhanti. Paccayantarasamavāye udayanti uppajjanti. Hinoti ca saṅkhārānaṁ kāraṇabhāvaṁ gacchati. Paṭicca avijjaṁ saṅkhārā ayanti pavattantīti evaṁ avijjāya saṅkhārānaṁ kāraṇabhāvūpagamanavisesā uppādādayo veditabbā. Tattha tathā saṅkhārādīnaṁ viññāṇādīsu uppādaṭṭhitiādīsupi. Tiṭṭhati etenāti ṭhiti, kāraṇaṁ. Uppādo eva ṭhiti uppādaṭṭhiti. Eseva nayo sesesupi. ‘‘Paccayo hotī’’ti idaṁ idha lokanāthena tadā paccayapariggahassa āraddhabhāvadassanaṁ. So ca ārambho ñāyāruḷho ‘‘yathā ca purimehi mahābodhisattehi bodhimūle pavattito, tatheva ca pavattito’’ti. Acchariyavegābhihatā dasasahassilokadhātu saṅkampi sampakampīti dassento ‘‘diṭṭhamattevā’’tiādimāha.",
  "tika-s0102t1:45": "Etassa dhammassāti etassa paṭiccasamuppādasaññitassa dhammassa. So pana yasmā atthato hetupabhavānaṁ hetu. Tenāha ‘‘etassa paccayadhammassā’’ti, jātiādīnaṁ jarāmaraṇādipaccayatāyāti attho. Nāmarūpaparicchedo, tassa ca paccayapariggaho na paṭhamābhinivesamattena hoti , atha kho tattha aparāparaṁ ñāṇuppattisaññitena anu anu bujjhanena, tadubhayābhāvaṁ pana dassento ‘‘ñātapariññāvasena ananubujjhanā’’ti āha. Niccasaññādīnaṁ pajahanavasena vattamānā vipassanā dhamme ca paṭivijjhantī eva nāma hoti paṭipakkhavikkhambhanena tikkhavisadabhāvāpattito, tadadhiṭṭhānabhūtā ca tīraṇapariññā, ariyamaggo ca pariññāpahānābhisamayavasena pavattiyā tīraṇapahānapariññāsaṅgaho cāti tadubhayapaṭivedhābhāvaṁ dassento ‘‘tīraṇa…pe… appaṭivijjhanā’’ti āha. Tantaṁ vuccati vatthavīnanatthaṁ tantavāyehi daṇḍake āsañjitvā pasāritasuttapaṭṭī tanīyatīti katvā. Taṁ pana suttasantānākulatāya nidassanabhāvena ākulameva gahitanti āha ‘‘tantaṁ viya ākulakajātā’’ti. Saṅkhepato vuttamatthaṁ vitthārato dassetuṁ ‘‘yathā nāmā’’tiādi vuttaṁ. Samānetunti pubbena paraṁ samaṁ katvā ānetuṁ, avisamaṁ ujuṁ kātunti attho. Tantameva vā ākulaṁ tantākulaṁ, tantākulaṁ viya jātā bhūtāti tantākulajātā. Majjhimaṁ paṭipadaṁ anupagantvā antadvayapatanena paccayākāre khalitā ākulā byākulā honti. Teneva antadvayapatanena taṁtaṁdiṭṭhigāhavasena paribbhamantā ujukaṁ dhammaṭṭhiti kathaṁ paṭipajjituṁ na jānanti. Tenāha ‘‘na sakkonti taṁ paccayākāraṁ ujuṁ kātu’’nti. Dve bodhisatteti paccekabodhisattamahābodhisatte. Attano dhammatāyāti attano sabhāvena, paropadesena vināti attho. Tattha tattha guḷakajātanti tasmiṁ tasmiṁ ṭhāne jātaguḷakampi gaṇṭhīti suttagaṇṭhi. Tato eva gaṇṭhibaddhaṁ baddhagaṇṭhikaṁ. Paccayesu pakkhalitvāti aniccadukkhānattādisabhāvesu paccayadhammesu niccādiggāhavasena pakkhalitvā. Paccaye ujuṁ kātuṁ asakkontāti tasseva niccādiggāhassa avissajjanato paccayadhammanimittaṁ attano dassanaṁ ujuṁ kātuṁ asakkontā idaṁsaccābhinivesakāyaganthavasena gaṇṭhikajātā hontīti āha ‘‘dvāsaṭṭhi…pe… gaṇṭhibaddhā’’ti. Ye hi keci samaṇā vā brāhmaṇā vā sassatadiṭṭhiādidiṭṭhiyo nissitā allīnā.",
  "tika-s0102t1:46": "Vinanato ‘‘kulā’’ti itthiliṅgavasena laddhanāmassa tantavāyassa gaṇṭhikaṁ nāma ākulabhāvena aggato vā mūlato vā duviññeyyāyeva khalitatantasuttanti āha ‘‘kulāgaṇṭhikaṁ vuccati pesakārakañjiyasutta’’nti. Sakuṇikāti kulāvakasakuṇikā. Sā hi rukkhasākhāsu olambanakulāvakā hoti. Tañhi sā kulāvakaṁ tato tato tiṇahīrādike ānetvā tathā vinandhati, yathā tesaṁ pesakārakañjiyasuttaṁ viya aggena vā aggaṁ mūlena vā mūlaṁ samānetuṁ vivecetuṁ vā na sakkā. Tenāha ‘‘yathā hī’’tiādi. Tadubhayampīti ‘‘kulāgaṇṭhika’’nti vuttaṁ kañjiyasuttaṁ, kulāvakañca. Purimanayenevāti ‘‘evameva sattā’’tiādinā pubbe vuttanayeneva.",
  "tika-s0102t1:47": "Kāmaṁ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṁ vinandhitvā ākulabyākulāni hutvā tiṭṭhanti, tāni pana na tathā dubbiveciyāni, yathā rajjubhūtānīti dassetuṁ ‘‘yathā tānī’’tiādi vuttaṁ. Sesamettha heṭṭhā vuttanayameva.",
  "tika-s0102t1:48": "Apāyāti avaḍḍhitā, sukhena, sukhahetunā vā virahitāti attho. Dukkhassa gatibhāvatoti āpāyikassa dukkhassa pavattiṭṭhānabhāvato. Sukhasamussayatoti abbhudayato. Vinipatitattāti virūpaṁ nipatitattā yathā tenattabhāvena sukhasamussayo na hoti, evaṁ nipatitattā. Itaroti saṁsāro. Nanu ‘‘apāya’’ntiādinā vuttopi saṁsāro evāti? Saccametaṁ, nirayādīnaṁ pana adhimattadukkhabhāvadassanatthaṁ apāyādiggahaṇaṁ. Gobalībaddañāyenāyamattho veditabbo. Khandhānañca paṭipāṭīti pañcannaṁ khandhānaṁ hetuphalabhāvena aparāparaṁ pavatti. Abbocchinnaṁ vattamānāti avicchedena pavattamānā. Taṁ sabbampīti taṁ ‘‘apāya’’ntiādinā vuttaṁ sabbaṁ apāyadukkhañceva vaṭṭadukkhañca. ‘‘Mahāsamudde vātukkhittanāvā viyā’’ti idaṁ paribbhamaṭṭhānassa mahantadassanatthañceva paribbhamanassa anavaṭṭhitatādassanatthañca ‘‘upamāya. Yantesu yuttagoṇo viyā’’ti idaṁ pana avasabhāvadassanatthañceva duppamokkhabhāvadassanatthañcāti veditabbaṁ.",
  "tika-s0102t1:49": "Paṭiccasamuppādavaṇṇanā",
  "tika-s0102t1:50": "Iminā tāvāti ettha tāva-saddo kamattho, tena ‘‘tantākulakajātā’’ti padassa anusandhi parato āvibhavissatīti dīpeti. Atthi idappaccayāti ettha ayaṁ paccayoti idappaccayo, tasmā idappaccayā, imasmā paccayāti attho. Idaṁ vuttaṁ hoti – ‘‘imasmā nāma paccayā jarāmaraṇa’’nti evaṁ vattabbo atthi nu kho jarāmaraṇassa paccayoti. Tenāha ‘‘atthi nu kho…pe… bhaveyyā’’ti. Ettha hi ‘‘kiṁ paccayā jarāmaraṇaṁ? Jātipaccayā jarāmaraṇa’’nti upari jātisaddapaccayasaddasamānādhikaraṇena kiṁ-saddena idaṁ-saddassa samānādhikaraṇatādassanato kammadhārayasamāsatā idappaccayasaddassa yujjati. Na hettha ‘‘imassa paccayā idappaccayā’’ti jarāmaraṇassa, aññassa vā paccayato jarāmaraṇasambhavapucchā sambhavati viññātabhāvato, asambhavato ca, jarāmaraṇassa pana paccayapucchā sambhavati. Paccayasaddasamānādhikaraṇatāyañca idaṁ-saddassa ‘‘imasmā paccayā’’ti paccayapucchā yujjati.",
  "tika-s0102t1:51": "Sā pana samānādhikaraṇatā yadipi aññapadatthasamāsepi labbhati, aññapadatthavacanicchābhāvato panettha kammadhārayasamāso veditabbo. Sāmivacanasamāsapakkhe pana nattheva samānādhikaraṇatāsambhavoti. Nanu ca ‘‘idappaccayatā paṭiccasamuppādo’’ti ettha idappaccaya-saddo sāmivacanasamāso icchitoti? Saccaṁ icchito ujukameva tattha paṭiccasamuppādavacanicchāti katvā, idha pana kevalaṁ jarāmaraṇassa paccayaparipucchā adhippetā, tasmā yathā tattha idaṁ-saddassa paṭiccasamuppādavisesanatā, idha ca ‘‘pucchitabbapaccayatthatā sambhavati, tathā tattha, idha ca samāsakappanā veditabbā. Kasmā pana tattha kammadhārayasamāso na icchitoti? Hetuppabhavānaṁ hetu paṭiccasamuppādoti imassa atthassa kammadhārayasamāse asambhavatoti imassa, attano paccayānurūpassa anurūpo paccayo idappaccayoti etassa ca atthassa icchitattā. Yo panettha idaṁ-saddena gahito attho, so ‘‘atthi idappaccayā jarāmaraṇa’’nti jarāmaraṇaggahaṇeneva gahitoti idaṁ-saddo paṭiccasamuppādato pariccajanato aññassa asambhavato paccaye avatiṭṭhati, tenettha kammadhārayasamāso. Tattha pana idaṁ-saddassa tato pariccajanakāraṇaṁ natthīti sāmivacanasamāso eva icchito. Aṭṭhakathāyaṁpana yasmā jarāmaraṇādīnaṁ paccayapucchāmukhenāyaṁ paṭiccasamuppādadesanā āraddhā, paṭiccasamuppādo ca nāma atthato hetuppabhavānaṁ hetūti vutto vāyamattho, tasmā ‘‘imassa jarāmaraṇassa paccayo’’ti evamatthavaṇṇanā katā.",
  "tika-s0102t1:52": "Paṇḍitenāti ekaṁsabyākaraṇīyādipañhāvisesajānanasamatthāya paññāya samannāgatena. Tameva hissa paṇḍiccaṁ dassetuṁ ‘‘yathā’’tiādi vuttaṁ . Yādisassa jīvassa diṭṭhigatiko sarīrato anaññattaṁ pucchati ‘‘taṁ jīvaṁ taṁ sarīra’’nti, so evaṁ paramatthato nupalabbhati, kathaṁ tassa vañjhātanayassa viya dīgharassatā sarīrato aññatā vā anaññatā vā byākātabbā siyā, tasmāssa pañhassa ṭhapanīyatā veditabbā. Tuṇhībhāvo nāmesa pucchato anādaro vihesā viya hotīti ‘‘abyākatameta’’nti pakārantaramāha. Evaṁ abyākaraṇakāraṇaṁ ñātukāmassa kathetabbaṁ hoti, kathite ca jānantassa pamādopi evaṁ siyā, kathanavidhi pana ‘‘yādisassā’’tiādinā dassito eva. Evaṁ appaṭipajjitvāti evaṁ ṭhapanīyapañhe viya tuṇhībhāvādiṁ anāpajjitvā eva. ‘‘Appaṭipajjitvā’’ti vacanaṁ nidassanamattametaṁ. ‘‘Kiṁ sabbaṁ anicca’’nti vutte ‘‘kiṁ saṅkhataṁ sandhāya pucchasi, udāhu asaṅkhata’’nti paṭipucchitvā byākātabbaṁ hoti ‘‘kiṁ khandhapañcakaṁ pariññeyya’’nti puṭṭhe ‘‘atthi tattha pariññeyyaṁ, atthi na pariññeyya’’nti vibhajja byākātabbaṁ hoti, evaṁ appaṭipajjitvāti ca ayamettha attho icchitoti. Pubbe yassa paccayassa atthitāmattaṁ coditanti atthitāmattaṁ vissajjitaṁ. Pucchāsabhāgena hi vissajjananti. Idāni tasseva sarūpapucchā karīyatīti ‘‘puna ki’’nti vuttaṁ. Idhāpi ‘‘yathā’’tiādi sabbaṁ ānetvā vattabbaṁ.",
  "tika-s0102t1:53": "‘‘Esa nayo sabbapadesū’’ti atidesavasena ussukkaṁ katvā ‘‘nāmarūpapaccayā’’tiādinā tattha apavādo āraddho. Yasmā dassetukāmo, tasmā idaṁ vuttanti yojanā. Channaṁ vipākasamphassānaṁyeva gahaṇaṁ hoti viññāṇādi vedanāpariyosānā vipākavidhīti katvā anekesu suttapadesu, (ma. ni. 3.126; udā. 1) abhidhamme (vibha. 225) ca yebhuyyena tesaṁyeva gahaṇassa niruḷhattā. Idhāti imasmiṁ sutte. Ca-saddo byatirekattho, tenettha ‘‘gahitampī’’tiādinā vuccamānaṁyeva visesaṁ joteti. Paccayabhāvo nāma paccayuppannāpekkho tena vinā tassa asambhavato. Tasmā saḷāyatanappaccayāti ‘‘saḷāyatanapaccayā phasso’’ti iminā padenāti yojanā. Avayavena vā samudāyopalakkhaṇametaṁ ‘‘saḷāyatanapaccayā’’ti, tasmā ‘‘saḷāyatanapaccayā phasso’’ti iminā padenāti vuttaṁ hoti. Gahitampīti chabbidhaṁ vipākaphassampi. Aggahitampīti avipākaphassampi kusalākusalakiriyāphassampi. Paccayuppannavisesaṁ dassetukāmoti yojanā. Na cettha paccayuppannova upādinno icchito, atha kho paccayopi upādinno icchitoti ajjhattikāyatanasseva saḷāyatanaggahaṇena gahaṇanti katvā vuttaṁ ‘‘saḷāyatanato…pe… dassetukāmo’’ti. Na hi phassassa cakkhādisaḷāyatanameva paccayo, atha kho ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso’’tiādi (ma. ni. 3.421, 425, 426; saṁ. ni. 2.44, 45; 2.4.60; kathā. 465, 467) vacanato rūpāyatanādirūpañca cakkhuviññāṇādināmañca paccayo, tasmā imaṁ cakkhādisaḷāyatanato atirittaṁ āvajjanādi viya sādhāraṇaṁ ahutvā, tassa tassa phassassa sādhāraṇatāya aññaṁ visesapaccayaṁ pi-saddena avisiṭṭhaṁ sādhāraṇapaccayaṁ pidassetukāmo bhagavā, ‘‘nāmarūpapaccayā phasso’’ti idaṁ vuttanti yojanā. Abhidhammabhājanīyepi imameva paccayaṁ sandhāya ‘‘nāmarūpapaccayā phasso’’ti vuttanti tadaṭṭhakathāyaṁ (vibha. aṭṭha. 243) ‘‘paccayavisesadassanatthañceva mahānidānadesanāsaṅgahatthañcā’’ti atthavaṇṇanā katā. Paccayānanti jātiādīnaṁ paccayadhammānaṁ. Nidānaṁ kathitanti jarāmaraṇādikassa nidānattaṁ kathitaṁ ekaṁsiko paccayabhāvo kathito. Tañhi tesaṁ paccayabhāve abyabhicārīti dassetuṁ ‘‘iti kho paneta’’ntiādinā upari desanā pavattā. Nijjaṭeti nijjālake. Niggumbeti nikkhepe. Padadvayenāpi ākulābhāvameva dasseti, tasmā anākulaṁ abyākulaṁ mahantaṁ paccayanidānamettha kathitanti mahānidānaṁ suttaṁ aññathābhāvassa abhāvato.",
  "tika-s0102t1:54": "98.Tesaṁ tesaṁ paccayānanti tesaṁ tesaṁ jātiādīnaṁ paccayānaṁ. Yasmā paccayabhāvo nāma tehi tehi paccayehi anūnādhikeheva tassa tassa phalassa sambhavato tatho taccho, tappakāro vā sāmaggiupagatesu paccayesu muhuttampi tatho nibbattanadhammānaṁ asambhavābhāvato. Avitatho avisaṁvādanako visaṁvādanākāravirahito aññadhammapaccayehi aññadhammānuppattito. ‘‘Anaññathā’’ti vuccati aññathābhāvassa abhāvato. Tasmā ‘‘tathaṁ avitathaṁ anaññathaṁ paccayabhāvaṁ dassetu’’nti vuttaṁ. Pariyāyati attano phalaṁ pariggahetvā vattatīti pariyāyo, hetūti āha ‘‘pariyāyenāti kāraṇenā’’ti. Sabbena sabbanti devattādinā sabbabhāvena sabbā jāti. Sabbathā sabbanti tatthāpi cātumahārājikādisabbākārena sabbā, nipātadvayametaṁ, nipātañca abyayaṁ, tañca sabbaliṅgavibhattivacanesu ekākārameva hotīti pāḷiyaṁ ‘‘sabbena sabbaṁ sabbathā sabba’’nti vuttaṁ. Atthavacane pana tassa tassa jātisaddāpekkhāya itthiatthavuttitaṁ dassetuṁ ‘‘sabbākārena sabbā’’tiādi vuttaṁ. Imināva nayenāti iminā jātivāre vutteneva nayena. Devādīsūti ādi-saddena gandhabbayakkhādike pāḷiyaṁ (dī. ni. 2.98) āgate, tadantarabhede ca saṅgaṇhāti.",
  "tika-s0102t1:55": "Idha nikkhittaatthavibhajanattheti imasmiṁ ‘‘kassaci kimhicī’’ti aniyamato uddesavasena vuttatthassa niddisanatthe jotetabbe nipāto, tadatthajotanaṁ nipātapadanti attho. Tassāti tassa padassa. Teti dhammadesanāya sampadānabhūtaṁ theraṁ vadati. Seyyathidanti vā te katameti ceti attho. Ye hi ‘‘kassacī’’ti, ‘‘kimhicī’’ti ca aniyamato vutto attho, te katameti. Kathetukamyatāpucchā hesā. Devabhāvāyāti devabhāvatthaṁ. Khandhajātīti khandhapātubhāvo, yathā khandhesu uppannesu ‘‘devā’’ti samaññā hoti, tathā tesaṁ uppādoti attho. Tenāha ‘‘yāyā’’ti āha. Sabbapadesūti ‘‘gandhabbānaṁ gandhabbatthāyā’’tiādīsu sabbesu jātiniddesapadesu , bhavādipadesu ca. Yena hi nayena sace hi jātīti ayamatthayojanā katā, jātiniddesapadesova ‘‘bhavo’’tiādinā bhavādipadesupi so kātabboti. Devāti upapattidevā cātumahārājikato paṭṭhāya yāva bhavaggā dibbanti kāmaguṇādīhi kīḷanti laḷanti viharanti jotantīti katvā. Gandhaṁ abbanti paribhuñjantīti gandhabbā, dhataraṭṭhassa mahārājassa parivārabhūtā. Yajanti vessavaṇasakkādike pūjentīti yakkhā, tena tena vā paṇidhikammādinā yajitabbā pūjetabbāti yakkhā, vessavaṇassa mahārājassa parivārabhūtā. Aṭṭhakathāyaṁ pana ‘‘amanussā’’ti avisesena vuttaṁ. Bhūtāti kumbhaṇḍā, virūḷhakassa mahārājassa parivārabhūtā. Aṭṭhakathāyaṁ pana ‘‘ye keci nibbattasattā’’ti avisesena vuttaṁ. Aṭṭhipakkhā bhamaratuppaḷādayo. Cammapakkhā jatusiṅgālādayo. Lomapakkhā haṁsamorādayo. Sarīsapā ahivicchikasatapadiādayo.",
  "tika-s0102t1:56": "‘‘Tesaṁtesa’’nti idaṁ na yevāpanakaniddeso viya avuttasaṅgahatthaṁ vacanaṁ, atha kho ayevāpanakaniddeso viya vuttasaṅgahatthanti. Ādi-saddeneva ca āmeḍitattho saṅgayhatīti āha ‘‘tesaṁ tesaṁ devagandhabbādīna’’nti. Tadattāyāti taṁbhāvāya, yathārūpesu khandhesu pavattamānesu ‘‘devā gandhabbā’’ti lokasamaññā hoti, tathārūpatāyāti attho. Tenāha ‘‘devagandhabbādibhāvāyā’’ti. ‘‘Nirodho, vigamo’’ti ca paṭiladdhattālābhassa bhāvo vuccati, idha pana accantābhāvo adhippeto ‘‘sabbaso jātiyā asatī’’ti avatvā ‘‘jātinirodhā’’ti vuttattāti āha ‘‘abhāvāti attho’’ti.",
  "tika-s0102t1:57": "Phalatthāya hinotīti yathā phalaṁ tato nibbattati, evaṁ hinoti pavattati, tassa hetubhāvaṁ upagacchatīti attho. Idaṁ gaṇhatha nanti ‘‘idaṁ me phalaṁ, gaṇhatha na’’nti evaṁ appeti viya niyyāteti viya. ‘‘Esa nayo’’ti avisesaṁ atidisitvā visesamattassa atthaṁ dassetuṁ ‘‘apicā’’tiādi vuttaṁ. Nanu cāyaṁ jāti parinipphannā, saṅkhatabhāvā ca na hoti vikārabhāvato, tathā jarāmaraṇaṁ, tassa kathaṁ sā hetu hotīti codanaṁ sandhāyāha ‘‘jarāmaraṇassa hī’’tiādi. Tabbhāve bhāvo, tadabhāve ca abhāvo jarāmaraṇassa jātiyā upanissayatā.",
  "tika-s0102t1:58": "99.Okāsapariggahoti pavattiṭṭhānapariggaho. Upapattibhave yujjati upapattikkhandhānaṁ yathāvuttaṭṭhānato aññattha anuppajjanato. Idha panāti imasmiṁ sutte ‘‘kāmabhavo’’tiādinā āgate imasmiṁ ṭhāne. Kammabhave yujjati kāmabhavādijotanā visesato tassa jātiyā paccayabhāvatoti. Tenāha ‘‘so hi jātiyā upanissayakoṭiyāva paccayo’’ti. Nanu ca upapattibhavopi jātiyā upanissayavasena paccayo hotīti? Saccaṁ hoti, so pana na tathā padhānabhūto, kammabhavo pana padhānabhūto paccayo janakabhāvatoti. ‘‘So hi jātiyā’’tiādi vuttaṁ kāmabhavūpagaṁ kammaṁ kāmabhavo. Esa nayo rūpārūpabhavesupi. Okāsapariggahova kato‘‘kimhicī’’ti iminā sattapariggahassa katattā.",
  "tika-s0102t1:59": "100.Tiṇṇampi kammabhavānanti kāmakammabhavādīnaṁ tiṇṇampi kammabhavānaṁ. Tiṇṇañca upapattibhavānanti kāmupapattibhavādīnaṁ tiṇṇañca upapattibhavānaṁ. Tathāsesānipīti diṭṭhupādānādīni sesupādānānipi tiṇṇampi kammabhavānaṁ, tiṇṇañca upapattibhavānaṁ paccayoti attho. Itīti evaṁ vuttanayena. Dvādasa kammabhavā dvādasa upapattibhavāti catuvīsatibhavā veditabbā. Yasmā kammabhavassa paccayabhāvamukheneva upādānaṁ upapattibhavassa paccayo nāma hoti, na aññathā, tasmā upādānaṁ kammabhavassa ujukameva paccayabhāvoti āha ‘‘nippariyāyenettha dvādasa kammabhavā labbhantī’’ti. Tesanti kammabhavānaṁ. Sahajātakoṭiyāti akusalassa kammabhavassa sahajātaṁ upādānaṁ sahajātakoṭiyā, itaraṁ anantarūpanissayādivasena upanissayakoṭiyā, kusalassa kammabhavassa pana upanissayakoṭiyāva paccayo. Ettha ca yathā aññamaññanissayasampayuttaatthiavigatādipaccayānaṁ sahajātapaccayena ekasaṅgahataṁ dassetuṁ ‘‘sahajātakoṭiyā’’ti vuttaṁ, evaṁ ārammaṇūpanissayaanantarūpanissayapakatūpanissayānaṁ ekajjhaṁ gahaṇavasena ‘‘upanissayakoṭiyā’’ti vuttanti daṭṭhabbaṁ.",
  "tika-s0102t1:60": "101.Upādānassāti ettha kāmupādānassa taṇhā upanissayakoṭiyāva paccayo, sesupādānānaṁ sahajātakoṭiyāpi upanissayakoṭiyāpi viññāṇādi ca vedanāpariyosānā vipākavidhīti katvā.",
  "tika-s0102t1:61": "102.Yadidaṁ vedanāti ettha vipākavedanāti tameva tāva upanissayakoṭiyā paccayo itarakoṭiyā asambhavato. Aññāti kusalākusalakiriyavedanā. Aññathāpīti sahajātakoṭiyāpi.",
  "tika-s0102t1:62": "103.Ettāvatāti jarāmaraṇādīnaṁ paccayaparamparādassanavasena pavattāya ettakāya desanāya. Purimataṇhanti purimabhavasiddhaṁ taṇhaṁ. ‘‘Esa paccayo taṇhāya, yadidaṁ vedanā’’ti vatvā tadanantaraṁ ‘‘phassapaccayā vedanāti iti kho panetaṁ vutta’’ntiādinā vedanāya paccayabhūtassa phassassa uddharaṇaṁ aññesu suttesu āgatanayena paṭiccasamuppādassa desanāmaggo , taṁ pana anotaritvā samudācārataṇhādassanamukheneva taṇhāmūlakadhamme desento āciṇṇadesanāmaggato okkamanto viya, tañca desanaṁ passato appavattanti pasayha balakkārena desento viya ca hotīti āha ‘‘idānī’’tiādi. Dve taṇhāti idhādhippetataṇhā eva dvidhā bhindanto āha. Esanataṇhāti bhogānaṁ pariyesanavasena pavattataṇhā. Esitataṇhāti pariyiṭṭhesu bhogesu uppajjamānataṇhā. Samudācārataṇhāyāti pariyuṭṭhānavasena pavattataṇhāya. Duvidhāpesā vedanaṁ paṭicca taṇhānāma vedanāpaccayā ca appaṭiladdhānaṁ bhogānaṁ paṭilābhāya pariyesanā, laddhesu ca tesupātabyatāpattiādi hotīti.",
  "tika-s0102t1:63": "Paritassanavasena pariyesati etāyāti pariyesanā. Āsayato, payogato ca pariyesanā tathāpavatto cittuppādo. Tenāha ‘‘taṇhāya sati hotī’’ti. Rūpādiārammaṇapaṭilābhoti savatthukānaṁ rūpādiārammaṇānaṁ gavesanavasena, pavattiyaṁ pana apariyiṭṭhaṁyeva labbhati, tampi atthato pariyesanāya laddhameva nāma tathārūpassa kammassa pubbekatattā eva labbhanato. Tenāha ‘‘so hi pariyesanāya sati hotī’’ti. Sukhavinicchayanti sukhaṁ visesato nicchinotīti sukhavinicchayo, sukhaṁ sabhāvato, samudayato, atthaṅgamanato, nissaraṇato ca yāthāvato jānitvā pavattañāṇaṁ, taṁ sukhavinicchayaṁ. Jaññāti jāneyya. ‘‘Subhasukha’’ntiādikaṁ ārammaṇe abhūtākāraṁ vividhaṁ ninnabhāvena nicchinoti āropetīti vinicchayo. Assādānupassanataṇhādiṭṭhiyāpi evameva vinicchayabhāvo veditabbo. Imasmiṁ pana sutte vitakkoyeva āgatoti yojanā. Imasmiṁ pana sutteti sakkapañhasutte. (Dī. ni. 2.358) tattha hi ‘‘chando kho, devānaṁ inda, vitakkanidāno’’ti āgataṁ. Idhāti imasmiṁ mahānidānasutte.‘‘Vitakkeneva vinicchinātī’’ti etena ‘‘vinicchīyati etenāti vinicchayo’’ti vinicchaya-saddassa karaṇasādhanamāha. ‘‘Ettaka’’ntiādi vinicchayanākāradassanaṁ.",
  "tika-s0102t1:64": "Chandanaṭṭhena chando, evaṁ rañjanaṭṭhena rāgo, svāyaṁ anāsevanatāya mando hutvā pavatto idhādhippetoti āha ‘‘dubbalarāgassādhivacana’’nti. Ajjhosānanti taṇhādiṭṭhivasena abhinivisanaṁ. ‘‘Mayhaṁ ida’’nti hi taṇhāgāho yebhuyyena attaggāhasannissayova hoti. Tenāha ‘‘ahaṁ mama’’nti, ‘‘balavasanniṭṭhāna’’nti ca tesaṁ gāhānaṁ thirabhāvappattimāha. Taṇhādiṭṭhivasena pariggahakaraṇanti ‘‘ahaṁ mama’’nti balavasanniṭṭhānavasena abhiniviṭṭhassa attattaniyaggāhavatthuno aññāsādhāraṇaṁ viya katvā pariggahetvā ṭhānaṁ, tathāpavatto lobhasahagatacittuppādo. Attanā pariggahitassa vatthuno yassa vasena parehi sādhāraṇabhāvassa asahamāno hoti puggalo, so dhammo asahanatā. Evaṁ vacanatthaṁ vadanti niruttinayena. Saddalakkhaṇe pana yassa dhammassa vasena macchariyayogato puggalo maccharo, tassa bhāvo, kammaṁ vā macchariyaṁ, macchero dhammo. Macchariyassa balavabhāvato ādarena rakkhaṇaṁ ārakkhoti āha ‘‘dvāra…pe… suṭṭhu rakkhaṇa’’nti. Attano phalaṁ karotīti karaṇaṁ, yaṁ kiñci kāraṇaṁ, adhikaṁ karaṇanti adhikaraṇaṁ, visesakāraṇaṁ. Visesakāraṇañca bhogānaṁ ārakkhadaṇḍādānādianatthasambhavassāti vuttaṁ ‘‘ārakkhādhikaraṇa’’ntiādi. Paranisedhanatthanti māraṇādinā paresaṁ vibādhanatthaṁ. Ādīyati etenāti ādānaṁ, daṇḍassa ādānaṁ daṇḍādānaṁ, abhibhavitvā paraviheṭhanacittuppādo. Satthādānepi eseva nayo. Hatthaparāmāsādivasena kāyena kātabbakalaho kāyakalaho. Mammaghaṭṭanādivasena vācāya kātabbakalaho vācākalaho. Virujjhanavasena virūpaṁ gaṇhāti etenāti viggaho. Viruddhaṁ vadati etenāti vivādo. Tuvaṁ tuvanti agāravavacanasahacaraṇato tuvaṁ tuvaṁ, sabbete tathāpavattā dosasahagatacittuppādā veditabbā. Tenāha bhagavā ‘‘aneke pāpakā akusalā dhammā sambhavantī’’ti (dī. ni. 2.104).",
  "tika-s0102t1:65": "112.Desanaṁ nivattesīti ‘‘taṇhaṁ paṭicca pariyesanā’’tiādinā anulomanayena pavattitaṁ desanaṁ paṭilomanayena puna ‘‘ārakkhādhikaraṇa’’nti ārabhanto nivattesi. Pañcakāmaguṇikarāgavasenāti ārammaṇabhūtā pañca kāmaguṇā etassa atthīti pañcakāmaguṇiko, tattha rañjanavasena abhiramaṇavasena pavattarāgo, tassa vasena uppannā rañjanavasena taṇhāyanavasena pavattā rūpāditaṇhāva kāmesu taṇhāti kāmataṇhā. Bhavati atthi sabbakālaṁ tiṭṭhatīti pavattā bhavadiṭṭhi uttarapadalopena bhavo, taṁsahagatā taṇhā bhavataṇhā. Vibhavati vinassati ucchijjatīti pavattā vibhavadiṭṭhi vibhavo uttarapadalopena, taṁsahagatā taṇhā vibhavataṇhāti āha ‘‘sassatadiṭṭhī’’tiādi. Ime dve dhammāti ‘‘esa paccayo upādānassa, yadidaṁ taṇhā’’ti (dī. ni. 2.101) evaṁ vuttā vaṭṭamūlataṇhā ca ‘‘taṇhaṁ paṭicca pariyesanā’’ti (dī. ni. 2.103) evaṁ vuttā samudācārataṇhā cāti ime dve dhammā. Vaṭṭamūlasamudācāravasenāti vaṭṭamūlavasena ceva samudācāravasena ca. Dvīhi koṭṭhāsehīti dvīhi bhāgehi. Dvīhi avayavehi samosaranti nibbattanavasena samaṁ vattanti itoti samosaraṇaṁ, paccayo, ekaṁ samosaraṇaṁ etāsanti ekasamosaraṇā. Kena pana ekasamosaraṇāti āha ‘‘vedanāyā’’ti. Dvepi hi taṇhā vedanāpaccayā evāti. Tenāha ‘‘vedanāpaccayena ekapaccayā’’ti. Tato tato osaritvā āgantvā samavasanaṭṭhānaṁ osaraṇa samosaraṇaṁ. Vedanāya samaṁ saha ekasmiṁ ārammaṇe osaraṇakapavattanakā vedanā samosaraṇāti āha ‘‘idaṁ sahajātasamosaraṇaṁ nāmā’’ti.",
  "tika-s0102t1:66": "113.Sabbeti uppattidvāravasena bhinditvā vuttā savipākaphassā eva viññāṇādi vedanāpariyosānā vipākavithīti katvā. Paṭiccasamuppādakathā nāma vaṭṭakathāti āha ‘‘ṭhapetvā cattāro lokuttaravipākaphasse’’ti. Bahudhāti bahuppakārena. Ayañhi pañcadvāre cakkhupasādādivatthukānaṁ pañcannaṁ vedanānaṁ cakkhusamphassādiko phasso sahajātaaññamaññanissayavipākaāhārasampayuttaatthiavigatavasena aṭṭhadhā paccayo hoti. Sesānaṁ pana ekekasmiṁ dvāre sampaṭicchanasantīraṇatadārammaṇavasena pavattānaṁ kāmāvacaravipākavedanānaṁ cakkhusamphassādiko phasso upanissayavasena ekadhāva paccayo hoti. Manodvārepi tadārammaṇavasena pavattānaṁ kāmāvacaravipākavedanānaṁ sahajātamanosamphasso tatheva aṭṭhadhā paccayo hoti, tathā paṭisandhibhavaṅgacutivasena pavattānaṁ tebhūmakavipākavedanānaṁ. Yā pana tā manodvāre tadārammaṇavasena pavattā kāmāvacaravedanā, tāsaṁ manodvārāvajjanasampayutto manosamphasso upanissayavasena ekadhāva paccayo hotīti evaṁ phasso bahudhā vedanāya paccayo hotīti veditabbaṁ.",
  "tika-s0102t1:67": "114.Vedanādīnanti vedanāsaññāsaṅkhāraviññāṇānaṁ. Asadisabhāvāti anubhavanasañjānanābhisaṅkharaṇavijānanabhāvā. Te hi aññamaññavidhurena vedayitādirūpena ākiriyanti paññāyantīti ākārāti vuccanti. Teyevāti vedanādīnaṁ te eva vedayitādiākārā. Sādhukaṁ dassiyamānāti sakkaccaṁ paccakkhato viya pakāsiyamānā. Taṁ taṁ līnamatthaṁ gamentīti ‘‘arūpaṭṭho ārammaṇābhimukhanamanaṭṭho’’ti evamādikaṁ taṁ taṁ līnaṁ apākaṭamatthaṁ gamenti ñāpentīti liṅgāni. Tassa tassa sañjānanahetutoti tassa tassa arūpaṭṭhādikassa sallakkhaṇassa kāraṇattā. Nimīyanti anumīyanti etehīti nimittāni. Tathā tathā arūpabhāvādippakārena, vedayitādippakārena ca uddisitabbato kathetabbato uddesā. Tasmāti ‘‘asadisabhāvā’’tiādinā vuttamevatthaṁ kāraṇabhāvena paccāmasati. Yasmā vedanādīnaṁ aññamaññaasadisabhāvā yathāvuttenatthena ākārādayo, tasmā ayaṁ idāni vuccamāno ettha pāḷipade attho.",
  "tika-s0102t1:68": "Nāmasamūhassāti ārammaṇābhimukhaṁ namanaṭṭhena ‘‘nāma’’nti laddhasamaññassa vedanādicatukkhandhasaṅkhātassa arūpadhammapuñjassa. Paññattīti ‘‘nāmakāyo arūpakalāpo arūpino khandhā’’tiādikā paññāpanā hoti. Cetanāpadhānattā saṅkhārakkhandhadhammānaṁ ‘‘saṅkhārānaṁ cetanākāre’’tiādi vuttaṁ. Tathā hi suttantabhājanīye saṅkhārakkhandhavibhajane ‘‘yā cetanā sañcetanā sañcetayitatta’’nti (vibha. 249 abhidhammabhājanīye) cetanāva niddiṭṭhā. Asatīti asantesu. Vacanavipallāsena hi evaṁ vuttaṁ. Cattāro khandhe vatthuṁ katvāti vedanā saññā cittaṁ cetanādayoti ime catukkhandhasaññite nissayapaccayabhūte dhamme vatthuṁ katvā. Ayañca nayo pañcadvārepi sambhavatīti ‘‘manodvāre’’ti visesitaṁ. Adhivacanasamphassavevacanoti adhivacanamukhena paññattimukhena gahetabbattā ‘‘adhivacanasamphasso’’ti laddhanāmo. Soti manosamphasso. Pañcavokāre ca hadayavatthuṁ nissāya labbhanato rūpakāye paññāyateva, ayaṁ pana nayo idha na icchito vedanādipaṭikkhepavasena asambhavapariyāyassa jotitattāti ‘‘pañcapasāde vatthuṁ katvā uppajjeyyā’’ti attho vutto. Na hi vedanāsannissayena vinā pañcapasāde vatthuṁ katvā manosamphassassa sambhavo atthi. Uppattiṭṭhāne asati anuppattiṭṭhānato phalassa uppatti nāma kadācipi natthīti imamatthaṁ yathādhigatassa atthassa nidassanavasena dassento ‘‘ambarukkhe’’tiādimāha . Rūpakāyatoti kevalaṁ rūpakāyato. Tassāti manosamphassassa.",
  "tika-s0102t1:69": "Virodhipaccayasannipāte vibhūtatarā visadisuppatti, tasmiṁ vā sati attano santāne vijjamānasseva visadisuppattihetubhāvo ruppanākāro. So eva ruppanākāro vatthusappaṭighādikaṁ taṁ taṁ līnamatthaṁ gametīti liṅgaṁ. Tassa tassa sañjānanahetuto nimittaṁ. Tathā tathā uddisitabbato uddesoti evamettha ākārādayo atthato veditabbā. Vatthārammaṇānaṁ aññamaññapaṭihananaṁ paṭigho, tato paṭighato jāto paṭighasamphasso. Tenāha ‘‘sappaṭigha’’ntiādi. Nāmakāyatoti kevalaṁ nāmakāyato. Tassāti paṭighasamphassassa. Sesaṁ paṭhamapañhe vuttanayameva.",
  "tika-s0102t1:70": "Ubhayavasenāti nāmakāyo rūpakāyoti ubhayasannissayassa adhivacanasamphasso paṭighasamphassoti ubhayasamphassassa vasena.",
  "tika-s0102t1:71": "Visuṁ visuṁ paccayaṁ dassetvāti byatirekamukhena paccekaṁ nāmakāyarūpakāyasaññitaṁ paccayaṁ dassetvā. Tesanti phassānaṁ. Avisesatoti visesaṁ akatvā sāmaññato. Dassetunti byatirekamukheneva dassetuṁ. Eseva hetūti esa chasupi dvāresu pavatto nāmarūpasaṅkhāto hetu yathārahaṁ dvinnampi phassānaṁ. Idāni taṁ yathārahaṁ pavattiṁ vibhajitvā dassetuṁ ‘‘cakkhudvārādīsu hī’’tiādi vuttaṁ.",
  "tika-s0102t1:72": "Sampayuttakākhandhāti phassena sampayuttā vedanādayo khandhā. Āvajjanassāpi sampayuttakkhandhaggahaṇenevettha gahaṇaṁ daṭṭhabbaṁ tadavinābhāvato. Parato manosamphassepi eseva nayo. Pañcavidhopīti cakkhusamphassādivasena pañcavidhopi. So phassoti paṭighasamphasso. Bahudhāti bahuppakārena. Tathā hi vipākanāmaṁ vipākassa anekabhedassa manosamphassassa sahajātaaññamaññanissayavipākasampayuttaatthiavigatavasena sattadhā paccayo hoti. Yaṁ panettha āhārakiccaṁ, taṁ āhārapaccayavasena. Yaṁ indriyakiccaṁ, taṁ indriyapaccayavasena paccayo hoti. Avipākaṁ pana nāmaṁ avipākassa manosamphassassa ṭhapetvā vipākapaccayaṁ itaresaṁ vasena paccayo hoti. Rūpaṁ pana cakkhāyatanādibhedaṁ cakkhusamphassādikassa pañcavidhassa phassassa nissayapurejātaindriyavippayuttaatthiavigatavasena chadhā paccayo hoti. Rūpāyatanādibhedaṁ tassa pañcavidhassa ārammaṇapurejātaatthiavigatavasena catudhā paccayo hoti. Manosamphassassa pana tāni rūpāyatanādīni, dhammārammaṇañca tathā ca ārammaṇapaccayamatteneva paccayo hoti. Vatthurūpaṁ pana manosamphassassa nissayapurejātavippayuttaatthiavigatavasena pañcadhā paccayo hoti. Evaṁ nāmarūpaṁ assa phassassa bahudhā paccayo hotīti veditabbaṁ.",
  "tika-s0102t1:73": "115. Paṭhamuppattiyaṁ viññāṇaṁ nāmarūpassa visesapaccayoti imamatthaṁ byatirekamukhena dassetuṁ pāḷiyaṁ ‘‘mātukucchimhi na okkamissathā’’tiādi vuttaṁ. Gabbhaseyyakapaṭisandhi hi bāhirato mātukucchiṁ okkamantassa viya hontīpi atthato yathāpaccayaṁ khandhānaṁ tattha paṭhamuppattiyeva. Tenāha ‘‘pavisitvā…pe… na vattissathā’’ti. Suddhanti kevalaṁ viññāṇena amissitaṁ virahitaṁ. ‘‘Avasesa’’nti idaṁ nāmāpekkhaṁ, tasmā avasesaṁ nāmarūpanti imaṁ viññāṇaṁ ṭhapetvā avasesaṁ nāmarūpaṁ vāti attho. Paṭisandhivasena okkantanti paṭisandhiggahaṇavasena, mātukucchiṁ okkamantassa vā paṭhamāvayavabhāvena otiṇṇaṁ. Vokkamissathāti santativicchedaṁ vināsaṁ upagamissatha, taṁ pana maraṇaṁ nāma hotīti āha ‘‘cutivasenā’’ti. Assāti viññāṇassa, tañca kho viññāṇasāmaññavasena vuttaṁ. Tenāha ‘‘tasseva cittassa nirodhenā’’ti, paṭisandhicittasseva nirodhenāti attho. Tatoti paṭisandhicittato. Paṭisandhicittassa, tato dutiyatatiyacittānaṁ vā nirodhena cuti na hotīti vuttamatthaṁ yuttito vibhāvetuṁ ‘‘paṭisandhicittena hī’’tiādi vuttaṁ. Etasmiṁ antareti etasmiṁ soḷasacittakkhaṇe kāle. Antarāyo natthīti ettha dārakassa tāva maraṇantarāyo mā hotu tadā cuticittassa asambhavato, mātu pana kathaṁ tadā maraṇantarāyābhāvoti? Taṁ taṁ kālaṁ anatikkamitvā tadantareyeva cavanadhammāya gabbhaggahaṇasseva asambhavato. Tenāha ‘‘ayañhi anokāso nāmā’’ti, cutiyāti adhippāyo.",
  "tika-s0102t1:74": "Paṭisandhicittena saddhiṁ samuṭṭhitarūpānīti okkantikkhaṇe uppannakammajarūpāni vadati. Tāni hi nippariyāyato paṭisandhicittena saddhiṁ samuṭṭhitarūpāni nāma, na utusamuṭṭhānāni paṭisandhicittassa uppādato pacchā samuṭṭhitattā. Cittajāhārajānaṁ pana tadā asambhavo eva. Yāni paṭisandhicittena saddhiṁ samuṭṭhitarūpāni, tāni tividhāni tassa uppādakkhaṇe samuṭṭhitāni, ṭhitikkhaṇe samuṭṭhitāni, bhaṅgakkhaṇe samuṭṭhitānīti. Tesu uppādakkhaṇe samuṭṭhitāni sattarasamassa bhavaṅgassa uppādakkhaṇe nirujjhanti, ṭhitikkhaṇe samuṭṭhitāni ṭhitikkhaṇe nirujjhanti, bhaṅgakkhaṇe samuṭṭhitāni bhaṅgakkhaṇe nirujjhanti. Tattha ‘‘bhañjamāno dhammo bhañjamānassa dhammassa paccayo hotī’’ti na sakkā vattuṁ, uppāde, pana ṭhitiyañca na na sakkāti ‘‘sattarasamassa bhavaṅgassa uppādakkhaṇe, ṭhitikkhaṇe ca dharantānaṁ vasena tassa paccayampi dātuṁ na sakkontī’’ti vuttaṁ. Rūpakāyūpatthambhitasseva hi nāmakāyassa pañcavokāre pavattīti. Tehi rūpadhammehi tassa cittassa balavataraṁ sandhāyāha ‘‘sattarasamassa…pe… pavatti pavattatī’’ti. Paveṇī ghaṭiyatīti aṭṭhacattālīsakammajassa rūpapaveṇī sambandhā hutvā pavattati. Paṭhamañhi paṭisandhicittaṁ, tato yāva soḷasamaṁ bhavaṅgacittaṁ, tesu ekekassa uppādaṭhitibhaṅgavasena tayo tayo khaṇā. Tattha ekekassa cittassa tīsu tīsu khaṇesu samatiṁsa samatiṁsa kammajarūpāni uppajjanti. Iti soḷasatikā aṭṭhacattālīsaṁ honti. Esa nayo tato paresupi. Taṁ sandhāya vuttaṁ ‘‘aṭṭhacattālīsakammajassa rūpapaveṇī sambandhā hutvā pavattatī’’ti. Sace pana na sakkontīti paṭisandhicittena saddhiṁ samuṭṭhitarūpāni sattarasamassa bhavaṅgassa paccayaṁ dātuṁ sace na sakkonti. Yadi hi paṭisandhicittato sattarasamaṁ cuticittaṁ siyā, paṭisandhicittassa ṭhitibhaṅgakkhaṇesupi kammajarūpaṁ na uppajjeyya, pageva bhavaṅgacittakkhaṇesu. Tathā sati nattheva tassa cittassa paccayalābhoti pavatti nappavattati, paveṇī na ghaṭiyateva, aññadatthu vicchijjati. Tenāha ‘‘vokkamatitināma hotī’’tiādi.",
  "tika-s0102t1:75": "Itthattāyāti itthaṁpakāratāya. Yādiso gabbhaseyyakassa attabhāvo, taṁ sandhāyetaṁ vuttaṁ. Tassa ca pañcakkhandhā anūnā eva hontīti āha ‘‘evaṁ paripuṇṇapañcakkhandhabhāvāyā’’ti. Upacchijjissathāti santānavicchedena vicchindeyya. Suddhaṁ nāmarūpamevāti viññāṇavirahitaṁ kevalaṁ nāmarūpameva. Avayavānaṁ pāripūri vuḍḍhi. Thirabhāvappatti virūḷhi. Mahallakabhāvappatti vepullaṁ. Tāni ca yathākkamaṁ paṭhamādivayavasena hontīti vuttaṁ ‘‘paṭhamavayavasenā’’tiādi. Vā-saddo aniyamattho, tena vassasahassadvayādīnaṁ saṅgaho daṭṭhabbo.",
  "tika-s0102t1:76": "Viññāṇamevāti niyamavacanaṁ, ito bāhirakappitassa attano, issarādīnañca paṭikkhepapadaṁ, na avijjādiphassādipaṭikkhepapadaṁ paṭiyogīnivattanapadattā avadhāraṇassa. Tenāha ‘‘eseva hetū’’tiādi. Ayañca nayo heṭṭhāpi sabbapadesu yathārahaṁ vattabbo. Idāni viññāṇameva nāmarūpassa padhānakāraṇanti imamatthaṁ opammavasena vibhāvetuṁ ‘‘yathā hī’’tiādi vuttaṁ. Paccekaṁ viya samuditassāpi nāmarūpassa viññāṇena vinā attakiccāsamatthataṁ dassetuṁ ‘‘tvaṁ nāmarūpaṁ nāmā’’ti ekajjhaṁ gahaṇaṁ. Purecāriketi pubbaṅgameva. Viññāṇañhi sahajātadhammānaṁ pubbaṅgamaṁ. Tenāha bhagavā ‘‘manopubbaṅgamā dhammā’’ti. (Dha. pa. 1; netti. 90, 92; peṭako. 13, 83) bahudhāti anekappakārena paccayo hoti. ",
  "tika-s0102t1:77": "Kathaṁ? Vipākanāmassa hi paṭisandhiyaṁ aññaṁ vā viññāṇaṁ sahajātaaññamaññanissayavipākaāhāraindriyasampayuttaatthiavigatapaccayehi navadhā paccayo hoti. Vatthurūpassa paṭisandhiyaṁ sahajātaaññamaññanissayavipākaāhāraindriyavippayuttaatthiavigatapaccayehi navadhā paccayo hoti. Ṭhapetvā pana vatthurūpaṁ sesarūpassa imesu navasu aññamaññapaccayaṁ apanetvā sesehi aṭṭhahi paccayehi paccayo hoti. Abhisaṅkhāraviññāṇaṁ pana asaññasattarūpassa, pañcavokāre vā kammajassa suttantikapariyāyato upanissayavasena ekadhāva paccayo hoti. Avasesañhi paṭhamabhavaṅgato pabhuti sabbampi viññāṇaṁ tassa nāmarūpassa yathārahaṁ paccayo hotīti veditabbaṁ. Ayamettha saṅkhepo, vitthārato pana paccayanaye dassiyamāne sabbāpi mahāpakaraṇakathā ānetabbā hotīti na vitthāritā. Kathaṁ panetaṁ paccetabbaṁ ‘‘paṭisandhināmarūpaṁ viññāṇapaccayā hotī’’ti? Suttato, yuttito ca. Pāḷiyañhi ‘‘cittānuparivattino dhammā’’tiādinā (dha. sa. mātikā 62) nayena bahudhā vedanādīnaṁ viññāṇapaccayatā āgatā. Yuttito pana idha cittajena rūpena diṭṭhena adiṭṭhassāpi rūpassa viññāṇaṁ paccayo hotīti viññāyati. Cittehi pasanne, appasanne vā tadanurūpāni rūpāni uppajjamānāni diṭṭhāni, diṭṭhena ca adiṭṭhassa anumānaṁ hotīti. Iminā idha ‘‘diṭṭhena cittajarūpena adiṭṭhassāpi paṭisandhirūpassa viññāṇaṁ paccayo hotī’’ti paccetabbametaṁ . Kammasamuṭṭhānassāpi hi rūpassa cittasamuṭṭhānassa viya viññāṇapaccayatā paṭṭhāne āgatāti.",
  "tika-s0102t1:78": "116. Idha samudaya-saddo samudāya-saddo viya samūhapariyāyoti āha ‘‘dukkharāsisambhavo’’ti. Ekakoti asahāyo rājaparisārahito. Passeyyāma te rājabhāvaṁ amhehi vināti adhippāyo. Yathārahaṁ parisaṁ rañjetīti hi rājā. Atthatoti atthasiddhito avadantampi vadati viya. ‘‘Hadayavatthu’’nti imināva tannissayopi gahito vāti daṭṭhabbaṁ. Ānantariyabhāvato nissayanissayopi ‘‘nissayo’’ tveva vuccatīti. Paṭisandhiviññāṇaṁ nāma bhaveyyāsi, netaṁ ṭhānaṁ vijjatīti attho. Tenāha ‘‘passeyyāmā’’tiādi. Bahudhāti anekadhā paccayo hoti. Kathaṁ? Nāmaṁ tāva paṭisandhiyaṁ sahajātaaññamaññanissayavipākasampayuttaatthiavigatapaccayehi sattadhā viññāṇassa paccayo hotīti. Kiñci panettha hetupaccayena, kiñci āhārapaccayenāti evaṁ aññathāpi paccayo hoti. Avipākaṁ pana nāmaṁ yathāvuttesu paccayesu ṭhapetvā vipākapaccayaṁ itarehi chahi paccayehi paccayo hoti. Kiñci panettha hetupaccayena, kiñci āhārapaccayenāti aññathāpi paccayo hoti, tañca kho pavattiyaṁyeva, na paṭisandhiyaṁ. Rūpato pana hadayavatthu paṭisandhiyaṁ viññāṇassa sahajātaaññamaññanissayavippayuttaatthi avigatapaccayehi chadhāva paccayo hoti. Pavattiyaṁ pana sahajātaaññamaññapaccayavajjitehi pañcahi purejātapaccayena saha teheva paccayehi paccayo hoti. Cakkhāyatanādibhedaṁ pana pañcavidhampi rūpaṁ yathākkamaṁ cakkhuviññāṇādibhedassa viññāṇassa nissayapurejātaindriyavippayuttaatthiavigatapaccayehi paccayo hotīti evaṁ nāmarūpaṁ viññāṇassa bahudhā paccayo hotīti veditabbaṁ.",
  "tika-s0102t1:79": "Yvāyamanukkamena viññāṇassa nāmarūpaṁ, paṭisandhināmarūpassa , ca viññāṇaṁ pati paccayabhāvo, so kadāci viññāṇassa sātisayo, kadāci nāmarūpassa, kadāci ubhinnaṁ sadisoti tividhopi so ‘‘ettāvatā’’ti padena ekajjhaṁ gahitoti dassento ‘‘viññāṇe…pe… pavattesū’’ti vatvā puna yamidampi viññāṇaṁ nāmarūpasaññitānaṁ pañcannaṁ khandhānaṁ aññamaññanissayena pavattānaṁ ettakena sabbā saṁsāravaṭṭappavattīti imamatthaṁ dassento ‘‘ettakena…pe… paṭisandhiyo’’ti āha. Tattha ettakenāti ettakeneva, na ito aññena kenaci kārakavedakasabhāvena attanā, issarādinā vāti attho. Antogadhāvadhāraṇañhetaṁ padaṁ.",
  "tika-s0102t1:80": "Vacanamattamevaadhikiccāti dāsādīsu sirivaḍḍhakādi-saddā viya atathattā vacanamattameva adhikāraṁ katvā pavattassa. Tenāha ‘‘atthaṁ adisvā’’ti. Vohārassāti voharaṇamattassa. Pathoti pavattimaggo pavattiyā visayo. Yasmā saraṇakiriyāvasena puggalo ‘‘sato’’ti vuccati, sampajānanakiriyāvasena ‘‘sampajāno’’ti, tasmā vuttaṁ ‘‘kāraṇāpadesavasenā’’ti. Kāraṇaṁ niddhāretvā utti niruttīti. Ekameva atthaṁ ‘‘paṇḍito’’tiādinā pakārato ñāpanato ‘‘paññattī’’ti vadanti. So eva hi ‘‘paṇḍito’’ti ca ‘‘byatto’’ti ca ‘‘medhāvī’’ti ca paññāpīyatīti. Paṇḍiccappakārato pana paṇḍito, veyyattiyappakārato byattoti paññāpīyatīti evaṁ pakārato paññāpanato paññatti. Yasmā idha adhivacananiruttipaññattipadāni samānatthāni. Sabbañca vacanaṁ adhivacanādibhāvaṁ bhajati, tasmā kesuci vacanavisesesu visesena pavattehi adhivacanādisaddehi sabbāni vacanāni paññattiatthappakāsanasāmaññena vuttānīti iminā adhippāyena ayamatthayojanā katāti veditabbā.",
  "tika-s0102t1:81": "Atha vā adhi-saddo uparibhāve, upari vacanaṁ adhivacanaṁ. Kassa upari? Pakāsetabbassa atthassāti pākaṭo yamattho. Adhīnaṁ vā vacanaṁ adhivacanaṁ. Kena adhīnaṁ? Atthena. Tathā taṁtaṁatthappakāsena nicchitaṁ, niyataṁ vā vacanaṁ nirutti. Pathavīdhātupurisāditaṁtaṁpakārena ñāpanato paññattīti evaṁ adhivacanādipadānaṁ sabbavacanesu pavatti veditabbā, aññathā sirivaḍḍhakadhanavaḍḍhakappakārānameva niruttitā, ‘‘paṇḍito viyatto’’ti evaṁ pakārānameva ekameva atthaṁ tena tena pakārena ñāpentānaṁ paññattitā ca āpajjeyyāti. Evaṁ tīhipi nāmehi vuttassa vohārassa pavattimaggopi saha viññāṇena nāmarūpanti ettāvatāva icchitabbo. Tenāha ‘‘itī’’tiādi. Paññāya avacaritabbanti paññāya pavattitabbaṁ, ñeyyanti attho. Tenāha ‘‘jānitabba’’nti. Vaṭṭanti kilesavaṭṭaṁ, kammavaṭṭaṁ, vipākavaṭṭanti tividhampi vaṭṭaṁ. Vattatīti pavattati. Tayidaṁ ‘‘jāyethā’’tiādinā pañcahi padehi vuttassa atthassa nigamanavasena vuttaṁ. Ādi-saddena itthītipurisātiādīnampi saṅgaho daṭṭhabbo. Nāmapaññattatthāyāti khandhādiphassādisattādiitthādināmassa paññāpanatthāya. Vatthupi ettāvatāva. Tenāha ‘‘khandhapañcakampi ettāvatāva paññāyatī’’ti. Ettāvatā ettakena, saha viññāṇena nāmarūpappavattiyāti attho.",
  "tika-s0102t1:82": "Attapaññattivaṇṇanā",
  "tika-s0102t1:83": "117. Anusandhiyati etenāti anusandhi, heṭṭhā āgatadesanāya anusandhānavasena pavattā uparidesanā, sā paṭhamapadassa dassitā, idāni dutiyapadassa dassetabbāti tamatthaṁ dassento ‘‘iti bhagavā’’tiādimāha. Rūpinti rūpavantaṁ. Parittanti na vipulaṁ, appakanti attho. Yasmā attā nāma koci paramatthato natthi. Kevalaṁ pana diṭṭhigatikānaṁ parikappitamattaṁ , tasmā yattha nesaṁ attasaññā, yathā cassa rūpibhāvādiparikappanā hoti, taṁ dassento ‘‘yo’’tiādimāha. Rūpiṁ parittanti attano upaṭṭhitakasiṇarūpavasena rūpiṁ, tassa avaḍḍhitabhāvena parittaṁ. Paññapeti nīlakasiṇādivasena nānākasiṇalābhī. Tanti attānaṁ . Anantanti kasiṇanimittassa appamāṇatāya paricchedassa anupaṭṭhānato antarahitaṁ. Ugghāṭetvāti bhāvanāya apanetvā. Nimittaphuṭṭhokāsanti tena kasiṇanimittena phuṭṭhappadesaṁ. Tesūti catūsu arūpakkhandhesu. Viññāṇamattamevāti ‘‘viññāṇamayo attā’’ti evaṁvādī.",
  "tika-s0102t1:84": "118.‘‘Etarahī’’ti sāvadhāraṇamidaṁ padanti tadatthaṁ dassento ‘‘idānevā’’ti vatvā avadhāraṇena nivattitamatthaṁ āha ‘‘na ito para’’nti. Tattha tattheva sattā ucchijjantīti ucchedavādī, tenāha ‘‘ucchedavasenetaṁ vutta’’nti. Bhāvinti sabbaṁ sadā bhāviṁ avinassanakaṁ. Tenāha ‘‘sassatavasenetaṁ vutta’’nti. Atathāsabhāvanti yathā paravādī vadanti, na tathā sabhāvaṁ. Tathabhāvāyāti ucchedabhāvāya vā sassatabhāvāya vā. Aniyamavacanañhetaṁ vuttaṁ sāmaññajotanāvasena. Sampādessāmīti tathabhāvaṁ assa sampannaṁ katvā dassayissāmi, patiṭṭhāpessāmīti attho. Tathā hi vakkhati ‘‘sassatavādañca jānāpetvā’’tiādi. (Dī. ni. aṭṭha. 2.118) imināti ‘‘atathaṁ vā panā’’tiādi vacanena, anucchedasabhāvampi samānaṁ sassatavādino mativasenāti adhippāyo. Upakappessāmīti upecca samatthayissāmi.",
  "tika-s0102t1:85": "Evaṁ samānanti evaṁ bhūtaṁ samānaṁ. Rūpakasiṇajjhānaṁ rūpaṁ uttarapadalopena, adhigamanavasena taṁ etassa atthīti rūpīti āha ‘‘rūpinti rūpakasiṇalābhi’’nti. Parittattānudiṭṭhīti ettha rūpī-saddopiāvuttiādinayena ānetvā vattabbo, rūpībhāvampi hi so diṭṭhigatiko parittabhāvaṁ viya attano abhinivissa ṭhitoti. Arūpinti etthāpi eseva nayo. ‘‘Pattapalāsabahulagacchasaṅkhepena ghanagahanajaṭāvitānā nātidīghasantānā valli, tabbiparītā latā’’ti vadanti. Appahīnaṭṭhenāti maggena asamucchinnabhāvena. Kāraṇalābhe sati uppajjanārahatā anusayanaṭṭho.",
  "tika-s0102t1:86": "Arūpakasiṇaṁ nāma kasiṇugghāṭiṁ ākāsaṁ, na paricchinnākāsakasiṇaṁ. ‘‘Ubhayampi arūpakasiṇamevā’’ti keci. Arūpakkhandhagocaraṁ vāti vedanādayo arūpakkhandhā ‘‘attā’’ti abhinivesassa gocaro etassāti arūpakkhandhagocaro, diṭṭhigatiko, taṁ arūpakkhandhagocaraṁ. Vā-saddo vuttavikappattho. Saddayojanā pana arūpaṁ arūpakkhandhā gocarabhūtā etassa atthīti arūpī, taṁ arūpiṁ. Lābhino cattāroti rūpakasiṇādilābhavasena taṁ taṁ diṭṭhivādaṁ sayameva parikappetvā taṁ ādāya paggayha paññāpanakā cattāro diṭṭhigatikā. Tesaṁ antevāsikāti tesaṁ lābhīnaṁ vādaṁ paccakkhato, paramparāya ca uggahetvā tatheva naṁ khamitvā rocetvā paññāpanakā cattāro. Takkikā cattāroti kasiṇajjhānassa alābhino kevalaṁ takkanavaseneva yathāvutte cattāro diṭṭhivāde sayameva abhinivissa paggayha ṭhitā cattāro. Tesaṁ antevāsikā pubbe vuttanayena veditabbā.",
  "tika-s0102t1:87": "Naattapaññattivaṇṇanā",
  "tika-s0102t1:88": "119.Āraddhavipassakopīti samparāyikavipassakopi, tena balavavipassanāya ṭhitaṁ puggalaṁ dasseti. Na paññapeti eva abahussuto pīti adhippāyo. Tādiso hi vipassanāya ānubhāvo. Sāsanikopi jhānābhiññālābhī ‘‘na paññapetī’’ti na vattabboti so idha na uddhaṭo. Idāni nesaṁ apaññāpane kāraṇaṁ dasseti ‘‘etesañhī’’tiādinā. Icceva ñāṇaṁ hoti, na viparītaggāho tassa kāraṇassa dūrasamussāritattā. Arūpakkhandhā icceva ñāṇaṁ hotīti yojanā.",
  "tika-s0102t1:89": "Attasamanupassanāvaṇṇanā",
  "tika-s0102t1:90": "121.Diṭṭhivasena samanupassitvā, na ñāṇavasena. Sā ca samanupassanā atthato diṭṭhidassanavasena.",
  "tika-s0102t1:91": "‘‘Vedanaṁ attato samanupassatī’’ti evaṁ āgatā vedanākkhandhavatthukā sakkāyadiṭṭhi. Iṭṭhādibhedaṁ ārammaṇaṁ na paṭisaṁvedetīti appaṭisaṁvedanoti vedakabhāvapaṭikkhepamukhena sañjānanādibhāvopi paṭikkhitto hoti tadavinābhāvatoti āha ‘‘iminā rūpakkhandhavatthukā sakkāyadiṭṭhi kathitā’’ti. ‘‘Attā me vediyatī’’ti iminā appaṭisaṁvedanattaṁ paṭikkhipati. Tenāha ‘‘nopi appaṭisaṁvedano’’ti. ‘‘Vedanādhammo’’ti pana iminā ‘‘vedanā me attā’’ti imaṁ vādaṁ paṭikkhipati. Vedanāsaṅkhāto dhammo etassa atthīti hi vedanādhammoti vedanāya samannāgatabhāvaṁ tassa paṭijānāti. Tenāha ‘‘etassa ca vedanādhammo avippayuttasabhāvo’’ti. Saññāsaṅkhāraviññāṇakkhandhavatthukā sakkāyadiṭṭhi kathitāti ānetvā sambandho. ‘‘Vedanāsampayuttattā vediyatī’’ti taṁsampayogato taṁkiccakatamāha yathā cetanāyogato cetano purisoti. Sabbesampi taṁ sārammaṇadhammānaṁ ārammaṇānubhavanaṁ labbhateva, tañca kho ekadesato phuṭṭhatāmattato , vedanāya pana vissavitāya sāmibhāvena ārammaṇarasānubhavananti. Tassā vasena saññādayopi taṁsampayuttattā ‘‘vediyatī’’ti vuccanti. Tathā hi vuttaṁ aṭṭhasāliniyaṁ ‘‘ārammaṇarasānubhavanaṭṭhānaṁ patvā sesasampayuttadhammā ekadesamattakameva anubhavantī’’ti, (dha. sa. aṭṭha. 1 dhammuddesakathā) rājasūdanidassanena vāyamattho tattha vibhāvito eva. Etassāti saññādikkhandhattayassa. ‘‘Avippayuttasabhāvo’’ti iminā avisaṁyogajanitaṁ kañci visesaṁ ṭhānaṁ dīpeti.",
  "tika-s0102t1:92": "122.Tatthāti tesu vāresu. Tīsu diṭṭhigatikesūti ‘‘vedanā me attā’’ti, ‘‘appaṭisaṁvedano me attā’’ti, ‘‘vedanādhammo me attā’’ti ca evaṁvādesu tīsu diṭṭhigatikesu. Tissannaṁ vedanānaṁ bhinnasabhāvattā sukhaṁ vedanaṁ ‘‘attā’’ti samanupassato dukkhaṁ, adukkhamasukhaṁ vā vedanaṁ ‘‘attā’’ti samanupassanā na yuttā. Evaṁ sesadvaye pīti āha ‘‘yo yo yaṁ yaṁ vedanaṁ attāti samanupassatī’’ti.",
  "tika-s0102t1:93": "123.‘‘Hutvā abhāvato’’ti iminā udayabbayavantatāya aniccāti dasseti, ‘‘tehi tehī’’tiādinā anekakāraṇasaṅkhatattā saṅkhatāti. Taṁ taṁ paccayanti ‘‘indriyaṁ, ārammaṇaṁ, viññāṇaṁ, sukha, vedanīyo phasso’’ti evaṁ ādikaṁ taṁ taṁ attano kāraṇaṁ paṭicca nissāya sammā sassatādibhāvassa, ucchedādibhāvassa ca abhāvena ñāyena samakāraṇena sadisakāraṇena anurūpakāraṇena uppannā. Khayasabhāvāti khayadhammā, vayasabhāvāti vayadhammā virajjanasabhāvāti virāgadhammā, nirujjhanasabhāvāti nirodhadhammā, catūhipi padehi vedanāya bhaṅgabhāvameva dasseti. Tenāha ‘‘khayoti…pe… khayadhammātiādi vutta’’nti.",
  "tika-s0102t1:94": "Vigatoti sabhāvavigamena vigato. Ekassevāti ekasseva diṭṭhigatikassa. Tīsupi kālesūti tissannaṁ vedanānaṁ pavattikālesu. Eso me attāti ‘‘eso sukhavedanāsabhāvo, dukkhaadukkhamasukhavedanāsabhāvo me attā’’ti kiṁ pana hotī, ekasseva bhinnasabhāvataṁ anummattako kathaṁ paccetīti adhippāyena pucchati. Itaro evampi tassa na hoti yevāti dassento ‘‘kiṁ pana na bhavissatī’’tiādimāha. Visesenāti sukhādivibhāgena. Sukhañca dukkhañcāti ettha ca-saddena adukkhamasukhaṁ saṅgaṇhāti, sukhasaṅgahameva vā tena kataṁ santasukhumabhāvato. Avisesenāti avibhāgena vedanāsāmaññena. Vokiṇṇanti sukhādibhedena vomissakaṁ. Taṁ tividhampi vedanaṁ esa diṭṭhigatiko ekajjhaṁ gahetvā attāti samanupassati. Ekakkhaṇe ca bahūnaṁ vedanānaṁ uppādo āpajjati avisesena vedanāsabhāvattā. Attano hi tasmiṁ sati sadā sabbavedanāpavattippasaṅgato diṭṭhigatiko agatiyā ekakkhaṇepi bahūnampi vedanānaṁ uppattiṁ paṭijāneyyāti tassa avasaraṁ adento ‘‘na ekakkhaṇe bahūnaṁ vedanānaṁ uppatti atthī’’ti āha, paccakkhaviruddhametanti adhippāyo. Etena petaṁ nakkhamatīti etena viruddhattasādhanenapi sabbena sabbaṁ attano abhāvenapi paṇḍitānaṁ na ruccati, etaṁ dassanaṁ dhīrā nakkhamantīti attho.",
  "tika-s0102t1:95": "124. Indriyabaddhepi rūpappabandhe vāyodhātuvipphāravasena kāci kiriyā nāma labbhatīti suddharūpakkhandhepi yattha kadāci vāyodhātuvipphāro labbhati, tameva nidassanabhāvena gaṇhanto ‘‘tālavaṇṭe vā vātapāne vā’’ti āha. Vedanādhammesūti vedanādhammavantesu. ‘‘Ahamasmī’’ti iminā tayopi khandhe ekajjhaṁ gahetvā ahaṁkārassa uppajjanākāro vuttoti. ‘‘Ayamahamasmī’’ti pana iminā tattha ekaṁ ekaṁ gahetvā ahaṁkārassa uppajjanākāro vutto. Tenāha ‘‘ekadhammopī’’tiādi . Tanti ‘‘ahamasmī’’ti ahaṁkāruppattiṁ. Sā hi catukkhandhanirodhena anupalabbhamānasannissayā sasavisāṇatikhiṇatā viya na bhaveyyāvāti.",
  "tika-s0102t1:96": "Ettāvatāti ‘‘kittāvatā ca ānandā’’tiādinā ‘‘tantākulakajātā’’ti padassa anusandhidassanavasena pavattena ettakena desanādhammena. Kāmaṁ heṭṭhāpi vaṭṭakathāva kathitā, idha pana diṭṭhigatikassa vaṭṭato sīsukkhipanāsamatthatāvibhāvanavasena micchādiṭṭhiyā mahāsāvajjabhāvadīpaniyakathā pakāsitāti taṁ dassento ‘‘vaṭṭakathā kathitā’’ti āha. Nanu vaṭṭamūlaṁ avijjā taṇhā, tā anāmasitvā tato aññathā kasmā idha vaṭṭakathā kathitāti āha ‘‘bhagavāhī’’tiādi. Avijjāsīsenāti avijjaṁ uttamaṅgaṁ katvā, avijjāmukhenāti attho. Koṭi na paññāyatīti ‘‘asukassa nāma sammāsambuddhassa, cakkavattino vā kāle avijjā uppannā, na tato pubbe atthī’’ti avijjāya ādi mariyādā appaṭihatassa mama sabbaññutaññāṇassāpi na paññāyati avijjamānattā evāti attho. Ayaṁ paccayo idappaccayo, tasmā idappaccayā, imasmā āsavādikāraṇāti attho. Bhavataṇhāyāti bhavasaṁyojanabhūtāya taṇhāya. Bhavadiṭṭhiyāti sassatadiṭṭhiyā. ‘‘Tattha tattha upapajjanto’’ti iminā ‘‘ito ettha etto idhā’’ti evaṁ apariyantaṁ aparāparuppattiṁ dasseti. Tenāha ‘‘mahāsamudde’’tiādi.",
  "tika-s0102t1:97": "126.Paccayākāramūḷhassāti bhūtakathanametaṁ, na visesanaṁ. Sabbopi hi diṭṭhigatiko paccayākāramūḷho evāti. Vivaṭṭaṁ kathentoti vaṭṭato vinimuttattā vivaṭṭaṁ, vimokkho, taṁ kathento . Kārakassāti satthuovādakārakassa, sammāpaṭipajjantassāti attho. Tenāha ‘‘satipaṭṭhānavihārino’’ti. So hi vedanānupassanāya, dhammānupassanāya ca sammāpaṭipattiyā ‘‘neva vedanaṁ attānaṁ samanupassatī’’tiādinā vattabbataṁ arahati. Tenāha ‘‘evarūpo hī’’tiādi. Sabbadhammesūti sabbesu tebhūmakadhammesu. Te hi sammasanīyā. Na aññanti vedanāya aññaṁ saññādidhammaṁ attānaṁ na samanupassatīti. ‘‘Khandhalokādayo’’ti rūpādidhammā eva vuccanti, tesaṁ samūhoti dassetuṁ ‘‘rūpādīsu dhammesū’’ti vuttaṁ. Na upādiyati diṭṭhitaṇhāgāhavasena. ‘‘Seyyohamasmī’’tiādinā (saṁ. ni. 4.108; mahāni. 21, 178; dha. sa. 1121; vibha. 832, 866) pavattamānamaññanāpi taṇhādiṭṭhimaññanā viya paritassanarūpā evāti āha ‘‘taṇhādiṭṭhimānaparitassanāyapī’’ti.",
  "tika-s0102t1:98": "Sā evaṁ diṭṭhīti sā arahato evaṁpakārā diṭṭhīti yo vadeyya , tadakallaṁ, taṁ na yuttanti attho. Evamassa diṭṭhīti etthāpi evaṁpakārā assa arahato diṭṭhītiādinā yojetabbaṁ. Evañhi satīti yo vadeyya ‘‘hoti tathāgato paraṁ maraṇā itissa diṭṭhī’’ti, tassa ce vacanaṁ tathevāti attho. ‘‘Arahā na kiñci jānātī’’ti vuttaṁ bhaveyya jānato tathā diṭṭhiyā abhāvato. Tenevāti tathā vattumayuttattā eva. Catunnampi nayānanti ‘‘hoti tathāgato’’tiādinā āgatānaṁ catunnaṁ vārānaṁ. Ādito tīsu vāresu saṅkhipitvā pariyosānavāre vitthāritattā ‘‘avasāne ‘taṁ kissa hetū’tiādimāhā’’ti vuttaṁ. ‘‘Ādito tīsu vāresu tatheva desanā pavattā, yathā pariyosānavāre, pāḷi pana saṅkhittā’’ti keci.",
  "tika-s0102t1:99": "Vohāroti ‘‘satto itthī puriso’’tiādinā, ‘‘khandhāāyatanānī’’tiādinā, ‘‘phasso vedanā’’tiādinā ca vohāritabbavohāro. Tassa pana vohārassa pavattiṭṭhānaṁ nāma saṅkhepato ime evāti āha ‘‘khandhā āyatanāni dhātuyo’’ti. Yasmā nibbānaṁ pubbabhāge saṅkhārānaṁ nirodhabhāveneva paññāpiyati ca, tasmā tassāpi khandhamukhena avacaritabbatā labbhatīti ‘‘paññāya avacaritabbaṁ khandhapañcaka’’nti vuttaṁ. Tenāha bhagavā ‘‘imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipada’’nti. (Saṁ. ni. 1.107; a. ni. 4.45) paññāvacaranti vā tebhūmakadhammānametaṁ gahaṇanti ‘‘khandhapañcaka’’ntveva vuttaṁ, tasmā ‘‘yāvatā paññā’’ti etthāpi lokiyapaññāya eva gahaṇaṁ daṭṭhabbaṁ. Vaṭṭakathā hesāti. Tathā hi ‘‘yāvatā vaṭṭaṁ vaṭṭati’’ icceva vuttaṁ. Tenevāha ‘‘tantākulakapadasseva anusandhi dassito’’ti. Yasmā bhagavā diṭṭhisīsenettha vaṭṭakathaṁ kathetvā yathānusandhināpi vaṭṭakathaṁ kathesi, tasmā ‘‘tantākulakapadassevaanusandhi dassito’’ti sāvadhāraṇaṁ katvā vuttaṁ. Paṭiccasamuppādakathā panettha yāvadeva tassa gambhīrabhāvavibhāvanatthāya vitthāritā, vivaṭṭakathāpi samānā idha paccāmaṭṭhāti daṭṭhabbaṁ.",
  "tika-s0102t1:100": "Sattaviññāṇaṭṭhitivaṇṇanā",
  "tika-s0102t1:101": "127.Gacchantogacchantoti samathapaṭipattiyaṁ suppatiṭṭhito hutvā vipassanāgamanena, maggagamanena ca gacchanto gacchanto. Ubhohi bhāgehi muccanato ubhatobhāgavimutto nāma hoti. So ‘‘evaṁ asamanupassanto’’ti vutto vipassanāyānikoti katvā ‘‘yo ca na samanupassatīti vutto so yasmā gacchanto gacchanto paññāvimutto nāma hotī’’ti vuttaṁ. Heṭṭhā vuttānanti ‘‘kittāvatā ca, ānanda, attānaṁ na paññapento na paññāpetī’’tiādinā (dī. ni. 2.119), ‘‘yato kho, ānanda, bhikkhu neva vedanaṁ attānaṁ samanupassatī’’tiādinā (dī. ni. 2.125 ādayo) ca heṭṭhā pāḷiyaṁ āgatānaṁ dvinnaṁ puthujjanabhikkhūnaṁ. Nigamananti nissaraṇaṁ. Nāmanti paññāvimuttādināmaṁ.",
  "tika-s0102t1:102": "Paṭisandhivasena vuttāti nānattakāyanānattasaññitāvisesavisiṭṭhapaṭisandhivasena vuttā satta viññāṇaṭṭhitiyo. Taṁtaṁsattanikāyaṁ pati nissayato hi nānattakāyāditā taṁpariyāpannapaṭisandhisamudāgatāti daṭṭhabbā tadabhinibbattakakammabhavassa tathā āyūhitattā. Catasso āgamissantīti rūpavedanāsaññāsaṅkhārakkhandhavasena catasso viññāṇaṭṭhitiyo āgamissanti ‘‘rūpupāyaṁ vā āvuso viññāṇaṁ tiṭṭhamānaṁ tiṭṭhatī’’tiādinā (dī. ni. 3.311). Viññāṇapatiṭṭhānassāti paṭisandhiviññāṇassa etarahi patiṭṭhānakāraṇassa. Atthato vuttavisesavisiṭṭhā pañcavokāre rūpavedanāsaññāsaṅkhārakkhandhā, catuvokāre vedanādayo tayo khandhā veditabbā. Sattāvāsabhāvaṁ upādāya ‘‘dve ca āyatanānīti dve nivāsaṭṭhānānī’’ti vuttaṁ. Nivāsaṭṭhānapariyāyopi āyatanasaddo hoti yathā ‘‘devāyatanadvaya’’nti. Sabbanti viññāṇaṭṭhiti āyatanadvayanti sakalaṁ. Tasmā gahitaṁ tattha ekameva aggahetvāti adhippāyo. Pariyādānaṁ anavasesaggahaṇaṁ na gacchati vaṭṭaṁ viññāṇaṭṭhitiāyatanadvayānaṁ aññamaññaantogadhattā.",
  "tika-s0102t1:103": "Nidassanatthe nipāto, tasmā seyyathāpi manussāti yathā manussāti vuttaṁ hoti. Viseso hotiyeva satipi bāhirassa kārakassa abhede ajjhattikassa bhinnattā. Nānattaṁ kāye etesaṁ, nānatto vā kāyo etesanti nānattakāyā, iminā nayena sesapadesupi attho veditabbo. Nesanti manussānaṁ. Nānattā saññā etesaṁ atthīti nānattasaññino. Sukhasamussayato vinipāto etesaṁ atthīti vinipātikā satipi devabhāve dibbasampattiyā abhāvato, apāyesu vā gato natthi nipāto etesanti vinipātikā. Tenāha ‘‘catuapāyavinimuttā’’ti. Dhammapadanti satipaṭṭhānādidhammakoṭṭhāsaṁ. Vijāniyāti sutamayena tāva ñāṇena vijānitvā. Tadanusārena yonisomanasikāraṁ paribrūhanto sīlavisuddhiādikaṁ sammāpaṭipattiṁ api paṭipajjema. Sā ca paṭipatti hitāya diṭṭhadhammikādisakalahitāya amhākaṁ siyā. Idāni tattha sīlapaṭipattiṁ tāva vibhāgena dassento ‘‘pāṇesu cā’’ti gāthamāha.",
  "tika-s0102t1:104": "Brahmakāye paṭhamajjhānanibbatte brahmasamūhe, brahmanikāye vā bhavāti brahmakāyikā. Mahābrahmuno parisāya bhavāti brahmapārisajjā tassa paricārakaṭṭhāne ṭhitattā. Mahābrahmuno purohitaṭṭhāne ṭhitāti brahmapurohitā. Āyuvaṇṇādīhi mahanto brahmānoti mahābrahmuno. Satipi tesaṁ tividhānampi paṭhamena jhānena abhinibbattabhāve jhānassa pana pavattibhedena ayaṁ visesoti dassetuṁ ‘‘brahmapārisajjā panā’’tiādi vuttaṁ. Parittenāti hīnena, sā cassa hīnatā chandādīnaṁ hīnatāya veditabbā, paṭiladdhamattaṁ vā hīnaṁ. Kappassāti asaṅkhyeyyakappassa. Hīnapaṇītānaṁ majjhe bhavattā majjhimena, sā cassa majjhimatā chandādīnaṁ majjhimatāya veditabbā, paṭilabhitvā nātisubhāvitaṁ vā majjhimaṁ. Upaḍḍhakappoti asaṅkhyeyyakappassa upaḍḍhakappo. Vipphārikataroti brahmapārisajjehi pamāṇato vipulataro, sabhāvato uḷārataro ca hoti. Sabhāvenapi hi uḷāratarova, taṁ panettha appamāṇaṁ. Tathā hi parittābhādīnaṁ, parittasubhādīnañca kāye satipi sabhāvavematte ekattavaseneva vavatthāpīyatīti ‘‘ekattakāyā’’ tveva vuccanti. Paṇītenāti ukkaṭṭhena, sā cassa ukkaṭṭhatā chandādīnaṁ ukkaṭṭhatāya veditabbā, subhāvitaṁ vā sammadeva vasibhāvaṁ pāpitaṁ paṇītaṁ padhānabhāvaṁ nītanti katvā, idhāpi kappo asaṅkhyeyyakappavaseneva veditabbo paripuṇṇassa mahākappassa asambhavato. Itīti evaṁ vuttappakārena. Teti ‘‘brahmakāyikā’’ti vuttā tividhāpi brahmāno. Saññāya ekattāti tihetukabhāvena saññāya ekattasabhāvattā . Na hi tassā sampayuttadhammavasena aññopi koci bhedo atthi.",
  "tika-s0102t1:105": "Evanti iminā nānattakāyaekattasaññinoti dasseti.",
  "tika-s0102t1:106": "Daṇḍaukkāyāti daṇḍadīpikāya. Saratīti dhāvati viya. Vissaratīti vippakiṇṇā viya dhāvati . Dve kappāti dve mahākappā. Ito paresupi eseva nayo. Idhāti imasmiṁ sutte. Ukkaṭṭhaparicchedavasena ābhassaraggahaṇeneva sabbepi te parittābhā, appamāṇābhāpi gahitā.",
  "tika-s0102t1:107": "Sobhanā pabhā subhā, subhāya kiṇṇā subhākiṇṇāti vattabbe ā-kārassa rassattaṁ, antima-ṇa-kārassa ha-kārañca katvā ‘‘subhakiṇhā’’ti vuttā, aṭṭhakathāyaṁpana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto, etthāpi antima-ṇa-kārassa ha-kārakaraṇaṁ icchitabbameva. Na chijjitvā chijjitvā pabhā gacchati ekagghanattā. Catutthaviññāṇaṭṭhitimeva bhajanti kāyassa, saññāya ca ekarūpattā. Vipulasantasukhāyuvaṇṇādiphalattā vehapphalā. Etthāti viññāṇaṭṭhitiyaṁ.",
  "tika-s0102t1:108": "Vivaṭṭapakkhe ṭhitā napunarāvattanato. ‘‘Na sabbakālikā’’ti vatvā tameva asabbakālikattaṁ vibhāvetuṁ ‘‘kappasatasahassampī’’tiādi vuttaṁ. Soḷasakappasahassaccayena uppannānaṁ suddhāvāsabrahmānaṁ parinibbāyanato, aññesañca tattha anuppajjanato buddhasuññeloke suññaṁ taṁ ṭhānaṁ hoti, tasmā suddhāvāsā na sabbakālikā, khandhāvāraṭṭhānasadisā honti suddhāvāsabhūmiyo. Iminā suttena suddhāvāsānaṁ sattāvāsabhāvadīpaneneva viññāṇaṭṭhitibhāvo dīpito, tasmā suddhāvāsāpi sattasu viññāṇaṭṭhitīsu catutthaviññāṇaṭṭhitiṁ navasu sattāvāsesu catutthasattāvāsaṁyeva bhajanti.",
  "tika-s0102t1:109": "Sukhumattāti saṅkhārāvasesasukhumabhāvappattattā. Paribyattaviññāṇakiccābhāvato neva viññāṇaṁ, sabbaso aviññāṇaṁ na hotīti nāviññāṇaṁ, tasmā paripphuṭaviññāṇakiccavantīsu viññāṇaṭṭhitīsu avatvā.",
  "tika-s0102t1:110": "128.Tañca viññāṇaṭṭhitinti paṭhamaṁ viññāṇaṭṭhitiṁ. Heṭṭhā vuttanayena sarūpato, manussādivibhāgato, saṅkhepato, ‘‘nāmañca rūpañcā’’ti bhedato ca pajānāti. Tassā samudayañcāti tassā paṭhamāya viññāṇaṭṭhitiyā pañcavīsatividhaṁ samudayañca pajānāti. Atthaṅgamepi eseva nayo. Assādetabbato, assādato ca assādaṁ. Ayaṁ aniccādibhāvo ādīnavo. Chandarāgo vinīyati etena, ettha vāti chandarāgavinayo, saha maggena nibbānaṁ. Chandarāgappahānanti etthāpi eseva nayo. Mānadiṭṭhīnaṁ vasenāhanti vā, taṇhāvasena mamanti vā abhinandanāpi mānassa paritassanā viya daṭṭhabbā. Sabbatthāti sabbesu sesesu aṭṭhasupi vāresu . Tatthāti upari tīsu viññāṇaṭṭhitīsu dutiyāyatanesu. Tattha hi rūpaṁ natthi. Puna tatthāti paṭhamāyatane. Tattha hi eko rūpakkhandhova. Etthāti ca tameva sandhāya vuttaṁ. Tattha hi rūpassa kammasamuṭṭhānattā āhāravasena yojanā na sambhavati.",
  "tika-s0102t1:111": "Yato khoti ettha to-saddo dā-saddo viya kālavacano ‘‘yato kho, sāriputta, bhikkhusaṅgho’’tiādīsu (pārā. 21) viyāti vuttaṁ ‘‘yadā kho’’ti. Aggahetvāti kañcipi saṅkhāraṁ ‘‘etaṁ mamā’’tiādinā aggahetvā. Paññāvimuttoti aṭṭhannaṁ vimokkhānaṁ anadhigatattā sātisayassa samādhibalassa abhāvato paññābaleneva vimutto. Tenāha ‘‘aṭṭha vimokkhe asacchikatvā paññābalenevā’’tiādi. Appavattinti āyatiṁ appavattiṁ katvā. Pajānanto vimuttoti vā paññāvimutto, paṭhamajjhānaphassena vinā parijānanādippakārehi cattāri saccāni jānanto paṭivijjhanto tesaṁ kiccānaṁ matthakappattiyā niṭṭhitakiccatāya visesena muttoti vimutto. So paññāvimutto. Sukkhavipassakoti samathabhāvanāsinehābhāvena sukkhā lūkhā, asiniddhā vā vipassanā etassāti sukkhavipassako. Ṭhatvāti pādakakaraṇavasena ṭhatvā. Aññatarasminti ca aññataraaññatarasmiṁ, ekekasminti attho. Evañhissa pañcavidhatā siyā. ‘‘Na heva kho aṭṭha vimokkhe kāyena phusitvā viharatī’’ti iminā sātisayassa samādhibalassa abhāvo dīpito. ‘‘Paññāya cassa disvā’’tiādinā sātisayassa paññābalassa bhāvo. Paññāya cassa disvā āsavā parikkhīṇā hontīti na āsavā paññāya passanti, dassanakāraṇā pana parikkhīṇā ‘‘disvā parikkhīṇā’’ti vuttā. Dassanāyattaparikkhayattā eva hi dassanaṁ āsavānaṁ khayassa purimakiriyā hoti.",
  "tika-s0102t1:112": "Aṭṭhavimokkhavaṇṇanā",
  "tika-s0102t1:113": "129.Ekassabhikkhunoti sattasu ariyapuggalesu ekassa bhikkhuno. Viññāṇaṭṭhitiādinā parijānanādivasappa vattaniggamanañca paññāvimuttanāmañca. Itarassāti ubhatobhāgavimuttassa. Ime sandhāya hi pubbe ‘‘dvinnaṁ bhikkhūna’’nti vuttaṁ. Kenaṭṭhenāti kena sabhāvena. Sabhāvo hi ñāṇena yāthāvato araṇīyato ñātabbato ‘‘attho’’ti vuccati, so eva ttha-kārassa ṭṭha-kāraṁ katvā ‘‘aṭṭho’’ti vutto. Adhimuccanaṭṭhenāti adhikaṁ savisesaṁ muccanaṭṭhena, etena satipi sabbassāpi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena taṁ jhānaṁ sātisayaṁ paṭipakkhato vimuccitvā pavattati, so bhāvanāviseso dīpito. Bhavati hi samānajātiyuttopi bhāvanāvisesena pavattiākāraviseso, yathā taṁ saddhāvimuttatā diṭṭhippattassa. Tathā paccanīkadhammehi suṭṭhu vimuttatāya , evaṁ aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho. Tenāha ‘‘ārammaṇe cā’’tiādi. Ayaṁ panatthoti ayaṁ adhimuccanaṭṭho pacchime vimokkhe nirodhe natthi, kevalo vimuttaṭṭho eva tattha labbhati, taṁ sayameva parato vakkhati.",
  "tika-s0102t1:114": "Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena visiṭṭhaṁ rūpaṁ hoti, yena visiṭṭhena rūpena ‘‘rūpī’’ti vucceyya rūpī-saddassa atisayatthadīpanato, tadeva sasantatipariyāpannarūpavasena paṭiladdhaṁ jhānaṁ idha paramatthato rūpībhāvasādhakanti daṭṭhabbaṁ. Tenāha ‘‘ajjhatta’’ntiādi. Rūpajjhānaṁ rūpaṁ uttarapadalopena. Rūpānīti panettha purimapadalopo daṭṭhabbo. Tena vuttaṁ ‘‘nīlakasiṇādirūpānī’’ti. Rūpe kasiṇarūpe saññā rūpasaññā, sā etassa atthīti rūpasaññī, saññāsīsena jhānaṁ vadati. Tappaṭikkhepena arūpasaññī. Tenāha ‘‘ajjhattaṁ na rūpasaññī’’tiādi.",
  "tika-s0102t1:115": "‘‘Anto appanāyaṁ subhanti ābhogo natthī’’ti iminā pubbābhogavasena tathā adhimutti siyāti dasseti. Evañhettha tathāvattabbatāpatticodanā samatthitā hoti. Yasmā suvisuddhesu nīlādīsu vaṇṇakasiṇesu tattha katādhikārānaṁ abhirativasena suṭṭhu adhimuccanaṭṭho sambhavati , tasmā aṭṭhakathāyaṁ tathā tatiyo vimokkho saṁvaṇṇito, yasmā pana mettāvasena pavattamānā bhāvanā satte appaṭikūlato dahanti tesu tato adhimuccitvāva pavattati, tasmā paṭisambhidāmagge (paṭi. ma. 212) ‘‘brahmavihārabhāvanā subhavimokkho’’ti vuttā, tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0102t1:116": "Sabbasoti anavasesato. Na hi catunnaṁ arūpakkhandhānaṁ ekadesopi tattha avassissati. Visuddhattāti yathāparicchinnakāle nirodhitattā. Uttamo vimokkho nāma ariyeheva samāpajjitabbato, ariyaphalapariyosānattā diṭṭheva dhamme nibbānappattibhāvato ca.",
  "tika-s0102t1:117": "130.Ādito paṭṭhāyāti paṭhamasamāpattito paṭṭhāya. Yāva pariyosānā samāpatti, tāva. Aṭṭhatvāti katthaci samāpattiyaṁ aṭṭhito eva, nirantarameva paṭipāṭiyā, uppaṭipāṭiyā ca samāpajjatevāti attho. Tenāha ‘‘ito cito ca sañcaraṇavasena vutta’’nti. Icchati samāpajjituṁ. Tattha ‘‘samāpajjati pavisatī’’ti samāpattisamaṅgīpuggalo taṁ taṁ paviṭṭho viya hotīti katvā vuttaṁ.",
  "tika-s0102t1:118": "Dvīhibhāgehi vimuttoti arūpajjhānena vikkhambhanavimokkhena, maggena samucchedavimokkhenāti dvīhi vimuccanabhāgehi, arūpasamāpattiyā rūpakāyato, maggena nāmakāyatoti dvīhi vimuccitabbabhāgehi ca vimutto. Tenāha ‘‘arūpasamāpattiyā’’tiādi . Vimuttoti hi kilesehi vimutto, vimuccanto ca kilesānaṁ vikkhambhanasamucchindanehi kāyadvayato vimuttoti ayamettha attho. Gāthāya ca ākiñcaññāyatanalābhino upasivabrāhmaṇassa bhagavatā ‘‘nāmakāyā vimutto’’ti ubhatobhāgavimutto muni akkhāto. Tattha atthaṁ paletīti atthaṁ gacchati. Na upeti saṅkhanti ‘‘asukaṁ nāma disaṁ gato’’ti vohāraṁ na gacchati. Evaṁ muni nāmakāyā vimuttoti evaṁ arūpaṁ upapanno sekkhamuni pakatiyā pubbeva rūpakāyā vimutto, tattha ca catutthamaggaṁ nibbattetvā nāmakāyassa pariññātattā puna nāmakāyāpi vimutto. Ubhatobhāgavimutto khīṇāsavo hutvā anupādāya parinibbānasaṅkhātaṁ atthaṁ paleti na upeti saṅkhaṁ, ‘‘khattiyo brāhmaṇo’’ti evaṁ ādikaṁ samaññaṁ na gacchatīti attho.",
  "tika-s0102t1:119": "‘‘Aññatarato vuṭṭhāyā’’ti idaṁ kiṁ ākāsānañcāyatanādīsu aññataralābhīvasena vuttaṁ, udāhu sabbāruppalābhīvasenāti yathicchasi, tathā hotu, yadi sabbāruppalābhīvasena vuttaṁ, na koci virodho. Atha tattha aññataralābhīvasena vuttaṁ, ‘‘yato kho, ānanda, bhikkhu ime aṭṭha vimokkhe anulomampi samāpajjatī’’tiādivacanena virujjheyyāti? Yasmā arūpāvacarajjhānesu ekassāpi lābhī ‘‘aṭṭhavimokkhalābhī’’ tveva vuccati aṭṭhavimokkhe ekadesassāpi taṁnāmadānasamatthatāsambhavato. Ayañhi aṭṭhavimokkhasamaññā samudāye viya tadekadesepi niruḷhāpattisamaññā viyāti. Tena vuttaṁ ‘‘ākāsānañcāyatanādīsu aññatarato vuṭṭhāyā’’ti. ‘‘Pañcavidho hotī’’ti vatvā chabbidhataṁpissa keci parikappenti, taṁ tesaṁ matimattaṁ, nicchitovāyaṁ pañho pubbācariyehīti dassetuṁ ‘‘keci panā’’tiādi vuttaṁ. Tattha kecīti uttaravihāravāsino, sārasamāsācariyā ca. Te hi ‘‘ubhatobhāgavimuttoti ubhayabhāgavimutto samādhivipassanāto’’ti vatvā rūpāvacarasamādhināpi samādhiparipanthato vimuttiṁ maññanti. Evaṁ rūpajjhānabhāgena, arūpajjhānabhāgena ca ubhato vimuttoti pāyasamāno. ‘‘Tādisamevā’’ti iminā yādisaṁ arūpāvacarajjhānaṁ kilesavikkhambhane, tādisaṁ rūpāvacaracatutthajjhānaṁ pīti imamatthaṁ ullaṅgeti. Tenāha ‘‘tasmā’’tiādi.",
  "tika-s0102t1:120": "Ubhatobhāgavimuttapañhoti ubhatobhāgavimuttassa chabbidhataṁ nissāya uppannapañho. Vaṇṇanaṁ nissāyāti tassa padassa atthavacanaṁ nissāya. Cirenāti therassa aparabhāge cirena kālena. Vinicchayanti saṁsayachedakaṁ sanniṭṭhānaṁ patto.Taṁ pañhanti tamatthaṁ. Ñātuṁ icchito hi attho pañho. Na kenaci sutapubbanti kenaci kiñci na sutapubbaṁ, idaṁ atthajātanti adhippāyo. Kiñcāpi upekkhāsahagataṁ, kiñcāpi kilese vikkhambhetīti paccekaṁ kiñcāpi-saddo yojetabbo. Samudācaratīti pavattati. Tattha kāraṇamāha ‘‘ime hī’’tiādinā, tena rūpāvacarabhāvanato āruppabhāvanā savisesaṁ kilese vikkhambheti rūpavirāgabhāvanābhāvato , uparibhāvanābhāvato cāti dassetīti. Evañca katvā aṭṭhakathāyaṁ āruppabhāvanāniddese yaṁ vuttaṁ ‘‘tassevaṁ tasmiṁ nimitte punappunaṁ cittaṁ cārentassa nīvaraṇāni vikkhambhanti sati santiṭṭhatī’’tiādi, (visuddhi. 1.281) taṁ samatthataṁ hotīti. Idaṁ suttanti puggalapaññattipāṭhamāha (pu. pa. niddesa 27). Sabbañhi buddhavacanaṁ atthasūcanādiatthena suttanti vutto vāyamattho. Yaṁ pana tattha vattabbaṁ, taṁ heṭṭhā vuttameva. Aṭṭhannaṁ vimokkhānaṁ anulomādito samāpajjanena sātisayaṁ santānassa abhisaṅkhatattā, aṭṭhamañca uttamaṁ vimokkhaṁ padaṭṭhānaṁ katvā vipassanaṁ vaḍḍhetvā aggamaggādhigamena ubhatobhāgavimuccanato ca imāya ubhatobhāgavimuttiyā sabbaseṭṭhatā veditāti daṭṭhabbā.",
  "tika-s0102t1:121": "Mahānidānasuttavaṇṇanāya līnatthappakāsanā."
}