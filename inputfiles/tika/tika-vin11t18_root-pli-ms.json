{
  "tika-vin11t18:0": "Uposathakkhandhakakathāvaṇṇanā",
  "tika-vin11t18:1": "2551-2. Yā ekādasahi sīmāvipattīhi vajjitā tisampattisaṁyutā nimittena nimittaṁ ghaṭetvā sammatā, sā ayaṁ baddhasīmā nāma siyāti yojanā. Tattha atikhuddakā, atimahatī, khaṇḍanimittā, chāyānimittā, animittā, bahisīme ṭhitasammatā, nadiyā sammatā, samudde sammatā, jātassare sammatā, sīmāya sīmaṁ sambhindantena sammatā, sīmāya sīmaṁ ajjhottharantena sammatāti ‘‘imehi ekādasahi ākārehi sīmato kammāni vipajjantī’’ti (pari. 486) vacanato imā ekādasa vipattisīmāyo nāma, vipannasīmāti vuttaṁ hoti.",
  "tika-vin11t18:2": "Tattha atikhuddakā nāma yattha ekavīsati bhikkhū nisīdituṁ na sakkonti. Atimahatī nāma yā antamaso kesaggamattenāpi tiyojanaṁ atikkamitvā sammatā. Khaṇḍanimittā nāma aghaṭitanimittā vuccati. Puratthimāya disāya nimittaṁ kittetvā anukkameneva dakkhiṇāya, pacchimāya, uttarāya disāya kittetvā puna puratthimāya disāya pubbakittitaṁ paṭikittetvā ṭhapetuṁ vaṭṭati, evaṁ akhaṇḍanimittā hoti. Sace pana anukkamena āharitvā uttarāya disāya nimittaṁ kittetvā tattheva ṭhapeti, khaṇḍanimittā nāma hoti. Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjavālikāpuñjānaṁ vā aññataraṁ antarā ekaṁ nimittaṁ katvā sammatā. Chāyānimittā nāma pabbatacchāyādīnaṁ yaṁ kiñci chāyaṁ nimittaṁ katvā sammatā. Animittā nāma sabbena sabbaṁ nimittāni akittetvā sammatā. Bahisīme ṭhitasammatā nāma nimittāni kittetvā nimittānaṁ bahi ṭhitena sammatā.",
  "tika-vin11t18:3": "Nadiyā samudde jātassare sammatā nāma etesu nadiādīsu sammatā. Sā hi evaṁ sammatāpi ‘‘sabbā, bhikkhave, nadī asīmā, sabbo samuddo asīmo, sabbo jātassaro asīmo’’ti (mahāva. 148) vacanato asammatāva hoti. Sīmāya sīmaṁ sambhindantena sammatā nāma attano sīmāya paresaṁ sīmaṁ sambhindantena sammatā. Sace hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā honti, tesu ambassa pacchimadisābhāge jambū, vihārasīmā ca jambuṁ anto katvā ambaṁ kittetvā baddhā hoti, atha pacchā tassa vihārassa puratthimāya disāya vihāre kate sīmaṁ bandhantā bhikkhū taṁ ambaṁ anto katvā jambuṁ kittetvā bandhanti, sīmāya sīmaṁ sambhinnā hoti. Sīmāya sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena sammatā. Sace hi paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ sammannati, sīmāya sīmā ajjhottharitā nāma hotīti. Iti imāhi ekādasahi vipattisīmāhi vajjitāti attho.",
  "tika-vin11t18:4": "Tisampattisaṁyutāti nimittasampatti, parisāsampatti, kammavācāsampattīti imāhi tīhi sampattīhi samannāgatā. Tattha nimittasampattiyuttā nāma ‘‘pabbatanimittaṁ, pāsāṇanimittaṁ, vananimittaṁ, rukkhanimittaṁ, magganimittaṁ, vammikanimittaṁ, nadinimittaṁ, udakanimitta’’nti (mahāva. 138) evaṁ vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni ‘‘puratthimāya disāya kiṁ nimittaṁ? Pabbato, bhante, eso pabbato nimitta’’ntiādinā nayena sammā kittetvā sammatā.",
  "tika-vin11t18:5": "Parisāsampattiyuttā nāma sabbantimena paricchedena catūhi bhikkhūhi sannipatitvā yāvatikā tasmiṁ gāmakhette baddhasīmaṁ vā nadisamuddajātassare vā anokkamitvā ṭhitā bhikkhū, te sabbe hatthapāse vā katvā, chandaṁ vā āharitvā sammatā.",
  "tika-vin11t18:6": "Kammavācāsampattiyuttā nāma ‘‘suṇātu me, bhante saṅgho, yāvatā samantā nimittā kittitā’’tiādinā (mahāva. 139) nayena vuttāya parisuddhāya ñattidutiyakammavācāya sammatā. Evaṁ ekādasa vipattisīmāyo atikkamitvā tividhasampattiyuttā nimittena nimittaṁ ghaṭetvā sammatā sīmā baddhasīmāti veditabbā.",
  "tika-vin11t18:7": "2553-4. Khaṇḍasamānasaṁvāsaavippavāsā ādayo ādibhūtā, ādimhi vā yāsaṁ sīmānaṁ tā khaṇḍasamānasaṁvāsāvippavāsādī, tāsaṁ, tāhi vā pabhedo khaṇḍasamānasaṁvāsādibhedo, tato khaṇḍasamānasaṁvāsādibhedato, khaṇḍasīmā, samānasaṁvāsasīmā, avippavāsasīmāti imāsaṁ sīmānaṁ etāhi vā karaṇabhūtāhi, hetubhūtāhi vā jātena vibhāgenāti vuttaṁ hoti. Samānasaṁvāsāvippavāsānamantare khaṇḍā paricchinnā tāhi asaṅkarā sīmā khaṇḍasīmā nāma. Samānasaṁvāsehi bhikkhūhi ekato uposathādiko saṁvāso ettha karīyatīti samānasaṁvāsā nāma. Avippavāsāya lakkhaṇaṁ ‘‘bandhitvā’’tiādinā vakkhati. Iti baddhā tidhā vuttāti evaṁ baddhasīmā tippabhedā vuttā.",
  "tika-vin11t18:8": "Udakukkhepāti hetumhi nissakkavacanaṁ. Sattannaṁ abbhantarānaṁ samāhārā sattabbhantarā, tatopi ca. Abaddhāpi tividhāti sambandho. Tatthāti tāsu tīsu abaddhasīmāsu. Gāmaparicchedoti sabbadisāsu sīmaṁ paricchinditvā ‘‘imassa padesassa ettako karo’’ti evaṁ karena niyamito gāmappadeso. Yathāha – ‘‘yattake padese tassa gāmassa bhojakā baliṁ haranti , so padeso appo vā hotu mahanto vā, ‘gāmasīmā’tveva saṅkhyaṁ gacchati. Yampi ekasmiṁyeva gāmakkhette ekaṁ padesaṁ ‘ayaṁ visuṁ gāmo hotū’ti paricchinditvā rājā kassaci deti, sopi visuṁgāmasīmā hotiyevā’’ti (mahāva. aṭṭha. 147).",
  "tika-vin11t18:9": "‘‘Gāmaparicchedo’’ti iminā ca nagaraparicchedo ca saṅgahito. Yathāha – ‘‘gāmaggahaṇena cettha nagarampi gahitameva hotī’’ti (mahāva. aṭṭha. 147). Nigamasīmāya visuṁyeva vuttattā tassā idha saṅgaho na vattabbo. Vuttañhi pāḷiyaṁ ‘‘yaṁ gāmaṁ vā nigamaṁ vā upanissāya viharati. Yā tassa vā gāmassa gāmasīmā, nigamassa vā nigamasīmā, ayaṁ tattha samānasaṁvāsā ekuposathā’’ti (mahāva. 147). Imissā visuṁyeva lakkhaṇassa vuttattā gāmasīmālakkhaṇeneva upalakkhitā.",
  "tika-vin11t18:10": "2555.‘‘Jātassare’’tiādīsu jātassarādīnaṁ lakkhaṇaṁ evaṁ veditabbaṁ – yo pana kenaci khaṇitvā akato sayaṁjāto sobbho samantato āgatena udakena pūrito tiṭṭhati, yattha nadiyaṁ vakkhamānappakāre vassakāle udakaṁ santiṭṭhati, ayaṁ jātassaro nāma. Yopi nadiṁ vā samuddaṁ vā bhinditvā nikkhantaudakena khaṇito sobbho etaṁ lakkhaṇaṁ pāpuṇāti, ayampi jātassaroyeva. Samuddo pākaṭoyeva.",
  "tika-vin11t18:11": "Yassā dhammikānaṁ rājūnaṁ kāle anvaḍḍhamāsaṁ anudasāhaṁ anupañcāhaṁ anatikkamitvā deve vassante valāhakesu vigatamattesu sotaṁ pacchijjati, ayaṁ nadisaṅkhyaṁ na gacchati. Yassā pana īdise suvuṭṭhikāle vassānassa catumāse sotaṁ na pacchijjati, yattha titthena vā atitthena vā sikkhākaraṇīye āgatalakkhaṇena timaṇḍalaṁ paṭicchādetvā antaravāsakaṁ anukkhipitvā uttarantiyā bhikkhuniyā ekadvaṅgulamattampi antaravāsako temiyati, ayaṁ samuddaṁ vā pavisatu taḷākaṁ vā, pabhavato paṭṭhāya nadī nāma.",
  "tika-vin11t18:12": "Samantatoti samantā. Majjhimassāti thāmamajjhimassa purisassa. Udakukkhepoti vakkhamānena nayena thāmappamāṇena khittassa udakassa vā vālukāya vā patitaṭṭhānena paricchinno antopadeso. Yathā akkhadhuttā dāruguḷaṁ khipanti, evaṁ udakaṁ vā vālukaṁ vā hatthena gahetvā thāmamajjhimena purisena sabbathāmena khipitabbaṁ, tattha yattha evaṁ khittaṁ udakaṁ vā vālukā vā patati, ayaṁ udakukkhepo nāmāti. Udakukkhepasaññitoti ‘‘udakukkhepo’’ti sallakkhito.",
  "tika-vin11t18:13": "2556.Agāmake araññeti viñjhāṭavisadise gāmarahite mahāaraññe. Samantato sattevabbhantarāti attano ṭhitaṭṭhānato parikkhipitvā satteva abbhantarā yassā sīmāya paricchedo, ayaṁ sattabbhantaranāmikā sīmā nāma.",
  "tika-vin11t18:14": "2557.Guḷukkhepanayenāti akkhadhuttakānaṁ dāruguḷukkhipanākārena. Udakukkhepakāti udakukkhepasadisavasena.",
  "tika-vin11t18:15": "2558. Imāsaṁ dvinnaṁ sīmānaṁ vaḍḍhanakkamaṁ dassetumāha ‘‘abbhantarūdakukkhepā, ṭhitokāsā paraṁ siyu’’nti. Ṭhitokāsā paranti parisāya ṭhitaṭṭhānato paraṁ, parisapariyantato paṭṭhāya sattabbhantarā ca minitabbā, udakukkhepo ca kātabboti attho.",
  "tika-vin11t18:16": "2559-60.Antoparicchedeti udakukkhepena vā sattabbhantarehi vā paricchinnokāsassa anto. Hatthapāsaṁ vihāya ṭhito vā paraṁ tattakaṁ paricchedaṁ anatikkamma ṭhito vāti yojanā, sīmantarikatthāya ṭhapetabbaṁ ekaṁ udakukkhepaṁ vā sattabbhantaraṁ eva vā anatikkamma ṭhitoti attho.",
  "tika-vin11t18:17": "Kammaṁ vikopetīti anto ṭhito kammassa vaggabhāvakaraṇato, bahi tattakaṁ padesaṁ anatikkamitvā ṭhito aññassa saṅghassa gaṇapūraṇabhāvaṁ gacchanto sīmāya saṅkarabhāvakaraṇena kammaṁ vikopeti. Iti yasmā aṭṭhakathānayo, tasmā so antosīmāya hatthapāsaṁ vijahitvā ṭhito hatthapāse vā kātabbo, sīmantarikatthāya paricchinnokāsato bahi vā kātabbo. Tattakaṁ paricchedaṁ anatikkamitvā ṭhito yathāṭhitova sace aññassa kammassa gaṇapūrako na hoti, kammaṁ na kopetīti gahetabbaṁ.",
  "tika-vin11t18:18": "2561-2.Saṇṭhānanti tikoṭisaṇṭhānaṁ. Nimittanti pabbatādinimittaṁ. Disakittananti ‘‘puratthimāya disāya kiṁ nimitta’’ntiādinā disākittanaṁ. Pamāṇanti tiyojanaparamaṁ pamāṇaṁ . Sodhetvāti yasmiṁ gāmakkhette sīmaṁ bandhati, tattha vasante upasampannabhikkhū baddhasīmavihāre vasante sīmāya bahi gantuṁ adatvā, abaddhasīmavihāre vasante hatthapāsaṁ upanetabbe hatthapāsaṁ netvā avasese bahisīmāya katvā sabbamaggesu ārakkhaṁ vidahitvāti vuttaṁ hoti. Sīmanti khaṇḍasīmaṁ.",
  "tika-vin11t18:19": "Kīdisanti āha ‘‘tikoṇa’’ntiādi. Paṇavūpamanti paṇavasaṇṭhānaṁ majjhe saṁkhittaṁ ubhayakoṭiyā vitthataṁ. ‘‘Vitānākāraṁ dhanukākāra’’nti ākāra-saddo paccekaṁ yojetabbo. Dhanukākāranti āropitadhanusaṇṭhānaṁ, ‘‘mudiṅgūpamaṁ sakaṭūpama’’nti upamā-saddo paccekaṁ yojetabbo. Mudiṅgūpamanti majjhe vitthataṁ ubhayakoṭiyā tanukaṁ turiyavisesaṁ mudiṅganti vadanti, tādisanti attho. Sīmaṁ bandheyyāti yojanā.",
  "tika-vin11t18:20": "2563. Pabbatādinimittupaganimittāni dassetumāha ‘‘pabbata’’ntiādi. Iti aṭṭha nimittāni dīpayeti yojanā. Tatrevaṁ saṅkhepato nimittupagatā veditabbā – suddhapaṁsusuddhapāsāṇaubhayamissakavasena (kaṅkhā. aṭṭha. nidānavaṇṇanā; mahāva. aṭṭha. 138) tividhopi hi pabbato hatthippamāṇato paṭṭhāya uddhaṁ nimittupago, tato omakataro na vaṭṭati. Antosārehi vā antosāramissakehi vā rukkhehi catupañcarukkhamattampi vanaṁ nimittupagaṁ, tato ūnataraṁ na vaṭṭati. Pāsāṇanimitte ayaguḷampi pāsāṇasaṅkhyameva gacchati, tasmā yo koci pāsāṇo ukkaṁsena hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo nimittupago, na tato khuddakataro. Piṭṭhipāsāṇo pana atimahantopi vaṭṭati. Rukkho jīvantoyeva antosāro bhūmiyaṁ patiṭṭhito antamaso ubbedhato aṭṭhaṅgulo pariṇāhato sūcidaṇḍappamāṇopi nimittupago, na tato oraṁ vaṭṭati. Maggo jaṅghamaggo vā hotu sakaṭamaggo vā, yo vinivijjhitvā dve tīṇi gāmakkhettāni gacchati, tādiso jaṅghasakaṭasatthehi vaḷañjiyamānoyeva nimittupago, avaḷañjo na vaṭṭati. Heṭṭhimaparicchedena taṁdivasaṁ jāto aṭṭhaṅgulubbedho govisāṇamattopi vammiko nimittupago, tato oraṁ na vaṭṭati. Udakaṁ yaṁ asandamānaṁ āvāṭapokkharaṇitaḷākajātassaraloṇisamuddādīsu ṭhitaṁ, taṁ ādiṁ katvā antamaso taṅkhaṇaṁyeva pathaviyaṁ khate āvāṭe ghaṭehi āharitvā pūritampi yāva kammavācāpariyosānā saṇṭhahanakaṁ nimittupagaṁ, itaraṁ sandamānakaṁ, vuttaparicchedakālaṁ atiṭṭhantaṁ, bhājanagataṁ vā na vaṭṭati. Yā abaddhasīmālakkhaṇe nadī vuttā, sā nimittupagā, aññā na vaṭṭatīti.",
  "tika-vin11t18:21": "2564.Tesūti niddhāraṇe bhummaṁ. Tīṇīti niddhāritabbadassanaṁ, iminā ekaṁ vā dve vā nimittāni na vaṭṭantīti dasseti. Yathāha – ‘‘sā evaṁ sammannitvā bajjhamānā ekena, dvīhi vā nimittehi abaddhā hotī’’ti (mahāva. aṭṭha. 138). Satenāpīti ettha pi-saddo sambhāvanāyaṁ daṭṭhabbo, tena vīsatiyā, tiṁsāya vā nimittehi vattabbameva natthīti dīpeti.",
  "tika-vin11t18:22": "2565. Tiyojanaṁ paraṁ ukkaṭṭho paricchedo etissāti tiyojanaparā. ‘‘Vīsatī’’tiādīnaṁ saṅkhyāne, saṅkhyeyye ca vattanato idha saṅkhyāne vattamānaṁ vīsati-saddaṁ gahetvā ekavīsati bhikkhūnanti bhinnādhikaraṇaniddeso katoti daṭṭhabbaṁ. ‘‘Ekavīsati’’nti vattabbe gāthābandhavasena niggahītalopo, vīsativaggakaraṇīyaparamattā saṅghakammassa kammārahena saddhiṁ bhikkhūnaṁ ekavīsatiṁ gaṇhantīti attho, idañca nisinnānaṁ vasena vuttaṁ. Heṭṭhimantato hi yattha ekavīsati bhikkhū nisīdituṁ sakkonti, tattake padese sīmaṁ bandhituṁ vaṭṭatīti.",
  "tika-vin11t18:23": "2566. Yā ukkaṭṭhāyapi yā ca heṭṭhimāyapi kesaggamattatopi adhikā vā ūnā vā, etā dvepi sīmāyo ‘‘asīmā’’ti ādiccabandhunā vuttāti yojanā.",
  "tika-vin11t18:24": "2567.Samantato sabbameva nimittaṁ kittetvāti pubbadisānudisādīsu parito sabbadisāsu yathāladdhaṁ nimittopagaṁ sabbanimittaṁ ‘‘vinayadharena pucchitabbaṁ ‘puratthimāya disāya kiṁ nimitta’nti? ‘Pabbato, bhante’ti. Puna vinayadharena ‘eso pabbato nimitta’’ntiādinā (mahāva. aṭṭha. 138) aṭṭhakathāyaṁ vuttanayena nimittena nimittaṁ ghaṭetvā kittetvā. Ñatti dutiyā yassāti viggaho, ‘‘suṇātu me, bhante saṅgho, yāvatā samantā nimittā kittitā’’tiādinā (mahāva. 139) padabhājane vuttena ñattidutiyena kammenāti attho. Arahati pahoti vinayadharoti adhippāyo.",
  "tika-vin11t18:25": "2568.Bandhitvāti yathāvuttalakkhaṇanayena samānasaṁvāsasīmaṁ paṭhamaṁ bandhitvā. Anantaranti kiccantarena byavahitaṁ akatvā, kālakkhepaṁ akatvāti vuttaṁ hoti, sīmaṁ samūhanitukāmānaṁ paccattikānaṁ okāsaṁ adatvāti adhippāyo. Pacchāti samānasaṁvāsasammutito pacchā. Cīvarāvippavāsakaṁ sammannitvāna yā baddhā, sā ‘‘avippavāsā’’ti vuccatīti yojanā.",
  "tika-vin11t18:26": "Tattha cīvarāvippavāsakaṁ sammannitvāna yā baddhāti ‘‘suṇātu me, bhante saṅgho, yā sā saṅghena sīmā sammatā samānasaṁvāsā ekuposathā…pe… ṭhapetvā gāmañca gāmūpacārañca, khamati saṅghassa, tasmā tuṇhī, evametaṁ dhārayāmī’’ti (mahāva. 144) vuttanayena cīvarena avippavāsaṁ sammannitvā yā baddhā. Sā avippavāsāti vuccatīti tattha vasantānaṁ bhikkhūnaṁ cīvarena vippavāsanimittāpattiyā abhāvato tathā vuccati, ‘‘avippavāsasīmā’’ti vuccatīti vuttaṁ hoti.",
  "tika-vin11t18:27": "2569. ‘‘Yā kāci nadilakkhaṇappattā nadī nimittāni kittetvā ‘etaṁ baddhasīmaṁ karomā’ti katāpi asīmāva hotī’’tiādikaṁ (mahāva. aṭṭha. 147) aṭṭhakathānayaṁ dassetumāha ‘‘nadī…pe… na vottharatī’’ti, na pattharati sīmābhāvena byāpinī na hotīti attho. Tenevāti yena na vottharati, teneva kāraṇena. Abravīti ‘‘sabbā, bhikkhave, nadī asīmā, sabbo samuddo asīmo, sabbo jātassaro asīmo’’ti (mahāva. 147) avoca.",
  "tika-vin11t18:28": "Sīmākathāvaṇṇanā.",
  "tika-vin11t18:29": "2570. Aṭṭhamiyāpi uposathavohārattā dinavasena uposathānaṁ atirekattepi idha adhippeteyeva uposathe gahetvā āha ‘‘navevā’’ti.",
  "tika-vin11t18:30": "2571-3. Te sarūpato dassetumāha ‘‘cātuddaso…pe… kammenuposathā’’ti. Catuddasannaṁ pūraṇo cātuddaso. Pannarasannaṁ pūraṇo pannaraso. Yadā pana kosambakkhandhake (mahāva. 451 ādayo) āgatanayena bhinne saṅghe osārite tasmiṁ bhikkhusmiṁ saṅgho tassa vatthussa vūpasamāya saṅghasāmaggiṁ karoti, tadā ‘‘tāvadeva uposatho kātabbo, pātimokkhaṁ uddisitabba’’nti (mahāva. 475) vacanato ṭhapetvā cātuddasapannarase aññopi yo koci divaso sāmaggī uposathoti. Ettha iti-saddo luttaniddiṭṭho. Cātuddaso, pannaraso, sāmaggī ca uposathoti ete tayopi uposathā divaseneva niddiṭṭhā divaseneva vuttāti yojanā.",
  "tika-vin11t18:31": "Saṅgheuposathoti saṅghena kātabbauposatho. Gaṇepuggaluposathoti etthāpi eseva nayo. Sādhyasādhanalakkhaṇassa sambandhassa labbhamānattā ‘‘saṅghe’’tiādīsu sāmivacanappasaṅge bhummaniddeso. Uposatho sādhyo kammabhāvato, saṅghagaṇapuggalā sādhanaṁ kārakabhāvato.",
  "tika-vin11t18:32": "Suttassa uddeso suttuddeso, suttuddesoti abhidhānaṁ nāmaṁ yassa so suttuddesābhidhāno. Kammenāti kiccavasena.",
  "tika-vin11t18:33": "2574. ‘‘Adhiṭṭhāna’’nti vāccaliṅgamapekkhitvā ‘‘niddiṭṭha’’nti napuṁsakaniddeso. Vāccaliṅgā hi tabbādayoti pātimokkho niddiṭṭho, pārisuddhi niddiṭṭhāti pumitthiliṅgena yojetabbā.",
  "tika-vin11t18:34": "2575.Vuttāti ‘‘pañcime, bhikkhave, pātimokkhuddesā, nidānaṁ uddisitvā avasesaṁ sutena sāvetabbaṁ, ayaṁ paṭhamo pātimokkhuddeso’’tiādinā (mahāva. 150) desitā, sayañca tesañca uddese saṅkhepato dassetumāha ‘‘nidāna’’ntiādi. Sāvetabbanti ettha ‘‘sutenā’’ti seso. Sesakanti anuddiṭṭhaṭṭhānaṁ –",
  "tika-vin11t18:35": "‘‘Suṇātu me, bhante saṅgho…pe… āvikatā hissa phāsu hotīti imaṁ nidānaṁ uddisitvā ‘uddiṭṭhaṁ kho āyasmanto nidānaṁ, tatthāyasmante pucchāmi kaccittha parisuddhā, dutiyampi pucchāmi…pe… evametaṁ dhārayāmī’ti vatvā ‘uddiṭṭhaṁ kho āyasmanto nidānaṁ. Sutā kho panāyasmantehi cattāro pārājikā dhammā…pe… avivadamānehi sikkhitabba’’nti (mahāva. aṭṭha. 150) –",
  "tika-vin11t18:36": "Aṭṭhakathāya vuttanayena avasesaṁ sutena sāvetabbaṁ.",
  "tika-vin11t18:37": "2576.Sesesupīti uddiṭṭhāpekkhāya sesesu pārājikuddesādīsupi. ‘‘Ayameva nayo ñeyyo’’ti sāmaññena vuttepi ‘‘vitthāreneva pañcamo’’ti vacanato vitthāruddese ‘‘sāvetabbaṁ tu sesaka’’nti ayaṁ nayo na labbhati. ‘‘Sāvetabbaṁ tu sesaka’’nti vacanato pārājikuddesādīsu yasmiṁ vippakate antarāyo uppajjati, tena saddhiṁ avasesaṁ sutena sāvetabbaṁ. Nidānuddese pana anuddiṭṭhe sutena sāvetabbaṁ nāma natthi. Bhikkhunipātimokkhe aniyatuddesassa parihīnattā ‘‘bhikkhunīnañca cattāro’’ti vuttaṁ. Uddesā navime panāti bhikkhūnaṁ pañca, bhikkhunīnaṁ cattāroti ubhatopātimokkhe ime nava uddesā vuttāti attho.",
  "tika-vin11t18:38": "2577.Uposatheti saṅghuposathe. Antarāyanti rājantarāyādikaṁ dasavidhaṁ antarāyaṁ. Yathāha – ‘‘rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyo’’ti (mahāva. 150).",
  "tika-vin11t18:39": "Tattha sace bhikkhūsu ‘‘uposathaṁ karissāmā’’ti (mahāva. aṭṭha. 150) nisinnesu rājā āgacchati, ayaṁ rājantarāyo. Corā āgacchanti , ayaṁ corantarāyo. Davadāho āgacchati vā, āvāse vā aggi uṭṭhahati, ayaṁ agyantarāyo. Megho vā uṭṭheti, ogho vā āgacchati, ayaṁ udakantarāyo. Bahū manussā āgacchanti, ayaṁ manussantarāyo. Bhikkhuṁ yakkho gaṇhāti, ayaṁ amanussantarāyo. Byagghādayo caṇḍamigā āgacchanti, ayaṁ vāḷantarāyo. Bhikkhuṁ sappādayo ḍaṁsanti, ayaṁ sarīsapantarāyo. Bhikkhu gilāno vā hoti, kālaṁ vā karoti, verino vā taṁ māretuṁ gaṇhanti, ayaṁ jīvitantarāyo. Manussā ekaṁ vā bahuṁ vā bhikkhū brahmacariyā cāvetukāmā gaṇhanti, ayaṁ brahmacariyantarāyo.",
  "tika-vin11t18:40": "‘‘Cevā’’ti iminā antarāyeva antarāyasaññinā vitthāruddese akatepi anāpattīti dīpeti. Anuddesoti vitthārena anuddeso. Nivāritoti ‘‘na, bhikkhave, asati antarāye saṁkhittena pātimokkhaṁ uddisitabba’’ntiādinā (mahāva. 150) paṭisiddho. Iminā ‘‘anujānāmi, bhikkhave, sati antarāye saṁkhittena pātimokkhaṁ uddisitu’’nti (mahāva. 150) idampi vibhāvitaṁ hoti.",
  "tika-vin11t18:41": "2578.Tassāti pātimokkhassa. Issaraṇassa hetumāha ‘‘‘therādheyya’nti pāṭhato’’ti. Therādheyyanti therādhīnaṁ, therāyattanti attho. Pāṭhatoti pāḷivacanato. ‘‘Yo tattha bhikkhu byatto paṭibalo, tassādheyyaṁ pātimokkha’’nti (mahāva. 155) vacanato āha ‘‘avattantenā’’tiādi. Avattantenāti antamaso dvepi uddese uddisituṁ asakkontena. Therena yo ajjhiṭṭho, evamajjhiṭṭhassa yassa pana therassa, navassa, majjhimassa vā so pātimokkho vattati paguṇo hoti, so issaroti sambandho.",
  "tika-vin11t18:42": "Ajjhiṭṭhoti ‘‘tvaṁ, āvuso, pātimokkhaṁ uddisā’’ti āṇatto, iminā anāṇattassa uddisituṁ sāmatthiyā satipi anissarabhāvo dīpito hoti. Yathāha – ‘‘sace therassa pañca vā cattāro vā tayo vā pātimokkhuddesā nāgacchanti, dve pana akhaṇḍā suvisadā vācuggatā honti, therāyattova pātimokkho. Sace pana ettakampi visadaṁ kātuṁ na sakkoti, byattassa bhikkhuno āyatto hotī’’ti (mahāva. aṭṭha. 155).",
  "tika-vin11t18:43": "2579.Uddisanteti pātimokkhuddesake pātimokkhaṁ uddisante. Samā vāti āvāsikehi gaṇanena samā vā. Appā vāti ūnā vā. Āgacchanti sace panāti sace pana āgantukā bhikkhū āgacchanti. Sesakanti anuddiṭṭhaṭṭhānaṁ.",
  "tika-vin11t18:44": "2580.Uddiṭṭhamatteti uddiṭṭhakkhaṇeyeva kathārambhato pubbameva. ‘‘Vā’’ti idaṁ etthāpi yojetabbaṁ, iminā avuttaṁ ‘‘avuṭṭhitāya vā’’ti imaṁ vikappaṁ sampiṇḍeti. Avuṭṭhitāya parisāyāti ca bhikkhuparisāya aññamaññaṁ sukhakathāya nisinnāyayevāti attho. Parisāyāti ettha ‘‘ekaccāyā’’ti ca ‘‘sabbāyā’’ti ca seso. Bhikkhūnaṁ ekaccāya parisāya vuṭṭhitāya vā sabbāya parisāya vuṭṭhitāya vāti yojanā. Tesanti vuttappakārānaṁ āvāsikānaṁ. Mūleti santike. Pārisuddhi kātabbāti yojanā. ‘‘Idha pana, bhikkhave…pe… āgacchanti bahutarā, tehi, bhikkhave, bhikkhūhi puna pātimokkhaṁ uddisitabba’’nti vuttanayaṁ dassetumāha ‘‘sace bahū’’ti. Ettha ‘‘puna pātimokkhaṁ uddisitabba’’nti seso. Sabbavikappesu pubbakiccaṁ katvā puna pātimokkhaṁ uddisitabbanti attho. Ayaṁ panettha sesavinicchayo –",
  "tika-vin11t18:45": "‘‘Pannarasovāsikānaṁ, itarānaṁ sacetaro;",
  "tika-vin11t18:46": "Samānetarenuvattantu, purimānaṁ sacedhikā;",
  "tika-vin11t18:47": "Purimā anuvattantu, tesaṁ sesepyayaṁ nayo.",
  "tika-vin11t18:48": "‘‘Pāṭipadovāsikānaṁ ,",
  "tika-vin11t18:49": "Itarānaṁ uposatho;",
  "tika-vin11t18:50": "Samathokānaṁ sāmaggiṁ,",
  "tika-vin11t18:51": "Mūlaṭṭhā dentu kāmato.",
  "tika-vin11t18:52": "Bahi gantvāna kātabbo,",
  "tika-vin11t18:53": "No ce denti uposatho;",
  "tika-vin11t18:54": "Deyyānicchāya sāmaggī,",
  "tika-vin11t18:55": "Bahūsu bahi vā vaje.",
  "tika-vin11t18:56": "‘‘Pāṭipadegantukānaṁ, evameva ayaṁ nayo;",
  "tika-vin11t18:57": "Sāveyya suttaṁ sañcicca, assāventassa dukkaṭanti.",
  "tika-vin11t18:58": "2581.Viniddiṭṭhassāti āṇattassa, iminā itaresaṁ anāpattīti dīpeti. Idha ‘‘agilānassā’’ti seso. Therena āṇāpentena ‘‘kiñci kammaṁ karonto vā sadākālameva eko vā bhāranittharaṇako vā sarabhāṇakadhammakathikādīsu aññataro vā na uposathāgārasammajjanatthaṁ āṇāpetabbo, avasesā pana vārena āṇāpetabbā’’ti (mahāva. aṭṭha. 159) aṭṭhakathāya vuttavidhinā āṇāpetabbo. Sace āṇatto sammajjaniṁ tāvakālikampi na labhati, sākhābhaṅgaṁ kappiyaṁ kāretvā sammajjitabbaṁ. Tampi alabhantassa laddhakappiyaṁ hoti.",
  "tika-vin11t18:59": "Āsanapaññāpanāṇattiyampi vuttanayeneva āṇāpetabbo. Āṇāpentena ca sace uposathāgāre āsanāni natthi, saṅghikāvāsatopi āharitvā paññapetvā puna āharitabbāni. Āsanesu asati kaṭasārakepi taṭṭikāyopi paññapetuṁ vaṭṭati, taṭṭikāsupi asati sākhābhaṅgāni kappiyaṁ kāretvā paññapetabbāni, kappiyakārakaṁ alabhantassa laddhakappiyaṁ hoti.",
  "tika-vin11t18:60": "Padīpakaraṇepi vuttanayeneva āṇāpetabbo. Āṇāpentena ca ‘‘asukasmiṁ nāma okāse telaṁ vā vaṭṭi vā kapallikā vā atthi, taṁ gahetvā karohī’’ti vattabbo. Sace telādīni natthi , bhikkhācārenapi pariyesitabbāni. Pariyesitvā alabhantassa laddhakappiyaṁ hoti. Apica kapāle aggipi jāletabbo.",
  "tika-vin11t18:61": "2582.Dīpanti ettha ‘‘jāletvā’’ti seso. Atha vā ‘‘katvā’’ti iminā ca yojetabbaṁ. Gaṇañattiṁ ṭhapetvāti ‘‘suṇantu me, āyasmantā, ajjuposatho pannaraso, yadāyasmantānaṁ pattakallaṁ, mayaṁ aññamaññaṁ pārisuddhiuposathaṁ kareyyāmā’’ti evaṁ gaṇañattiṁ nikkhipitvā. Kattabbo tīhuposathoti tīhi bhikkhūhi uposatho kātabbo. Tīsu therena ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā dve evaṁ tikkhattumeva vattabbo ‘‘parisuddho ahaṁ, āvuso, ‘parisuddho’ti maṁ dhārethā’’ti (mahāva. 168). Dutiyena, tatiyena ca yathākkamaṁ ‘‘parisuddho ahaṁ, bhante, ‘parisuddho’ti maṁ dhārethā’’ti tikkhattumeva vattabbaṁ.",
  "tika-vin11t18:62": "2583. Pubbakiccādīni katvā ñattiṁ aṭṭhapetvā therena navo evaṁ tikkhattumeva vattabbo ‘‘parisuddho ahaṁ, āvuso , ‘parisuddho’ti maṁ dhārehī’’ti (mahāva. 168), navena theropi ‘‘parisuddho ahaṁ, bhante, ‘parisuddho’ti maṁ dhārethā’’ti (mahāva. 168) tikkhattuṁ vattabbo. Imasmiṁ pana vāre ñattiyā aṭṭhapanañca ‘‘dhārehī’’ti ekavacananiddeso cāti ettakova visesoti taṁ anādiyitvā puggalena kātabbaṁ uposathavidhiṁ dassetumāha ‘‘pubbakiccaṁ samāpetvā, adhiṭṭheyya panekako’’ti. Adhiṭṭheyyāti ‘‘ajja me uposatho, pannaraso’ti vā ‘cātuddaso’ti vā adhiṭṭhāmī’’ti adhiṭṭheyya. Assāti avasāne vuttapuggalaṁ sandhāya ekavacananiddeso. Yathāvutto saṅghopi tayopi dvepi attano attano anuññātaṁ uposathaṁ antarāyaṁ vinā sace na karonti, evameva āpattimāpajjantīti veditabbo.",
  "tika-vin11t18:63": "2584-5. Idāni ‘‘cattārimāni, bhikkhave, uposathakammāni, adhammena vaggaṁ uposathakamma’’ntiādinā (mahāva. 149) nayena vuttaṁ kammacatukkaṁ dassetumāha ‘‘adhammena ca vaggenā’’tiādi. Adhammena vaggena kammaṁ, adhammato samaggena kammaṁ, dhammena vaggena kammaṁ, dhammato samaggena kammanti etāni cattāri uposathassa kammānīti jino abravīti yojanā. Catūsvapi panetesūti etesu catūsu kammesu pana. Catutthanti ‘‘samaggena ca dhammato’’ti vuttaṁ catutthaṁ uposathakammaṁ ‘‘dhammakamma’’nti adhippetaṁ.",
  "tika-vin11t18:64": "2586-7. Tāni kammāni vibhāvetumāha ‘‘adhammenidhā’’tiādi. Idha imasmiṁ sāsane ettha etesu catūsu uposathesu. Adhammena vaggo uposatho katamoti kathetukāmatāpucchā. Yattha yassaṁ ekasīmāyaṁ bhikkhuno cattāro vasantīti yojanā.",
  "tika-vin11t18:65": "Tatra ekassa pārisuddhiṁ ānayitvā te tayo janā pārisuddhiṁ uposathaṁ karonti ce, evaṁ kato uposatho adhammo vagguposatho nāmāti yojanā, ekasīmaṭṭhehi catūhi saṅghuposathe kātabbe gaṇuposathassa katattā adhammo ca saṅghamajjhaṁ vinā gaṇamajjhaṁ pārisuddhiyā agamanato tassa hatthapāsaṁ anupagamanena vaggo ca hotīti attho.",
  "tika-vin11t18:66": "2588.Adhammena samaggoti ettha ‘‘uposatho katamo’’ti anuvattetabbaṁ. ‘‘Bhikkhuno ekato’’ti padacchedo. ‘‘Hoti adhammiko’’ti padacchedo. Catūhi samaggehi saṅghuposathe kātabbe gaṇuposathakaraṇaṁ adhammo, hatthapāsupagamanato samaggo hoti.",
  "tika-vin11t18:67": "2589-90. Yo uposatho dhammena vaggo hoti, so katamoti yojanā. Yattha yassaṁ ekasīmāyaṁ cattāro bhikkhuno vasanti, tatra ekassa pārisuddhiṁ ānayitvā te tayo janā pātimokkhaṁ uddisante ce, dhammena vaggo uposatho hotīti yojanā. Ekasīmaṭṭhehi catūhi saṅghuposathassa katattā dhammo, ekassa hatthapāsaṁ anupagamanena vaggo ca hotīti attho.",
  "tika-vin11t18:68": "2591. Yo dhammato samaggo, so katamoti yojanā. Idha imasmiṁ sāsane cattāro bhikkhuno ekato pātimokkhaṁ uddisanti ce, ayaṁ dhammato samaggo uposathoti mato adhippetoti yojanā. Catūhi saṅghuposathassa katattā dhammo, ekassāpi hatthapāsaṁ avijahanena samaggoti adhippāyo.",
  "tika-vin11t18:69": "2592.Vagge saṅghe vaggoti saññino, samagge ca saṅghe vaggoti saññino ubhayattha vimatissa vā uposathaṁ karontassa dukkaṭaṁ āpatti hotīti yojanā.",
  "tika-vin11t18:70": "2593.Bhedādhippāyatoti ‘‘nassantete, vinassantete, ko tehi attho’’ti evaṁ bhedapurekkhāratāya ‘‘uposathaṁ karontassā’’ti ānetvā yojetabbaṁ. Tassa bhikkhuno thullaccayaṁ hoti akusalabalavatāya ca thullaccayaṁ hotīti. Yathāha – ‘‘bhedapurekkhārapannarasake akusalabalavatāya thullaccayaṁ vutta’’nti (mahāva. aṭṭha. 176). Vagge vā samagge vā saṅghe samaggo iti saññino uposathaṁ karontassa anāpattīti yojanā. Avaseso panettha vattabbavinicchayo pavāraṇavinicchayāvasāne ‘‘pārisuddhippadānenā’’tiādīhi (vi. vi. 2642) ekato vattumicchantena na vutto.",
  "tika-vin11t18:71": "2594-5.‘‘Ukkhittenā’’tiādikāni karaṇavacanantāni padāni ‘‘sahā’’ti iminā saddhiṁ ‘‘uposatho na kātabbo’’ti padena paccekaṁ yojetabbāni. Ukkhittenāti āpattiyā adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge ukkhittakoti tividhena ukkhittena. Etesu hi tividhe ukkhittake sati uposathaṁ karonto saṅgho pācittiyaṁ āpajjati.",
  "tika-vin11t18:72": "‘‘Gahaṭṭhenā’’ti iminā titthiyopi saṅgahito. Sesehi sahadhammihīti bhikkhunī, sikkhamānā, sāmaṇero, sāmaṇerīti catūhi sahadhammikehi. Cutanikkhittasikkhehīti ettha cuto ca nikkhittasikkho cāti viggaho. Cuto nāma antimavatthuṁ ajjhāpannako. Nikkhittasikkho nāma sikkhāpaccakkhātako.",
  "tika-vin11t18:73": "Ekādasahīti paṇḍako, theyyasaṁvāsako, titthiyapakkantako, tiracchānagato, mātughātako, pitughātako, arahantaghātako, bhikkhunidūsako, saṅghabhedako , lohituppādako, ubhatobyañjanakoti imehi ekādasahi abhabbehi.",
  "tika-vin11t18:74": "Sabhāgāpattikena vā saha uposatho na kātabbo, pārivutthena chandena uposatho na kātabbo, karoto dukkaṭaṁ hotīti yojanā. Evaṁ ukkhittavajjitesu sabbavikappesu dukkaṭameva veditabbaṁ. ‘‘Yaṁ dvepi janā vikālabhojanādinā sabhāgavatthunā āpattiṁ āpajjanti, evarūpā vatthusabhāgā ‘sabhāgā’ti vuccatī’’ti (mahāva. aṭṭha. 169) vacanato ‘‘sabhāgāpattī’’ti vatthusabhāgāpattiyeva gahetabbā.",
  "tika-vin11t18:75": "Uposathadivase sabbova saṅgho sace sabhāgāpattiṁ āpanno hoti,",
  "tika-vin11t18:76": "‘‘Idha pana, bhikkhave, aññatarasmiṁ āvāse tadahuposathe sabbo saṅgho sabhāgaṁ āpattiṁ āpanno hoti, tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo ‘gacchāvuso, taṁ āpattiṁ paṭikaritvā āgaccha, mayaṁ te santike taṁ āpattiṁ paṭikarissāmā’ti. Evañcetaṁ labhetha, iccetaṁ kusalaṁ. No ce labhetha, byattena bhikkhunā paṭibalena saṅgho ñāpetabbo – ‘suṇātu me, bhante saṅgho, ayaṁ sabbo saṅgho sabhāgaṁ āpattiṁ āpanno, yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ āpattiṁ paṭikarissatī’’ti (mahāva. 171) ca,",
  "tika-vin11t18:77": "Vematiko ce hoti,",
  "tika-vin11t18:78": "‘‘Suṇātu me, bhante saṅgho, ayaṁ sabbo saṅgho sabhāgāya āpattiyā vematiko, yadā nibbematiko bhavissati, tadā taṁ āpattiṁ paṭikarissatī’’ti (mahāva. 171) ca,",
  "tika-vin11t18:79": "Vuttanayena uposatho kātabbo.",
  "tika-vin11t18:80": "Ettha ca sajjhukanti tadahevāgamanatthāya. Gaṇuposathādīsupi eseva nayo. Vuttañhi aṭṭhakathāgaṇṭhipade ‘‘yathā saṅgho sabhāgaṁ āpattiṁ āpajjitvā suddhaṁ alabhitvā ‘yadā suddhaṁ passissati, tadā tassa santike taṁ āpattiṁ paṭikarissatī’ti vatvā uposathaṁ kātuṁ labhati, evaṁ dvīhipi aññamaññaṁ ārocetvā uposathaṁ kātuṁ vaṭṭati. Ekenāpi ‘parisuddhaṁ labhitvā paṭikarissāmī’ti ābhogaṁ katvā kātuṁ vaṭṭati kirā’’ti. Kirāti cettha anussavatthe daṭṭhabbo, na panāruciyaṁ.",
  "tika-vin11t18:81": "Pārivutthena chandenāti chandaṁ āharitvā kammaṁ kātuṁ nisinnenapi ‘‘asubhalakkhaṇatādinā kenaci kāraṇena na karissāmī’’ti vissaṭṭhe chande sace puna karissati, puna chandapārisuddhiṁ āharitvā kātabbaṁ. Yathāha – ‘‘etasmiṁ pārivāsiye puna chandapārisuddhiṁ anānetvā kammaṁ kātuṁ na vaṭṭatī’’ti (mahāva. aṭṭha. 1167).",
  "tika-vin11t18:82": "2596.Adesetvāpanāpattinti āpannaṁ āpattiṁ adesetvā. Nāvikatvāna vematinti ‘‘ahaṁ, bhante, sambahulāsu āpattīsu vematiko, yadā nibbematiko bhavissāmi, tadā tā āpattiyo paṭikarissāmī’’ti vimatiṁ anārocetvā. ‘‘Yadā nibbematikoti ettha sace panesa nibbematiko na hoti, vatthuṁ kittetvāva desetuṁ vaṭṭatī’’ti (mahāva. aṭṭha. 169) andhakaṭṭhakathāyaṁ vuttaṁ. Tatrāyaṁ desanāvidhi – sace meghacchanne sūriye ‘‘kālo nu kho, vikālo’’ti vematiko bhuñjati, tena bhikkhunā ‘‘ahaṁ, bhante, vematiko bhuñjiṁ, sace kālo atthi, sambahulā dukkaṭā āpattiyo āpannomhi. No ce atthi, sambahulā pācittiyāpattiyo āpannomhī’’ti evaṁ vatthuṁ kittetvā ‘‘ahaṁ, bhante, yā tasmiṁ vatthusmiṁ sambahulā dukkaṭā vā pācittiyā vā āpattiyo āpanno, tā tumhamūle paṭidesemī’’ti vattabbaṁ. Eseva nayo sabbāpattīsūti.",
  "tika-vin11t18:83": "Gaṇṭhipadesu panevaṁ vinicchayo vutto – ‘‘ahaṁ, āvuso, itthannāmāya āpattiyā vematiko, yadā nibbematiko bhavissāmi, tadā taṁ āpattiṁ paṭikarissāmī’ti vatvā uposatho kātabbo, pātimokkhaṁ sotabba’’nti (mahāva. 170) vacanato yāva nibbematiko na hoti, tāva sabhāgāpattiṁ paṭiggahetuṁ na labhati. Aññesañca kammānaṁ parisuddho nāma hoti. ‘‘Puna nibbematiko hutvā desetabbamevā’’ti (kaṅkhā. abhi. ṭī. nidānavaṇṇanā) neva pāḷiyaṁ, na aṭṭhakathāyaṁ atthi, desite pana na doso. ‘‘Ito vuṭṭhahitvā taṁ āpattiṁ paṭikarissāmī’’ti (mahāva. 170) etthāpi eseva nayoti.",
  "tika-vin11t18:84": "2597.Uposatheti dinakārakakattabbākāravasena pannarasī, saṅghuposatho, suttuddesoti imehi tīhi lakkhaṇehi samannāgate uposathe. Sabhikkhumhā ca āvāsāti ‘‘yasmiṁ uposathe kicca’’ntiādinā vakkhamānappakārā sabhikkhukā āvāsā. Idha ‘‘anāvāsā’’ti seso. Āvāso vā anāvāso vāti ettha ‘‘abhikkhuko vā nānāsaṁvāsakehi sabhikkhuko vā’’ti ca na gantabboti ettha ‘‘aññatra saṅghena aññatra antarāyā’’ti ca seso. ‘‘Anāvāso’’ti udositādayo vuttā. Bhikkhunā uposathe sabhikkhumhā āvāsā vā anāvāsā vā abhikkhuko vā nānāsaṁvāsakehi sabhikkhuko vā āvāso vā anāvāso vā aññatra saṅghena aññatra antarāyā kudācanaṁ kadācipi na gantabboti yojanā.",
  "tika-vin11t18:85": "2598. Yasmiṁ āvāse pana uposathe kiccaṁ sace vattati, so āvāso ‘‘sabhikkhuko nāmā’’ti pakāsitoti yojanā, iminā sace yattha uposatho na vattati, so santesupi bhikkhūsu abhikkhuko nāmāti dīpeti.",
  "tika-vin11t18:86": "2599. Uposathassa payojanaṁ, tappasaṅgena pavāraṇāya ca niddhāretukāmatāyāha ‘‘uposatho kimatthāyā’’tiādi.",
  "tika-vin11t18:87": "2600.Paṭikkoseyyāti nivāreyya. Adentassapi dukkaṭanti ettha ‘‘kopetuṁ dhammikaṁ kamma’’nti ānetvā sambandhitabbaṁ.",
  "tika-vin11t18:88": "2601.So cāti (kaṅkhā. aṭṭha. nidānavaṇṇanā) catuvaggādippabhedena pañcavidho so saṅgho ca. Heṭṭhimaparicchedena kattabbakammānaṁ vasena paridīpito, na chabbaggādīnaṁ kātuṁ ayuttatādassanavasena.",
  "tika-vin11t18:89": "2602. Catuvaggādibhedanibandhanaṁ kammaṁ dassetumāha ‘‘pavāraṇa’’ntiādi. Pavāraṇañca tathā abbhānañca upasampadañca ṭhapetvā catuvaggena akattabbaṁ kammaṁ na vijjatīti yojanā.",
  "tika-vin11t18:90": "2603. Majjhadese upasampadā majjhadesūpasampadā, taṁ. Abbhānaṁ, majjhadesūpasampadañca vinā pañcavaggena sabbaṁ kammaṁ kātuṁ vaṭṭatīti yojanā.",
  "tika-vin11t18:91": "2604. Kiñcipi kammaṁ na na kattabbanti yojanā, sabbampi kammaṁ kattabbamevāti attho. Dve paṭisedhā pakatatthaṁ gamayantīti. Vīsativaggena saṅghena sabbesampi kammānaṁ kattabbabhāve kimatthaṁ atirekavīsativaggassa gahaṇanti āha ‘‘ūne dosoti ñāpetuṁ, nādhike atirekatā’’ti. Yathāvutte catubbidhe saṅghe gaṇanato ūne doso hoti, adhike doso na hotīti ñāpetuṁ atirekatā dassitā, atirekavīsativaggasaṅgho dassitoti adhippāyo.",
  "tika-vin11t18:92": "2605. Catuvaggena kattabbe pakatattāva cattāro kammappattāti dīpitāti yojanā. Sesā pakatattā chandārahāti seso. Pakatattāti anukkhittā ceva antimavatthuṁ anajjhāpannā ca gahetabbā. Sesesu cāti pañcavaggādīsupi.",
  "tika-vin11t18:93": "2606.Catuvaggādikattabbakammaṁ asaṁvāsapuggalaṁ gaṇapūraṁ katvā karontassa dukkaṭaṁ hoti. Na kevalaṁ dukkaṭameva, katañca kammaṁ kuppatīti yojanā.",
  "tika-vin11t18:94": "2607.Parivāsādīti ettha ādi-saddena mūlāyapaṭikassanādīnaṁ gahaṇaṁ. Tatraṭṭhanti parivāsādīsu ṭhitaṁ. ‘‘Tathā’’ti iminā ‘‘kataṁ kuppati dukkaṭa’’nti idaṁ anuvatteti. Sesaṁ tūti parivāsādikammato aññaṁ pana uposathādikammaṁ . Vaṭṭatīti te pārivāsikādayo gaṇapūrake katvā kātuṁ vaṭṭati.",
  "tika-vin11t18:95": "Uposathakkhandhakakathāvaṇṇanā."
}