{
  "tika-s0102t6:0": "7. Mahāsamayasuttavaṇṇanā",
  "tika-s0102t6:1": "Nidānavaṇṇanā",
  "tika-s0102t6:2": "331.Udānanti raññā okkākena jātisambhedaparihāranimittaṁ pavattitaṁ udānaṁ paṭicca. Ekopi janapado ruḷhisaddena ‘‘sakkā’’ti vuccatīti ettha yaṁ vattabbaṁ, taṁ mahānidānavaṇṇanāyaṁ vuttanayena veditabbaṁ. Aropiteti kenaci aropite.",
  "tika-s0102t6:3": "Āvaraṇenāti setunā. Bandhāpetvāti paṁsupalāsapāsāṇamattikākhaṇḍādīhi āḷiṁ thiraṁ kārāpetvā.",
  "tika-s0102t6:4": "‘‘Jātiṁ ghaṭṭetvā kalahaṁ vaḍḍhayiṁsū’’ti saṅkhepena vuttamatthaṁ pākaṭataraṁ kātuṁ ‘‘koliyakammakarā vadantī’’tiādi vuttaṁ.",
  "tika-s0102t6:5": "Tīṇi jātakānīti phandanajātakapathavīundriyajātakalaṭukikajātakāni dve jātakānīti rukkhadhamma vaṭṭakajātakāni.",
  "tika-s0102t6:6": "Tenāti bhagavatā. Kalahakāraṇabhāvoti kalahakāraṇassa atthibhāvo.",
  "tika-s0102t6:7": "Aṭṭhāneti akāraṇe. Veraṁ katvāti virodhaṁ uppādetvā. ‘‘Kuṭhārihattho puriso’’tiādinā phandanajātakaṁ kathesi. ‘‘Duddubhāyati bhaddante’’tiādinā pathavīundriyajātakaṁ kathesi. ‘‘Vandāmi taṁ kuñjarā’’tiādinā laṭukikajātakaṁ kathesi. ",
  "tika-s0102t6:8": "‘‘Sādhū sambahulā ñātī; api rukkhā araññajā;",
  "tika-s0102t6:9": "Vāto vahati ekaṭṭhaṁ, brahantampi vanappati’’nti. –",
  "tika-s0102t6:10": "Ādinā rukkhadhammajātakaṁ kathesi.",
  "tika-s0102t6:11": "‘‘Sammodamānā gacchanti, jālaṁ ādāya pakkhino;",
  "tika-s0102t6:12": "Yadā te vivadissanti, tadā ehinti me vasa’’nti. –",
  "tika-s0102t6:13": "Ādinā vaṭṭakajātakaṁ kathesi.",
  "tika-s0102t6:14": "‘‘Attadaṇḍā bhayaṁ jātaṁ, janaṁ passatha medhagaṁ;",
  "tika-s0102t6:15": "Saṁvegaṁ kittayissāmi, yathā saṁvijitaṁ mayā’’ti. (su. ni. 1.941);",
  "tika-s0102t6:16": "Ādinā attadaṇḍasuttaṁ kathesi.",
  "tika-s0102t6:17": "Taṁtaṁpalobhanakiriyā kāyavācāhi parakkamantiyo ‘‘ukkaṇṭhantū’’ti sāsanaṁ pesenti.",
  "tika-s0102t6:18": "Kuṇāladaheti kuṇāladahatīre patiṭṭhāya. Pucchitapucchitaṁ kathesi (jā. 2.kuṇālajātaka) ‘‘anukkamena kuṇālasakuṇarājassa pucchanappasaṅgena kuṇālajātakaṁ kathessāmī’’ti. Anabhiratiṁ vinodesi itthīnaṁ dosadassanamukhena kāmānaṁ ādīnavokārasaṁkilesavibhāvanena.",
  "tika-s0102t6:19": "Kosajjaṁ vidhamitvā purisathāmaparibrūhanena ‘‘uttamapurisasadisehi no bhavituṁ vaṭṭatī’’ti uppannacittā.",
  "tika-s0102t6:20": "Avissaṭṭhakammantāti arativinodanato paṭṭhāya avissaṭṭhasamaṇakammantā, aparicattakammaṭṭhānāti attho. Nisīdituṁ vaṭṭatīti bhagavā cintesīti yojanā.",
  "tika-s0102t6:21": "Paduminiyanti padumassare. Vikasiṁsu guṇagaṇavibodhena. ‘‘Ayaṁ imassa…pe… na kathesī’’ti iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā paṭividdhavisesaṁ bhagavato nārocesunti dasseti. ‘‘Khīṇāsavāna’’ntiādinā tattha kāraṇamāha.",
  "tika-s0102t6:22": "Osīdamatteti bhagavato santikaṁ upagatamatte. Ariyamaṇḍaleti ariyasamūhe. Pācīnayugandharaparikkhepatoti yugandharapabbatassa pācīnaparikkhepato, na bāhirakehi uccamānaudayapabbatato. Rāmaṇeyyakadassanatthanti buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṁ. Ullaṅghitvāti uṭṭhahitvā. Evarūpe khaṇe laye muhutteti yathāvutte candamaṇḍalassa uṭṭhitakkhaṇe uṭṭhitavelāyaṁ uṭṭhitamuhutteti uparūpari kālassa vaḍḍhitabhāvadassanatthaṁ vuttaṁ.",
  "tika-s0102t6:23": "Tathā tesaṁ bhikkhūnaṁ jātiādivasena bhagavato anurūpaparivāritaṁ dassento ‘‘tatthā’’ti ādimāha.",
  "tika-s0102t6:24": "Samāpannadevatāti āsannaṭṭhāne jhānasamāpatti samāpannadevatā. Caliṁsūti uṭṭhahiṁsu. Kosamattaṁ ṭhānaṁ saddantaraṁ. Jambudīpe kira ādito tesaṭṭhimattāni nagarasahassāni uppannāni, tathā dutiyaṁ, tathā tatiyaṁ, taṁ sandhāyāha ‘‘tikkhattuṁ tesaṭṭhiyā nagarasahassesū’’ti. Te pana sampiṇḍetvā satasahassato paraṁ asītisahassāni, navasahassāni ca honti. Navanavutiyā doṇamukhasatasahassesūti navasatasahassādhikesu navutisatasahassesu doṇamukhesu. Doṇamukhanti ca mahānagarassa āyuppattiṭṭhānabhūtaṁ pādanagaraṁ vuccati. Channavutiyā paṭṭanakoṭisatasahassesūti chakoṭiadhikanavutikoṭisatasahassapaṭṭanesu. Tambapaṇṇidīpādīsu chapaṇṇāsāya ratanākaresu. Evaṁ pana nagaradoṇimukhapaṭṭanaratanākarādivibhāgena kathanaṁ taṁtaṁadhivatthāya vasantīnaṁ devatānaṁ bahubhāvadassanatthaṁ. Yadi dasasahassacakkavāḷesu devatā sannipatitā, atha kasmā pāḷiyaṁ ‘‘dasahi ca lokadhātūhī’’ti vuttanti āha ‘‘dasasahassa…pe… adhippetā’’ti, tena sahassilokadhātu idha ‘‘ekā lokadhātū’’ti vuttāti veditabbaṁ.",
  "tika-s0102t6:25": "Lohapāsādeti ādito kate lohapāsāde. Brahmaloketi heṭṭhime brahmaloke. Yadi tā devatā evaṁ nirantarā, pacchā āgatānaṁ okāso eva na bhaveyyāti codanaṁ sandhāyāha ‘‘yathā kho panā’’tiādi. Suddhāvāsakāyaṁ upapannā suddhāvāsakāyikā, tāsaṁ pana yasmā suddhāvāsabhūmi nivāsaṭṭhānaṁ, tasmā vuttaṁ ‘‘suddhāvāsavāsīna’’nti. Āvāsāti āvāsanaṭṭhānabhūtā , devatā pana orambhāgiyānaṁ, itaresañca saṁyojanānaṁ samucchindanena suddho āvāso etesanti suddhāvāsā.",
  "tika-s0102t6:26": "332.Puratthimacakkavāḷamukhavaṭṭiyaṁ otari aññattha okāsaṁ alabhamāno. Evaṁ sesāpi. Buddhānaṁ abhimukhamaggo buddhavīthi. Yāva cakkavāḷā ottharituṁ ovarituṁ na sakkā. Pahaṭabuddhavīthiyāvāti buddhānaṁ santikaṁ upasaṅkamantehi tehi devabrahmehi vaḷañjitavīthiyāva. Samiti saṅgati sannipāto samayo, mahanto samayo mahāsamayoti āha ‘‘mahāsamūho’’ti . Pavaddhaṁ vanaṁ pavananti āha ‘‘vanasaṇḍo’’ti. Devaghaṭāti devasamūhā.",
  "tika-s0102t6:27": "Samādahaṁsūti samādahitaṁ lokuttarasamādhinā suṭṭhu appitaṁ akaṁsu, yathāsamāhitaṁ pana samādhinā yojitaṁ nāma hotīti vuttaṁ ‘‘samādhinā yojesu’’nti. Sabbesaṁ gomuttavaṅkādīnaṁ dūrasamūhanitattā sabbe…pe… akariṁsu. Nayati asse etehīti nettāni, yottāni. Avīthipaṭipannānaṁ assānaṁ vīthipaṭipādanaṁ rasmiggahaṇena pahotīti ‘‘sabbayottāni gahetvā acodento’’ti vatvā taṁ pana acodanaṁ avāraṇaṁ evāti āha ‘‘acodento avārento’’ti.",
  "tika-s0102t6:28": "Yathā khīlaṁ bhittiyaṁ vā bhūmiyaṁ vā ākoṭitaṁ dunnīharaṇaṁ, yathā ca palighaṁ nagarappavesanivāraṇaṁ, yathā ca indakhīlaṁ gambhīranemi sunikhātaṁ dunnīharaṇaṁ, evaṁ rāgādayo sattasantānato dunnīharaṇā, nibbānanagarappavesanivāraṇā cāti te ‘‘khīlaṁ, palighaṁ, indakhīla’’nti ca vuttā. Taṇhāejāya abhāvena anejā paramasantuṭṭhabhāvena cātuddisattā appaṭihatacārikaṁ caranti.",
  "tika-s0102t6:29": "Gatāseti gatā eva, na pana gamissanti pariniṭṭhitasaraṇagamanattāti . Lokuttarasaraṇagamanaṁ adhippetanti āha ‘‘nibbematikasaraṇagamanena gatā’’ti. Te hi niyamena apāyabhūmiṁ na gamissanti, devakāyañca paripūressanti. Ye pana lokiyena saraṇagamanena buddhaṁ saraṇaṁ gatāse, na te gamissanti apāyabhūmiṁ, sati ca paccayantarasamavāye pahāya mānusaṁ dehaṁ, devakāyaṁ paripūressantīti ayamettha attho.",
  "tika-s0102t6:30": "Devatāsannipātavaṇṇanā",
  "tika-s0102t6:31": "333.Etesanti devatāsannipātānaṁ. Idānīti imasmiṁ kāle. Buddhānanti aññesaṁ buddhānaṁ abhāvā. Cittakallatā cittamaddavaṁ.",
  "tika-s0102t6:32": "Kiṁ pana bhagavatāva mahante devatāsamāgame tesaṁ nāmagottaṁ kathetuṁ sakkāti? Āma sakkāti dassetuṁ ‘‘buddhā nāma mahantā’’tiādi vuttaṁ. Tattha diṭṭhanti rūpāyatanamāha, sutanti saddāyatanaṁ, mutanti sampattaggāhiindriyavisayaṁ gandharasaphoṭṭhabbāyatanaṁ, viññātanti vuttāvasesaṁ sabbaṁ ñeyyaṁ, pattanti pariyesitvā, apariyesitvā vā sampattaṁ, pariyesitanti pattaṁ, appattaṁ vā pariyiṭṭhaṁ. Anuvicaritaṁ manasāti kevalaṁ manasā ālocitaṁ. Katthaci nīlādivasena vibhattarūpārammaṇeti abhidhamme (dha. sa. 615) ‘‘nīlaṁ pītaka’’ntiādinā vibhatte yattha katthaci rūpārammaṇe kiñci rūpārammaṇaṁ vā na atthīti yojanā. Bherisaddādivasenāti etthāpi eseva nayo. Yanti yaṁ ārammaṇaṁ. Etesanti buddhānaṁ.",
  "tika-s0102t6:33": "Idāni yathāvuttamatthaṁ pāḷiyā samatthetuṁ ‘‘yathāhā’’tiādi vuttaṁ. Tadā jānanakiriyāya apariyositabhāvadassanatthaṁ ‘‘jānāmī’’ti vatvā yasmā yaṁ kiñci neyyaṁ nāma, sabbaṁ taṁ bhagavatā aññātaṁ nāma natthi, tasmā vuttaṁ ‘‘tamahaṁ abbhaññāsi’’nti.",
  "tika-s0102t6:34": "Na olokenti payojanābhāvato. Viparītā ‘‘na kammāvaraṇena samannāgatā’’tiādinā nayena vuttā. ‘‘Yassa maṅgalā samūhatā’’ti (su. ni. 362) ārabhitvā ‘‘rāgaṁ vinayetha mānusesu dibbesu kāmesu cā’’tiādinā (su. ni. 363) ca rāganiggahakathābāhullato sammāparibbājanīyasuttaṁ rāgacaritānaṁ sappāyaṁ, ‘‘piyamappiyabhūtā kalaha vivādā paridevasokā sahamaccharā cā’’tiādinā (su. ni. 869; mahāni. 98) kalahādayo yato dosato samuṭṭhahanti, so ca doso yato piyabhāvato, so ca piyabhāvo yato chandato samuṭṭhahanti, iti phalato, kāraṇaparamparato ca dose ādīnavavibhāvanabāhullato kalahavivādasuttaṁ (su. ni. 869; mahāni. 98) dosacaritānaṁ sappāyaṁ –",
  "tika-s0102t6:35": "‘‘Appañhi etaṁ na alaṁ samāya,",
  "tika-s0102t6:36": "Duve vivādassa phalāni brūmi;",
  "tika-s0102t6:37": "Etampi disvā na vivādayetha,",
  "tika-s0102t6:38": "Khemābhipassaṁ avivādabhūmi’’nti. (su. ni. 902; mahāni. 131) –",
  "tika-s0102t6:39": "Ādinā nayena sammohavidhamanato, paññāparibrūhanato ca mahābyūhasuttaṁ mohacaritānaṁ sappāyaṁ –",
  "tika-s0102t6:40": "‘‘Parassa ce dhammaṁ anānujānaṁ,",
  "tika-s0102t6:41": "Bālo, mago hoti nihīnapañño;",
  "tika-s0102t6:42": "Sabbeva bālā sunihīnapaññā,",
  "tika-s0102t6:43": "Sabbevime diṭṭhiparibbasānā’’ti. (su. ni. 886; mahāni. 115) –",
  "tika-s0102t6:44": "Ādinā nayena sandiṭṭhiparāmāsitāpanayanamukhena savisayesu diṭṭhiggahaṇesu visaṭavitakkavicchindanavasena pavattattā cūḷabyūhasuttaṁ vitakkacaritānaṁ sappāyaṁ –",
  "tika-s0102t6:45": "‘‘Mūlaṁ papañcasaṅkhāya (iti bhagavā),",
  "tika-s0102t6:46": "Mantā asmīti sabbaṁ uparundhe;",
  "tika-s0102t6:47": "Yā kāci taṇhā ajjhattaṁ,",
  "tika-s0102t6:48": "Tāsaṁ vinayā sadā sato sikkhe’’ti. (su. ni. 922; mahāni. 151) –",
  "tika-s0102t6:49": "Papañcasaṅkhāya mūlaṁ avijjādikilesajātaṁ asmīti pavattamānañcāti sabbaṁ mantā paññāya uparundheyya. Yā kāci ajjhattaṁ rūpataṇhādibhedā taṇhā uppajjeyya, tāsaṁ vinayā vūpasamāya sadā sato upaṭṭhitassati hutvā sikkheyyāti evamādi upadesassa saddhova bhājanaṁ. Tassa hi so atthāvahoti tuvaṭṭakasuttaṁ saddhācaritānaṁ sappāyaṁ –",
  "tika-s0102t6:50": "‘‘Vītataṇho purā bhedā (iti bhagavā),",
  "tika-s0102t6:51": "Pubbamantamanissito;",
  "tika-s0102t6:52": "Vemajjhe nupasaṅkheyyo,",
  "tika-s0102t6:53": "Tassa natthi purakkhata’’nti. (su. ni. 855; mahāni. 84) –",
  "tika-s0102t6:54": "Yo sarīrabhedato pubbeva pahīnataṇho, tato eva atītaddhasaññitaṁ purimakoṭṭhāsaṁ taṇhānissayena anissito, vemajjhe paccuppannepi addhani ‘‘ratto’’tiādinā upasaṅkhātabbo, tassa arahato taṇhādiṭṭhipurakkhārānaṁ abhāvā anāgate addhani kiñci purakkhataṁ natthīti ādinā evaṁ gambhīrakathābāhullato pūrābhedasuttaṁ (su. ni. 855; mahāni. 84) buddhicaritānaṁ sappāyanti katvā vuttaṁ ‘‘atha nesaṁ sappāyaṁ …pe… vavatthapetvā’’ti. Manasākāsīti evaṁ cariyāya vasena manasi katvā puna taṁ sadisaṁ attano desanānikkhepayogyatāvasena manasi akāsi. Attajjhāsayena nu kho jāneyyāti parajjhāsayādiṁ anapekkhitvā mayhaṁyeva ajjhāsayena āraddha desanaṁ jāneyya nu kho. Parajjhāsayenāti sannipatitāya parisāya kassaci ajjhāsayena. Aṭṭhuppattikenāti idha samuṭṭhitaaṭṭhuppattiyā. Pucchāvasenāti kassaci pucchantassa pucchāvasena. Āraddhadesanaṁ jāneyyāti. ‘‘Sace paccekabuddho bhaveyyā’’ti idaṁ imesaṁ suttānaṁ desanāya pucchā paccekabuddhānaṁ bhāriyā, avisayā cāti dassanatthaṁ vuttaṁ. Tenāha ‘‘sopi na sakkuṇeyyā’’ti.",
  "tika-s0102t6:55": "Ettha ca yasmā na anumatipucchā, kathetukamyatāpucchā vā yuttā, atha kho diṭṭhasaṁsandanapucchāsadisī vā vimaticchedanapucchāsadisī vā pucchā yuttā, tāva puggalajjhāsayavasena pavattitā nāma honti, na yathādhammavasena, tattha yadi bhagavā tathā sayameva pucchitvā sayameva vissajjeyya, suṇantīnaṁ devatānaṁ sammoho bhaveyya ‘‘kiṁ nāmetaṁ bhagavā paṭhamaṁ evamāha, punapi evamāhā’’ti, andhakāraṁ paviṭṭhā viya honti, tasmā vuttaṁ ‘‘evaṁ petā devatā na sakkhissanti paṭivijjhitu’’nti. Yathādhammadesanāyaṁ pana kathetukamyatāvasena pucchanena sammoho hotīti. Sūriyo uggatoti āha devasaṅgho āsannatarabhāvena obhāsassa vipulauḷārabhāvato. Ekissā lokadhātuyāti sutte (dī. ni. 3.161; ma. ni. 3.129; a. ni. 1.277; vibha. 809; netti. 57; mi. pa. 5.1.1) āgatanayena sabbattheva pana apubbaṁ acarimaṁ dve buddhā na honteva. Tenevāha – ‘‘anantāsu…pe… addasā’’ti.",
  "tika-s0102t6:56": "Gāthāyaṁ pucchāmīti nimmitabuddho bhagavantaṁ pucchituṁ okāsaṁ kārāpesi. Muninti buddhamuniṁ . Pahūtapaññanti mahāpaññaṁ. Tiṇṇanti caturoghatiṇṇaṁ. Pāraṅgatanti nibbānappattaṁ, sabbassa vā ñeyyassa pāraṁ pariyantaṁ gataṁ. Parinibbutaṁ saupādisesanibbānavasena. Ṭhitattanti avaṭṭhitacittaṁ lokadhammehi akampaneyyatāya. Nikkhamma gharā panujja kāmeti vatthukāme panūditvā gharāvāsā nikkhamma. Kathaṁ bhikkhu sammā so loke paribbajeyyāti so bhikkhu kathaṁ sammā paribbajeyya gaccheyya vihareyya, anupalitto hutvā lokaṁ atikkameyyāti attho.",
  "tika-s0102t6:57": "334.Silokaṁanukassāmīti ettha siloko nāma pādasamudayo, isīhi vuccamānā gāthātipi vuccati. Pādova niyatavaṇṇānupubbikānaṁ padānaṁ samūho, taṁ silokaṁ anukassāmi pavattayissāmīti atthoti āha ‘‘akkhara…pe… pavattayissāmī’’ti. Yatthāti adhikaraṇe bhummaṁ. Āmeḍitalopenāyaṁ niddesoti āha ‘‘yesu yesu ṭhānesū’’ti. Bhummāti bhūmipaṭibaddhanivāsā. Taṁ taṁ nissitā taṁ taṁ ṭhānaṁ nissitavanto nissāya vasamānā, tehi saddhiṁ silokaṁ anukassāmīti adhippāyo. ‘‘Ye sitā girigabbhara’’nti iminā tesaṁ vivekavāsaṁ dasseti, ‘‘pahitattā samāhitā’’ti iminā bhāvanābhiyogaṁ.",
  "tika-s0102t6:58": "Bahujanā pañcasatasaṅkhyattā. Paṭipakkhābhibhavanato, tejussadatāya ca sīhā viya pavivittatāya nilīnā. Ekattanti ekībhāvaṁ. Odātacittā hutvā suddhāti arahattamaggādhigamena pariyodātacittā hutvā suddhā, na kevalaṁ sarīrasuddhiyāva. Vippasannāti ariyamaggappasādena visesato pasannā. Cittassa āvilabhāvakarānaṁ kilesānaṁ abhāvena anāvilā.",
  "tika-s0102t6:59": "Bhikkhū jānitvāti bhinnakilese bhikkhū ‘‘ime dibbacakkhunā ete devakāye passantīti jānitvā. Savanante jātattāti dhammassavanapariyosāne ariyajātiyā jātattā. Idaṁ sabbanti idaṁ ‘‘bhiyyo pañcasate’’tiādikaṁ sabbaṁ.",
  "tika-s0102t6:60": "Tadatthāya vīriyaṁ kariṁsūti dibbacakkhuñāṇābhinīhāravasena vīriyaṁ ussāhaṁ akaṁsu. Tenāha ‘‘na taṁ tehī’’tiādi. Sattarinti ta-kārassa ra-kārādesaṁ katvā vuttaṁ, sattatinti attho. ‘‘Sahassa’’nti pana anuvattati, sattatiyogena bahuvacanaṁ. Tenāha ‘‘eke sahassaṁ. Eke sattatisahassānī’’ti.",
  "tika-s0102t6:61": "Anantanti antarahitaṁ, taṁ pana ativiya mahantaṁ nāma hotīti āha ‘‘vipula’’nti.",
  "tika-s0102t6:62": "Avekkhitvāti ñāṇacakkhunā visuṁ visuṁ avekkhitvā ‘‘vavatthitvānā’’tipi paṭhanti, so evattho. Taṁ avekkhanaṁ nicchayakaraṇaṁ hotīti āha ‘‘vavatthapetvā’’ti. Pubbe vuttagāthāsu tatiyagāthāya pacchimaddhaṁ, catutthagāthāya purimaddhañca sandhāyāha ‘‘pubbe vuttagāthamevā’’ti.",
  "tika-s0102t6:63": "Vijānanampi dassanaṁ evāti āha ‘‘passatha olokethā’’ti. Vācāyatapavattitabhāvato ‘‘anupaṭipāṭiyāva kittayissāmī’’ti vadati.",
  "tika-s0102t6:64": "335. Satta sahassāni saṅkhāyāti satta sahassā. Yakkhāyevāti yakkhajātikā eva. Ānubhāvasampannāti mahesakkhā. Iddhimantoti vā mahānubhāvā. Jutimantoti mahappabhā. Vaṇṇavantoti atikkantavaṇṇā. Yasassinoti mahāparivārā ceva patthaṭakittisaddā ca. Samiti-saddo samīpatthoti adhippāyenāha ‘‘bhikkhūnaṁ santika’’nti.",
  "tika-s0102t6:65": "Hemavatapabbateti himavato samīpe ṭhitapabbate.",
  "tika-s0102t6:66": "Ete sabbepīti ete sattasahassā kāpilavatthavā, chasahassā hemavatā, tisahassā sātāgirāti yathāvuttā sabbepi soḷasasahassā.",
  "tika-s0102t6:67": "Rājagahanagareti rājagahanagarassa samīpe. Tanti kumbhīraṁ.",
  "tika-s0102t6:68": "336. Kāmaṁ pācīnadisaṁ pasāsati, tathāpi catūsupi disāsu saparivāradīpesu catūsupi mahādīpesu gandhabbānaṁ jeṭṭhako, kathaṁ? Sabbe te tassa vase vattanti.Kumbhaṇḍānaṁ adhipatītiādīsupi eseva nayo.",
  "tika-s0102t6:69": "Tassāpi viruḷhassa. Tādisāyevāti dhataraṭṭhassa puttasadisā eva puthutthato, nāmato, balato, iddhiādivisesato ca.",
  "tika-s0102t6:70": "Sabbasaṅgāhikavasenāti dasasahassilokadhātuyā paccekaṁ cattāro cattāro mahārājānoti tesaṁ sabbesaṁ saṅgaṇhanavasena. Tenāha ‘‘ayañcetthā’’tiādi.",
  "tika-s0102t6:71": "Caturo disāti catūsu disāsu. Caturo disā jalamānā samujjalantā obhāsentā. Yadi evaṁ mahatiyā parisāya āgatānaṁ kathaṁ kāpilavatthave vane ṭhitāti āha ‘‘te panā’’tiādi.",
  "tika-s0102t6:72": "337. Tesaṁ mahārājānaṁ dāsāti yojanā. Māyāya yuttā, tasmā māyāvino. Vañcanaṁ etesu atthi, vañcane vā niyuttāti vañcanikā. Kerāṭiyasāṭheyyenāti nihīnasaṭhena kammena. Māyā etesaṁ atthīti māyā, te ca paresaṁ vañcanatthaṁ yena māyākaraṇena ‘‘māyā’’ti vuttā, taṁ dassento ‘‘māyākārakā’’ti āha.",
  "tika-s0102t6:73": "Ettakā dāsāti ettakā kuṭeṇḍuādikā nighaṇḍupariyosānā aṭṭhamahārājānaṁ dāsā.",
  "tika-s0102t6:74": "Devarājānoti devā hutvā taṁtaṁdevakāyassa rājāno. Citto ca seno ca cittaseno cāti tayo ete devaputtā pāḷiyaṁ ekasesanayena vuttāti āha ‘‘citto cā’’tiādi.",
  "tika-s0102t6:75": "Bhikkhusaṅgho samito sannipatito etthāti bhikkhusaṅghasamiti, imaṁ vanaṁ.",
  "tika-s0102t6:76": "338.Nāgasadahavāsikāti nāgasadahanivāsino. Tattheko kira nāgarājā, cirakālaṁ vasato tassa parisā mahatī paramparāgatā atthi, taṁ sandhāyāha ‘‘tacchakanāgaparisāyā’’ti.",
  "tika-s0102t6:77": "Yamunavāsinoti yamunāyaṁ vasanakanāgā. Nāgavohārenāti hatthināgavohārena.",
  "tika-s0102t6:78": "Vuttappakāreti kambalassatare ṭhapetvā itare vuttappakāranāgā. Lobhābhibhūtāti āhāralobhena abhibhūtā. Dibbānubhāvatāti dibbānubhāvato, dibbānubhāvahetu vā dibbā. ‘‘Citrasupaṇṇā’’ti nāmaṁ vicitrasundarapattavantatāya.",
  "tika-s0102t6:79": "Upavhayantāti upecca kathentā. Kākolūkaahinakulādayo viya aññamaññaṁ jātisamudāgataverāpi samānā mittā viya…pe… haṭṭhatuṭṭhacittā aññamaññasminti adhippāyo. Buddhaṁyeva te saraṇaṁ gatā ‘‘buddhānubhāveneva mayaṁ aññamaññasmiṁ mettiṁ paṭilabhimhā’’ti.",
  "tika-s0102t6:80": "339.Bhātaroti methunabhātaro. Tenāha ‘‘sujāya asurakaññāya kāraṇā’’ti.",
  "tika-s0102t6:81": "Tesūti asuresu. Kālakañcāti evaṁ nāmā. Mahābhismāti bhiṁsanakamahāsarīrā. Abhabbāti sammattaniyāmaṁ okkamituṁ na bhabbā acchandikattā tādisassa chandasseva abhāvato.",
  "tika-s0102t6:82": "Balino mahāasurassa abbhatītattā tassa putte eva kittento bhagavā ‘‘satañca baliputtāna’’nti ādimāha. So kira sukhumaṁ attabhāvaṁ māpetvā upagacchi.",
  "tika-s0102t6:83": "340.Kammaṁ katvāti parikammaṁ katvā. Nibbattāti upacārajjhānena nibbattā. Appanājhānena pana nibbattā brahmāno honti, te parato vakkhati ‘‘subrahmā’’tiādinā (dī. ni. 2.341), ayañca kāmāvacaradevatā vuccati. Tenevāha – ‘‘mettākaruṇākāyikāti mettājhāne ca karuṇājhāne ca parikammaṁ katvā nibbattadevā’’ti. Mettājhāne karuṇājhāneti mettājhānanimittaṁ karuṇājhānanimittaṁ, tadatthanti attho.",
  "tika-s0102t6:84": "Te āpodevādayo yathāsakaṁ vaggavasena ṭhitattā dasadhā ṭhitā. Yāva karuṇākāyikā dasa devakāyā.Nānattavaṇṇāti nānāsabhāvavaṇṇavanto.",
  "tika-s0102t6:85": "Veṇḍudevatāti veṇḍu nāma devatā, evaṁ sahali devatā. Asamadevatā, yamakadevatāti ‘‘dve ayaniyo’’ti vadanti, tappamukhā dve devanikāyāti. Candassūpanisā devā candassa upanissayato vattamānā tassa purato ca pacchato ca passato ca dhāvanakadevā. Tenāha ‘‘candanissitakā devā’’ti. Sūriyassūpanisā, nakkhattanissitāti etthāpi eseva nayo. Kevalaṁ vātavāyanahetavo devatā vātavalāhakā. Tathā kevalaṁ abbhapaṭalasañcaraṇahetavo abbhavalāhakā. Uṇhappavattihetavo uṇhavalāhakā. Vassavalāhakā pana pajjunnasadisāti. Te idha na vuttā. Vasudevatā nāma eko devanikāyo, tesaṁ pubbaṅgamattā vāsavo, sakko.",
  "tika-s0102t6:86": "Daseteti ete veṇḍudevatādayo vāsavapariyosānā dasa devakāyā.",
  "tika-s0102t6:87": "Imānīti ‘‘jalamaggī’’ti ca ‘‘sikhārivā’’ti ca imāni tesaṁ nāmāni. Keci pana ma-kāro padasandhikaro ‘‘jalā’’ti ca ‘‘aggī’’ti ca ‘‘sikhārivā’’ti ca imāni tesaṁ nāmānīti vadanti. Eteti tesu eva ‘‘ariṭṭhakā, rojā’’ti ca vuttadevesu ekacce,umāpupphanibhāsino vaṇṇato umāpupphasadisāti evamattho gahetabbo, aññathā ekādasa devakāyā siyuṁ.",
  "tika-s0102t6:88": "Daseteti ete dasa sahabhūdevādayo vāsavanesipariyosānā dasa devakāyā. Teneva nikāyabhedavasena dasadhāva āgatā.",
  "tika-s0102t6:89": "‘‘Samānā’’tiādi tesaṁ devānaṁ nikāyasamudāyagataṁ nāmaṁ. Evaṁ sesānampi.",
  "tika-s0102t6:90": "Daseteti ete samānādikā mahāpāragapariyosānā dasa devakāyā. Teneva nikāyabhedena dasadhā āgatā.",
  "tika-s0102t6:91": "Sukkādayo tayo devakāyā. Pāmokkhadevāti pamukhā padhānabhūtā devā.",
  "tika-s0102t6:92": "Disāti disāsu. Devoti megho. Daseteti ete sukkādayo pajjunnapariyosānā dasa devakāyā, te devanikāyabhedena dasadhā āgatā.",
  "tika-s0102t6:93": "Daseteti ete khemiyādayo paranimmitapariyosānā dasa devakāyā, te devanikāyabhedena dasadhāva āgatā. Tattha ‘‘khemiyā, kaṭṭhakādayo ca pañcāpi sadevakāyā tāvatiṁsakāyikā’’ti vadanti. Nāmanvayenāti nāmānugamena ‘‘āpodevatā’’tiādināmasabhāgena. Tenevāha ‘‘nāmabhāgena nāmakoṭṭhāsenā’’ti. Sabbā devatāti dasasahassilokadhātūsu sabbāpi devatā. Niddisati taṁtaṁnāmasabhāgena ekajjhaṁ katvā.",
  "tika-s0102t6:94": "Pavutthāti pavāsaṁ gatā viya apetāti āha ‘‘vigatā’’ti. Pavutthā vā pakārato vutthā vusitā, tena jāti vusitabbā assāti pavuṭṭhajāti. Kāḷakabhāvā saṁkilesadhammā, sabbaso tadabhāvato kāḷakabhāvātītaṁ dasabalaṁ. Lañcanābhāvena vā asitātigo kāḷakabhāvātītāya siriyā cando, tādisaṁ candaṁ viya siriyā virocamānaṁ.",
  "tika-s0102t6:95": "341.Eko brahmāti sagāthakavagge (saṁ. ni. 1.98) āgato subrahmadevaputto. Brahmaloke nibbattitvā heṭṭhimesu patiṭṭhitā ariyabrahmāno, na suddhāvāsabrahmāno. Tissamahābrahmā puthujjano, yo aparabhāge manussesu nibbattitvā moggaliputtatissatthero jāto.",
  "tika-s0102t6:96": "Sahassaṁbrahmalokānanti brahmaloko etesanti brahmalokā, brahmāno, tesaṁ brahmalokānaṁ sahassaṁ sattalokapariyāyo cāyaṁ lokasaddoti āha ‘‘mahābrahmānaṁ sahassaṁ āgata’’nti. Anantaragāthāyaṁ ‘‘āgatā’’ti vuttapadameva atthavasena vadati. Yatthāti yasmiṁ brahmasahasse. Aññe brahmeti tadaññe brahmāno. Abhibhavitvā tiṭṭhati vaṇṇena, yasasā āyunā ca.",
  "tika-s0102t6:97": "Issarāti teneva vasapavattanena sesabrahmānaṁ adhipatino.",
  "tika-s0102t6:98": "342. Kāḷakadhammasamannāgato kāḷakassa pāpimassa mārassa bālabhāvaṁ passatha, yo attano avisaye niratthakaṁ parakkamituṁ vāyamati.",
  "tika-s0102t6:99": "Vītarāgabhāvāvahassa dhammassavanassa antarāyakaraṇena avītarāgā rāgena baddhā eva nāma hontīti vuttaṁ ‘‘rāgena baddhaṁ hotū’’ti.",
  "tika-s0102t6:100": "Bhayānakaṁ sarañca katvāti bheravaṁ mahantaṁ saddaṁ samuṭṭhapetvā.",
  "tika-s0102t6:101": "Idāni taṁ saddaṁ upamāya dassento ‘‘yathā’’ti ādimāha. Kañcīti tasmiṁ samāgame kañci devataṁ, mānusakaṁ vā attano vase vattetuṁ asakkonto asayaṁvase sayañca na attano vase ṭhito. Tenāha ‘‘asayaṁvasī’’tiādi.",
  "tika-s0102t6:102": "343.‘‘Vītarāgehī’’ti desanāsīsametaṁ. Sabbāyapi hi tattha samāgataparisāya mārasenā apakkantāva. Nesaṁ lomampi iñjayuṁ tesaṁ lomamattampi na cālesuṁ, kuto antarāyakaraṇaṁ. Iti yattakā tattha visesaṁ adhigacchiṁsu, tesaṁ sabbesampi antarāyākaraṇavasena attho vibhāvetabbo, vītarāgaggahaṇena vā sarāgavītarāgavibhāvino ca tattha saṅgahitāti veditabbaṁ. Māro imaṁ gāthaṁ abhāsi acchariyabbhutacittajāto. Kathañhi nāma tāva ghorataraṁ mahatiṁ vibhiṁsakaṁ mayi karontepi sabbe pime nibbikārā samāhitā eva. Kasmā? Vijitāvino ime uttamapurisāti. Tenāha ‘‘sabbe’’tiādi. Yādiso ariyānaṁ dhammanissito pamodo, na kadāci tādiso anariyānaṁ hotīti ‘‘sāsane bhūtehi ariyehi’’ iccetaṁ vuttaṁ. Vi-saddena vinā kevalopi suta-saddo vikhyātatthavacano hoti ‘‘sutadhammassā’’tiādīsu (mahāva. 5; udā. 11) viyāti āha ‘‘jane vissutā’’ti.",
  "tika-s0102t6:103": "Dūreti dūre padese. Daharassa antarāyaṁ pariharantī ‘‘na sakkā bhante sakalaṁ kāyaṁ dassetu’’nti avocāti.",
  "tika-s0102t6:104": "Mahāsamayasuttavaṇṇanāya līnatthappakāsanā."
}