{
  "tika-vin04t12:0.1": "Bhikkhunīpātimokkhavaṇṇanā",
  "tika-vin04t12:0.2": "Pārājikakaṇḍo",
  "tika-vin04t12:1": "Bhikkhunīnaṁ hitatthāya, pātimokkhaṁ pakāsayi;",
  "tika-vin04t12:2": "Yaṁ nātho, tassa dāneso, sampatto vaṇṇanākkamo.",
  "tika-vin04t12:3": "Sādhāraṇapārājikaṁ",
  "tika-vin04t12:4": "1…Pe…4. methunadhammasikkhāpadavaṇṇanā",
  "tika-vin04t12:5": "Tattha suṇātu metiādīnaṁ bhikkhupātimokkhavaṇṇanāyaṁ vuttanayeneva attho veditabbo. Kevalañhi, bhante, ayyetiādivasena tasmiñca idha ca abhilāpamattameva liṅgabhedamattañca viseso . Yasmā ca bhikkhuniyā sikkhāpaccakkhānaṁ nāma natthi, tasmā bhikkhunīnaṁ ‘‘sikkhāsājīvasamāpannā sikkhaṁ apaccakkhāya dubbalyaṁ anāvikatvā’’ti avatvā yā pana bhikkhunī chandaso methunaṁ dhammaṁ paṭiseveyyāti vuttaṁ. Tattha chandasoti methunarāgappaṭisaṁyuttena chandena ceva ruciyā ca. Chande pana asati balakkārena padhaṁsitāya anāpatti, tasmā yā paripuṇṇūpasampadā bhikkhunī manussāmanussatiracchānajātīsu purisaubhatobyañjanakapaṇḍakānaṁ yassa kassaci sajīvassa vā nijjīvassa vā santhatassa vā asanthatassa vā akkhāyitassa vā yebhuyyena akkhāyitassa vā aṅgajātassa attano vaccamaggapassāvamaggamukhesu tīsu yatthakatthaci santhate vā asanthate vā pakativātena asaṁphuṭṭhe allokāse antamaso tilaphalamattampi padesaṁ chandaso paveseti, parena vā pavesiyamānā pavesanapaviṭṭhaṭṭhitauddharaṇesu yaṁkiñci sādiyati, ayaṁ pārājikā hoti. Sesamettha ito paresu ca sādhāraṇasikkhāpadesu vuttanayānusāreneva veditabbaṁ.",
  "tika-vin04t12:6": "Asādhāraṇapārājikaṁ",
  "tika-vin04t12:7": "5. Ubbhajāṇumaṇḍalikāsikkhāpadavaṇṇanā",
  "tika-vin04t12:8": "Asādhāraṇesu pana catunnaṁ tāva pārājikānaṁ paṭhame avassutāti kāyasaṁsaggarāgena tintā, kilinnāti attho. Dutiyapadepi eseva nayo. Purisapuggalassāti kāyasaṁsaggaṁ samāpajjituṁ viññussa manussajātikassa purisasaṅkhātassa puggalassa. Adhakkhakanti attano akkhakānaṁ adho. Ubbhajāṇumaṇḍalanti jāṇumaṇḍalānaṁ upari, ettha ca ubbhakapparampi ubbhajāṇumaṇḍaleneva saṅgahitaṁ. Āmasananti āmajjanaṁ phuṭṭhokāsaṁ anatikkamitvā tattheva saṅghaṭṭanaṁ. Parāmasananti ito cito ca sañcaraṇaṁ. Gahaṇanti gahitamattaṁ. Chupananti asaṅghaṭṭetvā phuṭṭhamattaṁ. Paṭipīḷananti aṅge gahetvā nippīḷanaṁ. Sādiyeyyāti yā bhikkhunī attano yathāparicchinne kāye purisassa etaṁ āmasanādiṁ sādiyati, sayaṁ vā pana tena kāyena purisassa yaṁkiñci kāyappadesaṁ sādayamānā chupati, ayaṁ ubbhajāṇumaṇḍalikā nāma pārājikāti ayamettha saṅkhepo.",
  "tika-vin04t12:9": "‘‘Nidānaṁ puggalaṁ vatthu’’ntiādike (kaṅkhā. aṭṭha. paṭhamapārājikavaṇṇanā) tena vitthāravinicchaye yasmā sabbāneva asādhāraṇapaññattiyo honti, tasmā ito paṭṭhāya santiṁ anupaññattiṁ vatvā sādhāraṇapaññattīti vā asādhāraṇapaññattīti vā na vakkhāma, āṇattiyaṁ yattha āṇatti natthi, tattha kiñci avatvā yattha atthi, tattheva vakkhāma, vipattivicāraṇā vuttāyeva.",
  "tika-vin04t12:10": "Avasesaṁ pana sabbattha vattabbaṁ, tayidaṁ vuccati, idaṁ tāva sikkhāpadaṁ sāvatthiyaṁ sundarīnandaṁ ārabbha kāyasaṁsaggaṁ samāpajjanavatthusmiṁ paññattaṁ, ekatoavassute yathāparicchinnena kāyena purisassa kāyaṁ, ubhatoavassutepi kāyena kāyappaṭibaddhaṁ, yathāparicchinnakāyappaṭibaddhena vā avasesakāyena vā tassa kāyaṁ āmasantiyā thullaccayaṁ, yakkhapetapaṇḍakatiracchānagatamanussaviggahānaṁ ubhatoavassute yathāparicchinnena kāyena kāyaṁ āmasantiyāpi thullaccayaṁ, sace pana purisassa kāyasaṁsaggarāgo natthi, pārājikakkhettepi thullaccayameva. Avasese pana kāyappaṭibaddhena kāyappaṭibaddhādibhede, methunarāgagehasitapemesu ca sabbattha dukkaṭaṁ. Asañcicca, assatiyā, ajānantiyā, asādiyantiyā , ummattikādīnañca anāpatti. Aṅgāni samuṭṭhānādīni ca bhikkhupātimokkhe kāyasaṁsagge vuttanayeneva veditabbānīti.",
  "tika-vin04t12:11": "Ubbhajāṇumaṇḍalikāsikkhāpadavaṇṇanā niṭṭhitā.",
  "tika-vin04t12:12": "6. Vajjappaṭicchādikāsikkhāpadavaṇṇanā",
  "tika-vin04t12:13": "Dutiye gaṇassāti aññāsaṁ bhikkhunīnaṁ. Ṭhitāti saliṅge ṭhitā. Cutāti kālaṅkatā. Nāsitāti liṅganāsanāya sayaṁ vā naṭṭhā, aññehi vā nāsitā. Avassaṭāti titthāyatanaṁ saṅkantā. Pubbevāhaṁ ayye aññāsinti idaṁ tassā vacanakāladassanaṁ, saliṅge ṭhitāya pana pārājikabhāvaṁ ñatvā ‘‘na dāni naṁ kassaci ārocessāmī’’ti dhure nikkhittamatteyeva ayaṁ vajjappaṭicchādikā nāma pārājikā hotīti.",
  "tika-vin04t12:14": "Sāvatthiyaṁ thullanandaṁ ārabbha nevaattanāpaṭicodanā nagaṇassa ārocanavatthusmiṁ paññattaṁ, sesamettha sappāṇakavaggamhi duṭṭhullāpattippaṭicchādanasikkhāpade vuttanayeneva veditabbaṁ. Tatra hi pācittiyaṁ, idha pārājikanti ayameva viseso, sesaṁ tādisamevāti.",
  "tika-vin04t12:15": "Vajjappaṭicchādikāsikkhāpadavaṇṇanā niṭṭhitā.",
  "tika-vin04t12:16": "7. Ukkhittānuvattikāsikkhāpadavaṇṇanā",
  "tika-vin04t12:17": "Tatiye ukkhittanti āpattiyā adassanādīsu ukkhittaṁ. Dhammenāti bhūtena vatthunā. Vinayenāti codetvā sāretvā. Satthusāsanenāti idhāpi codetvā sāretvā karaṇameva satthusāsanaṁ nāma. Anādaranti yena saṅghena ukkhepaniyakammaṁ kataṁ, tasmiṁ vā, tattha pariyāpannagaṇe vā ekapuggale vā tasmiṁ vā kamme ādaravirahitaṁ, sammāvattanāya avattamānanti attho. Appaṭikāranti paṭikārarahitaṁ, anosāritanti attho. Akatasahāyanti ekakammādike saṁvāse saha ayanabhāvena samānasaṁvāsakā bhikkhū sahāyā nāma, yassa pana so saṁvāso tehi saddhiṁ natthi na tena te sahāyā katā honti , iti so akatasahāyo nāma, taṁ akatasahāyaṁ, samānasaṁvāsakabhāvaṁ anupagatanti attho. Tamanuvatteyyāti taṁ ukkhittakaṁ ukkhittakabhāveyeva ṭhitaṁ bhikkhuṁ yā bhikkhunī yaṁdiṭṭhiko so hoti, tāya diṭṭhiyā gahaṇabhāvena anuvatteyya. Sā bhikkhunī bhikkhunīhi saṅghabhedasikkhāpadādīsu vuttanayena visuṁ saṅghamajjhe ca vuccamānā taṁ vatthuṁ appaṭinissajjantī samanubhāsanakammapariyosāne ukkhittānuvattikā nāma pārājikā hotīti.",
  "tika-vin04t12:18": "Sāvatthiyaṁ thullanandaṁ ārabbha ukkhittānuvattanavatthusmiṁ paññattaṁ, ñattiyā dukkaṭaṁ, dvīhi kammavācāhi dve thullaccayā, ‘‘yassā nakkhamati, sā bhāseyyā’’ti evaṁ yya-kārappattāya tatiyakammavācāya pārājikaṁ, adhammakamme tikadukkaṭaṁ, sesaṁ saṅghabhedasikkhāpadādīsu vuttanayeneva veditabbaṁ.",
  "tika-vin04t12:19": "Ukkhittānuvattikāsikkhāpadavaṇṇanā niṭṭhitā.",
  "tika-vin04t12:20": "8. Aṭṭhavatthukāsikkhāpadavaṇṇanā",
  "tika-vin04t12:21": "Catutthe avassutāti lokassādamittasanthavavasena kāyasaṁsaggarāgena tintā. Ayameva hi attho sīhaḷamātikāṭṭhakathāyaṁ vutto, samantapāsādikāyaṁ (pāci. aṭṭha. 675) panassa vicāraṇā katā, dutiyapadepi eseva nayo. Purisapuggalassa hatthaggahaṇaṁ vātiādīsu pana yaṁ purisapuggalena hatthe gahaṇaṁ kataṁ, taṁ ‘‘purisapuggalassa hatthaggahaṇa’’nti vuttaṁ, eseva nayo saṅghāṭikaṇṇaggahaṇepi. Hatthaggahaṇanti ettha ca yassa kassaci apārājikakkhettabhūtassa aṅgassa gahaṇaṁ hatthaggahaṇaṁ, yassa kassaci nivatthassa vā pārutassa vā gahaṇaṁ saṅghāṭikaṇṇaggahaṇaṁ. Santiṭṭheyya vātiādīsu kāyasaṁsaggasaṅkhātassa asaddhammassa paṭisevanatthāya purisassa hatthapāse santiṭṭheyya vā, tattha ṭhitā sallapeyya vā, purisena vā ‘‘itthannāmaṁ ṭhānaṁ āgacchā’’ti vuttā taṁ saṅketaṁ gaccheyya, tassa vā purisassa abbhāgamanaṁ sādiyeyya, yena kenaci vā paṭicchannaṁ okāsaṁ paviseyya, purisassa hatthapāse ṭhatvā kāyaṁ upasaṁhareyyāti evamattho daṭṭhabbo. Ayampi pārājikāti yathā purimāyo, evaṁ ayampi bhikkhunī etassa kāyasaṁsaggasaṅkhātassa asaddhammassa paṭisevanatthāya etāni aṭṭha vatthūni paṭipāṭiyā vā uppaṭipāṭiyā vā pūretvā aṭṭhavatthukā nāma pārājikā hotīti.",
  "tika-vin04t12:22": "Sāvatthiyaṁ chabbaggiyā bhikkhuniyo ārabbha aṭṭhamaṁ vatthuṁ paripūraṇavatthusmiṁ paññattaṁ, saṅketagamane pade pade dukkaṭaṁ, purisassa hatthapāsaṁ okkantamatte thullaccayaṁ, purisassa abbhāgamanasādayamānepi dukkaṭaṁ. Hatthapāsokkamane thullaccayaṁ, sesesu ekekasmiṁ thullaccayameva, aṭṭhame paripuṇṇe pārājikaṁ. Ekekasmiṁ pana vatthusmiṁ satakkhattumpi vītikkante tā āpattiyo desetvā muccati, apicettha gaṇanūpikā āpatti veditabbā, ‘‘idāni nāpajjissāmī’’ti hi dhuranikkhepaṁ katvā desitā gaṇanūpikā, desitagaṇanaṁ upeti, pārājikassa aṅgaṁ na hoti. Tasmā yā ekaṁ āpannā dhuranikkhepaṁ katvā desetvā puna kilesavasena āpajjati, punapi deseti, evaṁ aṭṭhamaṁ paripūrentīpi pārājikā na hoti. Yā pana āpajjitvā ‘‘punapi aññaṁ vatthuṁ āpajjissāmī’’ti saussāhāva deseti, tassā sā āpatti agaṇanūpikā, desitāpi adesitā hoti, pārājikassa aṅgaṁ hoti. Asañcicca, assatiyā, ajānantiyā asādiyantiyā, ummattikādīnañca anāpatti. Kāyasaṁsaggarāgo, saussāhatā, aṭṭhamassa vatthussa pūraṇanti imānettha tīṇi aṅgāni. Samanubhāsanasamuṭṭhānaṁ, kiriyākiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "tika-vin04t12:23": "Aṭṭhavatthukāsikkhāpadavaṇṇanā niṭṭhitā.",
  "tika-vin04t12:24": "Uddiṭṭhā kho ayyāyo aṭṭha pārājikā dhammāti bhikkhū ārabbha paññattā sādhāraṇā cattāro, ime cattāroti evaṁ pātimokkhuddesamaggena aṭṭha pārājikā dhammā uddiṭṭhāti evamettha attho veditabbo, sesaṁ bhikkhupātimokkhavaṇṇanāyaṁ vuttanayamevāti.",
  "tika-vin04t12:25": "Kaṅkhāvitaraṇiyā pātimokkhavaṇṇanāya",
  "tika-vin04t12:26": "Bhikkhunipātimokkhe",
  "tika-vin04t12:27": "Pārājikavaṇṇanā niṭṭhitā."
}