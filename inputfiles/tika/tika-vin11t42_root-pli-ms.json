{
  "tika-vin11t42:0": "Samuṭṭhānasīsakathāvaṇṇanā",
  "tika-vin11t42:1": "325-6. Mahesinā dvīsu vibhaṅgesu paññattāni yāni pārājikādīni sikkhāpadāni uposathe uddisanti, tesaṁ sikkhāpadānaṁ samuṭṭhānaṁ bhikkhūnaṁ pāṭavatthāya ito paraṁ pavakkhāmi, taṁ samāhitā suṇāthāti yojanā.",
  "tika-vin11t42:2": "327. Kāyo ca vācā ca kāyavācā cāti acittakāni yāni tīṇi samuṭṭhānāni, tāneva cittena paccekaṁ yojitāni sacittakāni tīṇi samuṭṭhānāni hontīti evameva samuṭṭhānaṁ purimānaṁ dvinnaṁ vasena ekaṅgikaṁ, tatiyacatutthapañcamānaṁ vasena dvaṅgikaṁ, chaṭṭhassa vasena tivaṅgikañcāti evaṁ chadhā samuṭṭhānavidhiṁ vadantīti yojanā. Kāyo, vācāti ekaṅgikaṁ dvayaṁ, kāyavācā , kāyacittaṁ, vācācittanti duvaṅgikattayaṁ, kāyavācācittanti aṅgabhedena tividhampi avayavabhedena samuṭṭhānabhedavidhiṁ chappakāraṁ vadantīti adhippāyo.",
  "tika-vin11t42:3": "328.Tesu chasu samuṭṭhānesu ekena vā samuṭṭhānena dvīhi vā tīhi vā catūhi vā chahi vā samuṭṭhānehi nānā āpattiyo jāyareti sambandho.",
  "tika-vin11t42:4": "329.Tattha tāsu nānāpattīsu. Pañca samuṭṭhānāni etissāti pañcasamuṭṭhānā, evarūpā kāci āpatti na vijjati. Ekamekaṁ samuṭṭhānaṁ yāsanti viggaho. Pacchimeheva tīhipīti sacittakeheva tīhi samuṭṭhānehi, yā āpatti ekasamuṭṭhānā hoti, sā sacittakānaṁ tiṇṇamaññatarena hotīti adhippāyo.",
  "tika-vin11t42:5": "330-1.Tatiyacchaṭṭhatopi cāti kāyavācato, kāyavācācittato ca. Catutthacchaṭṭhato cevāti kāyacittato kāyavācācittato ca. Pañcamacchaṭṭhatopi cāti vācācittato kāyavācācittato ca. ‘‘Kāyato kāyacittato’’ti paṭhamaṁ dvisamuṭṭhānaṁ, ‘‘vācato vācācittato’’ti dutiyaṁ, ‘‘kāyavācato kāyavācācittato’’ti tatiyaṁ, ‘‘kāyacittato kāyavācācittato’’ti catutthaṁ, ‘‘vācācittato kāyavācācittato’’ti pañcamaṁ dvisamuṭṭhānanti evaṁ pañcadhā eva ṭhitehi dvīhi samuṭṭhānehi esā dvisamuṭṭhānāpatti jāyate samuṭṭhāti. Na aññatoti kāyato vācatoti ekaṁ, vācato kāyavācatoti ekanti evaṁ yathāvuttakkamavipariyāyena yojitehi aññehi samuṭṭhānehi na samuṭṭhāti.",
  "tika-vin11t42:6": "332.Paṭhamehi ca tīhīti ‘‘kāyato, vācato, kāyavācato’’ti paṭhamaṁ niddiṭṭhehi tīhi acittakasamuṭṭhānehi. Pacchimehi cāti ‘‘kāyacittato, vācācittato, kāyavācācittato’’ti evaṁ pacchā vuttehi sacittakehi tīhi samuṭṭhānehi. Na aññatoti ‘‘kāyato, vācato, kāyacittato, vācato, kāyavācato, kāyacittato’’ti evaṁ vuttavipallāsato aññehi tīhi samuṭṭhānehi na samuṭṭhāti.",
  "tika-vin11t42:7": "333-4.Paṭhamā tatiyā ceva, catutthacchaṭṭhatopi cāti kāyato, kāyavācato, kāyacittato, kāyavācācittatoti etehi catūhi samuṭṭhānehi ceva. Dutiyā…pe… cchaṭṭhatopi cāti vācato, kāyavācato, vācācittato, kāyavācācittatoti imehi catūhi cāti catusamuṭṭhānenāpatti.",
  "tika-vin11t42:8": "Sā evaṁ dvidhā ṭhitehi catūhi samuṭṭhānehi jāyate. Na panaññatoti ‘‘kāyato, vācato, kāyavācato, kāyacittato’’ti evamādinā vipallāsanayena yojitehi catūhi samuṭṭhānehi na samuṭṭhāti. Cha samuṭṭhānāni yassā sā chasamuṭṭhānā. Sacittakehi tīhi, acittakehi tīhīti chahi eva samuṭṭhānehi samuṭṭhātīti. Pakārantarābhāvā idha ‘‘na aññato’’ti na vuttaṁ.",
  "tika-vin11t42:9": "Āha ca aṭṭhakathācariyo mātikaṭṭhakathāyaṁ.",
  "tika-vin11t42:10": "335. Samuṭṭhāti etasmāti samuṭṭhānaṁ, kāyādi chabbidhaṁ, ekaṁ samuṭṭhānaṁ kāraṇaṁ yassā sā ekasamuṭṭhānā. Pakārantarābhāvā tidhā. Kathaṁ? Sacittakānaṁ tiṇṇaṁ samuṭṭhānānaṁ vasena tividhā. Dvīhi samuṭṭhānehi samuṭṭhitā dvisamuṭṭhitā, dvisamuṭṭhānāpattīti attho. Pañcadhāti vuttanayena pañcappakārā. Tīṇi samuṭṭhānāni yassā sā tisamuṭṭhānā, cattāri samuṭṭhānāni yassā sā caturuṭṭhānā, tisamuṭṭhānā ca caturuṭṭhānā ca ticaturuṭṭhānāti ekadesasarūpekaseso, tisamuṭṭhānā dvidhā vibhattā, catusamuṭṭhānā ca dvidhā eva vibhattāti attho. Chahi samuṭṭhānehi samuṭṭhitā chasamuṭṭhitā, chasamuṭṭhānāti attho. Ekadhāti pakārantarābhāvā ekadhāva ṭhitāti adhippāyo.",
  "tika-vin11t42:11": "336.Sabbā āpattiyo samuṭṭhānavisesato evaṁ terasadhā ṭhitānaṁ samuṭṭhānabhedānaṁ nānattato tehi samuṭṭhitānaṁ paṭhamaṁ paññattattā sīsabhūtānaṁ sikkhāpadānaṁ vasena teraseva nāmāni labhanti, tāni ito paraṁ vakkhāmīti yojanā.",
  "tika-vin11t42:12": "337.Paṭhamantimavatthuñcāti paṭhamapārājikasamuṭṭhānaṁ. Dutiyanti adinnādānasamuṭṭhānaṁ. Sañcarittakanti sañcarittasamuṭṭhānaṁ. Samanubhāsananti samanubhāsanasamuṭṭhānaṁ. ‘‘Kathinaṁ eḷakalomaka’’nti padacchedo, kathinasamuṭṭhānaṁ eḷakalomasamuṭṭhānañca.",
  "tika-vin11t42:13": "338.Padasodhammanti padasodhammasamuṭṭhānaṁ. Addhānaṁ theyyasatthanti addhānasamuṭṭhānaṁ theyyasatthasamuṭṭhānaṁ. Desanāti dhammadesanāsamuṭṭhānaṁ. Bhūtārocanakanti bhūtārocanasamuṭṭhānaṁ. Corivuṭṭhāpananti corivuṭṭhāpanasamuṭṭhānaṁ.",
  "tika-vin11t42:14": "339.Ananuññātakañcāti ananuññātakasamuṭṭhānañcāti etāni terasa tehi samuṭṭhānehi samuṭṭhitānaṁ tesaṁ sikkhāpadānaṁ paṭhamaṁ paṭhamaṁ niddiṭṭhānaṁ paṭhamapārājikādisikkhāpadasamuṭṭhānānaṁ itaresaṁ pubbaṅgamabhāvato ‘‘sīsānī’’ti vuttāni. Yathāha parivāraṭṭhakathāyaṁ ‘‘paṭhamapārājikaṁ nāma ekaṁ samuṭṭhānasīsaṁ, sesāni tena sadisānī’’tiādi (pari. aṭṭha. 258). Terasete samuṭṭhānanayāti ete sīsavasena dassitā terasa samuṭṭhānanayā. Viññūhi upālittherādīhi.",
  "tika-vin11t42:15": "340.Tattha terasasu samuṭṭhānasīsesu. Yāti yā pana āpatti. Ādipārājikuṭṭhānāti paṭhamapārājikasamuṭṭhānā.",
  "tika-vin11t42:16": "341. Adinnādāna-saddo pubbako paṭhamo etissā taṁsamuṭṭhānāpattiyāti adinnādānapubbakā, adinnādānasamuṭṭhānāti uddiṭṭhāti yojanā.",
  "tika-vin11t42:17": "342.Jātūti ekaṁsena.",
  "tika-vin11t42:18": "343. Ayaṁ samuṭṭhānavasena ‘‘samanubhāsanāsamuṭṭhānā’’ti vuttāti yojanā.",
  "tika-vin11t42:19": "344. Kathina-saddo upapado yassā taṁsamuṭṭhānāya āpattiyā sā kathinupapadā, kathinasamuṭṭhānāti matā ñātā, ayaṁ samuṭṭhānavasena ‘‘kathinasamuṭṭhānā’’ti ñātāti attho.",
  "tika-vin11t42:20": "345. Eḷakaloma-saddo ādi yassā taṁsamuṭṭhānāpattiyā sā eḷakalomādisamuṭṭhānāti attho.",
  "tika-vin11t42:21": "349.Ettha samuṭṭhānesu.",
  "tika-vin11t42:22": "350. Bhūtārocana-saddo pubbabhāgo etissā taṁsamuṭṭhānāya āpattiyāti bhūtārocanapubbakā, bhūtārocanasamuṭṭhānāti attho.",
  "tika-vin11t42:23": "351. Samuṭṭhānaṁ samuṭṭhitaṁ, corivuṭṭhāpanaṁ samuṭṭhitaṁ yassā sā corivuṭṭhāpanasamuṭṭhitā, corivuṭṭhāpanasamuṭṭhānāti attho.",
  "tika-vin11t42:24": "353.Tatthāti terasasamuṭṭhānasīsesu, ‘‘samuṭṭhānaṁ sacittaka’’nti idaṁ ‘‘paṭhama’’ntiādīhi paccekaṁ yojetabbaṁ. Paṭhamaṁ samuṭṭhānanti paṭhamapārājikasamuṭṭhānaṁ. Dutiyaṁ samuṭṭhānanti adinnādānasamuṭṭhānaṁ. Catutthaṁ samuṭṭhānanti samanubhāsanasamuṭṭhānaṁ. Navamaṁ samuṭṭhānanti theyyasatthasamuṭṭhānaṁ. Dasamaṁ samuṭṭhānanti dhammadesanāsamuṭṭhānaṁ. Dvādasamaṁ samuṭṭhānanti corivuṭṭhāpanasamuṭṭhānaṁ.",
  "tika-vin11t42:25": "354.Samuṭṭhāneti samuṭṭhānasīse. Sadisāti tena tena samuṭṭhānasīsena samuṭṭhānā āpattiyo. Idhāti imasmiṁ samuṭṭhānavinicchaye. Dissareti dissante, dissantīti attho. Atha vā idha dissareti idha ubhatovibhaṅge etesu terasasamuṭṭhānesu ekekasmiṁ aññānipi sadisāni samuṭṭhānāni dissantīti attho. Idāni tāni sarūpato nidassetumāha ‘‘sukkañcā’’tiādi. Tattha sukkanti sukkavissaṭṭhisikkhāpadaṁ. Esa nayo ‘‘kāyasaṁsaggo’’tiādīsupi. Yadettha duviññeyyaṁ, taṁ vakkhāma.",
  "tika-vin11t42:26": "355.Pubbupaparipāko cāti ‘‘jānaṁ pubbupagataṁ bhikkhu’’nti (pāci. 120) sikkhāpadañca ‘‘bhikkhuniparipācita’’nti (pāci. 192, 194) piṇḍapātasikkhāpadañca. Raho bhikkhuniyāsahāti bhikkhuniyā saddhiṁ raho nisajjasikkhāpadañca. Sabhojane, raho dve cāti sabhojane kule anupakhajjasikkhāpadañca dve rahonisajjasikkhāpadāni ca. Aṅgulī udake hasanti aṅgulipatodañca udakahasadhammasikkhāpadañca.",
  "tika-vin11t42:27": "356.Pahāre uggire cevāti pahāradānasikkhāpadañca talasattiuggiraṇasikkhāpadañca. Tepaññāsā ca sekhiyāti pañcasattatisekhiyāsu vakkhamānāni ujjagghikādīni samanubhāsanasamuṭṭhānāni dasa, chattapāṇiādīni dhammadesanāsamuṭṭhānāni ekādasa, theyyasatthasamuṭṭhānaṁ , sūpodanaviññattisikkhāpadañcāti bāvīsati sikkhāpadāni ṭhapetvā parimaṇḍalanivāsanādīni itarāni tepaññāsa sekhiyasikkhāpadāni ca. Adhakkhakubbhajāṇuñcāti bhikkhunīnaṁ adhakkhakaubbhajāṇusikkhāpadañca. Gāmantaramavassutāti gāmantaragamanaṁ, avassutassa hatthato khādanīyaggahaṇasikkhāpadañca.",
  "tika-vin11t42:28": "357-8.Talamaṭṭhudasuddhi cāti talaghātaṁ, jatumaṭṭhaṁ, udakasuddhikādiyanañca. Vassaṁvutthāti ‘‘vassaṁvutthā…pe… chappañcayojanānī’’ti (pāci. 974) sikkhāpadañca. Ovādāya na gacchantīti ovādāya agamanasikkhāpadañca. Nānubandhe pavattininti ‘‘vuṭṭhāpitaṁ pavattiniṁ dve vassāni nānubandheyyā’’ti (pāci. 1112) sikkhāpadañcāti ubhatovibhaṅge niddiṭṭhā ime pañcasattati dhammā kāyacittasamuṭṭhitā methunena samā ekasamuṭṭhānā matāti yojanā.",
  "tika-vin11t42:29": "Ettha ca pāḷiyaṁ ‘‘chasattatī’’ti gaṇanaparicchedo samuṭṭhānasikkhāpadena saha dassito. Idha pana taṁ vinā taṁsadisānameva gaṇanā dassitā. Teneva paṭhamaṁ samuṭṭhānasīsaṁ pāḷiyaṁ gaṇanāyapi dassitaṁ, idheva na dassitaṁ. Upari katthaci samuṭṭhānasīsassa dassanaṁ panettha vakkhamānānaṁ taṁsadisabhāvadassanatthaṁ, gaṇanāya vakkhamānāya antogadhabhāvadassanatthaṁ. Teneva tatthapi taṁ vinā gaṇanaṁ vakkhati.",
  "tika-vin11t42:30": "Paṭhamapārājikasamuṭṭhānavaṇṇanā.",
  "tika-vin11t42:31": "359.Viggahanti manussaviggahasikkhāpadaṁ. Uttari cevāti uttarimanussadhammasikkhāpadañca. Duṭṭhullanti duṭṭhullavācāsikkhāpadaṁ. Attakāmatāti attakāmapāricariyasikkhāpadañca. Duṭṭhadosā duve cevāti dve duṭṭhadosasikkhāpadāni ca. Dutiyāniyatopi cāti dutiyaaniyatasikkhāpadañca.",
  "tika-vin11t42:32": "360.Acchindanañcāti sāmaṁ cīvaraṁ datvā acchindanañca. Pariṇāmoti saṅghikalābhassa attano pariṇāmanañca. Musāomasapesuṇāti musāvādo ca omasavādo ca bhikkhupesuññañca. Duṭṭhullārocanañcevāti duṭṭhullāpattiārocanasikkhāpadañca. Pathavīkhaṇanampi cāti pathavīkhaṇanasikkhāpadañca.",
  "tika-vin11t42:33": "361.Bhūtagāmañcavādo cāti bhūtagāmasikkhāpadaṁ, aññavādakasikkhāpadañca. Ujjhāpanakameva cāti ujjhāpanakasikkhāpadañca. Nikkaḍḍho siñcanañcevāti vihārato nikkaḍḍhanañca udake tiṇādisiñcanañca. Āmisahetu cāti āmisahetu bhikkhuniyo ovādasikkhāpadañca.",
  "tika-vin11t42:34": "362.Bhuttāvinti bhuttāviṁ anatirittena khādanīyādinā pavāraṇasikkhāpadañca. Ehanādarinti ‘‘ehāvuso, gāmaṁ vā’’ti (pāci. 275) vuttasikkhāpadañca anādariyasikkhāpadañca. Bhiṁsāpanameva cāti bhikkhubhiṁsanakañca. Apanidheyyāti pattādiapanidhānasikkhāpadañca. Sañcicca pāṇanti sañcicca pāṇaṁ jīvitāvoropanañca. Sappāṇakampi cāti jānaṁ sappāṇakaudakasikkhāpadañca.",
  "tika-vin11t42:35": "363.Ukkoṭanañcāti punakammāya ukkoṭanañca. Ūnoti ūnavīsativassasikkhāpadañca. Saṁvāsoti ukkhittakena saddhiṁ saṁvāsasikkhāpadañca. Nāsane cāti nāsitakasāmaṇerasambhogasikkhāpadañca. Sahadhammikanti sahadhammikaṁ vuccamānasikkhāpadañca. Vilekhā cāti ‘‘vilekhāya saṁvattantī’’ti (pāci. 439) āgatasikkhāpadañca. Mohanāti mohanasikkhāpadañca. Amūlakena cāti amūlakena saṅghādisesena anuddhaṁsanasikkhāpadañca.",
  "tika-vin11t42:36": "364.Kukkuccaṁ khīyanaṁ datvāti kukkuccauppādanañca dhammikānaṁ kammānaṁ chandaṁ datvā khīyanañca cīvaraṁ datvā khīyanañca. Pariṇāmeyya puggaleti saṅghikaṁ lābhaṁ puggalassa pariṇāmanasikkhāpadañca. Kiṁ te, akālaṁ, acchindeti ‘‘kiṁ te, ayye, eso purisapuggalo karissatī’’ti (pāci. 705) āgatasikkhāpadañca akālacīvaraṁ ‘‘kālacīvara’’nti adhiṭṭhahitvā bhājanasikkhāpadañca bhikkhuniyā saddhiṁ cīvaraṁ parivattetvā acchindanasikkhāpadañca. Duggahanirayena cāti duggahitena dupadhāritena paraṁ ujjhāpanasikkhāpadañca nirayena vā brahmacariyena vā abhisapanasikkhāpadañca.",
  "tika-vin11t42:37": "365.Gaṇassa cāti ‘‘gaṇassa cīvaralābhaṁ antarāyaṁ kareyyā’’ti (pāci. 908) vuttasikkhāpadañca. Vibhaṅgañcāti ‘‘dhammikaṁ cīvaravibhaṅgaṁ paṭibāheyyā’’ti (pāci. 912) vuttasikkhāpadañca. Dubbalāsā tatheva cāti ‘‘dubbalacīvarapaccāsāya cīvarakālasamayaṁ atikkāmeyyā’’ti (pāci. 921) vuttasikkhāpadañca. Dhammikaṁ kathinuddhāranti ‘‘dhammikaṁ kathinuddhāraṁ paṭibāheyyā’’ti (pāci. 928) vuttasikkhāpadañca. Sañciccāphāsumeva cāti ‘‘bhikkhuniyā sañcicca aphāsuṁ kareyyā’’ti (pāci. 942) vuttasikkhāpadañca.",
  "tika-vin11t42:38": "366.Sayaṁ upassayaṁ datvāti ‘‘bhikkhuniyā upassayaṁ datvā kupitā anattamanā nikkaḍḍheyyā’’ti (pāci. 951) vuttasikkhāpadañca. Akkoseyya cāti ‘‘bhikkhuṁ akkoseyya vā paribhāseyya vā’’ti (pāci. 1029) vuttasikkhāpadañca. Caṇḍikāti ‘‘caṇḍīkatā gaṇaṁ paribhāseyyā’’ti (pāci. 1034) vuttasikkhāpadañca. Kulamaccharinī assāti ‘‘kulamaccharinī assā’’ti (pāci. 1043) vuttasikkhāpadañca. Gabbhiniṁ vuṭṭhāpeyya cāti ‘‘gabbhiniṁ vuṭṭhāpeyyā’’ti (pāci. 1068) vuttasikkhāpadañca.",
  "tika-vin11t42:39": "367.Pāyantinti ‘‘pāyantiṁ vuṭṭhāpeyyā’’ti (pāci. 1073) vuttasikkhāpadañca. Dve ca vassānīti ‘‘dve vassāni chasu dhammesu asikkhitasikkhaṁ sikkhamānaṁ vuṭṭhāpeyyā’’ti (pāci. 1080) vuttasikkhāpadañca. Saṅghenāsammatanti ‘‘sikkhitasikkhaṁ sikkhamānaṁ saṅghena asammataṁ vuṭṭhāpeyyā’’ti (pāci. 1086) vuttasikkhāpadañca. Tisso gihigatā vuttāti ‘‘ūnadvādasavassaṁ gihigataṁ (pāci. 1091), paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ (pāci. 1097), dvevassāni sikkhitasikkhaṁ saṅghena asammata’’nti (pāci. 1103) vuttasikkhāpadāni ca. Tissoyeva kumārikāti ‘‘ūnavīsativassaṁ kumāribhūta’’ntiādinā (pāci. 1120) nayena vuttā tisso ca.",
  "tika-vin11t42:40": "368.Ūnadvādasavassā dveti ‘‘ūnadvādasavassā vuṭṭhāpeyya (pāci. 1137), paripuṇṇadvādasavassā saṅghena asammatā vuṭṭhāpeyyā’’ti (pāci. 1142) vuttāni dve sikkhāpadāni ca. Alaṁ tāva teti ‘‘alaṁ tāva te, ayye, vuṭṭhāpitenā’’ti (pāci. 1147) vuttasikkhāpadañca. Sokāvassāti ‘‘caṇḍiṁ sokāvāsaṁ sikkhamānaṁ vuṭṭhāpeyyā’’ti (pāci. 1159) vuttasikkhāpadañca. Pārivāsikacchandadānatoti ‘‘pārivāsikachandadānena sikkhamānaṁ vuṭṭhāpeyyā’’ti (pāci. 1167) vuttasikkhāpadañca.",
  "tika-vin11t42:41": "369.Anuvassaṁ duve cāti ‘‘anuvassaṁ vuṭṭhāpeyya (pāci. 1171), ekaṁ vassaṁ dve vuṭṭhāpeyyā’’ti (pāci. 1175) vuttasikkhāpadāni cāti ekūnasattati sikkhāpadāni. Adinnādānatulyattāti adinnādānena samānasamuṭṭhānattā. Tisamuṭṭhānikā katāti sacittakehi tīhi samuṭṭhānehi samuṭṭhahantīti vuttā.",
  "tika-vin11t42:42": "Dutiyapārājikasamuṭṭhānavaṇṇanā.",
  "tika-vin11t42:43": "370.Sañcarikuṭimahallakanti sañcarittaṁ, saññācikāya kuṭikaraṇaṁ, mahallakavihārakaraṇañca. Dhovāpanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca. Cīvarassa ca viññattinti aññātakaṁ gahapatiṁ vā gahapatāniṁ vā cīvaraviññāpanasikkhāpadañca. Gahaṇañca taduttarinti taduttarisādiyanasikkhāpadañca.",
  "tika-vin11t42:44": "371.Upakkhaṭadvayañcevāti ‘‘cīvaracetāpannaṁ upakkhaṭaṁ hotī’’ti (pārā. 528) āgatasikkhāpadadvayañca. Tathā dūtena cīvaranti dūtenacīvaracetāpannapahitasikkhāpadañca. Kosiyanti kosiyamissakasikkhāpadañca. Suddhakāḷānanti ‘‘suddhakāḷakāna’’ntiādisikkhāpadañca (pārā. 548). Dve bhāgādānameva cāti ‘‘dve bhāgā ādātabbā’’ti (pārā. 553) vuttasikkhāpadañca.",
  "tika-vin11t42:45": "372.Chabbassānīti chabbassāni dhāraṇasikkhāpadañca. Purāṇassāti ‘‘purāṇasanthatassā’’ti (pārā. 567) vuttasikkhāpadañca. Lomadhovāpanampi cāti eḷakalomadhovāpanasikkhāpadañca. Rūpiyassa paṭiggāhoti rūpiyapaṭiggahaṇasikkhāpadañca. Ubho nānappakārakāti rūpiyasaṁvohārakayavikkayasikkhāpadāni ca.",
  "tika-vin11t42:46": "373.Ūnabandhanapatto cāti ūnapañcabandhanapattasikkhāpadañca. Vassasāṭikasuttakanti vassikasāṭikasikkhāpadañca suttaṁ viññāpetvā cīvarakārāpanasikkhāpadañca. Vikappāpajjananti tantavāye upasaṅkamitvā cīvare vikappāpajjanañca. Yāva dvāradānañca sibbananti ‘‘yāva dvārakosā aggaḷaṭṭhapanāyā’’ti (pāci. 135) vuttasikkhāpadañca ‘‘aññātikāya bhikkhuniyā cīvaraṁ dadeyya (pāci. 171), cīvaraṁ sibbeyyā’’ti (pāci. 176) vuttasikkhāpadadvayañca.",
  "tika-vin11t42:47": "374.Pūvehīti pūvehi vā manthehi vā abhihaṭṭhuṁ pavāraṇasikkhāpadañca. Paccayoti catumāsapaccayapavāraṇasikkhāpadañca. Jotīti jotiyā samādahanasikkhāpadañca. Ratananti ratanasikkhāpadañca. Sūci…pe… sugatassa cāti sūcigharasikkhāpadādīni satta sikkhāpadāni ca.",
  "tika-vin11t42:48": "375.Aññaviññattisikkhā cāti ‘‘aññaṁ viññāpeyyā’’ti (pāci. 749) vuttasikkhāpadañca. Aññaṁ cetāpanampi cāti ‘‘aññaṁ cetāpetvā aññaṁ cetāpeyyā’’ti (pāci. 749) vuttasikkhāpadañca. Saṅghikena duve vuttāti ‘‘saṅghikena aññaṁ cetāpeyya (pāci. 759), saṅghikena saññācikena aññaṁ cetāpeyyā’’ti (pāci. 764) vuttāni dve sikkhāpadāni ca. Dve mahājanikenāti ‘‘mahājanikena aññaṁ cetāpeyya (pāci. 769), mahājanikena saññācikena aññaṁ cetāpeyyā’’ti (pāci. 774) vuttāni dve sikkhāpadāni ca.",
  "tika-vin11t42:49": "376.Tathāpuggalikenekanti ‘‘puggalikena saññācikena aññaṁ cetāpeyyā’’ti (pāci. 779) vuttamekasikkhāpadañca. Garupāvuraṇanti garupāvuraṇacetāpanasikkhāpadañca. Lahunti lahupāvuraṇacetāpanasikkhāpadaṁ. ‘‘Vighāsā udasāṭi cā’’ti padacchedo. Dve vighāsāti ‘‘uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā (pāci. 825), harite chaḍḍeyya vā chaḍḍāpeyya vā’’ti (pāci. 829) evaṁ vuttāni dve vighāsasikkhāpadāni ca. Udasāṭi cāti udakasāṭikasikkhāpadañca. Tathā samaṇacīvaranti tathā ‘‘samaṇacīvaraṁ dadeyyā’’ti (pāci. 917) vuttasikkhāpadañcāti.",
  "tika-vin11t42:50": "377. Iti ete ekūnapaṇṇāsa dhammā dukkhantadassinā bhagavatā chasamuṭṭhānikā teyeva sañcarittasamā sañcarittasikkhāpadena samā katā anumatā paññattāti yojanā.",
  "tika-vin11t42:51": "Sañcarittasamuṭṭhānavaṇṇanā.",
  "tika-vin11t42:52": "378.Saṅghabhedoti saṅghabhedasikkhāpadañca. Bhedānuvattadubbacadūsakāti bhedānuvattakadubbacakuladūsakasikkhāpadāni ca. Duṭṭhullacchādananti duṭṭhullapaṭicchādanasikkhāpadañca. Diṭṭhīti diṭṭhiappaṭinissajjanasikkhāpadañca . Chandaujjagghikā duveti chandaṁadatvāgamanasikkhāpadañca ujjagghikāya antaraghare gamananisīdanasikkhāpadadvayañca.",
  "tika-vin11t42:53": "379.Appasaddā duve vuttāti ‘‘appasaddo antaraghare gamissāmi, nisīdissāmī’’ti (pāci. 588, 589) vuttāni dve sikkhāpadāni ca. Na byāhareti ‘‘na sakabaḷena mukhena byāharissāmī’’ti (pāci. 619) vuttasikkhāpadañca. Chamā, nīcāsane, ṭhānanti ‘‘chamāyaṁ nisīditvā (pāci. 645), nīce āsane nisīditvā (pāci. 647), ṭhito nisinnassā’’ti (pāci. 648) vuttasikkhāpadañca. Pacchato uppathena cāti ‘‘pacchato gacchanto purato gacchantassa (pāci. 649), uppathena gacchanto pathena gacchantassā’’ti (pāci. 650) vuttasikkhāpadadvayañca.",
  "tika-vin11t42:54": "380.Vajjacchādāti vajjato paṭicchādanasikkhāpadañca. Anuvattā cāti ukkhittānuvattanasikkhāpadañca. Gahaṇanti ‘‘hatthaggahaṇaṁ vā sādiyeyyā’’ti (pāci. 675) vuttasikkhāpadañca. Osāreyya cāti ‘‘anapaloketvā kārakasaṅghaṁ anaññāya gaṇassa chandaṁ osāreyyā’’ti (pāci. 695) vuttasikkhāpadañca. Paccakkhāmīti sikkhā cāti ‘‘buddhaṁ paccācikkhāmī’’ti (pāci. 710) vuttasikkhāpadañca. Tathā kismiñcideva cāti ‘‘kismiñcideva adhikaraṇe paccākatā’’ti (pāci. 716) vuttasikkhāpadañca.",
  "tika-vin11t42:55": "381.Saṁsaṭṭhā dve cāti ‘‘bhikkhuniyo paneva saṁsaṭṭhā viharantī’’ti (pāci. 722) ca ‘‘yā pana bhikkhunī evaṁ vadeyya saṁsaṭṭhāva, ayye, tumhe viharathā’’tiādivacanaṁ (pāci. 728) paṭicca vuttasikkhāpadadvayañca. Vadhitvā cāti ‘‘attānaṁ vadhitvā vadhitvā rodeyyā’’ti (pāci. 880) vuttasikkhāpadañca. Visibbetvā cāti ‘‘bhikkhuniyā cīvaraṁ visibbetvā vā visibbāpetvā vā’’ti (pāci. 893) vuttasikkhāpadañca. Dukkhitanti ‘‘dukkhitaṁ sahajīvini’’nti (pāci. 947) vuttasikkhāpadañca. Punadeva ca saṁsaṭṭhāti ‘‘saṁsaṭṭhā vihareyya gahapatinā vā gahapatiputtena vā’’ti (pāci. 956) evaṁ puna vuttasaṁsaṭṭhasikkhāpadañca. Neva vūpasameyya cāti ‘‘‘ehāyye, imaṁ adhikaraṇaṁ vūpasamehī’ti (pāci. 995) vuccamānā ‘sādhū’ti paṭissuṇitvā sā pacchā anantarāyikinī neva vūpasameyyā’’ti vuttasikkhāpadañca.",
  "tika-vin11t42:56": "382.Jānaṁsabhikkhukārāmanti ‘‘jānaṁ sabhikkhukaṁ ārāmaṁ anāpucchā paviseyyā’’ti (pāci. 1024) vuttasikkhāpadañca. Tatheva na pavārayeti ‘‘ubhatosaṅghe tīhi ṭhānehi na pavāreyyā’’ti (pāci. 1051) vuttasikkhāpadañca. Tathā anvaddhamāsañcāti ‘‘anvaddhamāsaṁ bhikkhuniyā bhikkhusaṅghato dve dhammā paccāsīsitabbā’’ti (pāci. 1059) vuttasikkhāpadañca. Sahajīviniyo duveti ‘‘sahajīviniṁ vuṭṭhāpetvā dve vassāni neva anuggaṇheyya (pāci. 1108), sahajīviniṁ vuṭṭhāpetvā neva vūpakāseyyā’’ti (pāci. 1116) vuttasikkhāpadadvayañca.",
  "tika-vin11t42:57": "383-4.Sace me cīvaraṁ ayyeti ‘‘sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī’’ti (pāci. 1151) vuttasikkhāpadañca. Anubandhissasīti ‘‘sace maṁ tvaṁ, ayye, dve vassāni anubandhissasi, evāhaṁ taṁ vuṭṭhāpessāmī’’ti (pāci. 1155) vuttasikkhāpadañca. Asamena sambuddhena pakāsitā ime sattatiṁsa dhammā sabbe kāyavācādito kāyavācācittato ekasamuṭṭhānā katā samanubhāsanā siyuṁ samuṭṭhānato samanubhāsanasikkhāpadena sadisā siyunti yojanā.",
  "tika-vin11t42:58": "Samanubhāsanasamuṭṭhānavaṇṇanā.",
  "tika-vin11t42:59": "385.Kathināni ca tīṇīti ‘‘niṭṭhitacīvarasmiṁ bhikkhunā ubbhatasmiṁ kathine’’ti (pārā. 462) vuttāni ādito tīṇi sikkhāpadāni. Pattoti ‘‘dasāhaparamaṁ atirekapatto’’ti (pārā. 601) vuttasikkhāpadañca. Bhesajjameva cāti ‘‘paṭisāyanīyāni bhesajjānī’’ti (pārā. 622) vuttasikkhāpadañca. Accekampi cāti accekasikkhāpadañca. Sāsaṅkanti tadanantarameva sāsaṅkasikkhāpadañca. Pakkamantadvayampi cāti ‘‘taṁ pakkamanto neva uddhareyyā’’ti (pāci. 109, 115) bhūtagāmavagge vuttasikkhāpadadvayañca.",
  "tika-vin11t42:60": "386.Tathā upassayaṁ gantvāti ‘‘bhikkhunupassayaṁ upasaṅkamitvā bhikkhuniyo ovadeyyā’’ti (pāci. 158) vuttasikkhāpadañca. Paramparaṁ bhojananti ‘‘paramparabhojane pācittiya’’nti (pāci. 221) vuttasikkhāpadañca. Anatirittanti ‘‘anatirittaṁ khādanīyaṁ vā bhojanīyaṁ vā’’ti (pāci. 238) vuttasikkhāpadañca. Sabhattoti ‘‘nimantito sabhatto samāno’’ti (pāci. 299) vuttasikkhāpadañca. Vikappetvā tatheva cāti ‘‘cīvaraṁ vikappetvā’’ti (pāci. 373) vuttasikkhāpadañca.",
  "tika-vin11t42:61": "387.Raññoti ‘‘rañño khattiyassā’’ti (pāci. 498) vuttasikkhāpadañca. Vikāleti ‘‘vikāle gāmaṁ paviseyyā’’ti (pāci. 509-512) vuttasikkhāpadañca. Vosāsāti ‘‘vosāsamānarūpā ṭhitā’’ti (pāci. 558) vuttasikkhāpadañca. ‘‘Āraññake ussayavādikā’’ti padacchedo. Āraññaketi ‘‘tathārūpesu āraññakesu senāsanesu pubbe appaṭisaṁvidita’’nti (pāci. 570) vuttasikkhāpadañca. Ussayavādikāti ‘‘ussayavādikā vihareyyā’’ti (pāci. 679) vuttasikkhāpadañca. Pattasannicayañcevāti ‘‘pattasannicayaṁ kareyyā’’ti (pāci. 734) vuttasikkhāpadañca. Pure, pacchā, vikālaketi ‘‘yā pana bhikkhunī purebhattaṁ kulāni upasaṅkamitvā’’ti (pāci. 855) ca ‘‘pacchābhattaṁ kulāni upasaṅkamitvā’’ti (pāci. 860) ca ‘‘vikāle kulāni upasaṅkamitvā’’ti (pāci. 865) ca vuttasikkhāpadattayañca.",
  "tika-vin11t42:62": "388-9.Pañcāhikanti ‘‘pañcāhikaṁ saṅghāṭicāraṁ atikkameyyā’’ti (pāci. 898) vuttasikkhāpadañca. Saṅkamaninti ‘‘cīvarasaṅkamanīyaṁ dhāreyyā’’ti (pāci. 903) vuttasikkhāpadañca. Tathā āvasathadvayanti ‘‘āvasathacīvaraṁ anissajjitvā paribhuñjeyya (pāci. 1004), āvasathaṁ anissajjitvā cārikaṁ pakkameyyā’’ti (pāci. 1009) evaṁ āvasathena saddhiṁ vuttasikkhāpadadvayañca. Pasākheti ‘‘pasākhe jātaṁ gaṇḍaṁ vā’’ti (pāci. 1063) vuttasikkhāpadañca. Āsane cāti ‘‘bhikkhussa purato anāpucchā āsane nisīdeyyā’’ti (pāci. 1215) vuttasikkhāpadañcāti ime pana ekūnatiṁsa dhammā kāyavācato, kāyavācācittato ca samuṭṭhānato sabbe dvisamuṭṭhānikā, tatoyeva kathinasambhavā kathinasamuṭṭhānā hontīti yojanā.",
  "tika-vin11t42:63": "Kathinasamuṭṭhānavaṇṇanā.",
  "tika-vin11t42:64": "390.Dve seyyāti dve sahaseyyasikkhāpadāni ca. Āhaccapādo cāti āhaccapādakasikkhāpadañca. Piṇḍañcāti āvasathapiṇḍabhojanasikkhāpadañca. Gaṇabhojananti gaṇabhojanasikkhāpadañca . Vikāleti vikālabhojanasikkhāpadañca. Sannidhiñcevāti sannidhikārakasikkhāpadañca. Dantaponanti dantaponasikkhāpadañca. Acelakanti acelakasikkhāpadañca.",
  "tika-vin11t42:65": "391.Uyyuttañcāti ‘‘uyyuttaṁ senaṁ dassanāya gaccheyyā’’ti (pāci. 311) vuttasikkhāpadañca. ‘‘Vase uyyodhi’’nti padacchedo. Vaseti ‘‘senāya vaseyyā’’ti (pāci. 318) vuttasikkhāpadañca. Uyyodhinti ‘‘uyyodhikaṁ vā…pe… anīkadassanaṁ vā gaccheyyā’’ti (pāci. 323) vuttasikkhāpadañca . Surāti surāpānasikkhāpadañca. Orena nhāyananti orenaddhamāsanahāyanasikkhāpadañca. Dubbaṇṇakaraṇañcevāti ‘‘tiṇṇaṁ dubbaṇṇakaraṇāna’’nti (pāci. 368) vuttasikkhāpadañca. Pāṭidesanīyadvayanti vuttāvasesaṁ pāṭidesanīyadvayañca.",
  "tika-vin11t42:66": "392.Lasuṇanti lasuṇasikkhāpadañca. Upatiṭṭheyyāti ‘‘bhikkhussa bhuñjantassa pānīyena vā vidhūpanena vā upatiṭṭheyyā’’ti (pāci. 816) vuttasikkhāpadañca. Naccadassanameva cāti ‘‘naccaṁ vā gītaṁ vā vāditaṁ vā dassanāya gaccheyyā’’ti (pāci. 834) vuttasikkhāpadañca. Nagganti ‘‘naggā nahāyeyyā’’ti (pāci. 884) vuttasikkhāpadañca. Attharaṇanti ‘‘ekattharaṇapāvuraṇā tuvaṭṭeyyu’’nti (pāci. 937) vuttasikkhāpadañca. Mañceti ‘‘ekamañce tuvaṭṭeyyu’’nti (pāci. 933) vuttasikkhāpadañca. Antoraṭṭheti ‘‘antoraṭṭhe sāsaṅkasammate’’ti (pāci. 962) vuttasikkhāpadañca. Tathā bahīti ‘‘tiroraṭṭhe sāsaṅkasammate’’ti (pāci. 966) vuttasikkhāpadañca.",
  "tika-vin11t42:67": "393.Antovassanti ‘‘antovassaṁ cārikaṁ careyyā’’ti (pāci. 970) vuttasikkhāpadañca. Agārañcāti ‘‘rājāgāraṁ vā cittāgāraṁ vā…pe… pokkharaṇiṁ vā dassanāya gaccheyyā’’ti (pāci. 978) vuttasikkhāpadañca. Āsandinti ‘‘āsandiṁ vā pallaṅkaṁ vā paribhuñjeyyā’’ti (pāci. 983) vuttasikkhāpadañca. Suttakantananti ‘‘suttaṁ kanteyyā’’ti (pāci. 987) vuttasikkhāpadañca. Veyyāvaccanti ‘‘gihiveyyāvaccaṁ kareyyā’’ti (pāci. 991) vuttasikkhāpadañca. Sahatthā cāti ‘‘agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyyā’’ti (pāci. 1000) vuttasikkhāpadañca . Āvāse ca abhikkhuketi ‘‘abhikkhuke āvāse vassaṁ vaseyyā’’ti (pāci. 1047) vuttasikkhāpadañca.",
  "tika-vin11t42:68": "394.Chattanti ‘‘chattupāhanaṁ dhāreyyā’’ti (pāci. 1178) vuttasikkhāpadañca. Yānañcāti ‘‘yānena yāyeyyā’’ti (pāci. 1186) vuttasikkhāpadañca. Saṅghāṇinti ‘‘saṅghāṇiṁ dhāreyyā’’ti (pāci. 1191) vuttasikkhāpadañca. Alaṅkāranti ‘‘itthālaṅkāraṁ dhāreyyā’’ti (pāci. 1195) vuttasikkhāpadañca. Gandhavāsitanti ‘‘gandhavaṇṇakena nahāyeyya (pāci. 1199), vāsitakena piññākena nahāyeyyā’’ti (pāci. 1203) vuttasikkhāpadadvayañca. ‘‘Bhikkhunī…pe… gihiniyā’’ti etena ‘‘bhikkhuniyā ummaddāpeyyā’’tiādīni (pāci. 1207) cattāri sikkhāpadāni vuttāni.",
  "tika-vin11t42:69": "395.Tathāsaṁkaccikāti ‘‘asaṁkaccikā gāmaṁ paviseyyā’’ti (pāci. 1225) evaṁ vuttasikkhāpadañca. Ime pana tecattālīsa dhammā sabbe kāyacittavasena dvisamuṭṭhānikā. Eḷakalomena samuṭṭhānato samā hontīti yojanā.",
  "tika-vin11t42:70": "Eḷakalomasamuṭṭhānavaṇṇanā.",
  "tika-vin11t42:71": "396-7.Aññatrāti ‘‘mātugāmassa uttarichappañcavācāhi dhammaṁ deseyya aññatra viññunā purisaviggahenā’’ti (pāci. 63) vuttasikkhāpadañca. Asammato cevāti ‘‘asammato bhikkhuniyo ovadeyyā’’ti (pāci. 146) vuttasikkhāpadañca. Tathā atthaṅgatena cāti ‘‘atthaṅgate sūriye bhikkhuniyo ovadeyyā’’ti (pāci. 154) vuttasikkhāpadañca. Tiracchānavijjā dve vuttāti ‘‘tiracchānavijjaṁ pariyāpuṇeyya, vāceyyā’’ti (pāci. 1014, 1018) evaṁ vuttāni dve sikkhāpadāni ca. Anokāsakatampi cāti ‘‘anokāsakataṁ bhikkhuṁ pañhaṁ puccheyyā’’ti (pāci. 1220) vuttasikkhāpadañcāti ime pana sabbe cha dhammā vācato, vācācittato cāti imehi dvīhi samuṭṭhānehi samuṭṭhānikā honti. Padasodhammatulyatā ayametesaṁ padasodhammena sadisabhāvoti yojanā.",
  "tika-vin11t42:72": "Padasodhammasamuṭṭhānavaṇṇanā.",
  "tika-vin11t42:73": "398-9.Ekanti ‘‘bhikkhuniyā saddhiṁ saṁvidhāya ekaddhānamaggaṁ paṭipajjeyyā’’ti (pāci. 180) vuttasikkhāpadañca. Nāvanti ‘‘ekanāvaṁ abhiruheyyā’’ti (pāci. 188) vuttasikkhāpadañca. Paṇītañcāti ‘‘paṇītabhojanāni agilāno attano atthāya viññāpetvābhuñjeyyā’’ti (pāci. 259) vuttasikkhāpadañca. Saṁvidhānañcāti mātugāmena saddhiṁ saṁvidhāya gamanasikkhāpadañca. Saṁhareti ‘‘sambādhe lomaṁ saṁharāpeyyā’’ti (pāci. 799) vuttasikkhāpadañca. Dhaññanti ‘‘āmakadhaññaṁ viññatvā vā’’ti (pāci. 821) vuttasikkhāpadañca. Nimantitā cevāti ‘‘nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya vā’’ti (pāci. 1038) vuttasikkhāpadañca. Pāṭidesaniyaṭṭhakanti bhikkhunīnaṁ vuttā aṭṭha pāṭidesanīyā ceti buddhaseṭṭhena paññattā etā cuddasa sikkhā catusamuṭṭhānā kāyato, kāyavācato, kāyacittato, vācācittato cāti catūhi samuṭṭhānehi samuṭṭhahanti. Samuṭṭhānato addhānena addhānasikkhāpadena samā hontīti matāti yojanā.",
  "tika-vin11t42:74": "Addhānasamuṭṭhānavaṇṇanā.",
  "tika-vin11t42:75": "400-1.Sutinti upassutitiṭṭhanasikkhāpadañca. Sūpādiviññattinti sūpodanaviññattisikkhāpadañca. Andhakāreti ‘‘rattandhakāre appadīpe’’ti (pāci. 839) vuttasikkhāpadañca. Tatheva ca paṭicchanneti ‘‘paṭicchanne okāse’’ti (pāci. 843) vuttasikkhāpadañca. Okāseti ‘‘ajjhokāse purisena saddhi’’nti (pāci. 847) evaṁ vuttasikkhāpadañca. Byūhe cāti tadanantarameva ‘‘rathikāya vā byūhe vā siṅghāṭake vā purisena saddhi’’nti (pāci. 851) āgatasikkhāpadañcāti ime sabbepi ādiccabandhunā desitā cha dhammā catutthacchaṭṭhato kāyacittato, kāyavācācittato ca samuṭṭhahantā theyyasatthasamuṭṭhānā theyyasatthasikkhāpadena samānasamuṭṭhānā siyunti yojanā.",
  "tika-vin11t42:76": "Theyyasatthasamuṭṭhānavaṇṇanā.",
  "tika-vin11t42:77": "402.Chatta, daṇḍakarassāpīti ‘‘na chattapāṇissa daṇḍapāṇissā’’ti (pāci. 635) vuttasikkhāpadadvayañca. Satthāvudhakarassāpīti ‘‘na satthapāṇissa (pāci. 636), na āvudhapāṇissā’’ti (pāci. 637) vuttasikkhāpadadvayañca. Pādukūpāhanā, yānanti ‘‘na pādukāruḷhassa (pāci. 638), na upāhanāruḷhassa (pāci. 639), na yānagatassā’’ti (pāci. 640) vuttasikkhāpadattayañca. Seyyā, pallatthikāya cāti ‘‘na sayanagatassa (pāci. 641), na pallatthikāya nisinnassā’’ti (pāci. 642) vuttasikkhāpadadvayañca.",
  "tika-vin11t42:78": "403.Veṭhitoguṇṭhito cāti ‘‘na veṭhitasīsassa (pāci. 643), na oguṇṭhitasīsassā’’ti (pāci. 644) vuttasikkhāpadadvayañcāti nidassitā sabbe ekādasa dhammā vācācittasaṅkhātena ekena samuṭṭhānena samuṭṭhitā dhammadesanasamuṭṭhānāti saññitā sallakkhitāti yojanā.",
  "tika-vin11t42:79": "Dhammadesanasamuṭṭhānavaṇṇanā.",
  "tika-vin11t42:80": "404. Evaṁ tāva sambhinnasamuṭṭhānaṁ veditabbaṁ, niyatasamuṭṭhānaṁ tividhaṁ, taṁ ekasseva sikkhāpadassa hotīti visuṁyeva dassetumāha ‘‘bhūtārocanakañcevā’’tiādi. Bhūtārocanakañcevāti tīhi acittakasamuṭṭhānehi samuṭṭhitaṁ bhūtārocanasikkhāpadañca. Corivuṭṭhāpanampi cāti vācācittato, kāyavācācittato cāti dvīhi samuṭṭhitaṁ corivuṭṭhāpanasikkhāpadañca. Ananuññātameva ananuññātamattaṁ. Ananuññātamattanti vācato, kāyavācato, vācācittato, kāyavācācittato cāti catūhi samuṭṭhitaṁ ananuññātasikkhāpadañcāti. Idaṁ tayanti idaṁ sikkhāpadattayaṁ. Asambhinnanti kenaci aññena sikkhāpadena asammissasamuṭṭhānaṁ.",
  "tika-vin11t42:81": "Iti uttare līnatthapakāsaniyā",
  "tika-vin11t42:82": "Samuṭṭhānasīsakathāvaṇṇanā niṭṭhitā."
}