{
  "tika-vin12t0:0": " Namo tassa bhagavato arahato sammāsambuddhassa",
  "tika-vin12t0:1": "Vinayapiṭake",
  "tika-vin12t0:2": "Pācityādiyojanā",
  "tika-vin12t0:3": "Pācittiyayojanā",
  "tika-vin12t0:4": "Mahākāruṇikaṁ nāthaṁ, abhinatvā samāsato;",
  "tika-vin12t0:5": "Pācityādivaṇṇanāya, karissāmatthayojanaṁ.",
  "tika-vin12t0:6": "5. Pācittiyakaṇḍaṁ",
  "tika-vin12t0:7": "1. Musāvādasikkhāpada-atthayojanā",
  "tika-vin12t0:8": "Khuddakānanti sukhumāpattipakāsakattā appakānaṁ, gaṇanato vā pacurattā bahukānaṁ. Yesaṁ sikkhāpadānanti sambandho. ‘‘Yesa’’nti padaṁ ‘‘saṅgaho’’ti pade sāmyatthachaṭṭhī. Saṅgahīyate saṅgaho. ‘‘Navahi vaggehī’’tipadaṁ ‘‘saṅgaho, suppatiṭṭhito’’ti padadvaye karaṇaṁ. Dānīti kālavācako sattamyantanipāto idāni-pariyāyo, imasmiṁ kāleti attho. Tesanti khuddakānaṁ, ayaṁ vaṇṇanāti sambandho. Bhavatīti ettha ti-saddo ekaṁsatthe anāgatakāliko hoti ‘‘nirayaṁ nūna gacchāmi, ettha me natthi saṁsayo’’tiādīsu (jā. 2.22.331) viya. Kiñcāpettha hi yathā ekaṁsavācako nūnasaddo atthi, na evaṁ ‘‘bhavatī’’ti pade, atthato pana ayaṁ vaṇṇanā nūna bhavissatīti attho gahetabbo. Atha vā avassambhāviyatthe anāgatakālavācako hoti ‘‘dhuvaṁ buddho bhavāmaha’’ntiādīsu (bu. vaṁ. 2.109-114) viya. Kāmañhettha yathā avassambhāviyatthavācako dhuvasaddo atthi, na evaṁ ‘‘bhavatī’’ti pade, atthato pana dhuvaṁ bhavissati ayaṁ vaṇṇanāti attho gahetabboti daṭṭhabbaṁ.",
  "tika-vin12t0:9": "1.‘‘Tatthā’’ti padaṁ ‘‘musāvādavaggassā’’ti pade niddhāraṇasamudāyo, tesu navasu vaggesūti attho. Paṭhamasikkhāpadeti vā, tesu khuddakesu sikkhāpadesūti attho. Sakyānaṁ puttoti bhaginīhi saṁvāsakaraṇato lokamariyādaṁ chindituṁ, jātisambhedato vā rakkhituṁ sakkuṇantīti sakyā. Sākavanasaṇḍe nagaraṁ māpentīti vā sakyā, pubbarājāno. Tesaṁ vaṁse bhūtattā etarahipi rājāno sakyā nāma, tesaṁ puttoti attho. ‘‘Buddhakāle’’ti padaṁ ‘‘pabbajiṁsū’’ti pade ādhāro. Sakyakulato nikkhamitvāti sambandho. ‘‘Vādakkhitto’’tyādinā vādena khitto, vādamhi vāti atthaṁ dasseti. Yatra yatrāti yassaṁ yassaṁ diṭṭhiyaṁ pavattatīti sambandho. Avajānitvāti paṭissavena viyogaṁ katvā. Avasaddo hi viyogatthavācako. ‘‘Apajānitvā’’tipi pāṭho, paṭiññātaṁ apanītaṁ katvāti attho. Dosanti ayuttidosaṁ, sallakkhento hutvāti sambandho. Kathento kathentoti antasaddo mānasaddakāriyo. Kathiyamāno kathiyamānoti hi attho. Paṭijānitvāti paṭiññātaṁ katvā. Ānisaṁsanti niddosaṁ guṇaṁ. Paṭipubbo carasaddo paṭicchādanatthoti āha ‘‘paṭicarati paṭicchādetī’’ti. ‘‘Kiṁ pana rūpaṁ niccaṁ vā aniccaṁ vā’’ti vutte ‘‘anicca’’nti vadati. Kasmāti vutte ‘‘jānitabbato’’ti vadati. Yadi evaṁ nibbānampi jānitabbattā aniccaṁ nāma siyāti vutte attano hetumhi dosaṁ disvā ahaṁ ‘‘jānitabbato’’ti hetuṁ na vadāmi, ‘‘jātidhammato’’ti pana vadāmi. Tayā pana dussutattā evaṁ vuttanti vatvā aññenaññaṁ paṭicarati. ‘‘Kurundiya’’nti padaṁ ‘‘vutta’’nti pade ādhāro. Etassāti ‘‘rūpaṁ aniccaṁ jānitabbato’’ti vacanassa. Tatrāti kurundiyaṁ. Tassāti paṭijānanāvajānanassa. ‘‘Paṭicchādanattha’’nti padaṁ ‘‘bhāsatī’’tipade sampadānaṁ. ‘‘Mahāaṭṭhakathāya’’ntipadaṁ ‘‘vutta’’nti pade ādhāro. ‘‘Divāṭṭhānādīsū’’ti padaṁ upanetabbaṁ. Idaṁ ‘‘asukasmiṁ nāmapadese’’ti pade niddhāraṇasamudāyo.",
  "tika-vin12t0:10": "3. Sammā vadati anenāti saṁvādanaṁ, ujujātikacittaṁ, na saṁvādanaṁ visaṁvādanaṁ, vañcanādhippāyavasappavattaṁ cittanti dassento āha ‘‘visaṁvādanacitta’’nti. ‘‘Vācā’’tyādinā vacati etāyāti vācāti atthaṁ dasseti . Hīti daḷhīkaraṇajotakaṁ, tadaminā saccanti attho. ‘‘Vācāyevā’’ti padaṁ ‘‘byappatho’’ti pade tulyatthaṁ, ‘‘vuccatī’’ti pade kammaṁ. Pathasaddaparattā vācāsaddassa byādeso kato. Suddhacetanā kathitāti sambandho. Taṁsamuṭṭhitasaddasahitāti tāya cetanāya samuṭṭhitena saddena saha pavattā cetanā kathitāti yojanā.",
  "tika-vin12t0:11": "‘‘Eva’’nti padaṁ ‘‘dassetvā’’ti pade nidassanaṁ, karaṇaṁ vā. ‘‘Dassetvā’’ti padaṁ ‘‘dassento āhā’’ti padadvaye pubbakālakiriyā. Anteti ‘‘vācā’’tiādīnaṁ pañcannaṁ padānaṁ avasāne. ‘‘Āhā’’ti ettha vattamāna-tivacanassa akāro paccuppannakālavācakena ‘‘idānī’’ti padena yojitattā. ‘‘Tatthā’’ti padaṁ ‘‘attho veditabbo’’ti pade ādhāro. Etthāti ‘‘adiṭṭhaṁ diṭṭhaṁ me’’tiādīsu. ‘‘Pāḷiya’’nti padaṁ ‘‘desanā katā’’ti pade ādhāro. Nissitaviññāṇavasena avatvā nissayapasādavasena ‘‘cakkhunā diṭṭha’’nti vuttanti āha ‘‘oḷārikenevā’’ti.",
  "tika-vin12t0:12": "4.Tassāti ‘‘tīhākārehī’’tiādivacanassa. ‘‘Attho’’ti padaṁ ‘‘veditabbo’’ti pade kammaṁ. Hīti visesajotakaṁ, visesaṁ kathayissāmīti attho. Tatthāti catutthapārājike. Idhāti imasmiṁ sikkhāpade.",
  "tika-vin12t0:13": "9.Ādīnampīti pisaddo sampiṇḍanattho.",
  "tika-vin12t0:14": "11. Mandasaddo jaḷatthavācakoti āha ‘‘mandattā jaḷattā’’ti. Yo pana aññaṁ bhaṇatīti sambandho. ‘‘Sāmaṇerenā’’ti padaṁ ‘‘vutto’’ti pade kattā. Apisaddo pucchāvācako, ‘‘passitthā’’ti padena yojetabbo, api passitthāti attho. ‘‘Adiṭṭhaṁ diṭṭhaṁ me’’tiādivacanato aññā pūraṇakathāpi tāva atthīti dassento āha ‘‘aññā pūraṇakathā nāma hotī’’ti. Appatāya ūnassa atthassa pūraṇavasena pavattā kathā pūraṇakathā. Esā pūraṇakathā nāma kāti āha ‘‘eko’’tiādi. Esā hi gāme appakampi telaṁ vā pūvakhaṇḍaṁ vā passitvā vā labhitvā vā bahukaṁ katvā pūraṇavasena kathitattā pūraṇakathā nāma. Bahukāni telāni vā pūve vā passantopi labhantopi appakaṁ katvā ūnavasena kathitattā ūnakathāpi atthīti sakkā vattuṁ. Aṭṭhakathāsu pana avuttattā vīmaṁsitvā gahetabbaṁ. Bahukāya pūraṇassa atthassa ūnavasena pavattā kathā ūnakathāti viggaho kātabboti. Paṭhamaṁ.",
  "tika-vin12t0:15": "2. Omasavāda sikkhāpadaṁ",
  "tika-vin12t0:16": "12. Dutiye masadhātu vijjhanatthe pavattati ‘‘omaṭṭhaṁ ummaṭṭha’’ntiādīsu (saṁ. ni. aṭṭha. 1.1.21) viyāti dassento āha ‘‘omasantīti ovijjhantī’’ti.",
  "tika-vin12t0:17": "13. ‘‘Idaṁ vatthu’’nti padaṁ ‘‘āharī’’ti pade kammaṁ. Nanditabboti nando vaṇṇabalādi, so etassatthīti nandī. Visālāni mahantāni visāṇāni etassatthīti visālo, nandī ca so visālo ceti nandivisāloti vacanatthaṁ dasseti ‘‘nandivisālo nāmā’’tiādinā. Soti nandivisālo, ‘‘āhā’’ti pade kattā. Tatthevāti yuñjitaṭṭhāneyeva. Ahetukapaṭisandhikālepīti pi-saddo anuggahatthavācako, pageva dvihetuka tihetuka paṭisandhikāleti attho. ‘‘Tena cā’’ti cakārassa avuttasampiṇḍanatthattā ‘‘attano kammena cā’’ti atthaṁ sampiṇḍetīti āha ‘‘attano kammena cā’’ti. Attanoti nandivisālassa.",
  "tika-vin12t0:18": "15.Etthāti etissaṁ padabhājaniyaṁ, ‘‘āhā’’ti pade ādhāro. ‘‘Yasmā’’ti padaṁ vibhajitukāmo’’ti pade hetu. Aṭṭhuppattiyaṁyeva ‘‘hīnenāpī’’ti vatvā padabhājaniyaṁ avuttattā idaṁ vuttanti daṭṭhabbaṁ. Veṇukārajātīti vilīvakārajāti. Nesādajātīti ettha kevaṭṭajātipi saṅgahitā.",
  "tika-vin12t0:19": "Pu vuccati karīsaṁ, taṁ kusati apanetīti pukkuso. Pupphaṁ vuccati karīsaṁ, kusumaṁ vā, taṁ chaḍḍetīti pupphachaḍḍako.",
  "tika-vin12t0:20": "Kuṭati chindatīti koṭṭho, soyeva koṭṭhako. Yakārabhakāre ekato yojetvā ‘‘yabhā’’ti yo akkoso atthi, eso hīno nāma akkosoti yojanā.",
  "tika-vin12t0:21": "16.Sabbapadesūti nāmādīsu sabbapadesu. Etthāti imasmiṁ sikkhāpade. Alikanti asaccaṁ, micchāvācanti sambandho. Yopi vadatīti yojanā.",
  "tika-vin12t0:22": "26.Pariharitvāti parimukhaṁ kathanaṁ apanetvā. Davaṁ parihāsaṁ kāmetīti davakāmo, tassa bhāvo davakamyaṁ, taṁyeva davakamyatā. Anupasampannanti ettha akārassa sadisatthamaggahetvā aññatthova gahetabboti āha ‘‘ṭhapetvā bhikkhu’’ntiādi. Yadi hi sadisattho bhaveyya, sāmaṇerova anupasampanno nāma siyā saṇṭhānena ca purisabhāvena ca sadisattā, tasmā aññatthova gahetabboti daṭṭhabbaṁ. Sabbasattāti ettha sabbasaddo anavasesattho manusse upādāya vacanatthajānanājānanapakatikānaṁ sabbasattānampi gahitattā.",
  "tika-vin12t0:23": "35. Atthapurekkhāro nāmāti veditabboti sambandho. Sikkhāpadamapekkhiya napuṁsakaliṅgavasena ‘‘kiriya’’ntiādi vuttaṁ. Āpattimapekkhiya itthiliṅgavasena ‘‘kiriyā’’tiādi vuttaṁ. Vajjakammasaddā sikkhāpadamapekkhantāpi āpatti, mapekkhantāpi niyatanapuṁsakaliṅgattā napuṁsakāyeva, tasmā te dve āpattiṭṭhāne na vuttāti daṭṭhabbanti. Dutiyaṁ.",
  "tika-vin12t0:24": "3. Pesuññasikkhāpadaṁ",
  "tika-vin12t0:25": "36. Tatiye ‘‘jātabhaṇḍanāna’’nti vattabbe agyāhitotiādīsu viya visesanaparanipātavasena ‘‘bhaṇḍanajātāna’’nti vuttanti āha ‘‘sañjātabhaṇḍanāna’’nti. ‘‘Pubbabhāgo’’ti vatvā tassa sarūpaṁ dasseti ‘‘iminā ca iminā cā’’tiādinā. Viruddhaṁ vadati etenāti vivādo, viggāhikakathā , taṁ āpannāti vivādāpannā, tesaṁ. Pisati sañcuṇṇetīti pisuṇo, puggalo, tassa idanti pesuññaṁ, vacananti atthaṁ dassento āha ‘‘pesuññanti pisuṇavāca’’nti.",
  "tika-vin12t0:26": "37.Bhikkhupesuññeti bhikkhūnaṁ santikaṁ upasaṁhaṭe pesuññavacaneti chaṭṭhīsamāso.",
  "tika-vin12t0:27": "38. ‘‘Disvā’’ti padaṁ ‘‘bhaṇantassā’’ti pade pubbakālakiriyā, dassanaṁ hutvāti attho. Tatiyaṁ.",
  "tika-vin12t0:28": "4. Padasodhammasikkhāpadaṁ",
  "tika-vin12t0:29": "44. Catutthe paṭimukhaṁ ādarena suṇantīti patissā, na patissā appatissāti dassento āha ‘‘appatissavā’’ti.",
  "tika-vin12t0:30": "45. ‘‘Padaso’’ti ettha so-paccayo vicchatthavācakoti āha ‘‘padaṁ pada’’nti. Tatthāti tesu catubbidhesu. Padaṁ nāma idha atthajotakaṁ vā vibhatyantaṁ vā na hoti, atha kho lokiyehi lakkhito gāthāya catutthaṁso pādova adhippetoti āha ‘‘padanti eko gāthāpādo’’ti. Anu pacchā vuttapadattā dutiyapādo anupadaṁ nāma. Anu sadisaṁ byañjanaṁ anubyañjananti atthaṁ dasseti ‘‘anubyañjana’’ntiādinā. Byañjanasaddo pada-pariyāyo. Yaṁkiñci padaṁ anubyañjanaṁ nāma na hoti, purimapadena pana sadisaṁ pacchimapadameva anubyañjanaṁ nāma.",
  "tika-vin12t0:31": "Vācento hutvā niṭṭhāpetīti yojanā. ‘‘Ekamekaṁ pada’’nti padaṁ ‘‘niṭṭhāpetī’’ti pade kāritakammaṁ. ‘‘Therenā’’ti padaṁ ‘‘vutte’’ti pade kattā, ‘‘ekato’’ti pade sahattho. Sāmaṇero apāpuṇitvā bhaṇatīti sambandho. Mattamevāti ettha evasaddo mattasaddassa avadhāraṇatthaṁ dasseti, tena pakāraṁ paṭikkhipati. ‘‘Anicca’’nti ca ‘‘aniccā’’ti ca dvinnaṁ padānaṁ satipi liṅgavisesatte anubyañjanattā āpattimokkho natthīti āha ‘‘anubyañjanagaṇanāya pācittiyā’’ti.",
  "tika-vin12t0:32": "Brahmajālādīnīti ettha ādisaddena sāmaññaphalasuttādīni dīghasuttāni (dī. ni. 1.150 ādayo) saṅgahitāni. Casaddena oghataraṇasuttādīni saṁyuttasuttāni (saṁ. ni. 1.1) ca cittapariyādānasuttādīni aṅguttarasuttāni (a. ni. 1.2 ādayo) ca saṅgahitāni. Soti devatābhāsito veditabboti yojanā.",
  "tika-vin12t0:33": "Kiñcāpi vadatīti sambandho. Ettha ca kiñcāpisaddo garahatthavācako, panasaddo anuggahatthavācako. Meṇḍakamilindapañhesūti meṇḍakapañhe ca milindapañhe ca. Yanti suttaṁ vuttanti sambandho. Ārammaṇakathā buddhikakathā daṇḍakakathā ñāṇavatthukathāti yojetabbaṁ peyyālavasena vuttattā. Imāyo pakaraṇāni nāmāti vadanti. Mahāpaccariyādīsu vatvā pariggahitoti yojanā. Yanti suttaṁ.",
  "tika-vin12t0:34": "48.Tatrāti ‘‘ekato uddisāpento’’ti vacane. Uddisāpentīti ācariyaṁ desāpenti bahukattāramapekkhiya bahuvacanavasena vuttaṁ. Tehīti upasampannānupasampannehi. Dvepīti upasampanno ca anupasampanno ca.",
  "tika-vin12t0:35": "Upacāranti dvādasahatthūpacāraṁ. Yesanti bhikkhūnaṁ. Palāyanakaganthanti parivajjetvā gacchantaṁ pakaraṇaṁ. Sāmaṇero gaṇhātīti yojanā.",
  "tika-vin12t0:36": "Opātetīti avapāteti, gaḷitāpetīti attho. Suttepīti veyyākaraṇasuttepi. Tanti yebhuyyena paguṇaganthaṁ. Parisaṅkamānanti sārajjamānaṁ. Yaṁ pana vacanaṁ vuttanti sambandho. Kiriyasamuṭṭhānattāti imassa sikkhāpadassa kiriyasamuṭṭhānattāti. Catutthaṁ.",
  "tika-vin12t0:37": "5. Sahaseyyasikkhāpadaṁ",
  "tika-vin12t0:38": "49. Pañcame muṭṭhā sati etesanti muṭṭhassatī. Natthi sampajānaṁ etesanti asampajānā. Bhavaṅgotiṇṇakāleti niddokkamanakāle.",
  "tika-vin12t0:39": "50. ‘‘Pakatiyā’’ti padaṁ ‘‘dentī’’ti pade visesanaṁ. Te bhikkhū dentīti sambandho. ‘‘Gāravenā’’ti padañca ‘‘sikkhākāmatāyā’’ti padañca ‘‘dentī’’ti pade hetu. Sīsassa upadhānaṁ ussīsaṁ, tassa karīyate ussīsakaraṇaṁ, taṁyeva attho payojanaṁ ussīsakaraṇattho, tadatthāya. Tatrāti purimavacanāpekkhaṁ, ‘‘sikkhākāmatāyā’’ti vacaneti attho. Nidassananti seso. Atha vā sikkhākāmatāyāti paccatte bhummavacanaṁ. ‘‘Idampissa hoti sīlasmi’’ntiādīsu (dī. ni. 1.195 ādayo) viya. Idampi sikkhākāmatāya ayaṁ sikkhākāmatā sikkhākāmabhāvo hotīti yojanā. Esa nayo ‘‘tatridaṁ samantapāsādikāya samantapāsādikattasmi’’ntiādīsupi. Bhikkhū khipantīti yojanā. Tanti āyasmantaṁ rāhulaṁ. Athāti khipanato pacchā. Idanti vatthu. Sammuñcanikacavarachaḍḍanakāni sandhāya vuttaṁ. Tenāyasmatā rāhulena pātitaṁ nu khoti yojanā. So panāyasmā gacchatīti sambandho. Aparibhogā aññesanti aññehi na paribhuñjitabbā.",
  "tika-vin12t0:40": "51.Hīti saccaṁ, yasmā vā. Sayanaṁ seyyā, kāyapasāraṇakiriyā, sayanti etthāti seyyā, mañcapīṭhādi. Tadubhayampi ekasesena vā sāmaññaniddesena vā ekato katvā ‘‘sahaseyya’’nti vuttanti dassento āha ‘‘seyyā’’tiādi. Tatthāti dvīsu seyyāsu. Tasmāti yasmā dve seyyā dassitā, tasmā. ‘‘Sabbacchannā’’tiādinā lakkhaṇaṁ vuttanti yojanā. Pākaṭavohāranti loke viditaṁ vacanaṁ. Dussakuṭiyanti dussena chāditakuṭiyaṁ. Aṭṭhakathāsu yathāvutte pañcavidhacchadaneyeva gayhamāne ko dosoti āha ‘‘pañcavidhacchadaneyevā’’tiādi. Yaṁ pana senāsanaṁ parikkhittanti sambandho. Pākārena vāti iṭṭhakasilādārunā vā. Aññena vāti kilañjādinā vā. Vatthenapīti pisaddo pageva iṭṭhakādināti dasseti. Yassāti senāsanasaṅkhātāya seyyāya. Uparīti vā samantatoti vā yojanā. Ekena dvārena pavisitvā sabbapāsādassa vaḷañjitabbataṁ sandhāya vuttaṁ ‘‘ekūpacāro’’ti. Satagabbhaṁ vā catussālaṁ ekūpacāraṁ hotīti sambandho. Tanti senāsanasaṅkhātaṁ seyyaṁ.",
  "tika-vin12t0:41": "Tatthāti senāsanasaṅkhātāyaṁ seyyāyaṁ. Sambahulā sāmaṇerā sace honti, eko bhikkhu sace hotīti yojanā. ‘‘Sāmaṇerā’’ti idaṁ paccāsannavasena vuttaṁ, upalakkhaṇavasena vā aññehipi sahaseyyānaṁ āpattisambhavato. Teti sāmaṇerā. Sabbesanti bhikkhūnaṁ. Tassāti sāmaṇerassa. Eseva nayoti eso eva nayo, na añño nayoti attho. Atha vā eseva nayoti eso iva nayo, eso etādiso nayo iva ayaṁ nayo daṭṭhabboti attho.",
  "tika-vin12t0:42": "Api cāti ekaṁsena. Etthāti imasmiṁ sikkhāpade. Catukkanti ekāvāsaekānupasampannaṁ, ekāvāsanānupasampannaṁ, nānāvāsaekānupasampannaṁ, nānāvāsanānupasampannanti catusamūhaṁ, catuparimāṇaṁ vā. Yoti bhikkhu. Hisaddo vitthārajotako, taṁ vacanaṁ vitthārayissāmīti attho, vitthāro mayā vuccateti vā. Devasikanti divase divase. Ṇikapaccayo hi vicchatthavācako. Yopi sahaseyyaṁ kappeti, tassāpi āpattīti yojetabbo. Tatrāti ‘‘tiracchānagatenāpī’’ti vacane.",
  "tika-vin12t0:43": "‘‘Apadānaṁ ahimacchā, dvipadānañca kukkuṭī;",
  "tika-vin12t0:44": "Catuppadānaṁ majjārī, vatthu pārājikassimā’’ti. (pārā. aṭṭha. 1.55);",
  "tika-vin12t0:45": "Imaṁ gāthaṁ sandhāya vuttaṁ ‘‘vuttanayenevā’’ti. Tasmāti yasmā veditabbo, tasmā. Godhāti kuṇḍo. Biḷāloti ākhubhujo. Maṅgusoti nakulo.",
  "tika-vin12t0:46": "Asambaddhabhittikassa katapāsādassāti yojanā. Tulāti ettha tulā nāma thambhāna, mupari dakkhiṇuttaravitthāravasena ṭhapito dāruviseso thalati thambhesu patiṭṭhātīti katvā. Tā pana heṭṭhimaparicchedato tisso, ukkaṭṭhaparicchedena pana pañcasattanavādayo. Nānūpacāre pāsādeti sambandho.",
  "tika-vin12t0:47": "Vāḷasaṅghāṭādīsūti vāḷarūpaṁ dassetvā katesu saṅghāṭādīsu. Ādisaddena tulaṁ saṅgaṇhāti. Ettha ca saṅghāṭo nāma tulāna, mupari pubbapacchimāyāmavasena ṭhapito kaṭṭhaviseso sammā ghaṭenti ettha gopānasyādayoti katvā. Te pana tayo honti. Nibbakosabbhantareti chadanakoṭiabbhantare. Parimaṇḍalaṁ vā caturassaṁ vā senāsanaṁ hotīti sambandho. Tatrāti tasmiṁ senāsane. Aparicchinno gabbhassa upacāro etesanti aparicchinnagabbhūpacārā sabbagabbhā, te pavisantīti attho. Nipannānaṁ bhikkhūnanti yojanā. Tatrāti tasmiṁ pamukhe. Pamukhassa sabbacchannattā, sabbaparicchannattā ca āpattiṁ karotīti yojanā. Nanu pamukhe channameva atthi, no paricchannanti āha ‘‘gabbhaparikkhepo’’tiādi. Hīti saccaṁ.",
  "tika-vin12t0:48": "Yaṁ pana andhakaṭṭhakathāyaṁ vuttanti sambandho. Jagatīti pathaviyā ca mandirālindavatthussa ca nāmametaṁ. Idha pana mandirālindavatthusaṅkhātā bhūbhedā gahitā. Tatthāti andhakaṭṭhakathāyaṁ. Kasmā pāḷiyā na sametīti āha ‘‘dasahatthubbedhāpī’’tiādi. Hīti yasmā. Tatthāti andhakaṭṭhakathāyaṁ. Yepi mahāpāsādā hontīti yojanā. Tesupīti mahāpāsādesupi.",
  "tika-vin12t0:49": "Sudhāchadanamaṇḍapassāti ettha ‘‘sudhā’’ti idaṁ upalakkhaṇavasena vuttaṁ yena kenaci chadanamaṇḍapassāpi adhippetattā. Maṇḍaṁ vuccati sūriyarasmi, taṁ pāti rakkhati, tato vā jananti maṇḍapaṁ. Nanu ekūpacāraṁ hoti pākārassa chiddattāti āha ‘‘na hī’’tiādi. Hīti saccaṁ, yasmā vā. Vaḷañjanatthāya evāti evakāro yojetabbo. Tenāha ‘‘na vaḷañjanūpacchedanatthāyā’’ti. Atha vā ‘‘saddantaratthāpohanena saddo atthaṁ vadatī’’ti (udā. aṭṭha. 1; dī. ni. ṭi. 1.1; ma. ni. ṭī. 1.mūlapariyāyasuttavaṇṇanā; saṁ. ni. ṭī. 1.1.oghataraṇasuttavaṇṇanā; a. ni. ṭī. 1.1.rupādivaggavaṇṇanā) vuttattā ‘‘na vaḷañjanūpacchedanatthāyā’’ti vuttaṁ. Kavāṭanti ettha dvārameva adhippetaṁ pariyāyena vuttattā, asati ca dvāre kavāṭassābhāvato. Saṁvaraṇavivaraṇakāle kavati saddaṁ karotīti kavāṭaṁ.",
  "tika-vin12t0:50": "Tatrāti ‘‘ekūpacārattā’’ti vacane. Yassāti paravādino. Anuyogo siyāti yojanā. Idhāti imasmiṁ sahaseyyasikkhāpade, vuttanti sambandho. Tatthāti pihitadvāre gabbhe. Soti paravādī. Sabbacchannattā āpatti iti vutteti yojanā. Eseva nayo ‘‘sabbaparicchannatā na hotī’’ti etthāpi. Paccāgamissatīti pati āgamissati, puna āgamissatīti attho.",
  "tika-vin12t0:51": "Byañjanamattenevāti ‘‘sabbacchannā’’tiādiakkharapadamatteneva, na atthavasena. ‘‘Evañca satī’’ti iminā abyāpitadosaṁ dasseti. Tatoti anāpattito, parihāyeyyāti sambandho. Tasmāti yasmā aniyatesu vuttaṁ, tasmā. Tatthāti aniyatesu. Idhāpīti imasmiṁ sikkhāpadepi. Yaṁ yanti senāsanaṁ. Sabbatthāti sabbesu senāsanesu, sahaseyyāpatti hotīti sambandho.",
  "tika-vin12t0:52": "53. Dvīsu aṭṭhakathāvādesu mahāaṭṭhakathāvādova yuttoti so pacchā vutto.",
  "tika-vin12t0:53": "Imināpīti senambamaṇḍapenāpi. Etanti jagatiyā aparikkhittataṁ. Yathāti yaṁsaddattho tatiyantanipāto, yena senambamaṇḍapenāti atthoti. Pañcamaṁ.",
  "tika-vin12t0:54": "6. Dutiyasahaseyyasikkhāpadaṁ",
  "tika-vin12t0:55": "55. Chaṭṭhe āgantukā vasanti etthāti āvasatho, āvasatho ca so agārañceti āvasathāgāranti dassento āha ‘‘āgantukānaṁ vasanāgāra’’nti. Manussānaṁ santikā vacanaṁ sutvāti vacanaseso yojetabbo. Sāṭakanti uttarasāṭakaṁ, nivatthavatthantipi vadanti. Accāgammāti tvāpaccayantapadassa sambandhaṁ dassetumāha ‘‘pavatto’’ti. Yathā omasavādasikkhāpade akkosetukāmatāya khattiyaṁ ‘‘caṇḍālo’’ti vadato alikaṁ bhaṇatopi musāvādasikkhāpadena anāpatti, omasavādasikkhāpadeneva āpatti, evamidhāpi mātugāmena saha sayato paṭhamasahaseyyasikkhāpadena anāpatti, imināva āpattīti daṭṭhabbanti. Chaṭṭhaṁ.",
  "tika-vin12t0:56": "7. Dhammadesanāsikkhāpadaṁ",
  "tika-vin12t0:57": "60. Sattame mahādvāreti bahi ṭhite mahādvāre. Āgamma, pavisitvā vā vasanaṭṭhānattā ovarako āvasatho nāmāti āha ‘‘ovarakadvāre’’ti. Suniggatenāti suṭṭhu bahi nikkhamitvā gatena saddena. ‘‘Aññātu’’nti padassa ‘‘na ñātu’’nti atthaṁ paṭikkhipanto āha ‘‘ājānitu’’nti. Iminā nakāravikāro aiti nipāto na hoti, āiti upasaggoti pana dasseti. ‘‘Viññunā purisenā’’ti ettakameva avatvā ‘‘purisaviggahenā’’ti vadanto manussapurisaviggahaṁ gahetvā ṭhitena yakkhena petena tiracchānagatena saddhiṁ ṭhitāya mātugāmassa desetuṁ na vaṭṭatīti dasseti. Na yakkhenāti yakkhena saddhiṁ ṭhitāya mātugāmassa desetuṁ na vaṭṭatīti yojanā. Esa nayo ‘‘na petena, na tiracchānagatenā’’ti etthāpi.",
  "tika-vin12t0:58": "66.Chappañcavācāhīti ettha ‘‘pañcā’’ti vācāsiliṭṭhavasena vuttaṁ kassaci payojanassābhāvā. Tatthāti ‘‘chappañcavācāhī’’ti pade. Eko gāthāpādo ekā vācāti vadanto cuṇṇiye vibhatyantaṁ ekaṁ padaṁ ekā vācā nāmāti dasseti, atthajotakapadaṁ vā vākyapadaṁ vā na gahetabbaṁ. ‘‘Ekaṁ padaṁ pāḷito, pañca aṭṭhakathāto’’ti iminā ‘‘dve padāni pāḷito, cattāri aṭṭhakathāto’’tiādinayopi gahetabbo. Chapadānatikkamoyeva hi pamāṇaṁ. Tasminti ettha sati vibhattivipallāse liṅgassāpi vipallāso hoti ‘‘tasmi’’nti pulliṅgena vuttattā. Sati ca vibhattivipallāse ‘‘tassā’’ti itthiliṅgabhāvena pavattā. ‘‘Mātugāmassā’’ti niyatapulliṅgāpekkhanassa asambhavato atthavasena ‘‘ekissā’’ti itthiliṅgabhāvena vuttaṁ. Iminā bhedaliṅganissito visesanavisesyopi atthīti dasseti. Tumhākanti niddhāraṇasamudāyo. ‘‘Suṇāthā’’ti avatvā ābhogopi vaṭṭatīti āha ‘‘paṭhama’’ntiādi. Paṭhamanti ca paṭhamameva. Tena vuttaṁ ‘‘na pacchā’’ti. Puṭṭho hutvā bhikkhu kathetīti yojanāti. Sattamaṁ.",
  "tika-vin12t0:59": "8. Bhūtārocanasikkhāpadaṁ",
  "tika-vin12t0:60": "67. Aṭṭhame tatthāti catutthapārājikasikkhāpade. Idhāti bhūtārocanasikkhāpade. Hīti saccaṁ, yasmā vā. Payuttavācāti paccayehi yuttā vācā. Tathāti tato guṇārocanakāraṇā, ariyā sādiyiṁsūti yojanā.",
  "tika-vin12t0:61": "Yatasaddānaṁ niccasambandhattā vuttaṁ ‘‘ye’’tiādi. Sabbepīti puthujjanāriyāpi. Bhūtanti vijjamānaṁ. Kasmā sabbepi paṭijāniṁsu, nanu ariyehi attano guṇānaṁ anārocitattā na paṭijānitabbanti āha ‘‘ariyānampī’’tiādi. Hīti saccaṁ, yasmā vā. Ariyānampi abbhantare uttarimanussadhammo yasmā bhūto hoti, tasmā sabbepi ‘‘bhūtaṁ bhagavā’’ti paṭijāniṁsūti yojanā. Yasmā bhāsito viya hoti, tasmāti yojanā. Ariyā paṭijāniṁsūti sambandho. Anādīnavadassinoti dosassa adassanadhammā. Tehīti ariyehi, bhāsitoti sambandho. Yaṁ piṇḍapātaṁ uppādesunti yojanā. Aññeti puthujjanā. Sabbasaṅgāhikenevāti sabbesaṁ puthujjanāriyānaṁ saṅgahaṇe pavatteneva. Sikkhāpadavibhaṅgepīti sikkhāpadassa padabhājaniyepi. Tatthāti catutthapārājike. Idhāti imasmiṁ sikkhāpade.",
  "tika-vin12t0:62": "77. Uttarimanussadhammameva sandhāya vuttaṁ, na sutādiguṇanti attho. Antarā vāti parinibbānakālato aññasmiṁ kāle vā. Atikaḍḍhiyamānenāti atinippīḷiyamānena. Ummattakassātiidaṁ panāti ettha iti-saddo ādyattho. Tena ‘‘khittacittassā’’tiādiṁ saṅgaṇhāti. Diṭṭhisampannānanti maggapaññāya, phalapaññāya ca sampannānaṁ. Anāpattīti pācittiyāpattiyā anāpatti na vattabbā, āpattiyeva hoti, tasmā ‘‘ummattakassa anāpattī’’ti na vattabbanti adhippāyoti. Aṭṭhamaṁ.",
  "tika-vin12t0:63": "9. Duṭṭhullārocanasikkhāpadaṁ",
  "tika-vin12t0:64": "78. Navame tatrāti tassaṁ ‘‘duṭṭhullā nāmā’’tiādipāḷiyaṁ, tāsu vā pāḷiaṭṭhakathāsu. Vicāraṇāti vīmaṁsanā. Upasampannasaddeti upasampannasaddatthabhāve . Ettha hi sadde vuccamāne avinābhāvato saddena atthopi vutto, vināpi bhāvapaccayena bhāvatthassa ñātabbattā bhāvopi gahetabbo, tasmā vuttaṁ ‘‘upasampannasaddatthabhāve’’ti. Eseva nayo ‘‘duṭṭhullasadde’’ti etthāpi. Etaṁ parimāṇaṁ yassāti etaṁ, ‘‘terasa saṅghādisesā’’ti vacanaṁ. Etaṁ eva vattabbaṁ, na ‘‘cattāri ca pārājikānī’’ti idanti attho. Tatthāti pāḷiyaṁ. Kassaci vimati bhaveyya, kiṁ bhaveyyāti yojanā. Āpattiṁ ārocentena akkosantassa samānattā vuttaṁ ‘‘evaṁ satī’’tiādi. Pācittiyameva cāti casaddo byatirekattho, na dukkaṭaṁ āpajjatīti attho. Hīti saccaṁ. Etanti pācittiyāpajjanataṁ, ‘‘asuddho hoti…pe… omasavādassā’’ti vacanaṁ vā, vuttanti sambandho. Etthāti pāḷiyaṁ. Aṭṭhakathācariyāveti ettha evakāro aṭṭhānayogo, pamāṇanti ettha yojetabbo, kāraṇamevāti attho. Tena vuttaṁ ‘‘na aññā vicāraṇā’’ti. Atha vā aññāti sāmyatthe paccattavacanametaṁ, na aññesaṁ vicāraṇā pamāṇanti attho. Evañhi sati evakāro ṭhānayogova. Pubbepi cāti ganthārambhakālepi ca.",
  "tika-vin12t0:65": "Etanti aṭṭhakathācariyānaṁ pamāṇataṁ. Saṁvaratthāya eva, anāpajjanatthāya eva ca anuññātanti yojanā. Tenāha ‘‘na tassa’’tyādi. Tasmāti yasmā bhikkhubhāvo nāma na atthi, tasmā suvuttamevāti sambandho.",
  "tika-vin12t0:66": "80.Sāti bhikkhusammuti, saṅghena kātabbāti yojanā. Katthacīti kismiñci ṭhāne. Idhāti imasmiṁ sikkhāpade. ‘‘Vuttattā’’ti padaṁ ‘‘kātabbā’’ti pade hetu. Esāti eso bhikkhu. Hitesitāyāti hitassa esitāya, atthassa icchatāyāti attho.",
  "tika-vin12t0:67": "82.Sesānīti ādimhi pañcasikkhāpadato sesāni upari pañca sikkhāpadāni. Assāti anupasampannassa. Ghaṭetvāti sambandhaṁ katvāti. Navamaṁ.",
  "tika-vin12t0:68": "10. Pathavīkhaṇanasikkhāpadaṁ",
  "tika-vin12t0:69": "86. Dasame bhagavā dassetīti yojanā. Etthāti pathaviyaṁ. Tatthāti tesu pāsāṇādīsu. Muṭṭhippamāṇatoti khaṭakapamāṇato. Sāti adaḍḍhapathavī. Hatthikucchiyanti evaṁnāmake ṭhāne. Ekapacchipūraṁ pathavinti sambandho. Tesaṁyevāti appapaṁsuappamattikāpadānaṁ eva. Hīti saccaṁ, yasmā vā. Etanti yebhuyyenapāsāṇādipañcakaṁ. Tanti kusītaṁ. Āṇāpetvāti ettha ‘‘āṇa pesane’’ti dhātupāṭhesu vuttattā āṇadhātuyeva pesanasaṅkhātaṁ hetvatthaṁ vadati, na ṇāpepaccayo, so pana dhātvattheyeva vattati. Na hi tassa visuṁ vutto abhidheyyo atthi dhātvatthato aññassa abhidheyyassābhāvā. Tāvāti paṭhamaṁ pāḷimuttakavinicchayassa, tato vā.",
  "tika-vin12t0:70": "Pokkharaṁ padumaṁ netīti pokkharaṇī. ‘‘Sodhentehī’’ti padaṁ ‘‘ussiñcituṁ apanetu’’nti padesu bhāvakattā. Yoti ‘‘tanukaddamo’’ti padena yojetabbo. Yo tanukaddamoti hi attho. Kuṭehīti ghaṭehi. Ussiñcitunti ukkhipitvā, uddharitvā vā siñcituṁ. Tatrāti sukkhakaddame, ‘‘yo’’ti pade avayavīādhāro. Yoti sukkhakaddamo.",
  "tika-vin12t0:71": "Taṭanti kūlaṁ. Udakasāmantāti udakassa samīpe. Omakacatumāsanti catumāsato ūnakaṁ. Ovaṭṭhanti devena ovassitaṁ hoti saceti yojanā. Patatīti taṭaṁ patati. Udakeyevāti pakatiudakeyeva. Udakassāti vassodakassa. Tatthāti pāsāṇapiṭṭhiyaṁ. Paṭhamamevāti soṇḍikhaṇanato paṭhamaṁ eva. Udake pariyādiṇṇeti udake sukkhe. Pacchāti udakapūrato pacchā. Tatthāti soṇḍiyaṁ. Udakeyevāti mūlaudakeyeva. Udakanti āgantukaudakaṁ. Allīyatīti piṭṭhipāsāṇe laggati. Tampīti sukhumarajampi. Akatapabbhāreti vaḷañjena akate pabbhāre. Upacikāhi vamīyati, gharagoḷikādayo vā satte vamatīti vammiko.",
  "tika-vin12t0:72": "Gāvīnaṁ khuro kaṇṭakasadisattā gokaṇṭako nāma, tena chinno kaddamo ‘‘gokaṇṭako’’ti vuccati. Acchadanaṁ vā vinaṭṭhacchadanaṁ vā purāṇasenāsanaṁ hotīti yojanā. Tatoti purāṇasenāsanato, gaṇhituṁ vaṭṭatīti sambandho. Avasesanti vinaṭṭhacchadanato. Avasesaṁ iṭṭhakaṁ gaṇhāmi iti saññāyāti yojetabbo. Tenāti iṭṭhakādinā. Yā yāti mattikā. Atintāti anallā, akilinnāti attho.",
  "tika-vin12t0:73": "Tasminti mattikāpuñje. Sabboti sakalo mattikāpuñjo. Assāti mattikāpuñjassa. ‘‘Kappiyakārakehī’’ti padaṁ ‘‘apanāmetvā’’ti pade kāritakammaṁ. Kasmā vaṭṭatīti āha ‘‘udakenā’’tiādi. Hīti saccaṁ, yasmā vā.",
  "tika-vin12t0:74": "Tatthāti mattikāpākāre. Aññampīti maṇḍapathambhato aññampi. Tena apadesenāti tena pāsāṇādipavaṭṭanalesena.",
  "tika-vin12t0:75": "Passāvadhārāyāti muttasotāya. Kattarayaṭṭhiyāti kattaradaṇḍena. Ettha hi kattarayati aṅgapaccaṅgānaṁ sithilabhāvena sithilo hutvā bhavatīti katvā kattaro vuccati jiṇṇamanusso, tena ekantato gahetabbattā kattarena gahitā yaṭṭhi, kattarassa yaṭṭhīti vā katvā kattarayaṭṭhi vuccati kattaradaṇḍo. Dantajapaṭhamakkharena sajjhāyitabbo. Vīriyasampaggahaṇatthanti vīriyassa suṭṭhu paggaṇhanatthaṁ, vīriyassa ukkhipanatthanti attho. Keci bhikkhūti yojanā.",
  "tika-vin12t0:76": "87.Tatrāpīti iṭṭhakakapālādīsupi. Hīti saccaṁ. Tesaṁ anupādānattāti tesaṁ iṭṭhakādīnaṁ aggissa anindhanattā. Hīti saccaṁ, yasmāvā. Tānīti iṭṭhakādīni. Avisayattāti āpattiyā anokāsattā. Tiṇukkanti tiṇamayaṁ ukkaṁ. Tatthevāti mahāpaccariyaṁ eva. Arīyati agginipphādanatthaṁ ghaṁsīyati etthāti araṇī, heṭṭhā nimanthanīyadāru. Saha dhanunā eti pavattatīti sahito, upari nimanthanadāru. Araṇī ca sahito ca araṇīsahito, tena aggiṁ nibbattetvāti yojanā. Yathā kariyamāne na ḍayhati, tathā karohīti sambandho.",
  "tika-vin12t0:77": "88.Āvāṭaṁjānāti āvāṭaṁ kātuṁ, khaṇituṁ vā jānāhīti attho. ‘‘Evaṁ mahāmattikaṁ jāna, thusamattikaṁ jānā’’ti etthāpi yathālābhaṁ sampadānavācakapadaṁ ajjhāharitvā yojanā kātabbā. Sāti pathavī. Tenāti pavaṭṭanādināti. Dasamaṁ.",
  "tika-vin12t0:78": "Musāvādavaggo paṭhamo.",
  "tika-vin12t0:79": "2. Bhūtagāmavaggo",
  "tika-vin12t0:80": "1. Bhūtagāmasikkhāpada-atthayojanā",
  "tika-vin12t0:81": "89. Dutiyavaggassa paṭhame tassāti devatāya. Ukkhittaṁ pharasunti uddhaṁ khittaṁ kuṭhāriṁ. Niggahetunti saṇṭhātuṁ, nivattetuṁ vā. Cakkhuvisayātīteti pasādacakkhussa gocarātikkante. Mahārājasantikāti vessavaṇamahārājassa santikā. Thanamūleyevāti thanasamīpeyeva. Himavanteti himauggiraṇe vane, himayutte vā. Tatthāti himavante, devatāsannipāte vā. Rukkhadhammoti rukkhasabhāvo. Rukkhadhammo ca nāma chedanabhedanādīsu rukkhānaṁ acetanattā kopassa akaraṇaṁ, tasmiṁ rukkhadhamme ṭhitā devatā rukkhadhamme ṭhitā nāma, chedanabhedanādīsu rukkhassa viya rukkhaṭṭhakadevatāya akopanaṁ rukkhadhamme ṭhitā nāmāti adhippāyo. Tatthāti tāsu sannipātadevatāsu. Itīti imassa alabhanassa, imasmiṁ alabhane vā, ādīnavanti sambandho. Bhagavato cāti ca-saddo ‘‘pubbacarita’’nti ettha yojetabbo. Imañca ādīnavaṁ addasa, bhagavato pubbacaritañca anussarīti vākyasampiṇḍanavasena yojanā kātabbā. Tenāti dassanānussaraṇakāraṇena. Assāti devatāya. Saṁvijjati pitā assāti sapitiko, putto. (Tāvāti ativiya, paṭisañcikkhantiyāti sambandho) ‘‘mariyādaṁ bandhissatī’’ti vatvā tassa atthaṁ dassento āha ‘‘sikkhāpadaṁ paññapessatī’’ti. Iti paṭisañcikkhantiyā assā devatāya etadahosīti yojanā.",
  "tika-vin12t0:82": "Yoti yo koci jano. Veti ekantena. Uppatitanti uppajjanavasena attano upari patitaṁ. Bhantanti bhamantaṁ dhāvantaṁ, vārayeti nivāreyya niggaṇheyyāti attho. Tanti janaṁ. Ayaṁ panettha yojanā – sārathi bhantaṁ rathaṁ vāraye iva, tathā yo ve uppatitaṁ kodhaṁ vāraye, taṁ ahaṁ sārathiṁ iti brūmi. Itaro kodhanivārakato añño rājauparājādīnaṁ sārathibhūto jano rasmiggāho rajjuggāho nāmāti.",
  "tika-vin12t0:83": "Dutiyagāthāya vejjo visaṭaṁ vitthataṁ sappavisaṁ sappassa āsīvisassa visaṁ garaḷaṁ osadhehi bhesajjena, mantena ca vineti iva, tathā yo bhikkhave uppatitaṁ kodhaṁ mettāya vineti, so bhikkhu urago bhujago purāṇaṁ pure bhavaṁ jiṇṇaṁ purāṇattā jiṇṇaṁ tacaṁ jahāti iva, tathā orapāraṁ apārasaṅkhātaṁ pañcorambhāgiyasaṁyojanaṁ jahātīti yojanā kātabbā.",
  "tika-vin12t0:84": "Tatrāti dvīsu gāthāsu. Vatthu pana vinaye ārūḷhanti yojanā. Athāti pacchā. Yassa devaputtassāti yena devaputtena. Pariggahoti paricchinditvā gahito. Soti devaputto. Tatoti upagamanato. Yadā hoti, tadāti yojanā. Mahesakkhadevatāsūti mahāparivārāsu devatāsu, mahātejāsu vā. Paṭikkamantīti apenti. Devatā yampi pañhaṁ pucchantīti yojanā. Tatthevāti attano vasanaṭṭhāneyeva. Upaṭṭhānanti upaṭṭhānatthāya, sampadānatthe cetaṁ upayogavacanaṁ. Atha vā upagantvā tiṭṭhati etthāti upaṭṭhānaṁ, bhagavato samīpaṭṭhānaṁ, taṁ āgantvāti attho. Nanti taṁ, ayameva vā pāṭho.",
  "tika-vin12t0:85": "90. ‘‘Bhavantī’’ti iminā virūḷhe mūle nīlabhāvaṁ āpajjitvā vaḍḍhamānake taruṇarukkhagacchādike dasseti. ‘‘Ahuvatthu’’nti iminā pana vaḍḍhitvā ṭhite mahantarukkhagacchādike dasseti. ‘‘Ahuvatthu’’nti ca hiyyattanisaṅkhātāya tthuṁ-vibhattiyā hū-dhātussa ūkārassa uvādeso hoti. Potthakesu pana ‘‘ahuvatī’’ti pāṭho dissati, so apāṭhoti daṭṭhabbo. ‘‘Jāyantī’’ti iminā bhū-dhātussa sattatthabhāvaṁ dasseti , ‘‘vaḍḍhantī’’ti iminā vaḍḍhanatthabhāvaṁ. Etanti ‘‘bhūtagāmo’’ti nāmaṁ. Pīyate yathākāmaṁ paribhuñjīyate, pātabbaṁ paribhuñjitabbanti vā pātabyaṁ, pāsaddo yathākāmaparibhuñjanattho. Tenāha – ‘‘chedanabhedanādīhi yathāruci paribhuñjitabbatāti attho’’ti.",
  "tika-vin12t0:86": "91. ‘‘Idānī’’ti padaṁ ‘‘āhā’’ti pade kālasattamī. Yasminti bīje. Tanti bījaṁ. Pañca bījajātānīti ettha jātasaddassa tabbhāvatthataṁ sandhāya aṭṭhakathāsu evaṁ vuttaṁ. Tabbhāvatthassa ‘‘mūle jāyantī’’ti imāya pāḷiyā asaṁsandanataṁ sandhāya vuttaṁ saṅgahakārena ‘‘na samentī’’ti. Aṭṭhakathācariyānaṁ matena sati jātasaddassa tabbhāvatthabhāve ‘‘mūle jāyantī’’tiādīsu mūle mūlāni jāyantīti doso bhaveyyāti manasi katvā āha ‘‘na hī’’tiādi. Hīti saccaṁ, yasmā vā. Tānīti rukkhādīni. Tassāti ‘‘bhūtagāmo nāma pañca bījajātānī’’ti padassa. Etanti ‘‘bījajātānī’’ti nāmaṁ. Bījesu jātāni bījajātānīti vutte ‘‘mūle jāyantī’’tiādinā sameti. Etenāti ‘‘bījato’’tiādinā saṅgahoti sambandho.",
  "tika-vin12t0:87": "‘‘Yehī’’ti padaṁ ‘‘jātattā’’ti pade apādānaṁ, hetu vā ‘‘vuttānī’’ti pade karaṇaṁ, kattā vā. Tesanti bījānaṁ. Rukkhādīnaṁ viruhanaṁ janetīti bījaṁ. ‘‘Bījato’’tiādinā kāriyopacārena kāraṇassa dassitattā kāraṇūpacāraṁ padīpeti. Aññānipi yāni vā pana gacchavallirukkhādīni atthi saṁvijjanti, tāni gacchavallirukkhādīni jāyanti sañjāyantīti yojanā. Tānīti gacchavallirukkhādīni . Tañca mūlaṁ, pāḷiyaṁ vuttahaliddādi ca atthi, sabbampi etaṁ mūlabījaṁ nāmāti sambandho. Etthāti bījesu, khandhabījesu vā.",
  "tika-vin12t0:88": "92.Saññāvasenāti ‘‘bīja’’nti saññāvasena. ‘‘Tatthā’’ti padaṁ ‘‘veditabbo’’ti pade ādhāro. ‘‘Yathā’’tiādinā kāraṇopacārena kāriyassa vuttattā phalūpacāraṁ dasseti. Yaṁ bījaṁ vuttaṁ, taṁ dukkaṭavatthūti yojanā. Yadetaṁ ādipadanti yojetabbaṁ. Tenāti ādipadena. Ravīyati bhagavatā kathīyatīti rutaṁ, pāḷi, tassa anurūpaṁ yathārutaṁ, pāḷianatikkantanti attho.",
  "tika-vin12t0:89": "Etthāti ‘‘bīje bījasaññī’’tiādipade, imasmiṁ sikkhāpade vā. Udake ṭhāti pavattatīti udakaṭṭho, evaṁ thalaṭṭhopi. Tatthāti udakaṭṭhathalaṭṭhesu. Sāsapassa mattaṁ pamāṇaṁ assa sevālassāti sāsapamattiko. Tilassa bījapamāṇaṁ assa sevālassāti tilabījako. Pamāṇatthe ko. Ādisaddena saṅkhapaṇakādayo sevāle saṅgaṇhāti. Tattha tilabījapamāṇo jalasaṇṭhito nīlādivaṇṇayutto sevālo tilabījaṁ nāma, sapatto appakaṇḍo ukkhalipidhānādipamāṇo samūlo eko sevālaviseso saṅkho nāma, bhamarasaṇṭhāno nīlavaṇṇo eko sevālaviseso paṇako nāma. Udakaṁ sevatīti sevālo. Tatthāti sevālesu. Yoti sevālo. Patiṭṭhitaṁ sevālanti sambandho. Yattha katthacīti mūle vā naḷe vā patte vā. Uddharitvāti uppāṭetvā. ‘‘Hatthehī’’ti padaṁ ‘‘viyūhitvā’’ti pade karaṇaṁ. Hīti saccaṁ, yasmā vā. Tassāti sevālassa. Ettāvatāti ito cito ca viyūhanamattena. Yo sevālo nikkhamati, taṁ sevālanti yojanā. Parissāvanantarenāti parissāvanachiddena. Uppalāni asmiṁ gaccheti uppalinī. Padumāni asmiṁ gaccheti paduminī, ino, itthiliṅgajotako ī. Tatthevāti udakeyeva. Tānīti vallītiṇāni. Hīti saccaṁ, yasmā vā. Anantakoti sāsapamattiko sevālo. So hi natthi attato anto lāmako sevālo etassāti katvā ‘‘anantako’’ti vuccati. Attanāyeva hi sukhumo, tato sukhumo sevālo natthīti adhippāyo. Tatthāti dukkaṭavatthubhāve. Tampīti ‘‘sampuṇṇabhūtagāmaṁ na hotī’’ti vacanampi. Pisaddo mahāpaccariādiaṭṭhakathācariyānaṁ vacanāpekkho. Hīti saccaṁ, yasmā vā. Na āgato, tasmā na sametīti yojanā. Athāti tasmiṁ anāgate. Etanti anantakasevālādiṁ. Gacchissatīti vadeyyāti sambandho. Tampīti ‘‘gacchissatī’’ti vacanampi. Pisaddo purimaṭṭhakathācariyānaṁ vacanāpekkho.",
  "tika-vin12t0:90": "Abhūtagāmamūlattātādisassa bījagāmassāti ettha bījagāmo tividho hoti – yo sayaṁ bhūtagāmato hutvā aññampi bhūtagāmaṁ janeti, ambaṭṭhiādiko. Yo pana sayaṁ bhūtagāmato hutvā aññaṁ pana bhūtagāmaṁ na janeti, tālanāḷikerādikhāṇu. Yo pana sayampi bhūtagāmato ahutvā aññampi bhūtagāmaṁ na janeti. Pānīyaghaṭādīnaṁ bahi sevāloti. Bhūtagāmo pana catubbidho hoti – yo sayaṁ bījagāmato hutvā aññampi bījagāmaṁ janeti, etarahi ambarukkhādiko. Yo pana sayaṁ bījagāmato ahutvāva aññaṁ bījagāmaṁ janeti, ādikappakāle ambarukkhādiko. Yo pana sayaṁ bījagāmato hutvā aññaṁ pana bījagāmaṁ na janeti, nīlavaṇṇo phalitakadalīrukkhādiko. Yo pana sayampi bījagāmato ahutvā aññampi bījagāmaṁ na janeti, idha vutto anantakasevālādikoti. Tattha catutthaṁ bhūtagāmaṁ sandhāya vuttaṁ ‘‘abhūtagāmamūlakattā tādisassa bījassā’’ti. Ayaṁ pana tatiyabījagāmassa ca catutthabhūtagāmassa ca viseso – tatiyabījagāme mūlapaṇṇāni na paññāyanti, catutthabhūtagāme tāni paññāyantīti. Mūlapaṇṇānaṁ apaññāyanattā bījagāmoti vutto, tesaṁ paññāyanattā bhūtagāmoti vutto. Itarathā hi virodho bhaveyyāti. Attano vāde pācittiyabhāvato garukaṁ, mahāpaccariādīnaṁ vāde dukkaṭamattabhāvato lahukaṁ. Etanti ṭhānaṁ.",
  "tika-vin12t0:91": "Evaṁ udakaṭṭhaṁ dassetvā thalaṭṭhaṁ dassento āha ‘‘thalaṭṭhe’’tiādi. Thalaṭṭhe vinicchayo evaṁ veditabboti yojanā. Tatthāti haritakhāṇūsu. Uddhaṁ vaḍḍhatīti navasākhāniggamanena chinnato upari vaḍḍhati. Soti khāṇu. Phalitāya kadaliyā khāṇu bījagāmena saṅgahitoti yojanā. Phalaṁ sañjātaṁ etissāti phalitā. Tathāti ‘‘bhūtagāmeneva saṅgahitā’’ti padāni ākaḍḍhati. Yadāti yasmiṁ kāle. Ratanappamāṇāpīti hatthappamāṇāpi. Athāti apādānattho, tato rāsikaraṇato aññanti attho. Bhūmiyaṁ nikhaṇantīti sambandho. ‘‘Mūlesu ceva paṇṇesu cā’’ti ettha casaddo samuccayatthova, na vikappatthoti āha ‘‘mūlamattesu panā’’tiādi.",
  "tika-vin12t0:92": "Bījānīti mūlādibījāni. Ṭhapitāni hontīti sambandho. ‘‘Uparī’’ti padena heṭṭhā mūlāni cāti atthaṁ nayena ñāpeti. Na aṅkure niggatamatteyeva , atha kho harite nīlapaṇṇavaṇṇe jāteyeva bhūtagāmasaṅgaho kātabboti āha ‘‘harite’’tiādi. Tālaṭṭhīnaṁ mūlanti sambandho. Dantasūci viyāti hatthidantasūci viya. Yathā asampuṇṇabhūtagāmo tatiyo koṭṭhāso na āgato, na evaṁ amūlakabhūtagāmo. So pana āgatoyevāti āha ‘‘amūlakabhūtagāme’’ti. Amūlikalatā viya amūlakabhūtagāme saṅgahaṁ gacchatīti attho.",
  "tika-vin12t0:93": "Vandākāti rukkhādanī. Sā hi sayaṁ rukkhaṁ nissāya jāyantīpi attano nissayānaṁ rukkhānaṁ adanattā bhakkhanattā vadīyati thutīyatīti ‘‘vandākā’’ti vuccati. Aññā vāti vandākāya aññā vā. Tanti vandākādiṁ. Tatoti rukkhato. Vananti khuddako gaccho. Pagumboti mahāgaccho. Daṇḍakoti rukkho daṇḍayogato. Tassāpīti amūlikalatāyapi. Ayameva vinicchayoti vandākādikassa vinicchayo viya ayaṁ vinicchayo daṭṭhabboti yojanā. ‘‘Dve tīṇi pattānī’’ti vuttattā ekapatto sañjāyantopi aggabījasaṅgahaṁ gacchatīti attho. ‘‘Anupasampannenā’’ti padaṁ ‘‘littassā’’ti pade kattā. Nidāghasamayeti gimhakāle. Abbohārikoti āpattiyā aṅganti na voharitabbo. Voharituṁ na arahatīti attho. Etanti abbohārikataṁ, ‘‘sace…pe… pamajjitabbā’’ti vacanaṁ vā.",
  "tika-vin12t0:94": "Ahiṁ sappaṁ chādetīti ahicchattaṁ, taṁyeva ahicchattakaṁ. Yathākathañci hi byuppatti, ruḷhiyā atthavinicchayo. Tasmāti tato vikopanato. Tatthāti ahicchattake. Heṭṭhā ‘‘udakapappaṭako’’ti vatvā idha ‘‘rukkhapappaṭikāyapī’’ti vuttattā pappaṭakasaddo dviliṅgoti daṭṭhabbo. Tanti pappaṭikaṁ. Ṭhitaṁ niyyāsanti sambandho. Evaṁ ‘‘lagga’’nti etthāpi. Hatthakukkuccenāti hatthalolena. ‘‘Chindantassāpī’’ti pade hetu.",
  "tika-vin12t0:95": "Vāsatthikenāti vāsaṁ icchantena. ‘‘Ocināpetabbā’’ti pade kattā. Uppāṭentehīti uddharantehi. Tesanti sāmaṇerānaṁ. Sākhaṁ gahitanti sambandho. Ṭhapitassa siṅgīverassāti yojanā.",
  "tika-vin12t0:96": "Chijjanakanti chijjanayuttaṁ, chijjanārahanti attho. ‘‘Caṅkamitaṭṭhānaṁ dassessāmī’’ti iminā vattasīsena caṅkamanaṁ vaṭṭatīti dasseti. ‘‘Bhijjatī’’ti iminā abhijjamāne gaṇṭhipi kātabboti dasseti. Dārumakkaṭakanti makkaṭassa hattho makkaṭo upacārena, makkaṭo viyāti makkaṭako, sadisatthe ko. Dārusaṅkhāto makkaṭako dārumakkaṭako. Taṁ ākoṭentīti sambandho. Aniyāmitattāti imanti aniyāmitattā vacanassa. Idaṁ mahāsāmaññaṁ, visesasāmaññampi vaṭṭatīti āha ‘‘nāmaṁ gahetvāpī’’tiādi. Sabbanti sabbaṁ vacanaṁ.",
  "tika-vin12t0:97": "‘‘Imaṁ jānātiādīsū’’ti padaṁ ‘‘evamattho daṭṭhabbo’’ti pade ādhāro. Imaṁ mūlabhesajjaṁ jānāti imaṁ mūlabhesajjaṁ yojituṁ jānāti yojanā. Ettāvatāti ‘‘imaṁ jānā’’tiādivacanamattena. Kappiyanti samaṇavohārena, vohārassa vā yuttaṁ anurūpaṁ. Etthāti ‘‘kappiyaṁ kātabba’’nti vacane. Nibbaṭṭabījamevāti phalato nibbaṭṭetvā visuṁ kataṁ bījaṁ eva. Tatthāti sutte. Karontena bhikkhunā kātabbanti yojanā. ‘‘Kappiyanti vatvāvā’’ti iminā paṭhamaṁ katvā aggisatthanakhāni uddharitvā pacchā vattuṁ na vaṭṭatīti dasseti. Lohamayasatthassāti ayatambādilohamayassa satthassa. Tehīti manussādīnaṁ nakhehi. Tehīti assādīnaṁ khurehi. Tehīti hatthinakhehi. Yehīti nakhehi. Tatthajātakehipīti tasmiṁ satthe jātakehipi, nakhehīti sambandho.",
  "tika-vin12t0:98": "Tatthāti purimavacanāpekkhaṁ. ‘‘Kappiyaṁ karontenā’’tiādivacanamapekkhati. ‘‘Ucchuṁ kappiyaṁ karissāmī’’ti ucchumeva vijjhati, pageva. ‘‘Dāruṁ kappiyaṁ karissāmī’’ti ucchuṁ vijjhati, ‘‘dāruṁ kappiyaṁ karissāmī’’ti dārumeva vā vijjhati, vaṭṭati ekābaddhattāti vadanti. Tanti rajjuṁ vā valliṁ vā. Sabbaṁ khaṇḍanti sambandho. Tatthāti maricapakkesu. Kaṭāhanti ekāya bhājanavikatiyā nāmametaṁ. Idha pana bījānaṁ bhājanabhāvena taṁsadisattā phalapheggupi ‘‘kaṭāha’’nti vuccati. Ekābaddhanti kaṭāhena ekato ābaddhaṁ.",
  "tika-vin12t0:99": "Tānīti tiṇāni. Tenāti rukkhapavaṭṭanādinā. Tatrāti tasmiṁ ṭhapanapātanaṭṭhāne. ‘‘Manussaviggahapārājikavaṇṇanāya’’nti padaṁ ‘‘vutta’’nti pade sāmaññādhāro. Bhikkhu ajjhotthaṭo hotīti sambandho. Opāteti āvāṭe. So hi avapatanaṭṭhānattā ‘‘opāto’’ti vuccati. Rukkhanti ajjhotthaṭarukkhaṁ. Bhūminti opātathirabhūmiṁ. Jīvitahetūti nimittatthe paccattavacanaṁ, jīvitakāraṇāti attho. ‘‘Bhikkhunā’’ti padaṁ ‘‘nikkhāmetu’’nti pade bhāvakattā, kāritakattā vā. ‘‘Ajjhotthaṭabhikkhu’’nti vā ‘‘opātabhikkhu’’nti vā kāritakammaṁ ajjhāharitabbaṁ. Tatthāti anāpattibhāve, anāpattibhāvassa vā. Etassāti suttassa. Paro pana kāruññena karotīti sambandho. Etampīti kāruññampi. Hīti saccaṁ, yasmā vāti. Paṭhamaṁ.",
  "tika-vin12t0:100": "2. Aññavādakasikkhāpadaṁ",
  "tika-vin12t0:101": "94. Dutiye anācāranti acaritabbaṁ kāyavacīdvāravītikkamaṁ. Sabbanāmassa aniyamatthattā idha vacananti āha ‘‘aññena vacanena aññaṁ vacana’’nti. Soti bhikkhu, vadatīti sambandho. Koti ko puggalo. Kinti kiṁ āpattiṁ. Kisminti kismiṁ vatthusmiṁ. Kinti kiṁ kammaṁ. Kanti kaṁ puggalaṁ. Kinti kiṁ vacanaṁ.",
  "tika-vin12t0:102": "Etthāti ‘‘ko āpanno’’tiādipāḷiyaṁ. ‘‘Bhikkhūhī’’ti padaṁ ‘‘vutto’’ti pade kattā. Asāruppanti bhikkhūnaṁ asāruppaṁ. Esoti eso attho, vibhavoti attho. Etanti vatthu. Bhaṇanto vā hutvā aññenaññaṁ paṭicaratīti sambandho. Etthāti paṭicchannāsane. Sotanti sotadvāraṁ. Cakkhunti cakkhudvāraṁ.",
  "tika-vin12t0:103": "98.Aññanti pucchitatthato aññaṁ apucchitamatthaṁ. Bhāvappadhānoyaṁ kattuniddesoti āha ‘‘aññenaññaṁ paṭicaraṇassetaṁ nāma’’nti. Tuṇhībhāvassāti abhāsanassa. Ātyūpasaggo luttaniddiṭṭhoti āha ‘‘āropetū’’ti. Evaṁ ‘‘aropite’’ti etthapi. Tenāha ‘‘anāropite’’ti.",
  "tika-vin12t0:104": "101.Tanti aññavādakavihesakaropanakammaṁ. Assāti bhaveyya, hoti vā.",
  "tika-vin12t0:105": "102.Kinti kiṁ vacanaṁ. Yenāti yena byādhinā kathetuṁ na sakkoti, tādiso byādhi mukhe hotīti yojanā. Tappaccayāti tato kathitakāraṇāti. Dutiyaṁ.",
  "tika-vin12t0:106": "3. Ujjhāpanakasikkhāpadaṁ",
  "tika-vin12t0:107": "103. Tatiye bhikkhū ujjhāpentīti ettha ‘‘bhikkhū’’ti kāritakammattā karaṇatthe upayogavacananti āha ‘‘tehi bhikkhūhī’’ti. Okāraviparīto ukāroti ca jhesaddo ñāṇatthoti ca dassento āha ‘‘avajānāpentī’’ti. ‘‘Taṁ āyasmanta’’nti padaṁ ‘‘avajānāpentī’’ti pade dhātukammaṁ. Anekatthattā dhātūnaṁ jhesaddo olokanattho ca cintanattho ca hoti, tenāha ‘‘olokāpentī’’tiādi. Etthāti ‘‘bhikkhū ujjhāpentī’’ti pade. Chandāyāti chandatthaṁ. Yesaṁ senāsanāni ca paññapeti, bhattāni ca uddisati, tesaṁ attani pematthanti attho. Aṭṭhakathāyaṁ pana ‘‘chandāyāti chandenā’’ti vuttaṁ. Iminā liṅgavipallāsanayo vutto. Paresaṁ attano pemenāti attho. Pakkhapātenāti attano pakkhe pātāpanena.",
  "tika-vin12t0:108": "105. Ujjhāpenti anenāti ujjhāpanakaṁ. Khiyyanti anenāti khiyyanakanti dassento āha ‘‘yena vacanenā’’tiādi.",
  "tika-vin12t0:109": "106. Upasampannaṁ saṅghena sammataṁ maṅkukattukāmoti sambandhaṁ dassento āha ‘‘upasampannaṁ saṅghena sammata’’ntiādi. Sambajjhanaṁ sambandho, kātabboti yojanā. Upasampannassa saṅghena sammatassa avaṇṇaṁ kattukāmo ayasaṁ kattukāmoti vibhattivipariṇāmena sambandhaṁ dassento āha ‘‘vibhattivipariṇāmo kātabbo’’ti. ‘‘Vasenā’’ti padaṁ vibhattivipariṇāmo kātabbo’’ti pade visesanaṁ. Yasmā viseso natthi, tasmā katanti yojanā. Tanti ‘‘khiyyanaka’’nti padaṁ. So ca bhikkhūti ujjhāpanako ca khiyyanako ca so ca bhikkhu. Athāti tasmā ujjhāpanakakhiyyanakakarattā. Assāti bhikkhuno. Assāti bhaveyya.",
  "tika-vin12t0:110": "‘‘Upasampanna’’nti padaṁ ‘‘ujjhāpetī’’ti pade dhātukammaṁ ‘‘anupasampanna’’nti padaṁ kāritakammaṁ, ‘‘anupasampanna’’nti padaṁ ‘‘ujjhāpetī’’ti kāritakiriyaṁ apekkhitvā kammaṁ hoti. ‘‘Khiyyatī’’ti suddhakiriyāya apekkhāya vibhattivipallāso hotīti āha ‘‘tassa vā’’tiādi. Tassāti anupasampannassa santiketi sambandho. Tanti saṅghena sammataṁ upasampannaṁ. ‘‘Saṅghena asammata’’nti ettha na apalokanakammena asammataṁ, kammavācāya pana asammatanti āha ‘‘kammavācāyā’’tiādi. Dve tayo hutvā kammavācāya sammanitumasakkuṇeyyattā asammatanti ca dassento āha ‘‘yatrā’’tiādi. Yatrāti yasmiṁ vihāre. ‘‘Anupasampannaṁ saṅghena sammata’’nti ettha anupasampannassa sammutiyo dātumasakkuṇeyyattā pubbavohāravasena sammatanti vuttanti dassento āha ‘‘kiñcāpī’’tiādi. Tanti anupasampannabhāve ṭhitaṁ. Byattassāti viyattassa. Saṅghena vā katoti yojanāti. Tatiyaṁ.",
  "tika-vin12t0:111": "4. Paṭhamasenāsanasikkhāpadaṁ",
  "tika-vin12t0:112": "108. Catutthe himameva himanto, himante niyutto hemantiko, kāloti āha ‘‘hemantakāle’’ti. Otāpentā pakkamiṁsūti sambandho. Kālasaddassa sambandhisaddattā sambandhāpekkhoti āha ‘‘yassa kassacī’’ti. Himavassenāti himena ca vassena ca.",
  "tika-vin12t0:113": "110. ‘‘Vassiko’’ti na saṅketāti avassikasaṅketā. ‘‘Aṭṭha māse’’ti sāmaññato vuttepi ‘‘avassikasaṅkete’’ti visesitattā hemantikagimhikamāsāyeva gahetabbāti āha ‘‘cattāro hemantike’’tiādi. Yatthāti yasmiṁ rukkhe. Na ūhadantīti sambandho. ‘‘Kākā vā’’ti ettha vāsaddo sampiṇḍanattho. Tenāha ‘‘aññe vā sakuntā’’ti. Tasmāti yasmā anujānāti, tasmā. Yatthāti yasmiṁ rukkhe, vissamitvā gacchantīti yojanā. Yasminti rukkhe, katvā vasantīti yojanā. Aṭṭha māse evāti sambhavato āha ‘‘yesu janapadesū’’tiādi . Tesupīti janapadesupi. Avassikasaṅkete evāti sambhavato āha ‘‘yatthā’’tiādi. Yatthāti yesu janapadesu. ‘‘Vigatavalāhakaṁ visuddhaṁ nabhaṁ hotī’’ti iminā sace avigatavalāhakaṁ avisuddhaṁ nabhaṁ hoti, nikkhipituṁ na vaṭṭatīti dīpeti. ‘‘Evarūpe kāle’’ti padaṁ ‘‘nikkhipituṁ vaṭṭatī’’ti pade ādhāro.",
  "tika-vin12t0:114": "Abbhokāsikenāpīti abbhokāsadhutaṅgayuttenāpi. Pisaddo rukkhamūlikassa apekkhako. Vattaṁ vitthārento āha ‘‘tassa hī’’tiādi. Tassāti abbhokāsikassa. Hisaddo vitthārajotako. Tatthevāti puggalikamañcakeyeva. Saṅghikaṁ mañcanti sambandho. Vītamañcakoti vāyitamañcako. Tasminti vītamañcake. Purāṇamañcako nassantopi anagghoti āha ‘‘purāṇamañcako gahetabbo’’ti. Cammena avanahitabboti onaddho, so eva onaddhako. Gahetvā ca pana paññapetvā nipajjituṁ na vaṭṭatīti yojanā. Asamayeti vassikasaṅkhāte akāle. Catugguṇenāpīti catupaṭalenapi. Vaṭṭanti valāhakā āvaṭṭanti asmiṁ samayeti vaṭṭulo, so eva vaṭṭaliko, sattāhaṁ vaṭṭaliko, sattāho vā vaṭṭaliko sattāhavaṭṭaliko, so ādi yesaṁ tānīti sattāhavaṭṭalikādīni. Ādisaddena sattāhato ūnādhikāni gahetabbāni. Kāyānugatikattāti kāyaṁ anugamakattā kāyasadisattāti attho.",
  "tika-vin12t0:115": "Paṇṇakuṭīsūti paṇṇena chāditakuṭīsu. Sabhāgabhikkhūnanti attanā sabhāgabhikkhūnaṁ, santikanti sambandho. Anovassake ṭhāneti yojanā. Laggetvāti lambetvā, ayameva vā pāṭho. ‘‘Sammajjani’’nti padaṁ ‘‘gahetvā’’ti pade avuttakammaṁ, ‘‘ṭhapetabbā’’ti pade vuttakammaṁ. Dhovitvāti sammajjaniṁ suddhaṁ katvā. Uposathāgārādīsūtiādisaddena pariveṇādīni gahetabbāni.",
  "tika-vin12t0:116": "Yo pana bhikkhu gantukāmo hoti, tenāti yojanā. Tatthāti sālāyaṁ. Yattha katthacīti yasmiṁ kismiñci ṭhāne. Pākatikaṭṭhāneti pakatiyā gahitaṭṭhāne. Tatra tatrevāti tesu tesu cetiyaṅgaṇādīsuyeva . Asanasālanti asanti bhakkhanti assaṁ sālāyanti asanā, asanā ca sā sālā ceti asanasālā, bhojanasālāti attho. Tatrāti tassa sammajjantassa, tasmiṁ ‘‘vattaṁ jānitabba’’nti pāṭhe vā. Majjhatoti pavittato, suddhaṭṭhānatoti attho. Pādaṭṭhānābhimukhāti sammajjantassa pādaṭṭhānaṁ abhimukhā. Vālikā haritabbāti paṁsu ca vālikā ca apanetabbā. Sammuñcanīsalākāya paraṁ pelletabbāti adhippāyo. Bahīti sammajjitabbatalato bahi.",
  "tika-vin12t0:117": "111.Masārakotīti ettha itisaddo nāmapariyāyo, masārako nāmāti attho. Evaṁ bundikābaddhotītiādīsupi. Pāde masitvā vijjhitvā tattha aṭaniyo pavesetabbā etthāti masārako. Bundo eva bundiko, pādo, tasmiṁ ābaddhā bandhitā aṭanī yassāti bundikābaddho. Kuḷīrassa pādo viya pādo yassāti kuḷīrapādako, yathā kuḷīro vaṅkapādo hoti, evaṁ vaṅkapādoti vuttaṁ hoti. Āhacca aṅge vijjhitvā tattha pavesito pādo yassāti āhaccapādako. Āṇinti aggakhilaṁ. Mañcati puggalaṁ dhāretīti mañco. Pīṭhati visamadukkhaṁ hiṁsatīti pīṭhaṁ. Paṇavoti eko tūriyaviseso, tassa saṇṭhānaṁ katvāti attho. Tañhi etarahi buddhapaṭimassa pallaṅkasaṇṭhānaṁ hoti. Tanti kocchaṁ. Karonti kirāti sambandho. Etthāti senāsanaparibhoge. Hīti saccaṁ. Tanti kocchaṁ mahagghaṁ hoti, mahagghattā bhaddapīṭhantipi vuccati. Yenāti yena bhikkhunā. ‘‘Thāmamajjhimassā’’ti padena pamāṇamajjhimaṁ nivatteti.",
  "tika-vin12t0:118": "Etthāti ‘‘anāpucchaṁ vā gaccheyyā’’ti pade. Thero āṇāpetīti yojanā. Āṇāpetīti ca āṇa-dhātuyā eva pesanasaṅkhātassa hetvatthassa vācakattā ṇāpesaddo svatthova. Soti daharo. Tathāti yathā therena vutto, tathā katvāti attho. Tatthāti divāṭṭhāne, mañcapīṭhe vā. Tatoti ṭhapanakālato. Paribundheti hiṁ setīti palibodho, parisaddo upasaggo, so vikāravasena aññathā jāto. So palibodho aññattha āvāsādiko, idha pana santharāpitamañcādiko. Sāyanti sāyanhe, bhummatthe cetaṁ upayogavacanaṁ. Thero bhaṇatīti sambandho. Tatthāti mañcapīṭhe. ‘‘Bālo hotī’’ti vatvā tassa atthaṁ dassento āha ‘‘anuggahitavatto’’ti. Anuggahitaṁ vattaṁ yenāti anuggahitavatto, thero. Tajjetīti ubbejeti. Tasminti dahare. Assāti therassa.",
  "tika-vin12t0:119": "Āṇattikkhaṇeyevāti therassa pesanakkhaṇeyeva. Daharo vadatīti yojanā. ‘‘Thero’’ti padaṁ ‘‘vatvā gacchatī’’ti padadvaye kattā, ‘‘kāretabbo’’ti pade kammaṁ. Nanti mañcapīṭhaṁ, ‘‘paññapetvā’’tipadamapekkhiya evaṁ vuttaṁ. Nanti daharaṁ vā. ‘‘Vatvā’’ti padamapekkhiya evaṁ vuttaṁ. Tatthevāti mañcapīṭheyeva. Assāti therassa. Tatthāti divāṭṭhāne. Bhojanasālato aññattha gacchantoti bhojanasālato nikkhamitvā mañcapīṭhapaññāpanaṭṭhānato aññaṁ ṭhānaṁ gacchanto, theroti yojanā. Tatthevāti divāṭṭhāneyeva. Yatricchatīti yaṁ ṭhānaṁ gantumicchatīti attho. Antarasannipāteti sakalaṁ ahorattaṁ asannipātetvā antare sannipāte satīti yojanā.",
  "tika-vin12t0:120": "Tatthāti tasmiṁ ṭhāne. Āgantukā gaṇhantīti sambandho. Tatoti gaṇhanato. Tesanti āgantukānaṁ . Yehīti āvāsiko vā hotu, āgantuko vā, yehi bhikkhūhi. Teti nisinnakabhikkhū. Uddhaṁ pāḷipāṭhaṁ sāreti pavattetīti ussārako. Dhammakathāyaṁ sādhūti dhammakathiko. Tasminti ussārake vā dhammakathike vā. Ahorattanti aho ca ratti ca ahorattaṁ, accantasaṁyogapadaṁ. Itarasminti paṭhamaṁ nisinnabhikkhuto aññasmiṁ bhikkhumhīti yojanā. Antoupacāraṭṭheyevāti leḍḍupātasaṅkhātassa upacārassa anto ṭhiteyeva, anādare cetaṁ bhummaṁ. Sabbatthāti āpattivāraanāpattivāresu.",
  "tika-vin12t0:121": "112. Cimilikaṁ vātiādīsu vinicchayo evaṁ veditabboti yojanā. Tanti cimilikattharaṇaṁ. Uttari attharitabbanti uttarattharaṇanti dassento āha ‘‘uttarattharaṇaṁ nāmā’’tiādi. Bhūmiyanti sudhādiparikammena akatāyaṁ pakatibhūmiyaṁ. Cammakhaṇḍoti ettha cammaṁyeva ante khaṇḍattā chinnattā cammakhaṇḍoti vuccati. Nanu sīhacammādīni na kappantīti āha ‘‘aṭṭhakathāsu hī’’tiādi. Hīti saccaṁ. Tasmāti yasmā na dissati, tasmā. Pariharaṇeyevāti attano santakanti paricchinditvā, puggalikanti vā pariggahetvā taṁ taṁ ṭhānaṁ haraṇeyeva. Pādo puñchīyati sodhīyati etāyāti pādapuñchanīti katvā rajjupilotikāyo pādapuñchanīti vuccatīti āha ‘‘pādapuñchanī nāmā’’tiādi. Mayasaddalopaṁ katvā phalakapīṭhanti vuttanti āha ‘‘phalakapīṭhaṁ nāma phalakamayaṁ pīṭha’’nti. Phalakañca pīṭhañca phalakapīṭhanti vā dassetuṁ vuttaṁ ‘‘atha vā’’ti. Etenāti ‘‘phalakapīṭha’’nti padena. ‘‘Saṅgahita’’nti pade karaṇaṁ, kattā vā. Bījanipattakanti caturassabījanīyeva sakuṇapattasadisattā bījanipattakaṁ, sadisatthe ko. ‘‘Ajjhokāse’’ti padaṁ ‘‘pacitvā’’ti pade ādhāro. Aggisālāyanti agginā pacanasālāyaṁ. Pabbhāreti leṇasadise pabbhāre. Yatthāti yasmiṁ ṭhāne.",
  "tika-vin12t0:122": "Yasminti puggale. ‘‘Attano puggalikamiva hotī’’ti iminā anāpattīti dasseti.",
  "tika-vin12t0:123": "113. Yo bhikkhu vā lajjī hoti, tathārūpaṁ bhikkhuṁ vā ti yojanā. ‘‘Lajjī hotī’’ti vatvā tassa atthaṁ dassento āha ‘‘attano palibodhaṁ viya maññatī’’ti. Yoti āpucchako bhikkhu. ‘‘Kenaci upaddutaṁ hotī’’ti saṅkhepena vuttamatthaṁ vitthārento āha ‘‘sacepi hī’’tiādi. Hisaddo vitthārajotako. Vuḍḍhataro bhikkhu gaṇhātīti sambandho. Taṁ padesanti senāsanaṭṭhapitaṭṭhānaṁ. Āpadāsūti vipattīsūti. Catutthaṁ.",
  "tika-vin12t0:124": "5. Dutiyasenāsanasikkhāpadaṁ",
  "tika-vin12t0:125": "116. Pañcame mañcakabhisīti mañce attharitabbo mañcako, soyeva bhisīti mañcakabhisi. Evaṁ pīṭhakabhisipi. Pāvāro kojavoti dveyeva paccattharaṇanti vuttāti āha ‘‘pāvāro’’tiādi. Vuttanti aṭṭhakathāsu vuttaṁ. Dutiyātikkameti dutiyapādātikkame. Senāsanatoti sace ekaṁ senāsanaṁ hoti, tato. Atha bahūni senāsanāni honti, sabbapacchimasenāsanato. Eko leḍḍupāto senāsanassa upacāro hoti, eko parikkhepārahoti āha ‘‘dve leḍḍupātā’’ti.",
  "tika-vin12t0:126": "Sace bhikkhu, sāmaṇero, ārāmiko cāti tayo honti, bhikkhuṁ anāpucchitvā sāmaṇero vā ārāmiko vā na āpucchitabbo. Atha sāmaṇero, ārāmiko cāti dve honti, sāmaṇeraṁ anāpucchitvā ārāmikova na āpucchitabboti dassento āha ‘‘bhikkhumhi satī’’tiādi. Tīsupi asantesu āpucchitabbavidhiṁ dassetuṁ vuttaṁ ‘‘tasmimpi asatī’’tiādi. Yenāti upāsakena, ‘‘kārito’’ti pade kattā. Tassāti vihārasāmikassa. Tasmimpi asati gantabbanti yojanā. Pāsāṇesūti pāsāṇaphalakesu. Sace ussahatīti sace sakkoti. Ussahantena bhikkhunā ṭhapetabbanti yojanā. Tepīti upāsakāpi, na sampaṭicchantīti sambandho. Tatthāti dārubhaṇḍādīsu.",
  "tika-vin12t0:127": "Paricchedākārena veṇīyati dissatīti pariveṇaṁ. ‘‘Atha kho’’ti padaṁ ‘‘veditabba’’nti pade arucilakkhaṇaṁ. ‘‘Āsanne’’ti iminā upacārasaddassa upaṭṭhānatthaaññaropanatthe nivatteti. Yasmā vammikarāsiyeva hoti, tasmāti yojanā. Upacinantīti upacikā, tāhi nimittabhūtāhi palujjati nassatīti attho. Senāsananti vihāraṁ. Khāyitunti khādituṁ, ayameva vā pāṭho. Tanti mañcapīṭhaṁ. Mañcapīṭhaṁ vihāre apaññapetvā vihārūpacāre paññāpanassa visesaphalaṁ dassetuṁ āha ‘‘vihārūpacāre panā’’tiādi. Vihārūpacāre paññapitanti sambandho.",
  "tika-vin12t0:128": "118. ‘‘Gacchantenā’’ti padaṁ ‘‘gantabba’’nti pade kattā. Tathevāti yathā purimabhikkhu karoti, tatheva. Vasantena bhikkhunā paṭisāmetabbanti yojanā. Rattiṭṭhānanti rattiṁ vasanaṭṭhānaṁ.",
  "tika-vin12t0:129": "Yā dīghasālā vā yā paṇṇasālā vā upacikānaṁ uṭṭhānaṭṭhānaṁ hoti, tatoti yojanā. Tasminti dīghasālādike. Hīti saccaṁ , yasmā vā, santiṭṭhantīti sambandho. Siluccayoti pabbato, tasmiṁ leṇaṁ siluccayaleṇaṁ, pabbataguhāti attho. Upacikāsaṅkāti upacikānaṁ uṭṭhānaṭṭhānanti āsaṅkā. Tatoti pāsāṇapiṭṭhiyaṁ vā pāsāṇathambhesu vā katasenāsanādito. Āgantuko yo bhikkhu anuvattanto vasatīti sambandho. Soti āgantuko bhikkhu. Puna soti āgantuko bhikkhuyeva. Tatoti gahetvā issariyena vasanato. Ubhopīti āvāsikopi āgantukopi dve bhikkhū. Tesūti dvīsu tīsu. Pacchimassāti sabbapacchimassa. Ābhogenāti ābhogamattena mutti natthi, āpucchitabbamevāti adhippāyo. Aññatoti aññāvāsato. Aññatrāti aññasmiṁ āvāse. Tatthevāti ānītāvāseyeva. Tenāti vuḍḍhatarena, ‘‘sampaṭicchite’’ti pade kattā. Sampaṭicchiteti vuḍḍhatarena sampaṭicchitepi itarassa gantuṁ vaṭṭati āpucchitattāti vadanti. Naṭṭhaṁ vāti naṭṭhe vā senāsane sati gīvā na hotīti yojanā. Aññassāti avissāsikapuggalassa. Naṭṭhānīti naṭṭhesu mañcapīṭhesu santesu.",
  "tika-vin12t0:130": "Vuḍḍhataro bhikkhu ca issariyo ca yakkho ca sīho ca vāḷamigo ca kaṇhasappo ca vuḍḍha…pe… kaṇhasappā, te ādayo yesaṁ teti vuḍḍha…pe… kaṇhasappādayo, tesu. Ādisaddena petādayo saṅgaṇhāti. Yatthāti yasmiṁ ṭhāne. Assāti bhikkhuno. ‘‘Palibuddho’’ti padassa atthaṁ dassetuṁ vuttaṁ ‘‘upadduto’’ti. Pañcamaṁ.",
  "tika-vin12t0:131": "6. Anupakhajjasikkhāpadaṁ",
  "tika-vin12t0:132": "119. Chaṭṭhe rūmbhitvāti nivāretvā, āvaraṇaṁ katvāti attho. Vassaggenāti vassagaṇanāya. Anupakhajjāti ettha khada hiṁsāyanti dhātupāṭhesu (saddanītidhātumālāyaṁ 15 dakārantadhātu) vuttattā khadasaddo hiṁsattho hoti. Anusamīpaṁ upagantvā khadanaṁ hiṁ sanaṁ nāma anusamīpaṁ pavisanamevāti dassento āha ‘‘anupavisitvā’’ti.",
  "tika-vin12t0:133": "120. ‘‘Jāna’’nti ettha jānanākāraṁ dassetuṁ vuttaṁ ‘‘anuṭṭhāpanīyo aya’’nti. Tenevāti jānanahetunā eva. Assāti ‘‘jāna’’ntipadassa. Hīti vitthārajotako. Saṅgho pana detīti sambandho. Yassāti vuḍḍhādīsu aññatarassa. Etthāti vuḍḍhagilānādīsu. Gilānassapi detīti yojanā. ‘‘Gilāno’’ti padaṁ ‘‘na pīḷetabbo, anukampitabbo’’tipadadvaye vuttakammaṁ. ‘‘Kāmañcā’’ti padassa anuggahatthajotakattā panasaddo garahatthajotako.",
  "tika-vin12t0:134": "121. Mañcapīṭhānaṁ upacāro nāmāti sambandho. Yatoti yato kutoci ṭhānato. Yāva mañcapīṭhaṁ atthi, tāva upacāro nāmāti yojanā. Tasmiṁ upacāre ṭhitassa bhikkhuno upacāreti sambandho.",
  "tika-vin12t0:135": "‘‘Abhinisīdati vā abhinipajjati vā’’ti ettha vāsaddassa aniyamavikappatthaṁ dassetuṁ vuttaṁ ‘‘abhinisīdanamattenā’’tiādi.",
  "tika-vin12t0:136": "122.Itoti vārato. Idhāti imasmiṁ pācittiyavāre. Yathā vutto, evanti sambandho. Sabbatthevāti sabbesu eva vihārapariveṇesu. Assāti visabhāgapuggalassa. Idhāpīti imasmimpi sikkhāpade. Tatthāti vissāsikapuggale.",
  "tika-vin12t0:137": "123. Pāḷiyaṁ ‘‘āpadāsū’’tipadaṁ ‘‘pavisatī’’ti ajjhāhārapadena sambandhitabbanti āha ‘‘āpadāsūtiādī’’ti. Chaṭṭhaṁ.",
  "tika-vin12t0:138": "7. Nikkaḍḍhanasikkhāpadaṁ",
  "tika-vin12t0:139": "126. Sattame ye pāsādā vā yāni vā catussālānīti yojanā. Catasso bhūmiyo etesanti catubhūmakā. Evaṁ pañcabhūmakā. Koṭṭhakānīti dvārakoṭṭhakāni. ‘‘Pāsādā’’tipadamapekkhiya vuttaṁ ‘‘ye’’tipadaṁ, ‘‘catussālānī’’tipade apekkhite ‘‘yānī’’ti liṅgavipallāso hoti. Senāsanesu ekena payogena bahuke dvāre bhikkhuṁ atikkāmetīti sambandho. Nānāpayogehi nānādvāre bhikkhuṁ atikkāmentassāti yojanā. ‘‘Dvāragaṇanāyā’’tiiminā payogagaṇanāyātipi atthaṁ ñāpeti atthato pākaṭattā. Anāmasitvāti achupitvā.",
  "tika-vin12t0:140": "Ettakānīti etapamāṇāni. Tassāti nikkaḍḍhiyamānassa bhikkhussa. Gāḷhanti daḷhaṁ.",
  "tika-vin12t0:141": "127.Idhāpīti imasmimpi sikkhāpade. Pisaddo purimasikkhāpadāpekkho. Sabbatthāti sabbesu sikkhāpadesu. Yatrāti yasmiṁ sikkhāpade.",
  "tika-vin12t0:142": "128.Soti bhaṇḍanakārakakalahakārako bhikkhu. Hīti saccaṁ, yasmā vā. Pakkhanti attano pakkhaṁ. Nikkaḍḍhiyamānapuggalapakkhe ummattakassa nikkaḍḍhati vā nikkaḍḍhāpeti vāti sambandhitabbaṁ. Nikkaḍḍhakapuggalapakkhe ummattakassa anāpattīti sambandhitabbanti. Sattamaṁ.",
  "tika-vin12t0:143": "8. Vehāsakuṭisikkhāpadaṁ",
  "tika-vin12t0:144": "129. Aṭṭhame acchannatalattā upari vehāso etissāti uparivehāsā, sā ca sā kuṭi ceti uparivehāsakuṭīti dassento āha ‘‘upariacchannatalāyā’’ti. Tassā kuṭiyā sarūpaṁ dassetuṁ vuttaṁ ‘‘dvibhūmikakuṭiyā vā’’tiādi. ‘‘Mañca’’nti padaṁ ‘‘abhī’’tiupasaggena sambandhitabbanti āha ‘‘abhibhavitvā’’ti. ‘‘Nisīdatī’’ti kiriyāpadena vā yojetabboti āha ‘‘bhummatthe vā’’tiādi. Etanti ‘‘mañca’’ntipade etaṁ vacanaṁ upayogavacanaṁ. Atha vā etanti ‘‘mañca’’ntipadaṁ upayogavacanavantaṁ. Ettha ca pacchimasambandhe abhītyūpasaggo padālaṅkāramatto padavibhūsanamattoti āha ‘‘abhīti idaṁ panā’’tiādi. Padasobhaṇatthanti padassa alaṅkāratthaṁ vibhūsanatthaṁ padassa phullitatthanti adhippāyo. Nipatitvāti ettha nītyūpasaggo dhātvatthānuvattakoti āha ‘‘patitvā’’ti. Atha vā nikkhantatthavācakoti āha ‘‘nikkhamitvā vā’’ti. Iminā nītyūpasaggassa dhātvatthavisesakataṁ dīpeti, nikkhanto hutvā patitvāti attho. Hīti yasmā. Āṇīti aggakhīlā.",
  "tika-vin12t0:145": "131. Yā kuṭi sīsaṁ na ghaṭṭeti, sā asīsaghaṭṭā nāmāti yojanā. ‘‘Pamāṇamajjhimassā’’tiiminā thāmamajjhimaṁ nivatteti. Sabbaheṭṭhimāhīti sabbesaṁ dabbasambhārānaṁ heṭṭhā ṭhitāhi. Tulāhīti gehathambhānamupari vitthāravasena ṭhitehi kaṭṭhavisesehi. Iminā aṭṭhakathāvacanena ca tulāya sarūpaṁ pākaṭaṁ. Keci pana tulāya sarūpaṁ aññathā vadanti. Etenāti ‘‘majjhimassa purisassa asīsaghaṭṭā’’tivacanena dassitā hotīti sambandho. Hīti saccaṁ. Yā kāci kuṭi vuccatīti yojanā. Uparīti dvibhūmikakuṭiyaṁ bhūmito upari bhūmiyaṁ. Acchannatalāti anullocatalā, avitānatalāti attho. Idha panāti imasmiṁ pana sikkhāpade.",
  "tika-vin12t0:146": "133.Hīti saccaṁ, yasmā vā. Yāyanti yā ayaṁ kuṭi. Tatthāti tassaṁ sīsaghaṭṭakuṭiyaṁ. Anoṇatena bhikkhunāti yojanā. Yassāti kuṭiyā. Aparibhoganti na paribhuñjitabbaṁ, na paribhuñjanārahanti attho. Patāṇīti patanassa nivāraṇā āṇi aggakhīlā. Sā hi ābandhaṁ nayati pavattetīti āṇīti vuccati. Yatthāti yasmiṁ mañcapīṭhe . Na nippatantīti nikkhanto hutvā na patanti. Āhaccapādaketi aṅge āhanitvā vijjhitvā tattha pavesitapādake. Nāgadantakādīsūti nāgassa danto viyāti nāgadantako, sadisatthe ko, so ādi yesaṁ teti nāgadantakādayo, tesu. Ādisaddena bhittikhīlādayo saṅgaṇhātīti. Aṭṭhamaṁ.",
  "tika-vin12t0:147": "9. Mahallakavihārasikkhāpadaṁ",
  "tika-vin12t0:148": "135. Navame piṭṭhasaṅghāṭassāti dvārabāhāya. Sā hi piṭṭhe dvinnaṁ kavāṭānaṁ saṁ ekato ghāṭo ghaṭanaṁ samāgamo etassatthīti piṭṭhasaṅghāṭoti vuccati. Kurundiyaṁ vuttanti sambandho. Mahāaṭṭhakathāyaṁ vuttanti yojanā. Tanti mahāaṭṭhakathāya vuttavacanaṁ. Evaṁ ‘‘tadevā’’ti etthāpi. Hīti saccaṁ, yasmā vā. Bhagavatāpīti na mahāaṭṭhakathācariyehi eva vuttaṁ, atha kho bhagavatāpi katoti yojanā. Dvārabandhena aggaḷassa avinābhāvato ‘‘aggaḷaṭṭhapanāyā’’ti vuttepi aggaḷena saha dvārabandhaṭṭhapanāyāti atthova gahetabboti āha ‘‘sakavāṭakadvārabandhaṭṭhapanāyā’’ti. Aggaḷoti kavāṭaphalako. Imamevatthanti mayā vuttaṁ imaṁ eva atthaṁ sandhāyāti sambandho. Etthāti ‘‘aggaḷaṭṭhapanāyā’’tivacane. Adhippāyoti bhagavato abhisandhi. Hi-saddo vitthārajotako. Kampatīti bhusaṁ kampati. Calatīti īsaṁ calati. Tenāti tena sithilapatanahetunā. Mātikāyaṁ, padabhājanīyañca ‘‘aggaḷaṭṭhapanāyā’’tipadassa sambandhābhāvato tassa sambandhaṁ dassetuṁ vuttaṁ ‘‘tatthā’’tiādi. Tattha tatthāti ‘‘aggaḷaṭṭhapanāyā’’tivacane na vuttanti sambandho. Atthassa kāraṇassa uppatti atthuppatti, sāyeva aṭṭhuppattīti vuccati tthakārassa ṭṭhakāraṁ katvā. Adhikārato daṭṭhabboti yojanā.",
  "tika-vin12t0:149": "Yaṁ pana vacanaṁ vuttanti sambandho. Yassāti mahāvihārassa. Uparīti dvārato upari. Tīsu disāsūti ubhosu passesu, uparīti tīsu disāsu. Tatrāpīti khuddake vihārepi. Sāti bhitti. Aparipūraupacārāpīti samantā kavāṭapamāṇena aparipūraupacārāpi. Ukkaṭṭhaparicchedenāti ukkaṁsapamāṇena. Hatthapāsato atirekaṁ na limpitabboti adhippāyo. Tīsu disāsu eva limpitabbo na hoti, lepokāse sati adhobhāgepi limpitabboti āha ‘‘sace panassā’’tiādi. Assāti vihārassa. Ālokaṁ sandhenti pidahantīti ‘‘ālokasandhī’’ti vutte vātapānakavāṭakāyevāti dassento āha ‘‘vātapānakavāṭakā vuccantī’’ti. Vātaṁ pivatīti vātapānaṁ, dvāraṁ, tasmiṁ ṭhitā kavāṭakā vātapānakavāṭakā. Teti vātapānakavāṭakā paharantīti sambandho. Etthāti ālokasandhimhi. Sabbadisāsūti ubhosu passesu, heṭṭhā, uparīti catūsu disāsu. ‘‘Tasmā’’tipadaṁ ‘‘limpitabbo vā lepāpetabbo vā’’tipadadvaye hetu. Etthāti ‘‘ālokasandhiparikammāyā’’tipade.",
  "tika-vin12t0:150": "Imināti setavaṇṇādinā. Sabbametanti etaṁ sabbaṁ setavaṇṇādikaṁ.",
  "tika-vin12t0:151": "Yanti kiccaṁ. Kattabbaṁ kiccanti sambandho. Saddantarabyavahitopi dvattisaddo pariyāyasaddena samāso hotīti āha ‘‘chadanassa dvattipariyāya’’nti. Dve vā tayo vā pariyāyā samāhaṭāti dvattipariyāyaṁ, samāhāre digu, tisadde pare dvissa akāro hoti. Parikkhepoti anukkamena parikkhepo. Apatyūpasaggassa paṭisedhavācakattā ‘‘aharite’’ti vuttaṁ. Etthāti ‘‘apaharite’’ti pade. ‘‘Harita’’nti iminā adhippetanti sambandho. Ādikappakāle aparaṇṇato pubbe pavattaṁ annaṁ pubbaṇṇaṁ, aparasmiṁ pubbaṇṇato pacchā pavattaṁ annaṁ aparaṇṇaṁ, nakāradvayassa ṇakāradvayaṁ katvā. Tenevāti adhippetattā eva.",
  "tika-vin12t0:152": "Vuttanti vapitaṁ, yathā ‘‘sumedhabhūto bhagavā’’tiettha bodhiṁ asampattopi bodhisatto sumedhabhūto ‘‘bhagavā’’ti vuccati avassambhāviyattā, evaṁ haritaṁ asampattampi khettaṁ ‘‘harita’’nti vuccati avassambhāviyattāti atthaṁ dasseti ‘‘yasmimpi khette’’tiādinā.",
  "tika-vin12t0:153": "Ahariteyevāti haritavirahe eva khetteti yojanā. Tatrāpīti aharitakhettepi. ‘‘Piṭṭhivaṁsassā’’tipadaṁ ‘‘passe’’tipade sāmyatthachaṭṭhī, iminā pakatigehaṁ dasseti. ‘‘Kūṭāgārakaṇṇikāyā’’tipadaṁ ‘‘upari, thūpikāyā’’tipade sāmyatthachaṭṭhī, iminā ekakūṭayutte māḷādike dasseti. Ṭhitaṁ bhikkhunti sambandho. Nisinnakaṁ yaṁkañci jananti yojanā. Tassāti ṭhitaṭṭhānassa. Antoti abbhantare, hi yasmā ayaṁ okāso patanokāsoti yojanā.",
  "tika-vin12t0:154": "136.Chāditaṁ nāmāti ettha chāditasaddo bhāvattho hoti, tenāha ‘‘chādana’’nti. Ujukamevāti chadanuṭṭhāpanato uddhaṁ ujukaṁ eva. Tanti chādanaṁ. Apanetvāpīti nāsetvāpi. Tasmāti yasmā labbhati, tasmā, pakkamitabbanti sambandho. Parikkhepenāti parivārena chādentassāti yojanā. Idhāpīti pariyāyachādanepi adhiṭṭhahitvāti sambandho. Tuṇhībhūtenāti tuṇhībhūto hutvā. Chadanuparīti chadanassa upari. Hīti saccaṁ. ‘‘Tato ce uttari’’nti ettha tato dvattipariyāyato uparīti dassento āha ‘‘tiṇṇaṁ maggānaṁ vā’’tiādi.",
  "tika-vin12t0:155": "137. Karena hatthena lunitabbo, chinditabbo, lātabbo gahetabboti vā karaḷoti kate atthapakaraṇādito tiṇamuṭṭhi evāti āha ‘‘tiṇamuṭṭhiya’’nti. Navamaṁ.",
  "tika-vin12t0:156": "10. Sappāṇakasikkhāpadaṁ",
  "tika-vin12t0:157": "140. Dasame ‘‘jāna’’nti gacchantādigaṇoti āha ‘‘jānanto’’ti. Saṁ vijjati pāṇo etthāti sapāṇakaṁ. Etanti udakaṁ. Sayaṁ jānantopi parena jānāpentopi jānātiyeva nāmāti āha ‘‘yathā tathā vā’’ti. Sapāṇakaṁ udakanti karaṇatthe cetaṁ upayogavacanaṁ, tenāha ‘‘tena udakenā’’ti. Pubbeti pathavikhaṇanasikkhāpadādike.",
  "tika-vin12t0:158": "Tatthāti ‘‘siñceyya vā siñcāpeyya vā’’tipade. Dhāranti sotaṁ. Mātikaṁ pamukhanti mātikaṁ abhimukhaṁ. Tattha tatthāti tasmiṁ tasmiṁ ṭhāne. Aññato ṭhānato aññaṁ ṭhānaṁ netīti yojanā. ‘‘Sapāṇakaṁ udaka’’nti sāmaññavacanassapi visese avaṭṭhānato, visesatthinā ca visesassa anupayojitabbato idha visesaudakanti sandhāyabhāsitatthaṁ dassento āha ‘‘idaṁ panā’’tiādi. Idaṁ pana na vuttanti sambandho. Yanti udakaṁ ‘‘gacchatī’’tipade kattā. Yatthāti yasmiṁ udaketi. Dasamaṁ.",
  "tika-vin12t0:159": "Bhūtagāmavaggo dutiyo.",
  "tika-vin12t0:160": "3. Ovādavaggo",
  "tika-vin12t0:161": "1. Ovādasikkhāpada-atthayojanā",
  "tika-vin12t0:162": "144. Bhikkhunivaggassa paṭhame tesanti therānaṁ. Mahākulehi nikkhamitvā pabbajitāti yojanā. Kuladhītaro vijjamānaguṇaṁ kathayantīti sambandho. ‘‘Ñātimanussāna’’ntipadaṁ ‘‘kathayantī’’tipade sampadānaṁ. Kutoti kassa therassa santikāti attho. Tesanti therānaṁ guṇanti sambandho. ‘‘Kathetu’’ntipadamapekkhitvā ‘‘vijjamānaguṇe’’ti vattabbe avatvā ‘‘vaṭṭantī’’tipadamapekkhiya ‘‘vijjamānaguṇā’’ti vuttaṁ. Hīti saccaṁ, yasmā vā. Tatoti kathanakāraṇā abhihariṁsūti sambandho. Tenāti abhiharaṇahetunā.",
  "tika-vin12t0:163": "Tesanti chabbaggiyānaṁ. Tāsūti bhikkhunīsu. ‘‘Bhikkhuniyo’’tipadaṁ ‘‘upasaṅkamitvā’’tipade kammaṁ. Chabbaggiyānaṁ bhikkhunīsu upasaṅkamanaṁ lābhataṇhāya hoti, bhikkhunīnaṁ chabbaggīsu upasaṅkamanaṁ calacittatāya hotīti aññamaññūpasaṅkamantānaṁ viseso. Tiracchānabhūtā kathā tiracchānakathā niratthakakathāti dassento āha ‘‘tiracchānakathantī’’ti. Saggamaggagamanepīti pisaddo mokkhagamane pana kā nāma kathāti dasseti. Rājāno ārabbha pavattā kathā rājakathā. Ādisaddena corakathādayo saṅgaṇhāti.",
  "tika-vin12t0:164": "147.Te bhikkhūti chabbaggiyā bhikkhū bhaveyyunti sambandho. Adiṭṭhaṁ saccaṁ yehīti adiṭṭhasaccā, tesaṁ bhāvo adiṭṭhasaccattaṁ, tasmā adiṭṭhasaccattā bandhitvāti yojanā. Nesanti chabbaggiyānaṁ. Aññeneva upāyenāti aladdhasammutito aññeneva laddhasammutisaṅkhātena kāraṇena kattukāmoti sambandho. Paratoti parasmiṁ pacchā, uparīti attho. Karonto vāti paribāhire karonto eva hutvā āhāti yojanā. Hīti saccaṁ, yasmā vā. Yasmā na bhūtapubbāni, iti tasmā paribāhiraṁ karonto vāti attho.",
  "tika-vin12t0:165": "Tatthāti ‘‘anujānāmī’’tiādivacane. Sīlavāti ettha vantusaddo pasaṁsatthe ca atisayatthe ca niccayogatthe ca hoti. Tassāti laddhasammutikassa. Tanti sīlaṁ. Pātimokkhasaṁvarasaddānaṁ kammadhārayabhāvaṁ, tehi ca saṁvutasaddassa tappurisabhāvaṁ dassetuṁ vuttaṁ ‘‘pātimokkhovā’’tiādi. Tattha evasaddena kammadhārayabhāvaṁ, enasaddena ca tappurisabhāvaṁ dassetīti daṭṭhabbaṁ.",
  "tika-vin12t0:166": "Vattatīti attabhāvaṁ pavatteti. Kāritapaccayo hi adassanaṁ gato. Iminā iriyāpathavihāra dibbavihāra brahmavihāra ariyavihāresu catūsu vihāresu attabhāvavattanaṁ iriyāpathavihāraṁ dasseti. Hīti saccaṁ. Etanti ‘‘pātimokkhasaṁvarasaṁvuto viharatī’’tivacanaṁ. Vibhaṅgeti jhānavibhaṅge.",
  "tika-vin12t0:167": "‘‘Sīla’’ntiādīni aṭṭha padāni tulyādhikaraṇāni. Ayaṁ panettha sambandho – sīlaṁ kusalānaṁ dhammānaṁ samāpattiyā patiṭṭhā ādi caraṇaṁ saṁyamo saṁvaro mokkhaṁ pamokkhanti. Samāpattiyāti samāpattatthāya. ‘‘Upeto’’tiādīni satta padāni aññamaññavevacanāni. Tattha upapannoti yutto anuyutto. Samannāgatoti samantato anu punappunaṁ āgatoti samannāgato, samaṅgībhūtoti attho. Ettha hi saṁsaddo samantatthavācako, anusaddo naupacchinnatthavācako. Tenāti tena kāraṇena. Pāletīti attabhāvaṁ bādhanato rakkhati. Yapetīti attabhāvo pavattati. Yāpetīti attabhāvaṁ pavattāpeti. Yapa yāpane. Yāpanaṁ pavattananti hi dhātupāṭhesu vuttaṁ (saddanītidhātumālāyaṁ 18 pakārantadhātu). Viharatīti ettha eko ākāratthavācako itisaddo luttaniddiṭṭho, iti vuccati, iti vuttanti vā yojanā.",
  "tika-vin12t0:168": "Ācāragocarasaddānaṁ dvandabhāvaṁ, tehi ca sampannasaddassa tappurisabhāvaṁ dassento āha ‘‘ācāragocarasampanno’’tiādi. Tattha casaddena dvandabhāvaṁ, enasaddena ca tappurisabhāvaṁ dasseti. Aṇusaddo appattho, mattasaddo pamāṇatthoti āha ‘‘appamattakesū’’ti. ‘‘Dassanasīlo’’tiiminā ‘‘dassāvī’’tiettha āvīsaddassa tassīlatthabhāvaṁ dasseti. ‘‘Samādāyā’’ti ettha saṁpubbaāpubbassa dāsaddassa kammāpekkhattā tassa kammaṁ dassetuṁ vuttaṁ ‘‘taṁ taṁ sikkhāpada’’nti. Iminā ‘‘sikkhāpadesū’’ti upayogatthe bhummavacananti dasseti. Atha vā sikkhāpadesūti niddhāraṇatthe bhummavacanametaṁ. ‘‘Taṁ taṁ sikkhāpada’’nti kammaṁ pana ajjhāharitabbanti dasseti. ‘‘Samādāyā’’ti ettha saṁsaddassa ca āpubbassa dāsaddassa ca yakārassa ca atthaṁ dassetuṁ ‘‘sādhukaṁ gahetvā’’ti vuttaṁ. Etthāti imissaṁ aṭṭhakathāyaṁ. Vitthāro pana gahetabboti yojanā. Yoti kulaputto.",
  "tika-vin12t0:169": "Assāti laddhasammutikassa. Yaṁ taṁ bahu sutaṁ nāma atthi, taṁ na sutamattamevāti yojanā. Mañjūsāyanti peḷāyaṁ. Sā hi sāmikassa sadhanattaṁ maññate imāyāti ‘‘mañjūsā’’ti vuccati. Mañjūsāyaṁ ratanaṁ sannicitaṁ viya sutaṁ sannicitaṁ asmiṁ puggaleti yojanā, etenāti ‘‘sannicita’’ntipadena, dassetīti sambandho. Soti laddhasammutiko bhikkhu. Sannicitaratanassevāti sannicitaratanassa iva. Tanti ‘‘ye te dhammā’’tiādivacanaṁ. Etthāti imasmiṁ sikkhāpade. Assāti laddhasammutikassa bhikkhuno. Tatthāti ‘‘vacasā paricitā’’tiādivacane. Evamattho veditabboti yojanā. Paguṇāti ujukā. Ujuko hi ajimhattā pakaṭṭho uttamo guṇoti atthena ‘‘paguṇo’’ti vuccati. Anupekkhitāti punappunaṁ upagantvā ikkhitā, passitā dassitāti attho. Atthatoti abhidheyyatthato, aṭṭhakathātoti attho. Kāraṇatoti dhammato, pāḷitoti attho. Diṭṭhisaddassa paññāsaddavevacanattā ‘‘paññāyā’’ti vuttaṁ. Supaccakkhakatāti suṭṭhu akkhānaṁ indriyānaṁ paṭimukhaṁ katā.",
  "tika-vin12t0:170": "‘‘Bahussuto’’ti ettha bahussutassa tividhabhāvaṁ dassento āha ‘‘ayaṁ panā’’tiādi. Nissayato muccatīti nissayamuccanako. Parisaṁ upaṭṭhāpetīti parisupaṭṭhāko. Bhikkhuniyo ovadatīti bhikkhunovādako. Tatthāti tividhesu bahussutesu. Nissayamuccanakena ettakaṁ uggahetabbanti sambandho. Upasampadāyāti upasampādetvā. Pañca vassāni etassāti pañcavasso. Tena uggahetabbanti yojanā. Sabbantimenāti sabbesaṁ paricchedānaṁ ante lāmake pavattena. Paguṇāti ajimhā ujukā. Vācuggatāti tasseva vevacanaṁ. Yassa hi pāḷipāṭhā sajjhāyanakāle paguṇā honti, tassa vācuggatā. Yassa vā pana vācuggatā honti, tassa paguṇā. Tasmā tāni padāni aññamaññakāraṇavevacanāni. Pakkhadivasesūti juṇhapakkhakāḷapakkhapariyāpannesu divasesu. Dhammasāvanatthāyāti sampattānaṁ parisānaṁ dhammassa sāvanatthāya suṇāpanatthāyāti adhippāyo. Sāvanatthāyāti ettha yupaccayaparattā kāritapaccayo lopo hotīti daṭṭhabbaṁ. Tasmā sāvīyate suṇāpīyate sāvananti vacanattho kātabbo. Bhāṇavārā uggahetabbāti sambandho. Sampattānanti attano santikaṁ sampattānaṁ. Parikathanatthāyāti parissaṅgena āliṅganena kathanatthaṁ, appasaddasaṅkhātāya vācāya kathanatthanti attho. ‘‘Kathāmaggo’’ti vuttattā vatthukathāyeva adhippetā, na suttasaṅkhāto pāḷipāṭho. Anu pacchā, punappunaṁ vā dāyakā modanti etāyāti anumodanā. Jhānaṁ vā maggo vā phalaṁ vā samaṇadhammo nāma. Tassa karaṇatthaṁ uggahetabbanti yojanā. Hīti saccaṁ, yasmā vā. Catūsu disāsu apaṭihatoti cātuddiso, apaṭihatatthe ṇapaccayo.",
  "tika-vin12t0:171": "Parisupaṭṭhāpakena kātabbāti yojanā. Abhivinayeti aññamaññaparicchinne vinayapiṭake. Dve vibhaṅgāti bhikkhuvibhaṅgo ca bhikkhunivibhaṅgo ca. Asakkontena parisupaṭṭhāpakena bhikkhunāti sambandho. Evaṁ attano atthāya uggahetabbaṁ dassetvā idāni parisāya atthāya uggahetabbaṁ dassento āha ‘‘parisāya panā’’tiādi. Abhidhammeti aññamaññaparicchinne suttantapiṭake eva, na abhidhammapiṭake. Tayo vaggāti sagāthāvaggo nidānavaggo khandhavaggoti tayo vaggā. Vāsaddo aniyamavikappattho. Ekanti ekaṁ nipātaṁ. Tato tatoti nikāyato. Samuccayaṁ katvāti rāsiṁ katvā. Na vuttanti aṭṭhakathāsu na kathitaṁ. Yassa pana natthi, so na labhatīti yojanā. Suttante cāti suttantapiṭake pana. Uggahitoti sarūpakathanena gahito, uccāritoti attho. Disāpāmokkhoti disāsu ṭhitānaṁ bhikkhuādīnaṁ pāmokkho. Yena kāmaṁ gamoti yathākāmaṁ gamo.",
  "tika-vin12t0:172": "Catūsu nikāyesūti khuddakanikāyato aññesu dīghanikāyādīsu. Ekassāti aññatarassa ekassa . Ekanikāyenāti ekasmiṁ nikāye laddhanayena. Hīti saccaṁ, yasmā vā. Tatthāti catuppakaraṇassa aṭṭhakathāyaṁ. Nānatthanti nānāpayojanaṁ. Tanti vinayapiṭakaṁ. Ettāvatāti ettakapamāṇena paguṇena. Hotīti itisaddo parisamāpanattho. Iti parisamāpanaṁ veditabbanti yojanā.",
  "tika-vin12t0:173": "Ubhayāni kho panassāti ādi pana vuttanti sambandho. Aññasminti vinayapiṭakato itarasmiṁ. Tatthāti ‘‘ubhayāni kho panassā’’tiādivacane. Yathā yenākārena āgatāni, taṁ ākāraṁ dassetunti yojanā. Padapaccābhaṭṭhasaṅkaradosavirahitānīti padānaṁ paccābhaṭṭhasaṅkarabhūtehi dosehi virahitāni. Ettha ca padapaccābhaṭṭhanti padānaṁ paṭinivattitvā ābhassanaṁ gaḷanaṁ, cutanti attho. Padasaṅkaranti padānaṁ vipatti, vināsoti attho. ‘‘Suttaso’’ti sāmaññato vuttepi khandhakaparivārasuttaṁ eva gahetabbanti āha ‘‘khandhakaparivārato’’ti. Anubyañjanasoti ettha byañjanasaddo akkharassa ca padassa ca vācakoti āha ‘‘akkharapadapāripūriyā cā’’ti. Hīti saccaṁ, yasmā vā.",
  "tika-vin12t0:174": "‘‘Sithiladhanitādīna’’ntipadaṁ ‘‘vacanenā’’tipade kammaṁ, ‘‘vacanenā’’tipadaṁ ‘‘sampannāgato’’tipade hetu, ‘‘vissaṭṭhāya anelagaḷāya atthassa viññāpaniyā’’tipadāni ‘‘vācāyā’’tipade visesanāni. Sithiladhanitādīnanti ādisaddena niggahitavimuttasambandhavavatthitadīgha rassa garu lahu saṅkhātā aṭṭha byañjanabuddhiyo saṅgaṇhāti. Yathāvidhānavacanenāti akkharacintakānaṁ yathā saṁvidahanavacanena. Vācāyeva karīyati kathīyati uccārīyati vākkaraṇaṁ cakārassa kakāraṁ katvā. Hīti tadeva yuttaṁ. Mātugāmo yasmā sarasampattirato, tasmā hīḷetīti yojanā. ‘‘Sarasampattirahita’’ntipadaṁ ‘‘vacana’’ntipade visesanabhāvena visesaṁ katvā ‘‘hīḷetī’’tipade hetubhāvena sampajjanato hetuantogadhavisesananti daṭṭhabbaṁ. Sabbāsanti bhikkhunīnaṁ. ‘‘Sīlācārasampattiyā’’tiiminā jāti gotta rūpa bhogādinātiatthaṁ nivatteti. Kāraṇañcāti aṭṭhakathañca. Tajjetvāti ubbejetvā. Tāsanti bhikkhunīnaṁ. Gihikāleti bhikkhunovādakassa gihikāle anajjhāpannapubbo hotīti sambandho. Hi tadeva yuttaṁ. ‘‘Mātugāmo’’tipadaṁ ‘‘na karotī’’tipade suddhakattā, ‘‘uppādetī’’tipade hetukattā. Ṭhitassa bhikkhuno dhammadesanāyāpīti yojanā. Apisaddo garahattho. Visabhāgehīti viruddhehi vatthārammaṇehi. Ayuttaṭṭhāneti pabbajitānaṁ ananurūpaṭṭhāne. Chandarāganti balavataṇhaṁ. Tenāti tena hetunā.",
  "tika-vin12t0:175": "‘‘Ettha cā’’tiādimhi ayaṁ pana saṅgaho –",
  "tika-vin12t0:176": "‘‘Sīlavā bahussuto ca, svāgato ca suvācako;",
  "tika-vin12t0:177": "Piyo paṭibalo cāpi, najjhāpanno ca vīsatī’’ti.",
  "tika-vin12t0:178": "148.Vatthusminti aṭṭhuppattiyaṁ. Kakāralopaṁ katvā garudhammāti vuccantīti āha ‘‘garukehi dhammehī’’ti. Teti garudhammā. Hīti yasmā. ‘‘Ekato’’ti sāmaññena vuttavacanassa visesena gahetabbataṁ dassetuṁ vuttaṁ ‘‘bhikkhunīnaṁ santike’’ti. Yathāvatthukamevāti pācittiyameva. Tañhi vatthussa āpattikāraṇassa anurūpaṁ pavattattā ‘‘yathāvatthuka’’nti vuccati.",
  "tika-vin12t0:179": "149.Pātoti pageva, paṭhamanti attho. Asammaṭṭhaṁ sammajjītabbanti sambandho. Asammajjane dosaṁ pākaṭaṁ karonto āha ‘‘asammaṭṭhaṁ hī’’tiādi. Hīti tappākaṭīkaraṇajotako. Tanti pariveṇaṁ. Disvā bhaveyyunti sambandho. Tenāti asotukāmānaṁ viya bhavanahetunā. Pariveṇasammajjanassa ānisaṁsaṁ dassetvā pānīyaparibhojanīyaupaṭṭhānassa tameva dassento āha ‘‘anto gāmato panā’’ti ādi. Tasminti pānīyaparibhojanīye.",
  "tika-vin12t0:180": "Sākhābhaṅgampīti bhañjitabbasākhampi. Dutiyoti viññū puriso dutiyo. Nisīditabbaṭṭhānaṁ dassento āha ‘‘nisīditabba’’ntiādi. ‘‘Vihāramajjhe’’ti sāmaññato vatvā visesato dassetuṁ vuttaṁ ‘‘dvāre’’ti. Osaranti avasaranti etthāti osaraṇaṁ, tañca taṁ ṭhānañceti osaraṇaṭṭhānaṁ, tasmiṁ. Samaggatthāti ettha saṁpubbo ca āpubbo ca gamusaddo hoti, tato hiyyattanīsaṅkhātaṁ tthavacanaṁ vā hoti, pañcamīsaṅkhātassa thavacanassa tthattaṁ vā hoti, saṁyogaparattā ā upasaggo rasso ca hoti, iti atthaṁ dassento āha ‘‘sammā āgatatthā’’ti. Tattha ‘‘sammā’’tipadena saṁsaddassa atthaṁ dasseti, ‘‘ā’’itipadena ātyūpasaggaṁ, ‘‘gata’’itipadena gamudhātuṁ, ‘‘ttha’’itipadena hiyyattanīsaṅkhātaṁ tthavacanaṁ vā, pañcamīsaṅkhātassa thavacanassa tthattaṁ vā dasseti. Ayaṁ panetthattho – samaṁ tumhe āgatatthāti. Pañcamīsaṅkhātassa thavacanassa tthattakāle samaṁ tumhe āgā attha bhavathāti. ‘‘Āgacchantī’’tipadena ‘‘vattantī’’ti ettha vatudhātuyā atthaṁ dasseti, ‘‘paguṇā vācuggatā’’tipadehi adhippāyaṁ dasseti. Pāḷīti garudhammapāḷi.",
  "tika-vin12t0:181": "Tatthāti tassaṁ pāḷiyaṁ, tesu vā abhivādanādīsu catūsu. Maggasampadānanti maggaṁ pariharitvā bhikkhussa okāsadānaṁ. Bījananti bījaniyā vidhūpanaṁ. Pānīyāpucchananti pānīyassa āpucchanaṁ. Ādisaddena paribhojanīyāpucchanādikaṁ saṅgaṇhāti. Ettha cāti etesu catūsu abhivādanādīsu. ‘‘Anto gāme vā’’tiādīni cha padāni ‘‘kātabbamevā’’tipade ādhāro. Rājussāraṇāyāti rañño ānubhāvena janānaṁ ussāraṇāya. Mahābhikkhusaṅgho sannipatati etthāti mahāsannipātaṁ, tasmiṁ mahāsannipāte ṭhāne nisinne satīti yojanā. Paccuṭṭhānanti paṭikacceva uṭṭhānaṁ. Taṁ tanti sāmīcikammaṁ.",
  "tika-vin12t0:182": "Sakkatvāti cittiṁ katvā, saṁ ādaraṁ katvāti attho. Tenāha ‘‘yathā kato’’tiādi. Tiṇṇaṁ kiccānanti ‘‘sakkatvā garuṁkatvā mānetvā’’tisaṅkhātānaṁ tiṇṇaṁ kiccānaṁ. Anīyasaddo kammatthoti āha ‘‘na atikkamitabbo’’ti.",
  "tika-vin12t0:183": "Natthi bhikkhu etthāti abhikkhuko āvāso, so kittake ṭhāne abhikkhuko, yo āvāso abhikkhuko nāma hotīti āha ‘‘sace’’ti ādi. ‘‘Upassayato’’tipadaṁ ‘‘abbhantare’’tipade apādānaṁ. Etthāti abhikkhuke āvāse. Hīti saccaṁ. Tatoti aḍḍhayojanabbhantare ṭhitaāvāsato. Paranti aññasmiṁ āvāse, bhummatthe cetaṁ upayogavacanaṁ. Pacchābhattanti bhattato pacchā. Tatthāti abhikkhuke āvāse. ‘‘Bhikkhuniyo’’tipadaṁ ‘‘vadantī’’tipade kammaṁ. Vuttappamāṇeti aḍḍhayojanabbhantarasaṅkhāte vuttappamāṇe. Sākhāmaṇḍapepīti sākhāya chāditamaṇḍapepi. Pisaddena āvāse pana kā nāma kathāti dasseti. Vuttāti vasitā. Ettāvatāti ekarattaṁ vasitamattena. Etthāti sabhikkhuke āvāse. Upagacchantīhi bhikkhunīhi yācitabbāti yojanā. Pakkhassāti āsaḷhīmāsassa juṇhapakkhassa. ‘‘Terasiya’’ntipadena avayaviavayavabhāvena yojetabbaṁ. Mayanti amhe. Yatoti yena ujunā maggenāti sambandho. Tenāha ‘‘tena maggenā’’ti. Aññena maggenāti ujumaggato aññena jimhamaggena. Ayanti ayaṁ āvāso. Tatoti bhikkhūnaṁ āvāsato, bhikkhuniupassayato vā, idameva yuttataraṁ. Vakkhati hi ‘‘amhākaṁ upassayato gāvutamatte’’ti. Khemaṭṭhāneti abhayaṭṭhāne. Tañhi khīyanti bhayā etthāti khemaṁ, khemañca taṁ ṭhānañceti khemaṭṭhānanti katvā ‘‘khemaṭṭhāna’’nti vuccati. Tāhi bhikkhunīhīti aḍḍhayojanamatte ṭhāne vasantīhi. Tā bhikkhuniyoti gāvutamatte ṭhāne vasantiyo. Antarāti tumhākaṁ, amhākañca nivāsanaṭṭhānassa, nivāsanaṭṭhānato vā antare vemajjhe. Bhummatthe cetaṁ nissakkavacanaṁ. Ṭhite maggeti sambandho ‘‘santikā’’tipadaṁ ‘‘āgata’’itipade apādānaṁ. Tatthāti aññāsaṁ bhikkhunīnaṁ upassaye. Iti yācitabbāti yojanā. Tatoti bhikkhūnaṁ yācitabbato, paranti sambandho.",
  "tika-vin12t0:184": "Cātuddaseti āsaḷhīmāsassa juṇhapakkhassa catuddasannaṁ divasānaṁ pūraṇe divase. Idhāti imasmiṁ vihāre. ‘‘Ovāda’’ntipadaṁ ‘‘anu’’itipade kammaṁ. Anujīvantiyoti anugantvā jīvanaṁ vuttiṁ karontiyo. Vuttā bhikkhūti sambandho. Dutiyadivaseti āsaḷhīpuṇṇamiyaṁ. Athāti pakkamanānantaraṁ. Etthāti bhikkhūnaṁ pakkantattā apassane. ‘‘Ābhogaṁ katvā’’tiiminā ābhogaṁ akatvā vasituṁ na vaṭṭatīti dīpeti. Sabhikkhukāvāsaṁ gantabbamevāti adhippāyo. Sāti vassacchedāpatti. Hīti saccaṁ, yasmā vā. Kenaci kāraṇenāti bhikkhācārassa asampadādinā kenaci nimittena. Hīti saccaṁ. Bhikkhūnaṁ pakkantādikāraṇā abhikkhukāvāse vasantiyā kiṁ abhikkhukāvāseva pavāretabbanti āha ‘‘pavārentiyā panā’’tiādi.",
  "tika-vin12t0:185": "Anvaddhamāsanti ettha anusaddo vicchatthavācako kammappavacanīyo, tena payogattā bhummatthe upayogavacananti āha ‘‘addhamāse addhamāse’’ti. Paccāsīsitabbāti ettha patipubbo ca āpubbo ca sidhātu icchattheti āha ‘‘icchitabbā’’ti. Sidhātuyā dvebhāvo hoti. Āpubbo sisi icchāyantipi dhātupāṭhesu vuttaṁ. Tatthāti ‘‘uposathapucchaka’’ntivacane. Pakkhassāti yassa kassaci pakkhassa. Mahāpaccariyaṁ pana vuttanti sambandho. Ovādassa yācanaṁ ovādo uttarapadalopena, soyeva attho payojanaṁ ovādattho, tadatthāya. Pāṭipadadivasatoti dutiyadivasato. So hi cando vuddhiñca hāniñca paṭimukhaṁ pajjati ettha, etenāti vā pāṭipadoti vuccati. Itīti evaṁ vuttanayena. Bhagavā paññapetīti yojanā. Aññassāti dhammassavanakammato aññassa. Nirantaranti abhikkhaṇaṁ, ‘‘paññapetī’’tipade bhāvanapuṁsakaṁ. Hīti vitthāro. Evañca satīti evaṁ bahūpakāre sati ca. Yanti yaṁ dhammaṁ. Sātthikanti sapayojanaṁ. Yathānusiṭṭhanti anusiṭṭhiyā anurūpaṁ. Sabbāyeva bhikkhuniyopīti yojanā. Hīti saccaṁ.",
  "tika-vin12t0:186": "Ovādaṁ gacchatīti ovādaṁ yācituṁ bhikkhusaṅghassa ārāmaṁ gacchati. Na ovādo gantabboti ovādaṁ yācituṁ bhikkhusaṅghassa ārāmo na gantabbo. Ovādoti ca upayogatthe paccattavacananti daṭṭhabbaṁ. Itarathā hi saddapayogo virujjheyya. Ovādaṁ gantunti ovādaṁ yācanatthāya bhikkhusaṅghassa ārāmaṁ gantuṁ.",
  "tika-vin12t0:187": "‘‘Dve tisso bhikkhuniyo’’tipadaṁ ‘‘yācitvā’’tipade dutiyākammaṁ. ‘‘Pesetabbā’’tipade paṭhamākammaṁ. Ovādūpasaṅkamananti ovādassa gahaṇatthāya upasaṅkamanaṁ. Ārāmanti bhikkhusaṅghassa ārāmaṁ. Tatoti gamanato paranti sambandho. Tena bhikkhunāti ovādapaṭiggāhakena bhikkhunā. Tanti sammataṁ bhikkhuṁ.",
  "tika-vin12t0:188": "Ussahatīti sakkoti. Pāsādikenāti pasādaṁ āvahena pasādajanakena kāyavacīmanokammenāti attho. Sampādetūti tividhaṁ sikkhaṁ sampādetu. Ettāvatāti ettakena ‘‘pāsādikena sampādetū’’ti vacanamattena. Hīti phalajotako. Etanti ‘‘tāhī’’tivacanaṁ.",
  "tika-vin12t0:189": "Ettha ca bhikkhūnaṁ saṅghagaṇapuggalavasena vacanavāro tividho hoti, taṁ tividhaṁ vacanavāraṁ bhikkhunīnaṁ saṅghagaṇapuggalavasena tīhi vacanavārehi guṇitaṁ katvā nava vacanavārā honti, taṁ ākāraṁ dassento āha ‘‘tatrāyaṁ vacanakkamo’’ti. Tatrāti purimavacanāpekkhaṁ. Vacanākāro pākaṭova.",
  "tika-vin12t0:190": "Ekā bhikkhunī vā bahūhi bhikkhunīupassayehi ovādatthāya pesite vacanākāraṁ dassento āha ‘‘bhikkhunisaṅgho ca ayyā’’tiādi.",
  "tika-vin12t0:191": "Tenāpīti ovādapaṭiggāhakenāpi ‘‘ovāda’’ntipadaṁ ‘‘paṭiggāhakenā’’ti pade kammaṁ. Puna ‘‘ovāda’’ntipadaṁ ‘‘apaṭiggahetu’’ntipade kammaṁ. Balati assāsapassāsamattena jīvati, na paññājīvitenāti bālo. Gilāyati rujatīti gilāno. Gamissati gantuṁ bhabboti gamiko. Ayaṁ panettha yojanā – gantuṁ bhabbo yo bhikkhu gamissati gamanaṁ karissati, iti tasmā so bhikkhu gamiko nāma. Atha vā yo bhikkhu gantuṁ bhabbattā gamissati gamanaṁ karissati, iti tasmā so bhikkhu gamiko nāmāti. ‘‘Bhabbo’’ti ca hetuantogadhavisesanaṁ.",
  "tika-vin12t0:192": "Tatthāti bālādīsu tīsu puggalesu. Dutiyapakkhadivaseti pāṭipadato dutiyapakkhadivase. Uposathaggeti uposathagehe. Tañhi uposathaṁ gaṇhanti, uposatho vā gayhati asminti ‘‘uposathagga’’nti vuccati. Tasmiṁ uposathagge. ‘‘Anārocetu’’nti vacanassa ñāpakaṁ dassetvā ‘‘apaccāharitu’’nti vacanassa tameva dassento āha ‘‘aparampi vutta’’ntiādi.",
  "tika-vin12t0:193": "Tatthāti ovādapaṭiggāhakesu bhikkhūsu. No cassāti no ce assa. Sabhaṁ vāti samajjaṁ vā. Sā hi saha bhāsanti ettha, santehi vā bhāti dibbatīti ‘‘sabhā’’ti vuccati, taṁ sabhaṁ vā upasaṅkamissāmīti yojanā. Tatrāti tasmiṁ sabhādike. Evaṁ ‘‘tatthā’’tipadepi.",
  "tika-vin12t0:194": "Catuddasannaṁ pūraṇo cātuddaso, tasmiṁ pavāretvāti sambandho. Bhikkhusaṅgheti bhikkhusaṅghassa santike, samīpatthe cetaṁ bhummavacanaṁ. Ajjatanāti ettha asmiṁ ahani ajja, imasaddato ahanīti atthe jjapaccayo, imasaddassa ca akāro, ajja eva ajjatanā, svattho hi tanapaccayo. Aparasmiṁ ahani aparajja, aparasaddato ahanīti atthe jjapaccayo sattamyantoyeva. Etthāti pavāraṇe, ‘‘anujānāmī’’tiādivacane vā. Hīti saccaṁ.",
  "tika-vin12t0:195": "Kolāhalanti kotūhalaṁ. Paṭhamaṁ bhikkhunī yācitabbāti saṅghena paṭhamaṁ bhikkhunī yācitabbā.",
  "tika-vin12t0:196": "Tāya bhikkhuniyā vacanīyo assāti yojanā. Passanto paṭikarissatīti vajjāvajjaṁ passanto hutvā paṭikarissati.",
  "tika-vin12t0:197": "Ubhinnanti bhikkhubhikkhunīnaṁ. Yathāṭhāneyevāti yaṁ yaṁ ṭhānaṁ yathāṭhānaṁ, tasmiṁ yathāṭhāneyeva. Kenaci pariyāyenāti kenaci kāraṇena. Avapubbo varasaddo pihitatthoti āha ‘‘pihito’’ti. Vacanaṁyevāti ovādavacanaṁyeva. Pathoti jeṭṭhakaṭṭhāne ṭhānassa kāraṇattā patho. Dosaṁ panāti abhikkamanādīsu ādīnavaṁ pana. Añjentīti makkhenti. Bhikkhūhi pana ovadituṁ anusāsituṁ vaṭṭatīti yojanā.",
  "tika-vin12t0:198": "Aññanti ovādato aññaṁ. Esoti garudhammo.",
  "tika-vin12t0:199": "150. ‘‘Adhammakamme’’ti ettha katamaṁ kammaṁ nāmāti āha ‘‘adhammakammetiādīsū’’tiādi. Tatthāti adhammakammadhammakammesu.",
  "tika-vin12t0:200": "152. Uddesaṁ dento bhaṇati, anāpattīti yojanā. Osāretīti katheti. Catuparisatīti catuparisasmiṁ. Tatrāpīti tena bhikkhunīnaṁ suṇanakāraṇenāti. Paṭhamaṁ.",
  "tika-vin12t0:201": "2. Atthaṅgatasikkhāpadaṁ",
  "tika-vin12t0:202": "153. Dutiye pariyāyasaddo vāratthoti āha ‘‘vārenā’’ti. Vāroti ca anukkamoyevāti āha ‘‘paṭipāṭiyāti attho’’ti. Adhikaṁ cittaṁ imassāti adhicetoti dassento āha ‘‘adhicittavato’’tiādi. Adhicittaṁ nāma idha arahattaphalacittameva, na vipassanāpādakabhūtaṁ aṭṭhasamāpatticittanti āha ‘‘arahattaphalacittenā’’ti. ‘‘Adhicittasikkhā’’tiādīsu (pārā. 45; dī. ni. 3.305; ma. ni. 1.497; a. ni. 6.105; mahāni. 10) hi vipassanāpādakabhūtaṁ aṭṭhasamāpatticittaṁ ‘‘adhicitta’’nti vuccati. Na pamajjatoti na pamajjantassa. Sātaccakiriyāyāti satatakaraṇena. Ubho loke munati jānātīti munīti ca, monaṁ vuccati ñāṇaṁ munanaṭṭhena jānanatthena, tamassatthīti munīti ca dassento āha ‘‘muninotī’’tiādi. Tattha ‘‘yo munati…pe… munanena vā’’tiiminā paṭhamatthaṁ dasseti, ‘‘monaṁ vuccati…pe… vuccatī’’tiiminā dutiyatthaṁ dasseti. Muna gatiyanti dhātupāṭhesu (saddanītidhātumālāyaṁ 15 pakārantadhātu) vuttattā ‘‘yo munatī’’ti ettha bhūvādigaṇiko munadhātuyeva, na kīyādigaṇiko mudhātūti daṭṭhabbaṁ. Atha vā muna ñāṇeti dhātupāṭhesu (saddanītidhātumālāyaṁ 17 kiyādigaṇika) vuttattā ‘‘munātī’’ti kīyādigaṇikova. Dhātvantanakāralopoti daṭṭhabbaṁ. ‘‘Monaṁ vuccati ñāṇa’’nti cettha ñāṇaṁ nāma arahattañāṇameva. Monassa patho monapathoti vutte sattatiṁsa bodhipakkhiyadhammāva adhippetāti āha ‘‘sattatiṁsabodhipakkhiyadhammesū’’ti. Atha vā adhisīlasikkhādayo adhippetāti āha ‘‘tīsu vā sikkhāsū’’ti. Pubbabhāgapaṭipadanti arahattañāṇassa pubbabhāge pavattaṁ sīlasamathavipassanāsaṅkhātaṁ paṭipadaṁ. Pubbabhāgeti arahattañāṇassa pubbabhāge. Etthāti ‘‘adhicetaso…pe… sikkhato’’ti vacane. ‘‘Tādino’’tipadaṁ ‘‘munino’’tipadena yojetabbanti āha ‘‘tādisassa khīṇāsavamunino’’ti. Etthāti ‘‘sokā na bhavanti tādino’’ti vacane. Rāgādayo upasametīti upasantoti dassetuṁ vuttaṁ ‘‘rāgādīna’’nti. Sati assatthīti satimāti katvā mantusaddo niccayogatthoti āha ‘‘satiyā avirahitassā’’ti.",
  "tika-vin12t0:203": "Na kasīyati na vilekhīyatīti akāso, soyeva ākāso. Antarena chiddena ikkhitabboti antalikkho. Ākāso hi catubbidho ajaṭākāso, kasiṇugghāṭimākāso, paricchinnākāso, rūpaparicchedākāsoti. Tattha ajaṭākāsova idhādhippeto ‘‘antalikkhe’’ti visesitattā. Tenāha ‘‘na kasiṇugghāṭime, na pana rūpaparicchede’’ti. Paricchinnākāsopi rūpaparicchedākāsena saṅgahito. ‘‘Ma’’nti padaṁ ‘‘avamaññantī’’ti pade kammaṁ. Ettakamevāti etappamāṇaṁ ‘‘adhicetaso’’tiādisaṅkhātaṁ vacanameva, na aññaṁ buddhavacananti attho. Ayanti cūḷapanthako thero. Handāti vassaggatthe nipāto. Mama ānubhāvaṁ dassemi, tumhe passatha gaṇhathāti adhippāyo. Vuṭṭhāyāti tato catutthajjhānato vuṭṭhahitvā. Antarāpi dhāyatīti ettha pisaddassa aṭṭhānatthaṁ dassento āha ‘‘antaradhāyatipī’’ti. Eseva nayo ‘‘seyyampi kappetī’’ti etthapi. Theroti cūḷapanthako thero. Idaṁ padaṁ antarantarā yuttaṭṭhānesu sambandhitvā ‘‘tañceva bhaṇatī’’tiiminā sambandhitabbaṁ. Bhātutherassāti jeṭṭhakabhātubhūtassa mahāpanthakatherassa.",
  "tika-vin12t0:204": "Padmanti gāthāyaṁ tayo pādā indavajirā, catutthapādo upendavajiro. Tasmā padmanti ettha makāre pare dukārukārassa lopaṁ katvā parakkharaṁ netvā ‘‘padma’’nti dvibhāvena likhitabbaṁ. Avītagandhanti ettha vīti dīghuccāraṇameva yuttaṁ. Paṅke davati gacchatīti padumaṁ. Kokaṁ duggandhassa ādānaṁ nudati apanetīti kokanudaṁ. Sundaro gandho imassāti sugandhaṁ. Ayaṁ panettha yojanā – yathā kokanudasaṅkhātaṁ sugandhaṁ pāto pageva bālātapena phullaṁ vikasitaṁ avītagandhaṁ hutvā virocamānaṁ padumaṁ siyā, tathā aṅgīrasaṁ aṅgito sarīrato niccharaṇapabhassararasaṁ hutvā virocamānabhūtaṁ antalikkhe tapantaṁ ādiccaṁ iva tedhātuke tapantaṁ sammāsambuddhaṁ passāti.",
  "tika-vin12t0:205": "Paguṇanti vācuggataṁ. Tatoti asakkuṇeyyato. Nanti cūḷapanthakaṁ. Theroti mahāpanthako thero nikkaḍḍhāpesīti sambandho. Soti cūḷapanthako. Athāti tasmiṁ kāle. Bhagavā āhāti yojanā. Buddhacakkhunāti āsayānusayaindriyaparopariyattañāṇasaṅkhātena sabbaññubuddhānaṁ cakkhunā. Tanti cūḷapanthakaṁ. Tassāti cūḷapanthakassa. Athāti tasmiṁ ārocanakāle. Assāti cūḷapanthakassa, datvāti sambandho. Rajaṁ malaṁ harati apanetīti rajoharaṇaṁ, pilotikakhaṇḍaṁ. Soti cūḷapanthako. Tassāti pilotikakhaṇḍassa, ‘‘anta’’ntipade avayavisambandho. Parisuddhampīti pisaddo aparisuddhe pilotikakhaṇḍe kā nāma kathāti dasseti. Saṁveganti santāsaṁ bhayanti attho. Athāti tasmiṁ ārambhakāle. Assāti cūḷapanthakassa. ‘‘Ta’’ntipadaṁ ‘‘mamāyanabhāva’’ntipadena sambandhaṁ katvā yojanā kātabbāti. Dutiyaṁ.",
  "tika-vin12t0:206": "3. Bhikkhunupassayasikkhāpadaṁ",
  "tika-vin12t0:207": "162. Tatiye ‘‘ovadati pācittiyassā’’ti sāmaññato vuttepi visesato attho gahetabboti āha ‘‘aṭṭhahi garudhammehi ovadantasseva pācittiya’’nti. Itoti imasmā sikkhāpadamhā. Yatthayatthāti yasmiṁ yasmiṁ sikkhāpade. Sabbattha tattha tatthāti yojanāti. Tatiyaṁ.",
  "tika-vin12t0:208": "Pakiṇṇakakathā",
  "tika-vin12t0:209": "Etthāti imasmiṁ sikkhāpade. Idaṁ pakiṇṇakaṁ vuttanti sambandho. Tīṇi pācittiyānīti bhikkhuno asammatattā ekaṁ pācittiyaṁ, sūriyassa atthaṅgatattā ekaṁ, bhikkhunupassayaṁ upasaṅkamitattā ekanti tīṇi pācittiyāni. Kathanti kena kāraṇena hotīti yojanā. Tatthāti bhikkhunupassayaṁ. Tassevāti sammatasseva bhikkhuno. Aññena dhammenāti garudhammehi aññena dhammena. Divā panāti sūriyuggamanato tassa anatthaṅgateyevāti.",
  "tika-vin12t0:210": "4. Āmisasikkhāpadaṁ",
  "tika-vin12t0:211": "164. Catutthe bahuṁ mānaṁ kataṁ yehīti bahukatā. Bahukatā hutvā na ovadantīti atthaṁ dassento āha ‘‘na bahukatā’’tiādi. Dhammeti sīlādidhamme. Adhippāyoti ‘‘na bahukatā’’tipadassa, chabbaggiyānaṁ vā adhippāyoti yojanā. ‘‘Kattukāmoti ādīna’’ntipadaṁ ‘‘attho’’tipade vācakasambandho.",
  "tika-vin12t0:212": "Asammato nāma ṭhapito veditabboti yojanā. Sammutinti bhikkhunovādakasammutiṁ. Pacchā sāmaṇerabhūmiyaṁ ṭhitoti yojanāti. Catutthaṁ.",
  "tika-vin12t0:213": "5. Cīvaradānasikkhāpadaṁ",
  "tika-vin12t0:214": "169. Pañcame rathikāyāti racchāya. Sā hi rathassa hitattā rathikāti vuccati. Sandiṭṭhāti samodhānavasena dassīyitthāti sandiṭṭhā. Diṭṭhamattakā mittāti āha ‘‘mittā’’ti. Sesanti vuttavacanato sesaṁ vacanaṁ. Tatrāti cīvarapaṭiggahaṇasikkhāpade. Hīti visesajotakaṁ. Idhāti imasmiṁ cīvaradānasikkhāpadeti. Pañcamaṁ.",
  "tika-vin12t0:215": "6. Cīvarasibbanasikkhāpadaṁ",
  "tika-vin12t0:216": "175. Chaṭṭhe udāyīti ettha mahāudāyī, kāḷudāyī, lāḷudāyīti tayo udāyī honti. Tesu tatiyovādhippetoti āha ‘‘lāḷudāyī’’ti. Pabhāvena ṭhāti pavattatīti paṭṭhoti kate paṭibalova labbhati. Tenāha ‘‘paṭibalo’’ti. Nipuṇoti kusalo. ‘‘Paṭibhānena katacitta’’ntiiminā ‘‘paṭibhānacitta’’nti padassa majjhe padalopaṁ dasseti. Soti lāḷudāyī akāsīti sambandho. Tassāti cīvarassa. ‘‘Yathāsaṁhaṭa’’nti ettha evasaddo ajjhāharitabboti āha ‘‘yathāsaṁhaṭamevā’’ti.",
  "tika-vin12t0:217": "176. Yaṁ cīvaraṁ nivāsituṁ vā pārupituṁ vā sakkā hoti, taṁ cīvaraṁ nāmāti yojanā. Evaṁ hīti evameva. ‘‘Dukkaṭa’’ntiiminā ‘‘sayaṁ sibbati, āpatti pācittiyassā’’ti ettha antarāpattiṁ dasseti. Ārāti sūci. Sā hi arati nissaṅgavasena gacchati pavisatīti ‘‘ārā’’ti vuccati, tassā patho gamanaṁ ārāpatho, tasmiṁ, ārāpathassa nīharaṇāvasānattā ‘‘nīharaṇe’’ti vuttaṁ. Satakkhattumpīti anekakkhattumpi. Āṇattoti āṇāpīyatīti āṇatto. ‘‘Āṇāpito’’ti vattabbe ṇāpesaddassa lopaṁ, ikārassa ca akāraṁ katvā, ‘‘ādatte’’ti ākhyātapade tevibhattiyā viya tapaccayassa ca dvibhāvaṁ katvā evaṁ vuttaṁ. Tenāha ‘‘sakiṁ cīvaraṁ sibbāti vutto’’ti. Atha panāti tato aññathā pana. Āṇattassāti āṇāpitassa. Sambahulānipi pācittiyāni hontīti sambandho.",
  "tika-vin12t0:218": "Yepi nissitakā sibbantīti yojanā, ācariyupajjhāyesu sibbantesūti sambandho. Tesanti ācariyupajjhāyānaṁ. Tesampīti nissitakānampi. Ñātikānaṁ bhikkhunīnaṁ cīvaranti sambandho. ‘‘Antevāsikehī’’tipadaṁ ‘‘sibbāpentī’’tipade kāritakammaṁ. Tatrāpīti ācariyupajjhāyehi sibbāpanepi. ‘‘Antevāsike’’tipadaṁ ‘‘vañcetvā’’tipade suddhakammaṁ, ‘‘sibbāpentī’’tipade kāritakammaṁ. Itaresanti ācariyupajjhāyānanti. Chaṭṭhaṁ.",
  "tika-vin12t0:219": "7. Saṁvidhānasikkhāpadaṁ",
  "tika-vin12t0:220": "181. Sattame ‘‘tāsaṁ bhikkhunīnaṁ pacchā gacchantīna’’nti padāni ‘‘pattacīvara’’nti pāṭhasesena yojetabbānīti āha ‘‘pacchā gacchantīnaṁ pattacīvara’’nti. Tā bhikkhuniyo pacchā gacchantiyoti vibhattivipallāsaṁ katvā ‘‘dūsesu’’ntipadena yojetabbānīti āha ‘‘tā bhikkhuniyo corā dūsayiṁsū’’ti. Atha vā vibhattivipallāsamakatvā ‘‘acchindiṁsū’’ti pade ‘‘pattacīvara’’ntipadaṁ ajjhāharitvā ‘‘dūsesu’’ntipade ‘‘sīla’’nti pāṭhaṁ ajjhāharitvā yojetabbanti daṭṭhabbaṁ.",
  "tika-vin12t0:221": "182-3. Saṁpubbo, vipubbo ca dhādhātu tvāpaccayo hotīti āha ‘‘saṁvidahitvā’’ti. Kukkuṭoti tambacūḷo. So hi kukati āhāratthaṁ pāṇakādayo ādadātīti kukkuṭo. Ayanti gāmo. Adhikaraṇe ṇoti āha ‘‘sampadanti etthā’’ti. Etthāti ca etasmiṁ gāme. Uttarapadassa adhikaraṇatthattā pubbapadena chaṭṭhīsamāsoti āha ‘‘kukkuṭāna’’ntiādi. Evaṁ ṇasaddassa adhikaraṇatthaṁ, pubbapadena chaṭṭhīsamāsañca dassetvā idāni ṇasaddassa bhāvatthaṁ, pubbapadena bāhiratthasamāsañca dassetuṁ vuttaṁ ‘‘atha vā’’ti. Tatthāti pacchimapāṭhe. Uppatitvāti uḍḍitvā uddhaṁ ākāsaṁ laṅgitvāti attho. Etthāti pacchimapāṭhe. Dvidhāti padagamanapakkhagamanavasena dvipakārena. ‘‘Upacāro na labbhatī’’tiiminā gāmantaro na hoti, ekagāmoyeva pana hoti, tasmā āpattipi ekāyeva hotīti dasseti. Paccūseti pabhāte. So hi paṭiviruddhaṁ timiraṁ useti nāsetīti paccūsoti vuccati. Vassantassāti ravantassa. ‘‘Vacanato’’tipadaṁ ‘‘āpattiyevā’’tipade ñāpakahetu. Ratanamattantaroti kukkupamāṇena byavadhāno.",
  "tika-vin12t0:222": "Tatrāti ‘‘gāmantare gāmantare’’ti vacane. Hīti vitthāro. Ubhopīti bhikkhubhikkhuniyopi saṁvidahantīti sambandho. Na vadantīti aṭṭhakathācariyā na kathayanti. Catunnaṁ maggānaṁ samāgamaṭṭhānaṁ catukkaṁ, dvinnaṁ, tiṇṇaṁ, catukkato atirekānaṁ vā maggānaṁ sambaddhaṭṭhānaṁ siṅghāṭakaṁ. Tatrāpīti upacārokkamanepi. Gāmatoti attano gāmato. Yāva na okkamanti, tāvāti yojanā. Sandhāyāti ārabbha. Athāti tasmiṁ nikkhamanakāle. Dvepīti bhikkhubhikkhuniyopi gacchantīti sambandho. Tanti vacanaṁ.",
  "tika-vin12t0:223": "Hīti viseso. ‘‘Gāmantare gāmantare’’ti purimasmiṁ naye atikkame anāpatti, okkamane āpattīti ayaṁ viseso.",
  "tika-vin12t0:224": "184.Gatapubbatthāti gatapubbā attha bhavathāti attho. Ehi gacchāmāti vā āgaccheyyāsīti vā vadatīti yojanā. Cetiyavandanatthanti thūpassa vandituṁ.",
  "tika-vin12t0:225": "185.Visaṅketenāti ettha kālavisaṅketo, dvāravisaṅketo, maggavisaṅketoti tividho. Tattha kālavisaṅketeneva anāpattiṁ sandhāya ‘‘visaṅketena gacchanti, anāpattī’’ti āha. Dvāravisaṅketena vā maggavisaṅketena vā āpattimokkho natthi. Tamatthaṁ dassento āha ‘‘purebhatta’’ntiādi. Cakkasamāruḷhāti iriyāpathacakkaṁ vā sakaṭacakkaṁ vā sammā āruḷhā. Janapadāti janakoṭṭhāsā. Pariyāyantīti pari punappunaṁ yanti ca āyanti cāti. Sattamaṁ.",
  "tika-vin12t0:226": "8. Nāvābhiruhanasikkhāpadaṁ",
  "tika-vin12t0:227": "188. Aṭṭhame saha aññamaññaṁ thavanaṁ abhitthavanaṁ santhavo, saṅgamoti vuttaṁ hoti. Mittabhāvena santhavo mittasanthavo, lokehi assādetabbo ca so mittasanthavo ceti lokassādamittasanthavo, tassa vaso pabhū, tena vā āyattoti lokassādamittasanthavavaso, tena. Uddhaṁ gacchatīti uddhaṁgāminīti dassento āha ‘‘uddha’’ntiādi. Uddhanti ca idha paṭisoto. Tenāha ‘‘nadiyā paṭisota’’nti. ‘‘Uddhaṁgāmini’’ntimātikāpadaṁ ‘‘ujjavanikāyā’’tipadabhājaniyā saṁsandento āha ‘‘yasmā panā’’tiādi. Yoti bhikkhu. Uddhaṁ javanatoti paṭisotaṁ gamanato. Tenāti tena hetunā. Assāti ‘‘uddhaṁgāmini’’ntipadassa. Anusotaṁ idha adho nāmāti āha ‘‘anusota’’nti. Assapīti pisaddo purimāpekkho. Tatthāti ‘‘uddhaṁgāminiṁ vā adhogāminiṁ vā’’tivacane. Yanti nāvaṁ harantīti sambandho. Sampaṭipādanatthanti sammā paṭimukhaṁ pādanatthaṁ, ujupajjāpanatthanti attho. Etthāti nāvāyaṁ. ‘‘Ṭhapetvā’’tipadabhājanimapekkhitvā ‘‘upayogatthe nissakkavacana’’nti āha. ‘‘Aññatrā’’ti mātikāpade apekkhite nissakkatthe nissakkavacanampi yujjateva.",
  "tika-vin12t0:228": "189. Ekaṁ tīraṁ agāmakaṁ araññaṁ hotīti yojanā. Addhayojanagaṇanāya pācittiyāni hontīti sambandho. Majjhena gamanepīti pisaddo agāmakaaraññatīrapassena gamane kā nāma kathāti dasseti. Na kevalaṁ nadiyāti kevalaṁ nadiyā eva anāpatti nāti yojanā, aññesupi samuddādīsu anāpattīti adhippāyo. Yopi bhikkhu gacchatīti sambandho. Hīti saccaṁ, yasmā vā.",
  "tika-vin12t0:229": "191. Kālavisaṅketo, titthavisaṅketo, nāvāvisaṅketoti tividho visaṅketo. Tattha kālavisaṅketena anāpattiṁ sandhāya ‘‘visaṅketena abhiruhantī’’ti vuttaṁ. Aññena visaṅketena āpattiyeva, tamatthaṁ dassento āha ‘‘idhāpī’’tiādīti. Aṭṭhamaṁ.",
  "tika-vin12t0:230": "9. Paripācitasikkhāpadaṁ",
  "tika-vin12t0:231": "192. Navame mahānāgesūti mahāarahantesu tiṭṭhamānesu santesu, cetake pessabhūte navake bhikkhū nimantetīti adhippāyo. Itarathāti vibhattivipallāsato vā pāṭhasesato vā aññena pakārena. Antaraṁ majjhaṁ pattā kathā antarakathāti dassento āha ‘‘avasāna’’ntiādi. Pakirīyitthāti pakatā, na pakatā vippakatāti vutte kariyamānakathāvāti āha ‘‘kariyamānā hotī’’ti. Addhacchikenāti upaḍḍhacakkhunā. Tehīti therehi.",
  "tika-vin12t0:232": "194.Laddhabbanti laddhārahaṁ. Assāti ‘‘bhikkhuniparipācita’’ntipadassa. Sammā ārabhitabboti samārambhoti dassento āha ‘‘samāraddhaṁ vuccatī’’ti. Paṭiyāditassāti paripācitassa bhattassa. Gihīnaṁ samārambhoti gihisamārambho, katvatthe cetaṁ sāmivacanaṁ. Tatoti tato bhattato. Aññatrāti vinā. Tamatthaṁ vivaranto āha ‘‘taṁ piṇḍapātaṁ ṭhapetvā’’ti. Padabhājane pana vuttanti sambandho. ‘‘Ñātakapavāritehī’’tipadaṁ ‘‘asamāraddho’’tipade kattā. Atthatoti bhikkhuniaparipācitaatthato. Tasmāti yasmā atthato samāraddhova hoti, tasmā.",
  "tika-vin12t0:233": "195.Paṭiyāditanti paṭiyattaṁ. Pakatiyā paṭiyattaṁ pakatipaṭiyattanti dassento āha ‘‘pakatiyā’’tiādi. Mahāpaccariyaṁ pana vuttanti sambandho. Tassāti tasseva bhikkhuno. Aññassāti tato aññassa bhikkhuno.",
  "tika-vin12t0:234": "197.Bhikkhuniparipācitepīti pisaddo bhikkhuniaparipācite kā nāma kathāti dassetīti. Navamaṁ.",
  "tika-vin12t0:235": "10. Rahonisajjasikkhāpadaṁ",
  "tika-vin12t0:236": "198. Dasame pāḷiattho cāti ettha pāḷisaddo vinicchiyasadde ca yojetabbo ‘‘pāḷivinicchayo’’ti. Hīti saccaṁ, yasmā vā. ‘‘Idaṁ sikkhāpada’’ntipadaṁ ‘‘ekapariccheda’’ntipade tulyatthakattā, ‘‘paññatta’’ntipade kammaṁ. Uparīti acelakavaggeti. Dasamaṁ.",
  "tika-vin12t0:237": "Ovādavaggo tatiyo.",
  "tika-vin12t0:238": "4. Bhojanavaggo",
  "tika-vin12t0:239": "1. Āvasathapiṇḍasikkhāpada-atthayojanā",
  "tika-vin12t0:240": "203. Bhojanavaggassa paṭhame āvasathe paññatto piṇḍo āvasathapiṇḍoti dassento āha ‘‘samantā’’tiādi. Parikkhittanti parivutaṁ āvasathanti sambandho. Addhaṁ pathaṁ gacchantīti addhikā. Gilāyanti rujantīti gilānā. Gabbho kucchiṭṭhasatto etāsanti gabbhiniyo. Malaṁ pabbājentīti pabbajitā, tesaṁ yathānurūpanti sambandho. Paññattāni mañcapīṭhāni etthāti paññattamañcapīṭho, taṁ. Anekagabbhaparicchedaṁ anekapamukhaparicchedaṁ āvasathaṁ katvāti yojanā. Tatthāti āvasathe. Tesaṁ tesanti addhikādīnaṁ. Hiyyosaddassa atītānantarāhassa ca anāgatānantarāhassa ca vācakattā idha anāgatānantarāhavācakoti āha ‘‘svepī’’ti. Kuhiṁ gatā iti vutteti yojanā. ‘‘Kukkuccāyanto’’tipadassa nāmadhātuṁ dassento āha ‘‘kukkuccaṁ karonto’’ti.",
  "tika-vin12t0:241": "206. ‘‘Addhayojanaṁ vā yojanaṁ vā’’tiiminā ‘‘pakkamitu’’ntipadassa kammaṁ dasseti. ‘‘Gantu’’ntiiminā kamusaddassa padavikkhepatthaṁ dasseti. ‘‘Anodissā’’tipadassa tvāpaccayantabhāvaṁ dassetuṁ ‘‘anuddisitvā’’ti vuttaṁ. Pāsaṁ ḍetīti pāsaṇḍo, sattānaṁ cittesu diṭṭhipāsaṁ khipatīti attho. Atha vā taṇhāpāsaṁ, diṭṭhipāsañca ḍeti uḍḍetīti pāsaṇḍo, taṁ pāsaṇḍaṁ. Yāvatattho paññatto hotīti yāvatā attho hoti, tāvatā paññatto hotīti yojanā. ‘‘Yāvadattho’’tipi pāṭho, ayamevattho. Dakāro padasandhikaro. Sakiṁ bhuñjitabbanti ekadivasaṁ sakiṁ bhuñjitabbanti attho. Tenāha ‘‘ekadivasaṁ bhuñjitabba’’nti.",
  "tika-vin12t0:242": "Etthāti imasmiṁ sikkhāpade. Ekakulena vā paññattanti sambandho. Bhuñjituṁ na vaṭṭati ekato hutvā paññattattāti adhippāyo. Nānākulehi paññattaṁ piṇḍanti yojanā. Bhuñjituṁ vaṭṭati nānākulāni ekato ahutvā visuṁ visuṁ paññattattāti adhippāyo. Yopi piṇḍo chijjatīti sambandho. Upacchinditvāti asaddhiyādipāpacittattā upacchinditvā.",
  "tika-vin12t0:243": "208.Anuvasitvāti punappunaṁ vasitvā. Antarāmagge gacchantattā ‘‘gacchanto bhuñjatī’’ti idaṁ tāva yuttaṁ hotu, gataṭṭhāne pana gamitattā kathaṁ? Paccuppannasamīpopi atīto tena saṅgahitattā yuttaṁ. ‘‘Kuto nu tvaṁ bhikkhu āgacchasī’’tiādīsu (saṁ. ni. 1.130) viya. Taṁsamīpopi hi tādiso. Nānāṭṭhānesu nānākulānaṁ santake pakatiyā anāpattibhāvato nānāṭṭhānesu ekakulasseva santakaṁ sandhāya vuttaṁ ‘‘anāpattī’’ti. Āraddhassa vicchedattā ‘‘puna ekadivasaṁ bhuñjituṁ labhatī’’ti vuttaṁ. ‘‘Odissā’’ti sāmaññato vuttepi bhikkhūyeva gahetabbāti āha ‘‘bhikkhūnaṁyevā’’ti. Paṭhamaṁ.",
  "tika-vin12t0:244": "2. Gaṇabhojanasikkhāpadaṁ",
  "tika-vin12t0:245": "209. Dutiye pahīnalābhasakkārassa hetuṁ dassento āha ‘‘so kirā’’tiādi. Soti devadatto. ‘‘Ahosī’’ti ca ‘‘pākaṭo jāto’’ti ca yojetabbo. Ajātasattunāti ajātasseyeva piturājassa sattubhāvato ajātasattunā, ‘‘mārāpetvā’’tipade kāritakammaṁ. Rājānanti bimbisārarājaṁ, ‘‘mārāpetvā’’tipade dhātukammaṁ. Abhimāreti abhinilīyitvā bhagavato māraṇatthāya pesite dhanudhare. Gūḷhapaṭicchannoti guhito hutvā paṭicchanno. Parikathāyāti pariguhanāya kathāya. ‘‘Rājānampī’’tipadaṁ ‘‘mārāpesī’’tipade dhātukammaṁ. Pavijjhīti pavaṭṭesi. Tatoti tato vuttato paraṁ uṭṭhahiṁsūti sambandho. Nagare nivasantīti nāgarā. Rājāti ajātasatturājā. Sāsanakaṇṭakantisāsanassa kaṇṭakasadisattā sāsanakaṇṭakaṁ. Tatoti nīharato. Upaṭṭhānampīti upaṭṭhānampi, upaṭṭhānatthāyapi vā. Aññepīti rājato aññepi. Assāti devadattassa. Kiñci khādanīyabhojanīyaṁ ‘‘dātabba’’nti iminā yojetabbaṁ. Kiñci vā abhivādanādi ‘‘kātabba’’nti iminā sambandho. Kulesu viññāpetvā bhuñjanassa hetuṁ dassento āha ‘‘mā me’’tiādi. Posento hutvā bhuñjatīti sambandho.",
  "tika-vin12t0:246": "211. Bhattaṁ anadhivāsentānaṁ kasmā cīvaraṁ parittaṁ uppajjatīti āha ‘‘bhattaṁ agaṇhantāna’’ntiādi.",
  "tika-vin12t0:247": "212. Cīvarakārake bhikkhū bhattena kasmā nimantentīti āha ‘‘gāme’’tiādi.",
  "tika-vin12t0:248": "215.Nānāverajjaketi ettha rañño idaṁ rajjaṁ, visadisaṁ rajjaṁ virajjaṁ, nānappakāraṁ virajjaṁ nānāvirajjaṁ. Nānāvirajjehi āgatā nānāverajjakā. Majjhe vuddhi hotīti āha ‘‘nānāvidhehi aññarajjehi āgate’’ti. Aññarajjehīti rājagahato aññehi rajjehi. Rañjitabbanti rañjanti vutte niggahitassa anāsanaṁ sandhāya vuttaṁ ‘‘nānāverañjakeitipi pāṭho’’ti.",
  "tika-vin12t0:249": "218.Gaṇabhojaneti gaṇassa bhojanaṁ gaṇabhojanaṁ, gaṇabhojanassa bhojanaṁ gaṇabhojanaṁ, tasmiṁ gaṇabhojane pācittiyanti attho. ‘‘Rattūparato’’tiādīsu (dī. ni. 1.10; ma. ni. 1.293) viya ekassa bhojanasaddassa lopo daṭṭhabbo. Nanu uposathe viya dve tayo gaṇo nāmāti āha ‘‘idha gaṇo nāma cattāro’’tiādi. Tena dve tayo gaṇo nāma na honti, cattāro pana ādiṁ katvā taduttari gaṇo nāmāti dasseti. Taṁ panetanti ettha etasaddo vacanālaṅkāro dvīsu sabbanāmesu pubbasseva yebhuyyena padhānattā. Pasavatīti vaḍḍhati, jāyatīti attho. Vevacanena vāti ‘‘bhattena nimantemi, bhojanena nimantemī’’ti pariyāyena vā. Bhāsantarena vāti mūlabhāsāto aññāya bhāsāya vā. Ekato nimantitā bhikkhūti sambandho. Hīti saccaṁ, yasmā vā. Pamāṇanti kāraṇaṁ. ‘‘Cattāro’’ti liṅgavipallāsaṁ katvā ‘‘vihāre’’tipadena yojetabbaṁ. Ṭhitesuyevāti padaṁ niddhāraṇasamudāyo. Eko nimantitoti sambandho.",
  "tika-vin12t0:250": "Cattāro bhikkhū viññāpeyyunti sambandho. Pāṭekkanti patiekassa bhāvo pāṭekkaṁ, visunti attho. Ekato vā nānāto vā viññāpeyyunti sambandho.",
  "tika-vin12t0:251": "Chavisaṅkhātato bāhiracammato abbhantaracammassa thūlattā ‘‘mahācammassā’’ti vuttaṁ. Phālaṁ etesaṁ pādānaṁ sañjātanti phālitā, uppādentīti sambandho. Pahaṭamatte satīti yojanā. Lesena kappanti pavattaṁ cittaṁ lesakappiyaṁ.",
  "tika-vin12t0:252": "Suttañcāti sūcipāsapavesanasuttañca. Nanu visuṁ cīvaradānasamayo viya cīvarakārasamayopi atthi, kasmā ‘‘yadā tadā’’ti vuttanti āha ‘‘visuṁ hī’’tiādi. Hīti saccaṁ, yasmā vā. Visuṁ cīvaradānasamayo viya cīvarakārasamayo nāma yasmā natthi, tasmā ‘‘yadā tadā’’ti mayā vuttanti adhippāyo. Tasmā yo bhikkhu karoti, tena bhuñjitabbanti yojanā. Sūciveṭhanakoti sibbanatthāya dve pilotikakhaṇḍe sambandhitvā sūciyā vijjhanako. Vicāretīti pañcakhaṇḍasattakhaṇḍādivasena saṁvidahati. Chindatīti satthakena vā hatthena vā chindati. Moghasuttanti muyhanaṁ mogho, atthato gahetabbachaṭṭetabbaṭṭhāne muyhanacittaṁ, tassa chindanaṁ suttanti moghasuttaṁ. Āgantukapaṭṭanti dupaṭṭacīvare mūlapaṭṭassa upari ṭhapitapaṭṭaṁ. Paccāgatanti paṭṭacīvarādīsu labbhati. Bandhatīti mūlapaṭṭena āgantukapaṭṭaṁ. Bandhati. Anuvātanti cīvaraṁ anupariyāyitvā vīyati bandhīyatīti anuvātaṁ, taṁ chindati. Ghaṭṭetīti dve anuvātante aññamaññaṁ sambajjhati. Āropetīti cīvarassa upari āropeti. Tatthāti cīvare. Suttaṁ karotīti sūcipāsapavesanasuttaṁ vaṭṭeti. Valetīti vaṭṭitvā suttaveṭhanadaṇḍake āvaṭṭeti. Pipphalikanti satthakaṁ. Tañhi piyampi phāletīti pipphali, sāyeva pipphalikanti katvā pipphalikanti vuccati, taṁ niseti nisānaṁ karotīti attho. Yo pana katheti, etaṁ ṭhapetvāti yojanā.",
  "tika-vin12t0:253": "Addhānamaggassa dvigāvutattā ‘‘addhayojanabbhantare gāvute’’ti vuttaṁ. Abhirūḷhena bhuñjitabbanti sambandho. Yatthāti yasmiṁ kāle. ‘‘Sannipatantī’’ti bahukattuvasena vuttaṁ. Akusalaṁ parivajjetīti paribbājako, pabbajjavesaṁ vā pariggahetvā vajati gacchati pavattatīti paribbājako. Vinā bhāvapaccayena bhāvatthassa ñātabbato paribbājakabhāvo paribbājako, taṁ samāpannoti paribbājakasamāpanno. Atha vā paribbājakesu samāpanno pariyāpannoti paribbājakasamāpanno. ‘‘Etesa’’ntipadaṁ ‘‘yena kenacī’’tipade niddhāraṇasamudāyo.",
  "tika-vin12t0:254": "220. Yepi bhikkhū bhuñjantīti sambandho. Tatthāti ‘‘dve tayo ekato’’tivacane. Animantito catuttho yassa catukkassāti animantitacatutthaṁ, animantitena vā catutthaṁ animantitacatutthaṁ. Eseva nayo aññesupi catutthesu. Idhāti imasmiṁ sāsane. Nimantetīti akappiyanimantanena nimanteti. Tesūti catūsu bhikkhūsu. Soti upāsako. Aññanti nāgatabhikkhuto aññaṁ, nimantitabhikkhuto vā. Taṅkhaṇappattanti tasmiṁ pucchanakathanakkhaṇe pattaṁ. Hīti vitthāro. Tatthāti tasmiṁ ṭhāne, gehe vā. Tehīti karaṇabhūtehi bhikkhūhi.",
  "tika-vin12t0:255": "Soti piṇḍapātiko. Anāgacchantampīti sayaṁ na āgacchantampi. Lacchathāti labhissatha.",
  "tika-vin12t0:256": "Sopīti sāmaṇeropi, na piṇḍapātikoyevāti attho.",
  "tika-vin12t0:257": "Tatthāti gilānacatutthe, tesu catūsu vā. Gilāno itaresaṁ pana gaṇapūrako hotīti yojanā.",
  "tika-vin12t0:258": "Gaṇapūrakattāti samayaladdhassa gaṇapūrakattā. Catukkānīti cīvaradānacatutthaṁ cīvarakāracatutthaṁ addhānagamanacatutthaṁ nāvābhiruhanacatutthaṁ mahāsamayacatutthaṁ, samaṇabhattacatutthanti cha catukkāni. Purimehi missetvā ekādasa catukkāni veditabbāni. Eko paṇḍito bhikkhu nisinno hotīti sambandho. Tesūti tīsu bhikkhūsu, gatesu gacchatīti yojanā. Bhutvā āgantvā ṭhitesupi anāpattiyeva. Kasmā sabbesaṁ anāpatti, nanu cattāro bhikkhū ekato gaṇhantīti āha ‘‘pañcannaṁ hī’’tiādi. Hīti saccaṁ, yasmā vā. Bhojanānaṁyevāti na yāgukhajjakaphalāphalādīnaṁ. Tāni cāti yehi bhojanehi visaṅketaṁ natthi, tāni ca bhojanāni. Tehīti catūhi bhikkhūhi . Tānīti yāguādīni. Itīti tasmā anāpattinti yojanā.",
  "tika-vin12t0:259": "Koci pesito apaṇḍitamanusso vadatīti yojanā. Kattukāmena pesitoti sambandho. Bhattaṁ gaṇhathāti vāti vāsaddo ‘‘odanaṁ gaṇhatha, bhojanaṁ gaṇhatha, annaṁ gaṇhatha, kuraṁ gaṇhathā’’ti vacanānipi saṅgaṇhāti. Nimantanaṁ sādiyantīti nemantanikā. Piṇḍapāte dhutaṅge niyuttāti piṇḍapātikā. Punadivase bhanteti vutteti yojanā. Haritvāti apanetvā. Tatoti tato vadanato paranti sambandho. Vikkhepanti vividhaṁ khepaṁ. Teti asukā ca asukā ca gāmikā. Bhanteti vutteti yojanā. Sopīti apaṇḍitamanussopi, na gāmikāyevāti attho. Kasmā na labhāmi bhanteti vutteti yojanā. Evaṁ ‘‘kathaṁ nimantesuṁ bhante’’ti etthāpi. Tatoti tasmā kāraṇā. Esāti eso gāmo. Tanti bhūmatthe cetaṁ upayogavacanaṁ, tasmiṁ gāme carathāti hi attho. Kiṁ etenāti etena pucchanena kiṁ payojanaṁ. Etthāti pucchane. Mā pamajjitthāti vadatīti sambandho. Dutiyadivaseti nimantanadivasato dutiyadivase. Dhuragāmeti padhānagāme, antikagāme vā. Bhāvo nāma kiriyattā ekoyeva hoti, tasmā kattāraṁ vā kammaṁ vā sambandhaṁ vā apekkhitvā bahuvacanena na bhavitabbaṁ, tena vuttaṁ ‘‘na dubbacehi bhavitabba’’nti. Tesūti gāmikesu bhojentesūti sambandho. Asanasālāyanti bhojanasālāyaṁ. Sā hi asati bhuñjati etthāti asanā, salanti pavisanti assanti sālā, asanā ca sā sālāceti asanasālāti atthena ‘‘asanasālā’’ti vuccati.",
  "tika-vin12t0:260": "Atha panāti tato aññathā pana. Apādānattho hi athasaddo. Tattha tatthāti tasmiṁ tasmiṁ ṭhāne antaravīthiādīsūti attho. Paṭikaccevāti paṭhamaṁ katvā eva. Bhikkhūsu gāmato anikkhantesu pagevāti vuttaṁ hoti. Na vaṭṭatīti ‘‘bhattaṁ gaṇhathā’’ti pahiṇattā na vaṭṭati. Ye pana manussā bhojentīti sambandho. Nivattathāti vuttapadeti ‘‘nivattathā’’ti vutte kiriyāpade. Yassakassacihotīti yassa kassaci atthāya hotīti yojanā. Nivattituṁ vaṭṭatīti ‘‘bhattaṁ gaṇhathā’’ti avuttattā nivattituṁ vaṭṭati. Sambandhaṁ katvāti ‘‘nivattatha bhante’’ti bhantesaddena abyavahitaṁ katvā. Nisīdatha bhante, bhattaṁ gaṇhathāti bhantesaddena byavahitaṁ katvā vutte ‘‘nisīdathā’’tipade nisīdituṁ vaṭṭati. Atha bhantesaddena byavahitaṁ akatvā ‘‘nisīdatha, bhattaṁ gaṇhathā’’ti sambandhaṁ katvā vutte nisīdituṁ vaṭṭati. Iccetaṁ nayaṁ atidisati ‘‘eseva nayo’’tiimināti. Dutiyaṁ.",
  "tika-vin12t0:261": "3. Paramparabhojanasikkhāpadaṁ",
  "tika-vin12t0:262": "221. Tatiye ‘‘na kho…pe… karontī’’tipāṭhassa atthasambandhaṁ dassento āha ‘‘yena niyāmenā’’tiādi. Tattha ‘‘yena niyāmenā’’tiiminā ‘‘yathayime manussā’’ti ettha yathāsaddassa yaṁsaddatthabhāvaṁ dasseti. Tenāti tena niyāmena. Iminā yathāsaddassa niyamaniddiṭṭhabhāvaṁ dasseti. ‘‘Ñāyatī’’tiiminā kiriyāpāṭhasesaṁ dasseti. ‘‘Sāsanaṁ vā dānaṁ vā’’tipadehi idaṁsaddassa atthaṁ dasseti. Buddhappamukhe saṅgheti sampadānatthe cetāni bhummavacanāni, buddhappamukhassa saṅghassa dānaṁ vāti attho. ‘‘Paritta’’ntiiminā orakasaddassa atthaṁ dasseti. ‘‘Lāmaka’’ntiiminā parittasaddassa parivāratthaṁ nivatteti. Kiro eva patibhāve niyutto kirapatikoti atthaṁ dassento āha ‘‘kirapatikoti etthā’’ti ādi. Soti kirapatiko. Kammaṁ kāretīti sambandho. Upacāravasenāti vohāravasena, upalakkhaṇavasena, padhānavasena vāti attho. Na kevalaṁ badarāyeva, aññepi pana bahū khādanīyabhojanīyā paṭiyattāti adhippāyo. Badarena misso badaramisso, badarasāḷavoti āha ‘‘badarasāḷavenā’’ti. Badaracuṇṇena misso madhusakkharādi ‘‘badarasāḷavo’’ti vuccati.",
  "tika-vin12t0:263": "222. Uddhaṁ sūro uggato asmiṁ kāleti ussūroti vutte atidivākāloti āha ‘‘atidivā’’ti.",
  "tika-vin12t0:264": "226. Ayaṁ bhattavikappanā nāma vaṭṭatīti yojanā. Pañcasu sahadhammikesūti niddhāraṇasamudāyo, itthannāmassāti sambandho. Yadi pana sammukhāpi vikappituṁ vaṭṭati, tadā attanā saha ṭhitassa bhagavato kasmā na vikappetīti āha ‘‘sā cāya’’ntiādi. Sā ayaṁ vikappanā saṅgahitāti sambandho. Kasmā bhagavato vikappetuṁ na vaṭṭatīti āha ‘‘bhagavati hī’’tiādi. Hīti saccaṁ, yasmā vā. Saṅghena katanti sambandho.",
  "tika-vin12t0:265": "229. ‘‘Dve tayo nimantane’’tipadāni liṅgavipallāsānīti āha ‘‘dve tīṇi nimantanānī’’ti. Nimantitabbo etehīti nimantanāni bhojanāni bhuñjatīti sambandho. Dve tīṇi kulāni ākirantīti yojanā. Sūpabyañjananti sūpo ca byañjanañca sūpabyañjanaṁ. Anāpatti ekato missitattāti adhippāyo. Mūlanimantananti paṭhamanimantanaṁ bhojanaṁ. Antoti heṭṭhā. Ekampi kabaḷanti ekampi ālopaṁ. Yathā tathā vāti yena vā tena vā ākārena. Tatthāti tasmiṁ bhojane. Rasaṁ vāti khīrato aññaṁ rasaṁ vā. Yena khīrarasena ajjhotthataṁ bhattaṁ ekarasaṁ hoti, taṁ khīraṁ vā taṁ rasaṁ vā ākirantīti yojanā. Yaṁsaddo hi uttaravākye ṭhito pubbavākye taṁsaddaṁ avagamayati. Khīrena saṁsaṭṭhaṁ bhattaṁ khīrabhattaṁ. Evaṁ rasabhattaṁ. Aññepīti khīrabhattarasabhattadāyakato aññepi. Anāpatti bhattena amissitattāti adhippāyo. ‘‘Bhuñjantenā’’tipadaṁ ‘‘bhuñjitu’’ntipade bhāvakattā. Sappipāyāsepīti sappinā ca pāyāsena ca kate bhattepi.",
  "tika-vin12t0:266": "Tassāti mahāupāsakassa. Āpattīti ca vaṭṭatīti ca dvinnaṁ aṭṭhakathāvādānaṁ yuttabhāvaṁ mahāpaccarivādena dassetuṁ vuttaṁ ‘‘mahāpaccariya’’ntiādi. Dve aṭṭhakathāvādā hi sandhāyabhāsitamattameva visesā, atthato pana ekā. Mahāpaccariyaṁ vuttanti sambandho. Ekovāti kumbhiyā ekova. Paramparabhojananti parassa parassa bhojanaṁ . Nimantitamhāti ahaṁ nimantito amhi nanūti attho. Āpucchitvāpīti mahāupāsakaṁ āpucchitvāpi.",
  "tika-vin12t0:267": "Soti anumodako bhikkhu. Tanti bhikkhuṁ. Aññoti aññataro. Kinti kasmā. Nimantitattāti nimantitabhāvato.",
  "tika-vin12t0:268": "Sakalena gāmena nimantitopi ekato hutvāva nimantitassa kappati, na visuṁ visunti āha ‘‘ekato hutvā’’ti. Pūgepīti samādapetvā puññaṁ karontānaṁ samūhepi. ‘‘Nimantiyamāno’’tipadassa nimantanākāraṁ dassento āha ‘‘bhattaṁ gaṇhā’’ti. Yadaggenāti yaṁ aggena yena koṭṭhāsenāti attho. Dvīsu theravādesu mahāsumattheravādova yuttoti so pacchā vuttoti. Tatiyaṁ.",
  "tika-vin12t0:269": "4. Kāṇamātāsikkhāpadaṁ",
  "tika-vin12t0:270": "230. Catutthe ‘‘nakulamātāti’’ādīsu (a. ni. 1.266; a. ni. aṭṭha. 1.1.266) nakulassa bhagavato mātā nakulamātāti ca nakulañca bhagavato taṁ mātā cāti nakulamātāti ca attho sambhavati, ‘‘uttaramātāti’’ādīsu uttarāya mātā uttaramātāti atthoyeva sambhavati. Tesu ‘‘uttaramātā’’tipadasseva ‘‘kāṇamātā’’tipadassa kāṇāya mātā kāṇamātāti atthoyeva sambhavatīti āha ‘‘kāṇāya mātā’’ti. Tassā dhītuyā ‘‘kāṇā’’tināmena vissutabhāvaṁ dassento āha ‘‘sā kirā’’tiādi. Sāti dārikā vissutā ahosīti sambandho. Assāti mahāupāsikāya. Ye yeti purisā. ‘‘Rāgena kāṇā hontī’’tiiminā kaṇanti nimilanti rāgena purisā etāyāti kāṇāti atthaṁ dasseti. Tassāti kāṇāya. Āgatanti ettha bhāvatthe toti āha ‘‘āgamana’’nti. Adhippāyoti ‘‘kismiṁ viyā’’tipadassa, kāṇamātāya vā adhippāyo . Rittāti tucchā, suññāti attho. ‘‘Asmiṁ gamane’’tiiminā bāhiratthasamāsaṁ dasseti. ‘‘Ariyasāvikā’’tiādinā ariyānaṁ bhikkhūhi apaṭivibhattabhogaṁ dasseti. Na kevalaṁ kiñci parikkhayaṁ agamāsi, atha kho sabbanti āha ‘‘sabbaṁ parikkhayaṁ agamāsī’’ti. Kāṇāpīti pisaddo na kevalaṁ mātāyeva maggaphalabhāginī ahosi, atha kho kāṇāpi sotāpannā ahosīti dasseti. Sopi purisoti kāṇāya patibhūto sopi puriso. Pakatiṭṭhāneyevāti jeṭṭhakapajāpatiṭṭhāneyeva.",
  "tika-vin12t0:271": "231.Imasmiṁ pana vatthusminti imasmiṁ pūvavatthusmiṁ. Etanti pātheyyavatthuṁ. Ariyasāvakattāti ariyabhūtassa sāvakassa bhāvato, ariyassa vā sammāsambuddhassa sāvakabhāvato.",
  "tika-vin12t0:272": "233. Paheṇakapaṇṇākārasaddānaṁ aññamaññavevacanattā vuttaṁ ‘‘paheṇakatthāyāti paṇṇākāratthāyā’’ti. Idhāti ‘‘pūvehi vā’’tipade, sikkhāpade vā. Baddhasattūti madhusakkharādīhi missetvā baddhasattu. Thūpīkatanti thūpīkataṁ katvā.",
  "tika-vin12t0:273": "‘‘Dvattipattapūre’’tipadassa visesanuttarabhāvaṁ dassetuṁ vuttaṁ ‘‘pūre patte’’ti. Dve vā tayo vā pattāti dvattipattā, vāsaddatthe saṅkhyobhayabāhiratthasamāso, tisaddaparattā dvissa ca akāro hoti, dvattipattā ca te pūrā cāti dvattipattapūrā, te dvattipattapūre gahetvāti yojanā. ‘‘Ācikkhitabba’’nti vuttavacanassa ācikkhanākāraṁ dassento āha ‘‘atra mayā’’tiādi. Tenāpīti dutiyenāpi. Paṭhamabhikkhu ekaṁ gahetvā dutiyabhikkhussa ārocanañca dutiyabhikkhu ekaṁ gahetvā tatiyabhikkhussa ārocanañca atidisanto āha ‘‘yenā’’tiādi. Tattha yenāti paṭhamabhikkhunā. Paṭikkamanti bhuñjītvā etthāti paṭikkamananti vutte asanasālāva gahetabbāti āha ‘‘asanasāla’’nti. Yatthāti yassaṁ asanasālāyaṁ. Mukholokanaṁ na vaṭṭatīti āha ‘‘attano’’tiādi. Aññatthāti paṭikkamanato aññattha. Assāti bhikkhussa.",
  "tika-vin12t0:274": "‘‘Saṁvibhajitabba’’nti vuttavacanassa saṁvibhajanākāraṁ dassetuṁ vuttaṁ ‘‘sace tayo’’tiādi. Yathāmittanti yassa yassa mittassa. Akāmāti na kāmena. Kāraṇatthe cetaṁ nissakkavacanaṁ.",
  "tika-vin12t0:275": "235.Antarāmaggeti maggassa antaro antarāmaggo, sukhuccāraṇatthaṁ majjhe dīgho, tasmiṁ. Bahumpi dentānaṁ etesaṁ ñātakapavāritānaṁ bahumpi paṭiggaṇhantassāti yojanā. Aṭṭhakathāsu pana vuttanti sambandho. Aṭṭhakathānaṁ vacanaṁ pāḷiyā na sametīti. Catutthaṁ.",
  "tika-vin12t0:276": "5. Paṭhamapavāraṇasikkhāpadaṁ",
  "tika-vin12t0:277": "236. Pañcame pavāritāti ettha vassaṁvutthapavāraṇā, paccayapavāraṇā, paṭikkhepapavāraṇā, yāvadatthapavāraṇā cāti catubbidhāsu pavāraṇāsu yāvadatthapavāraṇā ca paṭikkhepapavāraṇā cāti dve pavāraṇā adhippetāti dassento āha ‘‘brāhmaṇenā’’tiādi. Brāhmaṇena pavāritāti sambandho. Sayanti tatiyantanipāto ‘‘pavāritā’’tipadena sambandho. Casaddo aññattha yojetabbo yāvadatthapavāraṇāya ca paṭikkhepapavāraṇāya cāti. Paṭimukhaṁ attano gehaṁ visanti pavisantīti paṭivissakāti vutte āsannagehavāsikā gahetabbāti āha ‘‘sāmantagharavāsike’’ti.",
  "tika-vin12t0:278": "237. Uddhaṅgamo ravo oravo, soyeva saddo oravasaddo, kākānaṁ oravasaddo kakoravasaddoti dassento āha ‘‘kākāna’’ntiādi.",
  "tika-vin12t0:279": "239. Tavantupaccayassa atītatthabhāvaṁ dassetuṁ vuttaṁ ‘‘tattha cā’’tiādi. Tatthāti ‘‘bhuttavā’’tipade. Yasmā yena bhikkhunā ajjhoharitaṁ hoti, tasmā so ‘‘bhuttāvī’’ti saṅkhyaṁ gacchatīti yojanā. Saṅkhāditvāti dantehi cuṇṇaṁ katvā. Tenāti tena hetunā. Assāti ‘‘bhuttāvī’’tipadassa. Pavāreti paṭikkhipatīti pavārito bhikkhūti dassento āha ‘‘katapavāraṇo’’ti. Sopi cāti so paṭikkhepo ca hotīti sambandho. Assāti ‘‘pavārito’’tipadassa. Tatthāti ‘‘asanaṁ paññāyatī’’tiādivacane. Yasmā bhuttāvītipi saṅkhyaṁ gacchati, tasmā na passāmāti yojanā. ‘‘Asanaṁ paññāyatī’’ti padabhājaniyā ‘‘bhuttāvī’’ti mātikāpadassa asaṁsandanabhāvaṁ dassetuṁ vuttaṁ ‘‘asanaṁ paññāyatīti iminā’’tiādi. Yañcāti yañca bhojanaṁ. Dirattādīti ettha ādisaddena pañcādivacanaṁ saṅgaṇhāti. Etanti ‘‘bhuttāvī’’tipadaṁ.",
  "tika-vin12t0:280": "‘‘Asanaṁ paññāyatī’’tiādīsu vinicchayo evaṁ veditabboti sambandho. ‘‘Paññāyatī’’ti ettha ñādhātuyā khāyanatthaṁ dassetuṁ vuttaṁ ‘‘dissatī’’ti. ‘‘Hatthapāse’’tipadassa dvādasahatthappamāṇo hatthapāso nādhippetoti āha ‘‘aḍḍhateyyahatthappamāṇe’’ti. Vācāya abhiharaṇaṁ nādhippetaṁ. Tenāha ‘‘kāyenā’’ti. Abhiharatīti abhimukhaṁ harati. Tanti bhojanaṁ. Etanti pañcaṅgabhāvaṁ, ‘‘pañcahi…pe… paññāyatī’’ti vacanaṁ vā.",
  "tika-vin12t0:281": "Tatrāti ‘‘asanaṁ paññāyatī’’tiādivacane. Asnātīti kīyādigaṇattā, tassa ca ekakkharadhātuttā sakāranakārānaṁ saṁyogo daṭṭhabbo. Tanti bhojanaṁ. Undati pasavati bhuñjantānaṁ āyubalaṁ janetīti odano. Yavādayo pūtiṁ katvā katattā kucchitena masīyati āmasīyatīti kumāso. Sacati samavāyo hutvā bhavatīti sattu. Byañjanatthāya māretabboti maccho. Mānīyati bhuñjantehīti maṁsaṁ. Tatthāti odanādīsu pañcasu bhojanesu. Sāro assatthi aññesaṁ dhaññānanti sālī. Vahati bhuñjantānaṁ jīvitanti vīhi. Yavati amissitopi missito viya bhavatīti yavo. Gudhati pariveṭhati milakkhabhojanattāti godhumo. Sobhanasīsattā kamanīyabhāvaṁ gacchatīti kaṅgu. Mahantasīsattā, madhurarasanāḷattā ca varīyati patthīyati janehīti varako. Koraṁ rudhiraṁ dūsati bhuñjantānanti kudrūsako. Nibbatto odano nāmāti sambandho. Tatthāti sattasu dhaññesu. Sālītīti ettha itisaddo nāmapariyāyo. Sālī nāmāti attho. Eseva nayo ‘‘vīhītī’’tiādīsupi.",
  "tika-vin12t0:282": "Etthāti tiṇadhaññajātīsu. Nīvāro sāliyā anulomo, varakacorako varakassa anulomo. Ambilapāyāsādīsūti ettha ādisaddena khīrabhattādayo saṅgaṇhanti. Odhīti avadhi, mariyādoti attho. So hi avahīyati cajīyati asmāti odhīti vuccati.",
  "tika-vin12t0:283": "Yopi pāyāso vā yāpi ambilayāgu vā odhiṁ na dasseti, so pavāraṇaṁ na janetīti yojanā. Payena khīrena katattā pāyāso. Pātabbassa, asitabbassa cāti dvinnaṁ byuppattinimittānaṁ sambhavato vā pāyāsoti vuccati. Uddhanatoti cullito. Sā hi upari dhīyanti ṭhapiyanti thālyādayo etthāti uddhananti vuccati. Āvajjitvāti pariṇāmetvā. Ghanabhāvanti kathinabhāvaṁ. Etthāpi vākye ‘‘yo so’’ti padāni yojetabbāni. Pubbeti abbhuṇhakāle. Nimantaneti nimantanaṭṭhāne. Bhatte ākiritvā dentīti sambandho. Yāpanaṁ gacchati imāyāti yāgu. Kiñcāpi tanukā hoti, tathāpīti yojanā. Udakādīsūtiādisaddena kiñjikakhīrādayo saṅgayhanti. Yāgusaṅgahameva gacchati, kasmā? Udakādīnaṁ pakkuthitattāti adhippāyo. Tasmiṁ vāti sabhatte, pakkuthitaudakādike vā. Aññasmiṁ vāti pakkuthitaudakādito aññasmiṁ udakādike vā. Yattha yasmiṁ udakādike pakkhipanti, taṁ pavāraṇaṁ janetīti yojanā.",
  "tika-vin12t0:284": "Suddharasakoti macchamaṁsakhaṇḍanhārūhi amisso suddho macchādirasako. Rasakayāgūti rasakabhūtā dravabhūtā yāgu. Ghanayāgūti kathinayāgu. Etthāti ghanayāguyaṁ. Pupphiatthāyāti pupphaṁ phullaṁ imassa khajjakassāti pupphī, pupphino attho payojanaṁ pupphiattho, tadatthāya katanti sambandho. Te taṇḍuleti te seditataṇḍule. Acuṇṇattā neva sattusaṅkhyaṁ, apakkattā na bhattasaṅkhyaṁ gacchanti. Tehīti seditataṇḍulehi. Te taṇḍule pacanti, karontīti sambandho.",
  "tika-vin12t0:285": "‘‘Yavehī’’ti bahuvacanena satta dhaññānipi gahitāni. Esa nayo sālivīhiyavehīti etthāpi. Thuseti dhaññatace. Palāpetvāti paṭikkamāpetvā . Tanti cuṇṇaṁ gacchatīti sambandho. Kharapākabhajjitānanti kharo pāko kharapāko, kharapākena bhajjitā kharapākabhajjitā, tesaṁ. Na pavārenti asattusaṅgahattāti adhippāyo. Kuṇḍakampīti kaṇampi. Pavāreti sattusaṅgahattāti adhippāyo. Tehīti lājehi. Suddhakhajjakanti piṭṭhehi amissitaṁ suddhaṁ phalāphalādikhajjakaṁ. Yāguṁ pivantassa dentīti yojanā. Tānīti dve macchamaṁsakhaṇḍāni. Na pavāreti dvinnaṁ macchamaṁsakhaṇḍānaṁ akhāditattāti adhippāyo. Tatoti dvemacchamaṁsakhaṇḍato nīharitvā ekanti sambandho, tesu vā. Soti khādako bhikkhu. Aññanti dvīhi macchamaṁsakhaṇḍehi aññaṁ pavāraṇapahonakaṁ bhojanaṁ.",
  "tika-vin12t0:286": "Avatthutāyāti pavāraṇāya avatthubhāvato. Taṁ vitthārento āha ‘‘yaṁ hī’’ti. Hisaddo vitthārajotako. Yanti maṁsaṁ. Idaṁ panāti idaṁ maṁsaṁ pana. Paṭikkhittamaṁsaṁ kappiyabhāvato apaṭikkhipitabbaṭṭhāne ṭhitattā paṭikkhittampi maṁsabhāvaṁ na jahāti. Nanu khāditamaṁsaṁ pana akappiyabhāvato paṭikkhipitabbaṭṭhāne ṭhitattā khādiyamānampi maṁsabhāvaṁ jahātīti āha ‘‘yaṁ panā’’tiādi. Kuladūsakakammañca vejjakammañca uttarimanussadhammārocanañca sāditarūpiyañca kula…pe… rūpiyāni, tāni ādīni yesaṁ kuhanādīnanti kula…pe… rūpiyādayo, tehi. Sabbatthāti sabbesu vāresu.",
  "tika-vin12t0:287": "Evantiādi nigamananidassanaṁ. Tanti bhojanaṁ. Yathāti yenākārena. Yena ajjhohaṭaṁ hoti, so paṭikkhipati pavāretīti yojanā. Katthacīti kismiñci pattādike. Tasmiṁ ce antareti tasmiṁ khaṇe ce. Aññatrāti aññasmiṁ ṭhāne. Patte vijjamānabhojanaṁ anajjhoharitukāmo hoti yathā, evanti yojanā. Hīti saccaṁ. Sabbatthāti sabbesu padesu. Tatthāti kurundīyaṁ. Ānisadassāti āgamma nisīdati etenāti ānisado, tassa pacchimantatoti sambandho. Paṇhiantatoti pasati ṭhitakāle vā gamanakāle vā bhūmiṁ phusatīti paṇhī, tassa antato. ‘‘Dāyakassā’’tipadaṁ ‘‘pasāritahattha’’nti padena ca ‘‘aṅga’’nti padena ca avayavīsambandho. Hatthapāsoti hatthassa pāso samīpo hatthapāso, hattho pasati phusati asmiṁ ṭhāneti vā hatthapāso, aḍḍhateyyahattho padeso. Tasminti hatthapāse.",
  "tika-vin12t0:288": "Upanāmetīti samīpaṁ nāmeti. Anantaranisinnopīti hatthapāsaṁ avijahitvā anantare ṭhāne nisinnopi bhikkhu vadatīti yojanā. Bhattapacchinti bhattena pakkhittaṁ pacchiṁ. Īsakanti bhāvanapuṁsakaṁ. Uddharitvā vā apanāmetvā vāti sambandhitabbaṁ. Dūreti navāsane. Itoti pattato. Gato dūtoti sambandho.",
  "tika-vin12t0:289": "Parivesanāyāti parivesanatthāya, bhattagge vā. Tatrāti asmiṁ parivesane. Tanti bhattapacchiṁ. Phuṭṭhamattāvāti phusiyamattāva. Kaṭacchunā uddhaṭabhatte pana pavāraṇā hotīti yojanā. Hīti saccaṁ, yasmā vā. Tassāti parivesakassa. Abhihaṭe paṭikkhittattāti abhihaṭassa bhattassa paṭikkhittabhāvato.",
  "tika-vin12t0:290": "‘‘Kāyena vācāya vā paṭikkhipantassa pavāraṇā hotī’’ti saṅkhepena vuttamatthaṁ vitthārena dassento āha ‘‘tatthā’’tiādi. Tatthāti tesu kāyavācāpaṭikkhepesu. Macchikabījaninti makkhikānaṁ uttāsaniṁ bījaniṁ. Khakārassa hi chakāraṁ katvā ‘‘macchikā’’ti vuccati ‘‘sacchikatvā’’tiādīsu viya (a. ni. 3.103). Ettha hi ‘‘sakkhikatvā’’ti vattabbe khakārassa chakāro hoti.",
  "tika-vin12t0:291": "Eko vadatīti sambandho. Apanetvāti pattato apanetvā. Etthāti vacane. Kathanti kenākārena hotīti yojanā. Vadantassa nāmāti ettha nāmasaddo garahattho ‘‘atthī’’tipadena yojetabbo. Atthi nāmāti attho. Itopīti pattatopi. Tatrāpīti tasmiṁ vacanepi.",
  "tika-vin12t0:292": "Samaṁsakanti maṁsena saha pavattaṁ. Rasanti dravaṁ. Tanti vacanaṁ. Paṭikkhipato hoti. Kasmā? Maccho ca raso ca macchena misso raso cāti atthassa sambhavato. Idanti vatthuṁ. Maṁsaṁ visuṁ katvāti ‘‘maṁsassa rasaṁ maṁsarasa’’nti maṁsapadatthassa padhānabhāvaṁ akatvā, rasapadatthasseva padhānabhāvaṁ katvāti attho.",
  "tika-vin12t0:293": "Āpucchantanti ‘‘maṁsarasaṁ gaṇhathā’’ti āpucchantaṁ. Tanti maṁsaṁ. Karambakoti missakādhivacanametaṁ. Yañhi aññena aññena missetvā karonti, so ‘‘karambako’’ti vuccati. Ayaṁ panettha vacanattho – karoti samūhaṁ avayavinti karo, karīyati vā samūhena avayavināti karo, avayavo, taṁ vakati ādadātīti karambako, samūho. ‘‘Kadambako’’tipi pāṭho, sopi yuttoyeva anumatattā paṇḍitehi. Abhidhānepi evameva atthī. Attho pana aññathā cintetabbo. Imasmiṁ vā atthe rakārassa dakāro kātabbo. Maṁsena misso, lakkhito vā karambako maṁsakarambako. Na pavāretīti yesaṁ kesañci missakattā na pavāreti. Pavāretīti maṁsena missitattā pavāreti.",
  "tika-vin12t0:294": "Yo pana paṭikkhipati, so pavāritova hotīti yojanā. Nimantaneti nimantanaṭṭhāne. Hīti saccaṁ. Tatthāti kurundiyaṁ. Yenāti yena bhattena. Etthāti ‘‘yāguṁ gaṇhathā’’tiādivacane. Adhippāyoti aṭṭhakathācariyānaṁ adhippāyo. Etthāti ‘‘yāgumissakaṁ gaṇhathā’’tiādivacane. Duddasanti dukkaraṁ dassanaṁ. Idañcāti ‘‘missakaṁ gaṇhathā’’tivacanañca. Na samānetabbanti samaṁ na ānetabbaṁ, samānaṁ vā na kātabbaṁ. Hīti saccaṁ, yasmā vā. Idaṁ panāti missakaṁ pana. Etthāti missake. Visuṁ katvāti rasakhīrasappīni āveṇiṁ katvā. Tanti rasādiṁ.",
  "tika-vin12t0:295": "Kaddīyati maddīyatīti kaddamo. Undati pasavati vaḍḍhatīti udakaṁ. Undati vā kledanaṁ karotīti udakaṁ, nilīne satte gupati rakkhatīti gumbo, guhati saṁvaratīti vā gumbo. Anupariyāyantenāti anukkamena parivattitvā āyantena. Tanti nāvaṁ vā setuṁ vā. Majjhanhikanti ahassa majjhaṁ majjhanhaṁ, ahasaddassa nhādeso, majjhanhaṁ eva majjhanhikaṁ. Potthakesu pana majjhantikanti pāṭho atthi, so apāṭhoyeva. Yo ṭhito pavāreti, tena ṭhiteneva bhuñjitabbanti yojanā. Ānisadanti pīṭhe phuṭṭhaānisadamaṁsaṁ. Acāletvāti acāvetvā. Ayameva vā pāṭho. Upari ca passesu ca amocetvāti vuttaṁ hoti. Adinnādāne viya ṭhānācāvanaṁ na veditabbaṁ. Saṁsaritunti saṁsabbituṁ. Nanti bhikkhuṁ.",
  "tika-vin12t0:296": "Atirekaṁ ricati gacchatīti atirittaṁ, na atirittaṁ anatirittanti atthaṁ dassento āha ‘‘na atiritta’’nti. ‘‘Adhika’’ntiiminā atirittasaddassa atisuññatthaṁ nivatteti. Adhi hutvā eti pavattatīti adhikaṁ. Taṁ panāti anatirittaṁ pana hotīti sambandho. Tatthāti ‘‘akappiyakata’’ntiādivacane. Vitthāro evaṁ veditabboti yojanā. Tatthāti atirittaṁ kātabbesu vatthūsu. Yaṁ phalaṁ vā yaṁ kandamūlādi vā akatanti yojanā. Akappiyabhojanaṁ vāti kuladūsakakammādīhi nibbattaṁ akappiyabhojanaṁ vā atthīti sambandho. Yoti vinayadharo bhikkhu. Tena katanti yojanā. ‘‘Bhuttāvinā pavāritena āsanā vuṭṭhitena kata’’ntivacanato bhuttāvinā apavāritena āsanā vuṭṭhitena kattabbanti siddhaṁ. Tasmā pāto addhānaṁ gacchantesu dvīsu eko pavārito, tassa itaro piṇḍāya caritvā laddhaṁ bhikkhaṁ attanā abhutvāpi ‘‘alametaṁ sabba’’nti kātuṁ labhati eva. Yanti khādanīyabhojanīyaṁ. ‘‘Tadubhayampī’’tiiminā atirittañca atirittañca atirittaṁ, na atirittaṁ anatirittanti atthaṁ dasseti.",
  "tika-vin12t0:297": "Tassevāti anatirittasseva. Etthāti anatiritte, ‘‘kappiyakata’’nti ādīsu sattasu vinayakammākāresu vā. Anantareti vinayadharassa anantare āsane. Pattato nīharitvāti sambandho. Tatthevāti bhuñjanaṭṭhāneyeva. Tassāti nisinnassa. Tenāti bhattaṁ ānentena bhikkhunā bhuñjitabbanti yojanā. ‘‘Nisinnena bhikkhunā’’ti kāritakammaṁ ānetabbaṁ. Kasmā ‘‘hatthaṁ dhovitvā’’ti vuttanti pucchanto āha ‘‘kasmā’’ti. Hīti kāraṇaṁ. Yasmā akappiyaṁ hoti, tasmā hatthaṁ dhovitvāti mayā vuttanti adhippāyo. Tassāti bhattaṁ ānentassa. Yenāti vinayadharena. Puna yenāti evameva. Yañcāti khādanīyabhojanīyañca. Yena vinayadharena paṭhamaṁ akataṁ, teneva kattabbaṁ. Yañca khādanīyabhojanīyaṁ paṭhamaṁ akataṁ, taññeva kattabbanti vuttaṁ hoti . Tatthāti paṭhamabhājane. Hīti saccaṁ. Paṭhamabhājanaṁ suddhaṁ dhovitvā katampi niddosameva. Tena bhikkhunāti pavāritena bhikkhunā.",
  "tika-vin12t0:298": "Kuṇḍepīti ukkhaliyampi. Sā hi kuḍati odanādiṁ dāhaṁ karotīti kuṇḍoti vuccati. Tanti atirittakataṁ khādanīyabhojanīyaṁ. Yena panāti vinayadharena pana. Bhikkhuṁ nisīdāpentīti sambandho. Maṅgalanimantaneti maṅgalatthāya nimantanaṭṭhāne. Tatthāti maṅgalanimantane. Karontenāti karontena vinayadharena.",
  "tika-vin12t0:299": "Gilānena bhuñjitāvasesameva na kevalaṁ gilānātirittaṁ nāma, gilānaṁ pana uddissa ābhataṁ gilānātirittameva nāmāti dassento āha ‘‘na kevala’’ntiādi. Yaṁkiñci gilānanti upasampannaṁ vā anupasampannaṁ vā yaṁkiñci gilānaṁ. Yaṁ dukkaṭaṁ vuttaṁ, taṁ asaṁsaṭṭhavasena vuttanti yojanā. Anāhāratthāyāti pipāsacchedanaābādhavūpasamatthāya.",
  "tika-vin12t0:300": "241.Sati paccayeti ettha paccayassa sarūpaṁ dassetuṁ ‘‘pipāsāya satī’’ti ca ‘‘ābādhe satī’’ti ca vuttaṁ. Tena tenāti sattāhakālikena ca yāvajīvikena ca. Tassāti ābādhassa. Idaṁ padaṁ ‘‘upasamanattha’’nti ettha samudhātuyā sambandhe sambandho, yupaccayena sambandhe kammanti daṭṭhabbanti. Pañcamaṁ.",
  "tika-vin12t0:301": "6. Dutiyapavāraṇasikkhāpadaṁ",
  "tika-vin12t0:302": "242. Chaṭṭhe na ācaritabboti anācāroti vutte paṇṇattivītikkamoti āha ‘‘paṇṇattivītikkama’’nti. ‘‘Karotī’’tiiminā ‘‘attānamācaratī’’tiādīsu viya carasaddo karasaddatthoti dasseti. Upanandhīti ettha upasaddo upanāhattho, nahadhātu bandhanatthoti dassento āha ‘‘upanāha’’ntiādi. Janito upanāho yenāti janitaupanāho. Iminā ‘‘upanandho’’ti padassa upanahatīti upanandhoti katthutthaṁ dasseti.",
  "tika-vin12t0:303": "243.Abhihaṭṭhunti ettha tuṁpaccayo tvāpaccayatthoti āha ‘‘abhiharitvā’’ti. Padabhājane pana vuttanti sambandho. Sādhāraṇameva atthanti yojanā. Assāti bhikkhussa. Tīhākārehīti sāmaṁ jānanena ca aññesamārocanena ca tassārocanena cāti tīhi kāraṇehi. Āsādīyate maṅkuṁ karīyate āsādanaṁ, taṁ apekkho āsādanāpekkhoti dassento āha ‘‘āsādana’’ntiādi.",
  "tika-vin12t0:304": "Yassa atthāya abhihaṭanti sambandho. Itarassāti abhihārakato aññassa bhuttassāti. Chaṭṭhaṁ.",
  "tika-vin12t0:305": "7. Vikālabhojanasikkhāpadaṁ",
  "tika-vin12t0:306": "247. Sattame girimhīti pabbatamhi. So hi himavamanādivasena jalaṁ, sārabhūtāni ca bhesajjādivatthūni girati niggiratīti girīti vuccati. Aggasamajjoti uttamasamajjo. Imehi padehi aggo samajjo aggasamajjo, girimhi pavatto aggasamajjo giraggasamajjoti atthaṁ dasseti. Samajjoti ca sabhā. Sā hi samāgamaṁ ajanti gacchanti janā etthāti samajjoti vuccati. ‘‘Girissa vā’’tiādinā girissa aggo koṭi giraggo, tasmiṁ pavatto samajjo giraggasamajjoti attho dassito. Soti giraggasamajjo. Bhavissati kirāti yojanā. Bhūmibhāgeti avayaviādhāro, sannipatatīti sambandho. Naṭañca nāṭakañca naṭanāṭakāni. ‘‘Naccaṁ gītaṁ vāditañcā’’ti idaṁ tayaṁ ‘‘nāṭaka’’nti vuccati. Tesanti naṭanāṭakānaṁ. Dassanatthanti dassanāya ca savanāya ca. Savanampi hi dassaneneva saṅgahitaṁ. Apaññattesikkhāpadeti ūnavīsativassasikkhāpadassa tāva apaññattattā. Teti sattarasavaggiyā. Tatthāti giraggasamajjaṁ. Athāti tasmiṁ kāle. Nesanti sattarasavaggiyānaṁ adaṁsūti sambandho. Vilimpetvāti vilepanehi vividhākārena limpetvā.",
  "tika-vin12t0:307": "249. ‘‘Vikāle’’ti sāmaññena vuttepi visesakālova gahetabboti āha ‘‘kālo’’tiādi. So cāti bhojanakālo ca. Majjhanhiko hotīti yojanā. Tenevāti bhojanakālassa adhippetattā eva. Assāti ‘‘vikāle’’tipadassa. ‘‘Vikālo nāma…pe… aruṇuggamanā’’ti padabhājanena aruṇuggamanato yāva majjhanhikā kālo nāmāti attho nayena dassito hoti. Tatoti ṭhitamajjhanhikato. Sūriyassa atisīghattā vegena ṭhitamajjhanhikaṁ vītivatteyyāti āha ‘‘kukkuccakena pana na kattabba’’nti. Kālatthambhoti kālassa jānanatthāya thūṇo. Kālantareti kālassa abbhantare.",
  "tika-vin12t0:308": "Avasesaṁ khādanīyaṁ nāmāti ettha vinicchayo evaṁ veditabboti yojanā. Yanti khādanīyaṁ atthīti sambandho. Vanamūlādipabhedaṁ yampi khādanīyaṁ atthi, tampi āmisagatikaṁ hotīti yojanā. Seyyathidanti pucchāvācakanipātasamudāyo. Idaṁ khādanīyaṁ seyyathā katamanti attho. Idampīti idaṁ dvādasavidhampi. Pisaddena na pūvādiyevāti dasseti.",
  "tika-vin12t0:309": "Tatthāti dvādasasu khādanīyesu, ādhāre bhummaṁ. Mūlati patiṭṭhāti ettha, etenāti vā mūlaṁ. Khāditabbanti khādanīyaṁ. Mūlameva khādanīyaṁ mūlakhādanīyaṁ, tasmiṁ vinicchayo evaṁ veditabboti yojanā. Mūlakamūlādīni lokasaṅketo padesatoyeva veditabbāni. Taṁ tañhi nāmaṁ ajānantānaṁ atisammūḷhakāraṇattā saha pariyāyantarena vacanatthaṁ vakkhāma. Sūpassa hitaṁ sūpeyyaṁ, sūpeyyaṁ paṇṇaṁ etesanti sūpeyyapaṇṇā, tesaṁ mūlāni sūpeyyapaṇṇamūlāni. Āmīyati anto pavesīyatīti āmiso, ākāro antokaraṇattho, āmisassa gati viya gati etesanti āmisagatikāni. Etthāti mūlesu. Jaraḍḍhanti jarabhūtaṁ upaḍḍhaṁ. Aññampīti vajakalimūlato aññampi.",
  "tika-vin12t0:310": "Yāni pana mūlāni vuttāni, tāni yāvajīvikānīti yojanā. Pāḷiyaṁ vuttānīti sambandho. Khādanīyatthanti khādanīyassa, khādanīye vā vijjamānaṁ, khādanīyena vā kātabbaṁ kiccaṁ, payojanaṁ vāti khādanīyatthaṁ. ‘‘Khādanīye’’tiiminā ‘‘tattha vuttābhidhammatthā’’tiādīsu viya khādanīyatthapadassa uttarapadatthapadhānabhāvaṁ dasseti. Tattha khādanīyassa, khādanīye vā vijjamānaṁ, khādanīyena vā kātabbaṁ kiccaṁ nāma jighacchāharaṇameva. Yañhi pūvādikhādanīyaṁ khāditvā jighacchāharaṇaṁ hoti, tassa kiccaṁ kiccaṁ nāmāti vuttaṁ hoti. Taṁ kiccaṁ, payojanaṁ vā neva pharanti, neva nipphādenti. Eseva nayo ‘‘na bhojanīye bhojanīyatthaṁ pharantī’’tietthāpi.",
  "tika-vin12t0:311": "Tesanti mūlānaṁ anto, lakkhaṇanti vā sambandho. Ekasmiṁ janapade khādanīyatthabhojanīyatthesu pharamānesu aññesupi janapadesu pharantiyevāti dassanatthaṁ ‘‘tesu tesu janapadesū’’ti vicchāpadaṁ vuttaṁ. Kiñcāpi hi bahūsu janapadesu pathavīrasaāporasasampattivasena khādanīyatthabhojanīyatthaṁ pharamānampi ekasmiṁ janapade pathavīrasaāporasavipattivasena apharamānaṁ bhaveyya, vikāravasena pana tattha pavattattā taṁ janapadaṁ pamāṇaṁ na kātabbaṁ, gahetabbamevāti vuttaṁ hoti. Pakatiāhāravasenāti aññehi yāvakālika, sattāhakālikehi amissitaṁ attano pakatiyāva āhārakiccakaraṇavasena. ‘‘Manussāna’’ntiiminā aññesaṁ tiracchānādīnaṁ khādanīyatthabhojanīyatthaṁ pharamānampi na pamāṇanti dasseti. Tanti mūlaṁ. Hīti saccaṁ. Nāmasaññāsūti nāmasaṅkhātāsu saññāsu.",
  "tika-vin12t0:312": "Yathā mūle lakkhaṇaṁ dassitaṁ, evaṁ kandādīsupi yaṁ lakkhaṇaṁ dassitanti yojanā. Na kevalaṁ pāḷiyaṁ āgatānaṁ haliddādīnaṁ mūlaṁyeva yāvajīvikaṁ hoti, atha kho tacādayopīti āha ‘‘yañceta’’ntiādi. Yaṁ etaṁ aṭṭhavidhanti sambandho.",
  "tika-vin12t0:313": "Evaṁ mūlakhādanīye vinicchayaṁ dassetvā idāni kandakhādanīye taṁ dassento āha ‘‘kandakhādanīye’’tiādi. Tattha kandakhādanīyeti kaṁ sukhaṁ dadātīti kando, padumādikando, sukhassa adāyakā pana kandā ruḷhīvasena kandāti vuccanti, kando eva khādanīyaṁ kandakhādanīyaṁ, tasmiṁ vinicchayo evaṁ veditabboti yojanā. Eseva nayo uparipi. Yanti kandaṁ. Iminā taṁsaddānapekkho yaṁsaddopi atthīti ñāpeti. Tatthāti kandakhādanīye. Taruṇo, sukhakhādanīyoti visesanapadāni yathāvacanaṁ uparipi yojetabbāni. Evamādayo pharaṇakakandā yāvakālikāti sambandho.",
  "tika-vin12t0:314": "Adhototi visaraso udakena adhūnito. Teti kandā saṅgahitāti sambandho.",
  "tika-vin12t0:315": "Mūle alati pavattatīti muḷālo, udakato vā uddhaṭamatte milati nimilatīti muḷālaṁ. Evamādi pharaṇakamuḷālaṁ yāvakālikanti yojanā. Taṁ sabbampīti sabbampi taṁ muḷālaṁ saṅgahitanti sambandho.",
  "tika-vin12t0:316": "Masati vijjhatīti matthako. Evamādi matthako yāvakālikoti yojanā. Jaraḍḍhabundoti jarabhūtaaḍḍhasaṅkhāto pādo.",
  "tika-vin12t0:317": "Khanīyati avadārīyatīti khandho, khāyatīti vā khandho. ‘‘Antopathavīgato’’tipadaṁ ‘‘sālakalyāṇikhandho’’tipadeneva yojetabbaṁ, na aññehi. Evamādi khandho yāvakālikoti yojanā. Avasesāti tīhi daṇḍakādīhi avasesā.",
  "tika-vin12t0:318": "Tacati saṁvarati paṭicchādetīti taco. Sarasoti ettha evakāro yojetabbo, saraso evāti attho. Tesaṁ saṅgahoti sambandho. Hīti saccaṁ. Etanti kasāvabhesajjaṁ, ‘‘anujānāmi …pe… bhojanīyattha’’nti vacanaṁ vā. Etthāti kasāvabhesajje. Etesampīti matthakakhandhattacānampi.",
  "tika-vin12t0:319": "Patatīti pattaṁ. Etesanti mūlakādīnaṁ. Evarūpāni pattāni ca ekaṁsena yāvakālikānīti yojanā. Yā loṇī ārohati, tassā loṇiyā pattaṁ yāvajīvikanti yojanā. Dīpavāsinoti tambapaṇṇidīpavāsino , jambudīpavāsino vā. Yāni vā pharantīti vuttānīti sambandho. Tesanti nimbādīnaṁ. Idaṁ padaṁ pubbaparāpekkhakaṁ, tasmā dvinnaṁ majjhe vuttanti daṭṭhabbaṁ. Paṇṇānaṁ anto natthīti sambandho.",
  "tika-vin12t0:320": "Pupphati vikasatīti pupphaṁ. Evamādi pupphaṁ yāvakālikanti yojanā. Tassāti pupphassa. Assāti evameva.",
  "tika-vin12t0:321": "Phalatīti phalaṁ. Yānīti phalāni. Pharantīti sambandho. Nesanti phalānaṁ pariyantanti sambandho. Yāni vuttāni, tāni yāvajīvikānīti yojanā. Tesampīti phalānampi pariyantanti sambandho.",
  "tika-vin12t0:322": "Asīyati khipīyati, chaḍḍīyatīti vā aṭṭhi. Evamādīni pharaṇakāni aṭṭhīni yāvakālikānīti yojanā. Tesanti aṭṭhīnaṁ.",
  "tika-vin12t0:323": "Pisīyati cuṇṇaṁ karīyatīti piṭṭhaṁ. Evamādīni pharaṇakāni piṭṭhāni yāvakālikānīti yojanā. Adhotakanti udakena adhūnitaṁ. Tesanti piṭṭhānaṁ.",
  "tika-vin12t0:324": "Nirantaraṁ asati sambajjhatīti niyyāso. Sesāti ucchuniyyāsato sesā. Pāḷiyaṁ vuttaniyyāsāti sambandho. Tatthāti niyyāsakhādanīye. Saṅgahitānaṁ niyyāsānaṁ pariyantanti yojanā. Evantiādi nigamanaṁ.",
  "tika-vin12t0:325": "Vuttamevāti heṭṭhā paṭhamapavāraṇasikkhāpade vuttamevāti. Sattamaṁ.",
  "tika-vin12t0:326": "8. Sannidhikārakasikkhāpadaṁ",
  "tika-vin12t0:327": "252. Aṭṭhame abbhantare jāto abbhantaro. Mahātheroti mahantehi thiraguṇehi yutto. Iminā ‘‘belaṭṭho’’ti saññānāmassa saññināmiṁ dasseti. Padhānaghareti samathavipassanānaṁ padahanaṭṭhānagharasaṅkhāte ekasmiṁ āvāse. Sukkhakuranti ettha sosanakurattā na sukkhakuraṁ hoti, kevalaṁ pana asūpabyañjanattāti āha ‘‘asūpabyañjanaṁ odana’’nti. Sosanakurampi yuttameva. Vakkhati hi ‘‘taṁ piṇḍapātaṁ udakena temetvā’’ti. ‘‘Odana’’ntiiminā kurasaddassa odanapariyāyataṁ dasseti. Odanañhi karoti āyuvaṇṇādayoti ‘‘kura’’nti vuccati. Soti belaṭṭhasīso. Tañca khoti tañca sukkhakuraṁ āharatīti sambandho. Paccayagiddhatāyāti piṇḍapātapaccaye luddhatāya. Thero bhuñjatīti sambandho. Manussānaṁ ekāhārassa sattāhamattaṭṭhitattā ‘‘sattāha’’nti vuttaṁ. Tatoti bhuñjanato paranti sambandho. Cattāripīti ettha pisaddena adhikānipi sattāhāni gahetabbāni.",
  "tika-vin12t0:328": "253.Itīti idaṁ tayaṁ. ‘‘Sannidhi kāro assā’’ti samāso visesanaparanipātavasena gahetabbo. ‘‘Sannidhikiriyanti attho’’ti iminā karīyatīti kāroti kammatthaṁ dasseti. Ekarattanti antimaparicchedavasena vuttaṁ tadadhikānampi adhippetattā. Assāti ‘‘sannidhikāraka’’nti padassa.",
  "tika-vin12t0:329": "Sannidhikārakassa sattāhakālikassa nissaggiyapācittiyāpattiyā paccayattā sannidhikārakaṁ yāmakālikaṁ khādanīyabhojanīyaṁ asamānampi suddhapācittiyāpattiyā paccayo hotīti āha ‘‘yāmakālikaṁ vā’’ti. Paṭiggahaṇeti paṭiggahaṇe ca gahaṇe ca. Ajjhoharitukāmatāya hi paṭiggahaṇe ca paṭiggahetvā gahaṇe cāti vuttaṁ hoti. Yaṁ pattaṁ aṅguliyā ghaṁsantassa lekhā paññāyati, so patto duddhoto hoti saceti yojanā uttaravākye yaṁsaddaṁ disvā pubbavākye taṁsaddassa gamanīyattā. Gaṇṭhikapattassāti bandhanapattassa. Soti sneho. Paggharati sandissatīti sambandho. Tādiseti duddhote, gaṇṭhike vā. Tatthāti dhovitapatte āsiñcitvāti sambandho. Hīti saccaṁ. Abbohārikāti na voharitabbā, voharituṁ na yuttāti attho. Yanti khādanīyabhojanīyaṁ pariccajantīti sambandho. Hīti saccaṁ, yasmā vā. Tatoti apariccattakhādanīyabhojanīyato nīharitvāti sambandho.",
  "tika-vin12t0:330": "Akappiyamaṁsesūti niddhāraṇasamudāyo. Sati paccayeti pipāsasaṅkhāte paccaye sati. Anatirittakatanti atirittena akataṁ sannidhikārakaṁ khādanīyabhojanīyanti yojanā. Ekameva pācittiyanti sambandho. Vikappadvayeti sāmisanirāmisasaṅkhāte vikappadvaye. Sabbavikappesūti vikālasannidhiakappiyamaṁsayāmakālikapaccayasaṅkhātesu sabbesu vikappesu.",
  "tika-vin12t0:331": "255.Āmisasaṁsaṭṭhanti āmisena saṁsaṭṭhaṁ sattāhakālikaṁ yāvajīvikaṁ.",
  "tika-vin12t0:332": "256. Catubbidhakālikassa sarūpañca vacanatthañca dassento āha ‘‘vikālabhojanasikkhāpade’’tiādi. Tattha niddiṭṭhaṁ khādanīyabhojanīya’’ntiiminā yāvakālikassa sarūpaṁ dasseti. ‘‘Yāva…pe… kālika’’ntiiminā vacanatthaṁ dasseti. ‘‘Saddhiṁ…pe… pāna’’ntiiminā yāmakālikassa sarūpaṁ dasseti. ‘‘Yāva…pe… kālika’’ntiiminā vacanatthaṁ dasseti. ‘‘Sabbiādi pañcavidhaṁ bhesajja’’ntiiminā sattāhakālikassa sarūpaṁ dasseti. ‘‘Sattāhaṁ…pe… kālika’’ntiiminā vacanatthaṁ dasseti. ‘‘Ṭhapetvā…pe… sabbampī’’tiiminā yāvajīvikassa sarūpaṁ dasseti. ‘‘Yāva…pe… jīvika’’ntiiminā vacanatthaṁ dasseti. Sabbavacanattho lahukamattameva, garuko panevaṁ veditabbo – yāva yattako majjhanhiko kālo yāvakālo, so assatthī, taṁ vā kālaṁ bhuñjitabbanti yāvakālikaṁ. Yāmo kālo yāmakālo, so assatthi, taṁ vā kālaṁ paribhuñjītabbanti yāmakālikaṁ. Sattāho kālo sattāhakālo, so assatthi, taṁ vā kālaṁ nidahitvā paribhuñjitabbanti sattāhakālikaṁ. Yāva yattako jīvo yāvajīvo, so assatthi, yāvajīvaṁ vā pariharitvā paribhuñjitabbanti yāvajīvikanti.",
  "tika-vin12t0:333": "Tatthāti catubbidhesu kālikesu. Satakkhattunti anekavāraṁ. Yāva kālo nātikkamati, tāva bhuñjantassāti yojanā. Ahorattaṁ bhuñjantassāti sambandhoti. Aṭṭhamaṁ.",
  "tika-vin12t0:334": "9. Paṇītabhojanasikkhāpadaṁ",
  "tika-vin12t0:335": "257. Navame pakaṭṭhabhāvaṁ nītanti paṇītanti vutte paṇītasaddo uttamatthoti āha ‘‘uttamabhojanānī’’ti. Sampanno nāma na madhuraguṇo, atha kho madhuraguṇayuttaṁ bhojanamevāti āha ‘‘sampattiyutta’’nti. Kassāti karaṇatthe cetaṁ sāmivacanaṁ, kenāti hi attho. ‘‘Surasa’’ntiiminā sādīyati assādīyatīti sādūti vacanatthassa sarūpaṁ dasseti.",
  "tika-vin12t0:336": "259. ‘‘Yo pana…pe… bhuñjeyyā’’ti ettha vinicchayo evaṁ veditabboti yojanā. Suddhānīti odanena asaṁsaṭṭhāni. Odanasaṁsaṭṭhāni sabbiādīnīti sambandho. Etthāti imasmiṁ sikkhāpade. Hīti saccaṁ. ‘‘Paṇītasaṁsaṭṭhānī’’tiiminā paṇītehi sabbiādīhi saṁsaṭṭhāni bhojanāni paṇītabhojanānīti atthaṁ dasseti. ‘‘Sattadhaññanibbattānī’’ti iminā bhojanānaṁ sarūpaṁ dasseti.",
  "tika-vin12t0:337": "‘‘Sabbinā bhatta’’ntiādīnaṁ pañcannaṁ vikappānaṁ majjhe tīsupi vikappesu ‘‘bhatta’’nti yojetabbaṁ. Evaṁ vākyaṁ katvā viññāpane āpattiṁ dassetvā samāsaṁ katvā viññāpane taṁ dassento āha ‘‘sabbibhattaṁ dehī’’tiādi.",
  "tika-vin12t0:338": "Itoti gāvito laddhenāti sambandho. Visaṅketanti saṅketato ñāpitato vigataṁ virahitanti attho. Hīti saccaṁ. Iminā visaṅketassa guṇadosaṁ dasseti.",
  "tika-vin12t0:339": "Kappiyasabbinā dehīti kappiyasabbinā saṁsaṭṭhaṁ bhattaṁ dehīti yojanā. Eseva nayo sesesupi. Yena yenāti yena yena sabbiādinā. Tasmiṁ tassāti etthāpi vicchāvasena attho daṭṭhabbo. Pāḷiyaṁ āgatasabbi nāma gosabbi, ajikāsabbi, mahiṁsasabbi, yesaṁ maṁsaṁ kappati, tesaṁ sabbi ca. Navanītaṁ nāma evameva. Telaṁ nāma tilatelaṁ, sāsapatelaṁ, madhukatelaṁ, eraṇḍatelaṁ, vasātelañca. Madhu nāma makkhikāmadhu. Phāṇitaṁ nāma ucchumhā nibbattaṁ. Maccho nāma udakacaro. Pāḷianāgato maccho nāma natthi. Maṁsaṁ nāma yesaṁ maṁsaṁ kappati, tesaṁ maṁsaṁ. Khīradadhīni sabbisadisāneva. Vuttaṁ yathā evaṁ ‘‘navanītabhattaṁ dehī’’tiādīsupi sūpodanaviññattidukkaṭameva hotīti yojanā. Hīti saccaṁ. So cāti so cattho. Tatthāti tasmiṁ atthe. Kiṁ payojanaṁ. Nattheva payojananti adhippāyo.",
  "tika-vin12t0:340": "Paṭiladdhaṁ bhojananti sambandho. Ekarasanti ekakiccaṁ. Tatoti navapaṇītabhojanato nīharitvāti sambandho.",
  "tika-vin12t0:341": "Sabbānīti nava pācittiyāni sandhāya vuttaṁ.",
  "tika-vin12t0:342": "261.Ubhayesampīti bhikkhubhikkhunīnampi. Sabbīti cettha yo naṁ paribhuñjati, tassa balāyuvaḍḍhanatthaṁ sabbati gacchati pavattatīti sabbi, ghataṁ. Tatiyakkhareneva sajjhāyitabbaṁ likhitabbañca . Kasmā? Tatiyakkharaṭṭhāneyeva sabba gatiyanti gatiatthassa sabbadhātussa dhātupāṭhesu āgatattāti. Navamaṁ.",
  "tika-vin12t0:343": "10. Dantaponasikkhāpadaṁ",
  "tika-vin12t0:344": "263. Dasame dantakaṭṭhanti dantaponaṁ. Tañhi danto kasīyati vilekhīyati anenāti ‘‘dantakaṭṭha’’nti vuccati. ‘‘Sabba’’nti ādinā sabbameva paṁsukūlaṁ sabbapaṁsukūlaṁ, tamassatthīti ‘‘sabbapaṁsukūliko’’ti atthaṁ dasseti. Soti bhikkhu paribhuñjati kirāti sambandho. Susāneti āḷahane. Tañhi chavānaṁ sayanaṭṭhānattā ‘‘susāna’’nti vuccati niruttinayena. Tatthāti susāne. Puna tatthāti evameva. Ayyasarūpañca vosāṭitakasarūpañca dassetuṁ vuttaṁ ‘‘ayyavosāṭitakānīti etthā’’ti. Tattha ‘‘ayyā…pe… pitāmahā’’tiiminā ayyasarūpaṁ dasseti. ‘‘Vo…pe… bhojanīyānī’’tiiminā vosāṭitakasarūpaṁ. Ayyasaṅkhātānaṁ pitipitāmahānaṁ atthāya, te vā uddissa chaḍḍitāni vosāṭitakasaṅkhatāni khādanīyabhojanīyāni ayyavosāṭitakānīti viggaho kātabbo. Manussā ṭhapenti kirāti sambandho. Yanti khādanīyabhojanīyaṁ. Tesanti ñātakānaṁ. Piṇḍaṁ piṇḍaṁ katvāti saṅghāṭaṁ saṅghāṭaṁ katvā. Aññanti vuttakhādanīyabhojanīyato aññaṁ. Ummārepīti susānassa indakhīlepi. So hi uddhaṭo kilesamāro etthāti ‘‘ummāro’’ti vuccati. Bodhisatto hi abhinikkhamanakāle puttaṁ cumbissāmīti ovarakassa indakhīle ṭhatvā passanto mātaraṁ puttassa nalāṭe hatthaṁ ṭhapetvā sayantiṁ disvā ‘‘sace me puttaṁ gaṇheyyaṁ, mātā tassa pabujjheyya, pabujjhamānāya antarāyo bhaveyyā’’ti abhinikkhamanantarāyabhayena puttadāre pariccajitvā indakhīlato nivattitvā mahābhinikkhamanaṁ nikkhami. Tasmā bodhisattassa ṭhatvā puttadāresu apekkhāsaṅkhātassa mārassa uddhaṭaṭṭhānattā so indakhīlo nippariyāyena ‘‘ummāro’’ti vuccati, aññe pana rūḷhīvasena. Thiroti thaddho. Ghanabaddhoti ghanena baddho. Kathinena maṁsena ābaddhoti attho. Vaṭhati thūlo bhavatīti vaṭho, muddhajadutiyoyaṁ, so assatthīti vaṭharoti dassento āha ‘‘vaṭharoti thūlo’’ti. ‘‘Sallakkhemā’’tiiminā ‘‘maññe’’ti ettha manadhātu sallakkhaṇattho, makārassekāroti dasseti. Hīti saccaṁ. Tesanti manussānaṁ.",
  "tika-vin12t0:345": "264.Sammāti aviparītaṁ. Asallakkhetvāti āhārasaddassa khādanīyabhojanīyādīsu nirūḷhabhāvaṁ amaññitvā. Bhagavā pana ṭhapesīti sambandho. Yathāuppannassāti yenākārena uppannassa . Pitā puttasaṅkhāte dārake saññāpento viya bhagavā te bhikkhū saññāpentoti yojanā.",
  "tika-vin12t0:346": "265.Etadevāti tiṇṇamākārānamaññataravasena adinnameva sandhāyāti sambandho. Hīti saccaṁ. Mātikāyaṁ ‘‘dinna’’nti vuttaṭṭhānaṁ natthi, atha kasmā padabhājaneyeva vuttanti āha ‘‘dinnanti ida’’ntiādi. ‘‘Dinna’’nti idaṁ uddhaṭanti sambandho. Assāti ‘‘dinna’’nti padassa. Niddese ca ‘‘kāyena…pe… dente’’ti uddhaṭanti yojanā. Evanti imehi tīhākārehi dadamāneti sambandho. Evanti imehi dvīhākārehi . Ādīyamānanti sambandho. Rathareṇumpīti rathikavīthiyaṁ uṭṭhitapaṁsumpi. Pubbeti paṭhamapavāraṇasikkhāpade. Evaṁ paṭiggahitaṁ etaṁ āhāraṁ dinnaṁ nāma vuccatīti yojanā. ‘‘Etamevā’’ti evassa sambhavato tassa phalaṁ dassetuṁ vuttaṁ ‘‘na ida’’ntiādi. Nissaṭṭhaṁ na vuccatīti yojanā.",
  "tika-vin12t0:347": "Tatthāti ‘‘kāyenā’’tiādivacane. Hīti saccaṁ. Natthu karīyati imāyāti natthukaraṇī, tāya. Nāsāpuṭena paṭiggaṇhātīti sambandho. Akallakoti gilāno. Hīti saccaṁ. Kāyena paṭibaddho kāyapaṭibaddho kaṭacchuādīti āha ‘‘kaṭacchuādīsū’’tiādi. Hīti saccaṁ. Pātiyamānanti pātāpiyamānaṁ.",
  "tika-vin12t0:348": "Etthāti imasmiṁ sikkhāpade. ‘‘Pañcahaṅgehī’’ti padassa vitthāraṁ dassento āha ‘‘thāmamajjhimassā’’tiādi. Tanti dātabbavatthuṁ.",
  "tika-vin12t0:349": "Tatthāti ‘‘hatthapāso paññāyatī’’tivacane. Gacchantopi ṭhiteneva saṅgahito. Bhūmaṭṭhassāti bhūmiyaṁ ṭhitassa. Ākāsaṭṭhassāti ākāse ṭhitassa. ‘‘Hatthaṁ aṅga’’nti padehi avayavisambandho kātabbo. Vuttanayenevāti ‘‘bhūmaṭṭhassa ca sīsenā’’tiādinā vuttanayeneva. Pakkhīti sakuṇo. So hi pakkhayuttattā pakkhīti vuccati. Hatthīti kuñjaro. So hi soṇḍasaṅkhātahatthayuttattā hatthīti vuccati. Addhena aṭṭhamaṁ ratanamassāti addhaṭṭhamaratano, hatthī, tassa. Tenāti hatthinā.",
  "tika-vin12t0:350": "Eko dāyako vadatīti sambandho. Oṇamatīti heṭṭhā namati. Ettāvatāti ekadesasampaṭicchanamattena. Tatoti sampaṭicchanato. Ugghāṭetvāti vivaritvā. Kājenāti byābhaṅgiyā. Sā hi kacati bandhati vividhaṁ bhāraṁ asminti kācoti vuccati, cakārassa jakāre kate kājopi yuttoyeva. Tiṁsa hatthā ratanāni imassāti tiṁsahattho, veṇu. Guḷakumbhoti phāṇitena pūrito ghaṭo. Paṭiggahitamevāti kumbhesu hatthapāsato bahi ṭhitesupi abhihārakassa hatthapāse ṭhitattā paṭiggahitamevāti vuttaṁ hoti. Ucchuyantadoṇitoti ucchuṁ pīḷanayantassa ambaṇato.",
  "tika-vin12t0:351": "Bahū pattā ṭhapitā hontīti sambandho. Yatthāti yasmiṁ ṭhāne. Ṭhitassa bhikkhuno hatthapāseti yojanā. Ṭhatvā phusitvā ‘‘nisinnassa bhikkhuno’’ti pāṭhasesena yojetabbaṁ. Ṭhitena vā nisinnena vā nipannena vā dāyakena diyyatīti sambandho.",
  "tika-vin12t0:352": "Pathaviyaṁ ṭhitā hontīti sambandho. Yaṁ yanti yaṁ yaṁ pattaṁ. Yattha katthacīti yesu kesucīti sambandho. Tanti taṁ vacanaṁ.",
  "tika-vin12t0:353": "Tattha tasmiṁ ṭhāne jāto tatthajāto, aluttasamāsoyaṁ, soyeva tatthajātako, tasmiṁ. Hīti saccaṁ, yasmā vā. Tatthajātake na ruhati yathā, evaṁ na ruhatiyevāti yojanā. Thāmamajjhimena purisena suṭṭhu haritabbanti saṁhāriyaṁ, taṁyeva saṁhārimaṁ yakārassa makāraṁ katvā, na saṁhārimaṁ asaṁhārimaṁ, tasmiṁ. Tepīti te asaṁhārimāpi. Hīti saccaṁ, yasmā vā. Tatthajātakasaṅkhepūpagāti tatthajātake samodhānetvā khepaṁ pakkhepaṁ upagatā. Hīti saccaṁ, yasmā vā. Idañhi vākyantarattā punappunaṁ vuttanti daṭṭhabbaṁ. Tānīti tintiṇikādipaṇṇāni. Sandhāretunti sammā dhāretuṁ. Ṭhito dāyakoti sambandho.",
  "tika-vin12t0:354": "Laddhassa laddhassa vatthussa sannidhiṭṭhānattā, pakkhittaṭṭhānattā vā thavīyati pasaṁsīyatīti thavikā, tato. Puñchitvā paṭiggahetvāti ‘‘puñchitvā vā paṭiggahetvā vā’’ti aniyamavikappattho vāsaddo ajjhāharitabbo. Tesu tesu vatthūsu rañjati laggatīti rajo, taṁ. Vinaye paññattaṁ dukkaṭaṁ vinayadukkaṭaṁ. Taṁ panāti bhikkhaṁ pana. Paṭiggahetvā dethāti maṁ paṭiggahāpetvā mama dethāti adhippāyo.",
  "tika-vin12t0:355": "Tato tatoti tasmā tasmā ṭhānā uṭṭhāpetvāti sambandho. Tanti bhikkhaṁ. Tassāti anupasampannassa.",
  "tika-vin12t0:356": "So vattabboti so diyyamāno bhikkhu dāyakena bhikkhunā vattabboti yojanā. Imanti sarajapattaṁ. Tenāti diyyamānabhikkhunā. Tathākātabbanti yathā dāyakena bhikkhunā vuttaṁ, tathā kātabbanti attho. Uplavatīti upari gacchati, plu gatiyanti hi dhātupāṭhesu (saddanītidhātumālāyaṁ 16 ḷakārantadhātu) vuttaṁ. Ettha uiti upasaggassa atthadassanatthaṁ ‘‘uparī’’ti vuttaṁ, pakāralakārasaṁyogo daṭṭhabbo. Potthakesu pana ‘‘uppilavatī’’ti likhanti, so apāṭho. Kañjikanti bilaṅgaṁ. Tañhi kena jalena añjiyaṁ abhibyattaṁ assāti ‘‘kañjiya’’nti vuccati, tameva kañjikaṁ yakārassa kakāraṁ katvā. Taṁ pavāhetvā, apanetvāti attho. Yatthāti yasmiṁ ṭhāne. Sukkhameva bhattaṁ bhajitabbaṭṭhena sevitabbaṭṭhenāti sukkhabhattaṁ, tasmiṁ. Puratoti bhikkhussa purato, pubbe vā. Phusitānīti bindūni. Tāni hi sambādhaṭṭhānesupi phusantīti phusitānīti vuccanti.",
  "tika-vin12t0:357": "Uḷuṅkoti kosiyasakuṇanāmo dīghadaṇḍako eko bhājanaviseso, tena. Thevāti phusitāni. Tāni hi sambādhaṭṭhānesupi phusitattā thavīyanti pasaṁsīyantīti ‘‘thevā’’ti vuccanti. Carukenāti carīyati bhakkhīyatīti caru, habyapāko, taṁ karoti anenāti carukaṁ, thālyādikaṁ khuddakabhājanaṁ, tena ākiriyamāneti sambandho. Kāḷavaṇṇakāmehi mānīyatīti masi. Khādatīti chāro khakārassa chakāraṁ, dakārassa ca rakāraṁ katvā, khāraraso, so imissatthīti chārikā. Uppatitvāti uddhaṁ gantvā. Hīti saccaṁ, yasmā vā.",
  "tika-vin12t0:358": "Phāletvāti chinditvā. Dentānaṁ anupasampannānanti sambandho. Pāyāsassāti pāyāsena. Tathāpīti tena mukhavaṭṭiyā gahaṇākārenapi.",
  "tika-vin12t0:359": "Ābhogaṁ katvāti ‘‘paṭiggahessāmī’’ti manasikāraṁ katvā. Soti niddaṁ okkanto bhikkhu. Vaṭṭatiyevāti ābhogassa katattā vaṭṭatiyeva. Anādaranti anādarena, karaṇatthe cetaṁ upayogavacanaṁ, anādaraṁ hutvāti vā yojetabbaṁ. Kecīti abhayagirivāsino. Kāyena paṭibaddho kāyapaṭibaddho, tena paṭibaddho kāyapaṭibaddhapaṭibaddho, tena. Vacanamattamevāti ‘‘paṭibaddhapaṭibaddha’’nti ekaṁ atirekaṁ paṭibaddhavacanamattameva nānaṁ, atthato pana kāyapaṭibaddhamevāti adhippāyo. Yampīti yampi vatthu. Tatrāti tasmiṁ vaṭṭane. Tanti anujānanaṁ.",
  "tika-vin12t0:360": "Neyyo adhippāyaṁ netvā ñāto attho imassāti neyyatthaṁ. Etthāti sutte, suttassa vā. Yanti vatthu patatīti sambandho. Parigaḷitvāti bhassitvā. Suddhāyāti nirajāya. Sāmanti sayaṁ. Puñchitvā vātiādīsu tayo vāsaddā aniyamavikappatthā. Puñchitādīsu hi ekasmiṁ kicce kate itarakiccaṁ kātabbaṁ natthīti adhippāyo. Tenāti tena bhikkhunā, ‘‘āharāpetumpī’’tipade kāritakammaṁ. ‘‘Kasmā na vaṭṭatī’’ti pucchā. Hīti vitthāro. Vadantena bhagavatāti sambandho. Etthāti suttavacanesu. ‘‘Pariccattaṁ taṁ bhikkhave dāyakehī’’ti vacanenāti yojanā. Adhippāyoti nītattho adhippāyo, nippariyāyena itattho ñātattho adhippāyoti vuttaṁ hoti.",
  "tika-vin12t0:361": "Evaṁ nītatthamadhippāyaṁ dassetvā neyyattha, madhippāyaṁ dassento āha ‘‘yasmā cā’’ti ādi. Tanti paribhuñjanaṁ anuññātanti sambandho. Dutiyadivasepīti pisaddo sampiṇḍanattho, aparadivasepīti attho. Adhippāyoti neyyattho adhippāyo netvā iyyattho ñātattho adhippāyoti vuttaṁ hoti.",
  "tika-vin12t0:362": "Bhuñjantānaṁ bhikkhūnanti sambandho. Hīti vitthāro. Dantāti dasanā. Te hi daṁsīyanti bhakkhīyanti etehīti ‘‘dantā’’ti vuccanti. Satthaṁyeva satthakaṁ khuddakaṭṭhena, tena paṭiggahitena satthakena. Etanti malaṁ. Tanti lohagandhamattaṁ. Pariharantīti paṭiggahetvā haranti. Hīti saccaṁ, yasmā vā. Taṁ satthakaṁ paribhogatthāya yasmā na pariharanti, tasmā eseva nayoti attho. Uggahitapaccayā, sannidhipaccayā vā doso natthīti vuttaṁ hoti. Tatthāti tesu takkakhīresu. Nīlikāti nīlavaṇṇā snehā. Āmakatakkādīsūti apakkesu takkakhīresu.",
  "tika-vin12t0:363": "Kiliṭṭhaudakanti samalaṁ udakaṁ. Tassāti sāmaṇerassa. Pattagataṁ odananti sambandho. Assāti sāmaṇerassa. Uggahitakoti avagahitako. ‘‘Uññāto’’tiādīsu (saṁ. ni. 1.112) viya ukāro okāraviparīto hoti, apaṭiggahetvā gahitattā duggahitakoti vuttaṁ hoti.",
  "tika-vin12t0:364": "Etenāti odanena. Paṭiggahitameva hoti hatthato amuttattāti adhippāyo.",
  "tika-vin12t0:365": "Puna paṭiggahetabbaṁ sāpekkhe satīti adhippāyo. Ettoti ito pattato. Sāmaṇero pakkhipatīti sambandho. Tatoti pattato. Kecīti abhayagirivāsino. Tanti ‘‘puna paṭiggahetabba’’nti vadantānaṁ kesañci ācariyānaṁ vacanaṁ veditabbanti sambandho. Yanti pūvabhattādi.",
  "tika-vin12t0:366": "Attanovāti sāmaṇerassa vā. Sāmaṇerāti āmantanaṁ. Tassāti sāmaṇerassa. Bhājaneti yāgupacanakabhājane. Yāgukuṭanti yāguyā pūritaṁ kuṭaṁ. Tanti yāgukuṭaṁ. ‘‘Bhikkhunā paṭiggaṇhāpetu’’nti kāritakammaṁ upanetabbaṁ. Gīvaṁ ṭhapetvā āvajjetīti sambandho. Āvajjetīti pariṇāmeti.",
  "tika-vin12t0:367": "Paṭiggahaṇūpagaṁ bhāranti thāmamajjhimena purisena saṁhārimaṁ bhāraṁ. Balavatā sāmaṇerenāti sambandho. Telaghaṭaṁ vāti telena pakkhittaṁ ghaṭaṁ vā. Laggentīti lambenti. Ayameva vā pāṭho.",
  "tika-vin12t0:368": "Nāgassa danto viyāti nāgadantako, sadisatthe ko. Aṅkīyate lakkhīyate anenāti aṅkuso, gajamatthakamhi vijjhanakaṇḍako. Aṅkuso viyāti aṅkusako, tasmiṁ aṅkusake vā laggitā hontīti sambandho. Gaṇhatoti gaṇhantassa. Mañcassa heṭṭhā heṭṭhāmañco, tasmiṁ. Tanti telathālakaṁ.",
  "tika-vin12t0:369": "Ārohantehi ca orohantehi ca niccaṁ sevīyatīti nisseṇī, tassā majjhaṁ nisseṇimajjhaṁ, tasmiṁ. Kaṇṇe uṭṭhitaṁ kaṇṇikaṁ, kaṇṇamalaṁ, kaṇṇikaṁ viya kaṇṇikaṁ, yathā hi kaṇṇamalaṁ kaṇṇato uṭṭhahitvā sayaṁ pavattati, evaṁ telādito uṭṭhahitvā sayaṁ pavattatīti vuttaṁ hoti. Ghanacuṇṇanti kathinacuṇṇaṁ. Taṁsamuṭṭhānameva nāmāti tato telādito samuṭṭhānameva nāma hotīti attho. Etanti kaṇṇikādi. Idaṁ padaṁ pubbāparāpekkhaṁ.",
  "tika-vin12t0:370": "Yottenāti rajjunā. Añño detīti sambandho.",
  "tika-vin12t0:371": "Pavisante ca nikkhamante ca varati āvarati imāyāti vati, taṁ. Ucchūti rasālo. So hi usati visaṁ dāhetīti ucchūti vuccati, taṁ. Timbarusakanti tindukaṁ. Tañhi temeti bhuñjantaṁ puggalaṁ addeti rasenāti timbo, rusati khudditaṁ nāsetīti rusako, timbo ca so rusako cāti ‘‘timbarusako’’ti vuccati, taṁ. Vatidaṇḍakesūti vatiyā atthāya nikkhaṇitesu daṇḍakesu. Mayaṁ panāti saṅgahakārācariyabhūtā buddhaghosanāmakā mayaṁ pana, attānaṁ sandhāya bahuvacanavasena vuttaṁ. Na puthulo pākāroti aḍḍhateyyahatthapāsānatikkamaṁ sandhāya vuttaṁ. Hatthasatampīti ratanasatampi.",
  "tika-vin12t0:372": "Soti sāmaṇero. Bhikkhussa detīti yojanā. Aparoti sāmaṇero.",
  "tika-vin12t0:373": "Phalaṁ imissatthīti phalinī, inapaccayo itthiliṅgajotako ī, taṁ sākhanti yojanā. Phalinisākhanti samāsatopi pāṭho atthi. Macchikavāraṇatthanti madhuphāṇitādīhi makkhanaṭṭhāne nilīyantīti makkhikā, tāyeva macchikā khakārassa chakāraṁ katvā, tāsaṁ nivāraṇāya. Mūlapaṭiggahamevāti mūle paṭiggahaṇameva, paṭhamapaṭiggahamevāti vuttaṁ hoti.",
  "tika-vin12t0:374": "Bhikkhu gacchatīti sambandho. Arittenāti kenipātena. Tañhi arati nāvā gacchati anenāti arittaṁ, tena. Tanti paṭiggahaṇārahaṁ bhaṇḍaṁ . Anupasampannenāti kāritakammaṁ. Tasmimpīti cāṭikuṇḍakepi. Tanti anupasampannaṁ.",
  "tika-vin12t0:375": "Pātheyyataṇḍuleti pathassa hite taṇḍule. Tesanti sāmaṇerānaṁ. Itarehīti bhikkhūhi gahitataṇḍulehi. Sabbehi bhikkhūhi bhuttanti sambandho. Etthāti bhikkhūhi gahitehi sāmaṇerassa taṇḍulehi yāgupacane na dissatīti sambandho. Kāraṇanti parivattetvā bhuttassa ca aparivattetvā bhuttassa ca kāraṇaṁ.",
  "tika-vin12t0:376": "Bhattaṁ pacitukāmo sāmaṇeroti yojanā. Bhikkhunā āropetabbaṁ, aggi na kātabboti sambandho. Puna paṭiggahaṇakiccaṁ natthi mūle paṭiggahitattāti adhippāyo.",
  "tika-vin12t0:377": "Assāti sāmaṇerassa. Tatoti aggijālanato.",
  "tika-vin12t0:378": "Tatte udaketi udake tāpe. Tatoti taṇḍulapakkhipanato.",
  "tika-vin12t0:379": "Pidhānanti ukkhalipidhānaṁ. Tassevāti hatthakukkuccakassa bhikkhuno eva. Dabbiṁ vāti kaṭacchuṁ vā. So hi darīyati viloḷīyati imāyāti dabbīti vuccati.",
  "tika-vin12t0:380": "Tatrāti tasmiṁ ṭhapane. Tassevāti lolabhikkhusseva. Tatoti pattato. Puna tatoti sākhādito. Tatthāti phalarukkhe.",
  "tika-vin12t0:381": "Vitakkaṁ sodhetunti ‘‘mayhampi dassatī’’ti vitakkaṁ sodhetuṁ. Tatoti ambaphalādito.",
  "tika-vin12t0:382": "Puna tatoti mātāpitūnamatthāya gahitatelādito. Teti mātāpitaro. Tatoyevāti tehiyeva taṇḍulehi sampādetvāti sambandho.",
  "tika-vin12t0:383": "Etthāti tāpitaudake. Amuñcanteneva hatthenāti yojanā. Aṅganti vināsaṁ gacchantīti aṅgārā. Darīyanti phalīyantīti dārūni.",
  "tika-vin12t0:384": "Vutto sāmaṇeroti yojanā.",
  "tika-vin12t0:385": "Gavati paribhuñjantānaṁ vissaṭṭhaṁ saddaṁ karotīti guḷo, guḷati visato jīvitaṁ rakkhatīti vā guḷo, taṁ bhājento bhikkhūti sambandho. Tassāti lolasāmaṇerassa.",
  "tika-vin12t0:386": "Dhūmassatthāya vaṭṭīyati vaṭṭitvā karīyatīti dhūmavaṭṭi, taṁ. Mukhīyati viparīyatīti mukhaṁ. Kaṁ vuccati sīsaṁ, taṁ tiṭṭhati etthāti kaṇṭho.",
  "tika-vin12t0:387": "Bhattuggāroti uddhaṁ girati niggiratīti uggāro, bhattameva uggāro bhattuggāro, uggārabhattanti attho. Dantantareti dantavivare.",
  "tika-vin12t0:388": "Upakaṭṭhe kāleti āsanne majjhanhike kāle. Kakkhāretvāti sañcitvā. Tassa atthaṁ dassetuṁ vuttaṁ ‘‘dve tayo kheḷapiṇḍe pātetvā’’ti. Phaḷusaṅkhātaṁ siṅgaṁ visāṇaṁ asmiṁ atthīti siṅgī, soyeva kaṭukabhayehi viramitabbattā siṅgīveroti vuccati. Aṅkīyati rukkho navaṁ uggatoti lakkhīyati etehīti aṅkurā, samaṁ loṇena udakaṁ, samaṁ vā udakena loṇaṁ asminti samuddo, tassa udakaṁ avayavīavayavabhāvenāti samuddodakaṁ, tena apaṭiggahitenāti sambandho. Phāṇati guḷato thaddhabhāvaṁ gacchatīti phāṇitaṁ. Karena hatthena gahitabbāti karakā, vassopalaṁ, karena gaṇhitumarahāti attho. Katakaṭṭhināti katakanāmakassa ekassa rukkhavisesassa aṭṭhinā. Tanti udakaṁ. Kapitthoti ekassa ambilaphalassa rukkhavisesassa nāmaṁ.",
  "tika-vin12t0:389": "Bahalanti āvilaṁ. Sanditvāti visanditvā. Kakudhasobbhādayoti kakudharukkhasamīpe ṭhitā sobbhādayo. Rukkhatoti kakudharukkhato. Parittanti appakaṁ.",
  "tika-vin12t0:390": "Pānīyaghaṭe pakkhittāni hontīti sambandho. Tanti vāsamattaṁ udakaṁ. Tatthevāti ṭhapitapupphavāsitapānīyeyeva . Ṭhapitaṁ dantakaṭṭhanti sambandho. Ajānantassa bhikkhussāti yojanā. Anādare cetaṁ sāmivacanaṁ. Hīti saccaṁ, yasmā vā.",
  "tika-vin12t0:391": "Kiṁ mahābhūtaṁ vaṭṭati, kiṁ na vaṭṭatīti yojanā. Yaṁ panāti mahābhūtaṁ pana. Aṅgalagganti aṅgesu laggaṁ, mahābhūtanti sambandho. Etthāti sede. Sujhāpitanti aṅgārasadisaṁ katvā suṭṭhu jhāpitaṁ.",
  "tika-vin12t0:392": "Cattārīti pathavī chārikā gūthaṁ muttanti cattāri. Mahāvikaṭānīti mahantāni sappadaṭṭhakkhaṇasaṅkhāte vikārakāle kattabbāni osadhāni. Etthāti ‘‘asati kappiyakārake’’ti vacane. Kālodissaṁ nāmāti byādhodissa, puggalodissa, kālodissa, samayodissa, desodissa, vasodissa, bhesajjodissasaṅkhātesu sattasu odissesu kālodissaṁ nāmāti attho. Dasamaṁ.",
  "tika-vin12t0:393": "Bhojanavaggo catuttho.",
  "tika-vin12t0:394": "5. Acelakavaggo",
  "tika-vin12t0:395": "1. Acelakasikkhāpada-atthayojanā",
  "tika-vin12t0:396": "269. Acelakavaggassa paṭhame parivisati etthāti parivesananti dassento āha ‘‘parivesanaṭṭhāna’’nti. Paribbājakapabbajasaddā samānāti āha ‘‘paribbājakasamāpannoti pabbajjaṁ samāpanno’’ti. Titthena samaṁ pūratīti samatitthīkaṁ, nadīādīsu udakaṁ, samatitthikaṁ viyāti samatitthikaṁ, pattabhājanesu yāgubhattaṁ. Tesanti mātāpitūnaṁ dentassāti sambandho. ‘‘Dāpetī’’ti ettha dādhātuyā sampadānassa suvijānitattā taṁ adassetvā kāritakammameva dassento āha ‘‘anupasampannenā’’ti.",
  "tika-vin12t0:397": "273. ‘‘Santike’’tiiminā ‘‘upanikkhipitvā’’ti ettha upasaddassa samīpatthaṁ dasseti. Tesanti titthiyānaṁ. Tatthāti bhājane. Itoti pattato. Idhāti mayhaṁ bhājane. Nanti khādanīyabhojanīyaṁ. Tassāti titthiyassāti. Paṭhamaṁ.",
  "tika-vin12t0:398": "2. Uyyojanasikkhāpadaṁ",
  "tika-vin12t0:399": "274. Dutiye paṭikkamanaasanasālasaddānaṁ pariyāyattā vuttaṁ ‘‘asanasālāyapī’’ti. Bhattassa vissajjanaṁ bhattavissaggoti kate bhattakiccanti āha ‘‘bhattakicca’’nti. Sambhūdhātussa papubbaapadhātvatthattā vuttaṁ ‘‘na pāpuṇī’’ti.",
  "tika-vin12t0:400": "276.Vuttāvasesanti vuttehi mātugāmena saddhiṁ hasitukāmatādīhi avasesaṁ. Tasminti uyyojitabhikkhumhi. Atthatoti vijahantavijahitabhikkhūnaṁ avinābhāvasaṅkhātaatthato. Itarenāti uyyojakabhikkhunā. Tatthāti ‘‘dassanūpacāraṁ vā savanūpacāraṁ vā’’tivacane. Etthāti niddhāraṇasamudāyo, dassanūpacārasavanūpacāresūti attho. ‘‘Tathātiiminā dvādasahatthapamāṇaṁ atidisati. Tehīti kuṭṭādīhi. Tassāti dassanūpacārātikkamassa. ‘‘Vuttapakāramanācāra’’nti iminā ‘‘na añño koci paccayo’’ti ettha aññasaddassa apādānaṁ dasseti, ‘‘kāraṇa’’ntiiminā paccayasaddassatthaṁ.",
  "tika-vin12t0:401": "277.Kalisaddassa pāpaparājayasaṅkhātesu dvīsu atthesu pāpasaṅkhāto kodhoti āha ‘‘kalīti kodho’’ti. ‘‘Āṇa’’ntiiminā sāsanasaddassatthaṁ dasseti. Vuttañhi ‘‘āṇā ca sāsanaṁ ñeyya’’nti. Kodhavasena vadatīti sambandho. Dassetvā vadatīti yojanā. Imassa ṭhānaṁ nisajjaṁ ālokitaṁ vilokitaṁ passatha bhoti yojanā. Imināpīti amanāpavacanaṁ vacanenāpīti. Dutiyaṁ.",
  "tika-vin12t0:402": "3. Sabhojanasikkhāpadaṁ",
  "tika-vin12t0:403": "279. Tatiye ‘‘sayaniyaghare’’ti vattabbe yakāralopaṁ katvā ‘‘sayanighare’’ti vuttanti āha ‘‘sayanighare’’ti. Yatoti ettha tosaddo paṭhamādīsu atthesu dissati. ‘‘Yatonidāna’’ntiādīsu (su. ni. 275) paṭhamatthe. ‘‘Antarāye asesato’’tiādīsu (dha. sa. aṭṭha. ganthārambhakathā 7) dutiyatthe . ‘‘Aniccato’’tiādīsu (paṭṭhā. 1.1.409) tatiyatthe. ‘‘Mātito pitito’’tiādīsu (dī. ni. 1.311) pañcamyatthe. ‘‘Yaṁ parato dānapaccayā’’tiādīsu (jā. 2.22.585) chaṭṭhyatthe. ‘‘Purato pacchato’’tiādīsu (pāci. 576) sattamyatthe. ‘‘Padamato’’tiādīsu kāraṇatthe dissati. Idhāpi kāraṇattheyevāti āha ‘‘yasmā’’ti. Yasmā kāraṇā ayyassa bhikkhā dinnā, tasmā gacchatha bhante tumheti attho. Yanti bhikkhaṁ. Voti tumhehi. Adhippāyoti purisassa ajjhāsayo. ‘‘Pariyuṭṭhito’’ti sāmaññato vuttepi atthapakaraṇādito rāgapariyuṭṭhitovādhippetoti āha ‘‘rāgapariyuṭṭhito’’ti, rāgena paribhavitvā uṭṭhitoti attho.",
  "tika-vin12t0:404": "280.Sabhojananti ettha sakāro sahasaddakāriyo ca akārukārānaṁ asarūpattā akārato ukārassa lopo ca tīsu padesu pacchimānaṁ dvinnaṁ padānaṁ tulyatthanissitasamāso ca pubbapadena saha bhedanissitabāhiratthasamāso ca hoti, iti imamatthaṁ dassento āha ‘‘saha ubhohi janehī’’ti. Atha vā bhuñjitabbanti bhojanaṁ, saṁ vijjati bhojanaṁ asmiṁ kuleti sabhojananti dassento āha ‘‘atha vā’’tiādi. Hīti saccaṁ. Tenevāti teneva aññamaññaṁ bhuñjitabbattā. Assāti ‘‘sabhojane’’tipadassa. Ghareti ettha pubbo sayanisaddo lopoti āha ‘‘sayanighare’’ti. Iminā ‘‘datto’’tiādīsu viya pubbapadalopasamāsaṁ dasseti. Piṭṭhasaṅghāṭassāti ettha piṭṭhasaṅghāṭo nāma na aññassa yassa kassaci, atha kho sayanigharagabbhassevāti āha ‘‘tassa sayanigharagabbhassā’’ti. Yathā vā tathā vāti yena vā te na vā ākārena. Katassāti piṭṭhivaṁsaṁ āropetvā vā anāropetvā vā katassāti. Tatiyaṁ.",
  "tika-vin12t0:405": "284. Catutthapañcamesu yathā ca sabhojanasikkhāpadaṁ paṭhamapārājikasamuṭṭhānaṁ, evameva tānipīti yojanāti. Catutthapañcamāni.",
  "tika-vin12t0:406": "6. Cārittasikkhāpadaṁ",
  "tika-vin12t0:407": "294. Chaṭṭhe kasmā tehi ‘‘dethāvuso bhatta’’nti vuttaṁ, nanu bhikkhūnaṁ evaṁ vattuṁ na vaṭṭatīti āha ‘‘ettha taṁ kirā’’tiādi. Tasmāti yasmā abhihaṭaṁ ahosi, tasmā.",
  "tika-vin12t0:408": "295. Idaṁ pana vacanaṁ āhāti sambandho. Pasādaññathattanti pasādassa aññenākārena bhāvo. Nanti khādanīyaṁ. ‘‘Gahetvā āgamaṁsū’’tiiminā ‘‘ussāriyitthā’’ti ettha ukārassa uggahatthatañca saradhātussa gatyatthatañca ajjataniñuṁvibhattiyā tthattañca dasseti, uggahetvā sāriṁsu agamaṁsūti attho.",
  "tika-vin12t0:409": "298.Yatthāti yasmiṁ ṭhāne. Ṭhitassa bhikkhuno cittaṁ uppannanti yojanā. Tatoti cittuppannato. Yanti bhikkhuṁ. Pakativacanenāti uccāsaddamakatvā pavattena sabhāvavacanena. Antovihāreti vacanassa atisambādhattā ayuttabhāvaṁ maññamāno āha ‘‘api ca antoupacārasīmāyā’’ti.",
  "tika-vin12t0:410": "302. Gāmassa antare ārāmo tiṭṭhatīti antarārāmo vihāro, taṁ gacchatīti dassento āha ‘‘antogāme’’tiādīti. Chaṭṭhaṁ.",
  "tika-vin12t0:411": "7. Mahānāmasikkhāpadaṁ",
  "tika-vin12t0:412": "303. Sattame ‘‘bhagavato’’tipadaṁ ‘‘cūḷapituputto’’tipade sambandho, ‘‘mahallakataro’’tipade apādānaṁ. Cūḷapituputtoti suddhodano, sakkodano, sukkodano, dhotodano, amitodanoti pañca janā bhātaro, amitā, pālitāti dve bhaginiyo. Tesu bhagavā ca nando ca jeṭṭhabhātubhūtassa suddhodanassa puttā, ānando kaniṭṭhabhātubhūtassa amitodanassa putto, mahānāmo ca anuruddho ca tatiyassa sukkodanassa puttā. Sakkodanadhotodanānaṁ puttā apākaṭā. Tissatthero amitāya nāma bhaginiyā putto, pālitāya puttadhītarā apākaṭā. Tasmā cūḷapituno sukkodanassa putto cūḷapituputtoti attho daṭṭhabbo. Dvīsu phalesūti heṭṭhimesu dvīsu phalesu. Ussannasaddo bahupariyāyoti āha ‘‘bahū’’ti. Vajatoti goṭṭhato. Tañhi gāvo gocaraṭṭhānato paṭikkamitvā nivāsatthāya vajanti gacchanti asminti vajoti vuccati.",
  "tika-vin12t0:413": "306.Tasmiṁ samayeti tasmiṁ pavāraṇasamaye. ‘‘Ettakehī’’tipadassa nāmavasena vā parimāṇavasena vā duvidhassa atthassa adhippetattā vuttaṁ ‘‘nāmavasena parimāṇavasenā’’ti. Tesu nāmaṁ sandhāya etaṁ nāmaṁ etesaṁ bhesajjānanti ettakānīti vacanattho kātabbo, parimāṇaṁ sandhāya etaṁ parimāṇaṁ etesanti ettakānīti vacanattho kātabbo. ‘‘Aññaṁ bhesajja’’nti ettha aññasaddassa apādānaṁ nāmaṁ vā parimāṇaṁ vā bhaveyyāti āha ‘‘sabbinā pavārito’’tiādi.",
  "tika-vin12t0:414": "310.Yeti dāyakā, pavāritā hontīti sambandhoti. Sattamaṁ.",
  "tika-vin12t0:415": "8. Uyyuttasenāsikkhāpadaṁ",
  "tika-vin12t0:416": "311. Aṭṭhame ‘‘abhimukha’’ntiiminā abhisaddassatthaṁ dasseti. ‘‘Uyyāto’’tipadassa uṭṭhahitvā yātoti dassento āha ‘‘nagarato niggato’’ti. ‘‘Katauyyoga’’nti iminā uṭṭhahitvā yuñjati gacchatīti uyyuttāti dasseti. Dhātūna, manekatthattā vuttaṁ ‘‘gāmato nikkhanta’’nti.",
  "tika-vin12t0:417": "314. Dvādasa purisā imassa hatthinoti dvādasapuriso, āvudho hatthesu etesanti āvudhahatthā. Ninnanti ninnaṭṭhānaṁ, passato bhikkhunoti sambandhoti. Aṭṭhamaṁ.",
  "tika-vin12t0:418": "9. Senāvāsasikkhāpadaṁ",
  "tika-vin12t0:419": "319. Navame ‘‘tiṭṭhatu vā’’tiādinā vasanākāraṁ dasseti. Vāsaddo ‘‘caṅkamatu vā’’tiatthaṁ sampiṇḍeti. Kiñci iriyāpathanti catūsu iriyāpathesu kiñci iriyāpathaṁ. Yathā ruddhamāne sañcāro chijjati, evaṁ ruddhā saṁvutā hotīti yojanā. ‘‘Ruddho’’ti iminā ‘‘palibuddho’’ti ettha paripubbassa budhidhātussa adhippāyatthaṁ dassetīti. Navamaṁ.",
  "tika-vin12t0:420": "10. Uyyodhikasikkhāpadaṁ",
  "tika-vin12t0:421": "322. Dasame yujjhantīti saṁpaharanti. ‘‘Balassa aggaṁ etthā’’tiiminā bhinnādhikaraṇabāhiratthasamāsaṁ dasseti. ‘‘Jānantī’’tipadaṁ atthasampuṇṇatthāya pakkhittaṁ. Agganti koṭṭhāsaṁ. Balaṁ gaṇīyati etthāti balagganti vacanatthopi yujjati. Tenāha ‘‘balagaṇanaṭṭhāna’’nti. Idañhi vacanaṁ ambasecanagarusinanayena vuttaṁ. Kathaṁ? ‘‘Balagaṇanaṭṭhāna’’nti vadantena aṭṭhakathācariyena ‘‘balassa aggaṁ jānanti etthāti balagga’’nti vacanatthassa piṇḍattho ca ñāpīyati, ‘‘balaṁ gaṇīyati etthāti balagga’’nti vacanattho ca dassīyati. Viyūhīyate sampiṇḍīyate byūho, senāya byūho senābyūhoti atthaṁ dasseti ‘‘senāya viyūha’’ntiādinā. Aṇati bheravasaddaṁ karotīti aṇīkaṁ, muddhajaṇakāro, hatthīyeva aṇīkaṁ hatthāṇīkaṁ. Eseva nayo sesesupi. Yo hatthī pubbe vutto, tena hatthināti yojanāti. Dasamaṁ.",
  "tika-vin12t0:422": "Acelakavaggo pañcamo.",
  "tika-vin12t0:423": "6. Surāpānavaggo",
  "tika-vin12t0:424": "1. Surāpānasikkhāpada-atthayojanā",
  "tika-vin12t0:425": "326. Surāpānavaggassa paṭhame bhaddā vati etthāti bhaddavatikāti ca, bhaddā vati bhaddavati, sā ettha atthīti bhaddavatikāti ca atthaṁ dassento āha ‘‘so’’tiādi. Soti gāmo labhīti sambandho. Pathaṁ gacchantīti pathāvinoti kate addhikāyevāti āha ‘‘addhikā’’ti. Addhaṁ gacchantīti addhikā. ‘‘Pathikā’’tipi pāṭho, ayamevattho. ‘‘Tejasā teja’’ntipadāni sambandhāpekkhāni ca honti , padānaṁ samānattā sambandho ca samānoti maññituṁ sakkuṇeyyā ca honti, tasmā tesaṁ sambandhañca tassa asamānatañca dassetuṁ vuttaṁ ‘‘attano tejasā nāgassa teja’’nti. ‘‘Ānubhāvenā’’tiiminā pana tejasaddassa atthaṁ dasseti. Kapotassa pādo kapoto upacārena, tassa eso kāpoto, vaṇṇo. Kāpoto viya vaṇṇo assāti kāpotikāti dassento āha ‘‘kapotapādasamavaṇṇarattobhāsā’’ti. Pasannasaddassa pasādasaddhādayo nivattetuṁ ‘‘surāmaṇḍassetaṁ adhivacana’’nti vuttaṁ. Pañcābhiññassa satoti pañcābhiññassa samānassa sāgatassāti yojanā.",
  "tika-vin12t0:426": "328. ‘‘Madhukapupphādīnaṁ rasena kato’’tiiminā pupphānaṁ rasena kato āsavo pupphāsavoti vacanatthaṁ dasseti. Esa nayo ‘‘phalāsavo’’tiādīsupi. Surāmerayānaṁ visesaṁ dassetuṁ vuttaṁ ‘‘surā nāmā’’tiādi. Piṭṭhakiṇṇapakkhittāti piṭṭhena ca kiṇṇena ca pakkhittā katā vāruṇīti sambandho. Kiṇṇāti ca surāya bījaṁ. Tañhi kiranti nānāsambhārāni missībhavanti etthāti kiṇṇāti vuccati. Tassāyeva maṇḍeti yojanā. Suranāmakena ekena vanacarakena katāti surā. Madaṁ janetīti merayaṁ.",
  "tika-vin12t0:427": "329.Loṇasovīrakanti evaṁnāmakaṁ pānaṁ. Suttantipi evameva. Tasminti sūpasaṁpāke. Telaṁ pana pacantīti sambandho. Natthi tikhiṇaṁ majjaṁ etthāti atikhiṇamajjaṁ, atikhiṇamajje tasmiṁyeva teleti attho. Yaṁ panāti telaṁ pana. Tikhiṇaṁ majjaṁ imassa telassāti tikhiṇamajjaṁ. Yatthāti tele. Ariṭṭhoti evaṁnāmakaṁ bhesajjaṁ. Tanti ariṭṭhaṁ, ‘‘sandhāyā’’tipade avuttakammaṁ. Etanti ‘‘amajjaṁ ariṭṭha’’ntivacanaṁ, ‘‘vutta’’ntipade vuttakammanti. Paṭhamaṁ.",
  "tika-vin12t0:428": "2. Aṅgulipatodakasikkhāpadaṁ",
  "tika-vin12t0:429": "330. Dutiye aṅgulīhi patujjanaṁ aṅgulipatodo, soyeva aṅgulipatodakoti dassento āha ‘‘aṅgulīhī’’tiādi. Uttantoti avatapanto. Avatapantoti ca atthato kilamantoyevāti āha ‘‘kilamanto’’ti. Kilamanto hutvāti yojanā. Assāsagahaṇena passāsopi gahetabboti āha ‘‘assāsapassāsasañcāro’’ti. Tampīti bhikkhunimpīti. Dutiyaṁ.",
  "tika-vin12t0:430": "3. Hasadhammasikkhāpadaṁ",
  "tika-vin12t0:431": "335. Tatiye pakārena karīyati ṭhapīyatīti pakataṁ paññattanti dassento āha ‘‘yaṁ bhagavatā’’tiādi. Yanti sikkhāpadaṁ.",
  "tika-vin12t0:432": "336. Hasasaṅkhāto dhammo sabhāvo hasadhammoti vutte atthato kīḷikāyevāti āha ‘‘kīḷikā vuccatī’’ti.",
  "tika-vin12t0:433": "337.Gopphakānanti caraṇagaṇṭhikānaṁ. Te hi pāde pādaṁ ṭhapanakāle aññamaññūpari ṭhapanato gopīyantīti gopphā, te eva gopphakāti vuccanti. Pādassa hi upari pādaṁ ṭhapanakāle ekassa upari eko na ṭhapetabbo. Tenāha bhagavā ‘‘pāde pādaṁ accādhāyā’’ti (dī. ni. 2.196; ma. ni. 1.423; a. ni. 3.16). Oṭṭhajo dutiyo. Orohantassa bhikkhunoti sambandho.",
  "tika-vin12t0:434": "338.Phiyārittādīhīti ādisaddena laṅkārādayo saṅgaṇhāti. Keci vadantīti sambandho. Patanuppatanavāresūti patanavāra uppatanavāresu. Tatthāti tassaṁ khittakathalāyaṁ. Hīti saccaṁ , yasmā vā. Ṭhapetvā kīḷantassāti sambandho. Likhituṁ vaṭṭati kīḷādhippāyassa virahitattāti adhippāyo. Kīḷādhippāyena atthajotakaṁ akkharaṁ likhantassāpi āpattiyevāti vadanti. Etthāti imasmiṁ sikkhāpadeti. Tatiyaṁ.",
  "tika-vin12t0:435": "4. Anādariyasikkhāpadaṁ",
  "tika-vin12t0:436": "342. Catutthe dhammo nāma tantiyevāti āha ‘‘tantī’’ti. Paveṇīti tasseva vevacanaṁ. ‘‘Taṁ vā na sikkhitukāmo’’ti ettha taṁsaddassa atthamāvikātuṁ vuttaṁ ‘‘yena paññattenā’’ti. Vinaye apaññattaṁ sandhāya vuttaṁ ‘‘apaññattenā’’ti āha ‘‘sutte vā abhidhamme vā āgatenā’’ti.",
  "tika-vin12t0:437": "344.Paveṇiyāti upāliādikāya ācariyaparamparasaṅkhātāya tantiyā. Kurundiyaṁ vuttanti sambandho. Mahāpaccariyaṁ vuttanti sambandho. Taṁ sabbanti kurundivādamahāpaccarivādasaṅkhātaṁ sabbaṁ taṁ vacanaṁ. Paveṇiyā āgateti paveṇiyā āgatasaṅkhāte mahāaṭṭhakathāvādeti. Catutthaṁ.",
  "tika-vin12t0:438": "345. Pañcame manussaviggaheti manussaviggahapārājiketi. Pañcamaṁ.",
  "tika-vin12t0:439": "6. Jotisikkhāpadaṁ",
  "tika-vin12t0:440": "350. Chaṭṭhe janapadassa nāmattā bahuvacanavasena ‘‘bhaggesū’’ti pāḷiyaṁ vuttaṁ. Susumārasaṇṭhāno pabbatasaṅkhāto giri etthāti susumāragiri, etassa vā māpitakāle susumāro girati saddaṁ niggirati etthāti susumāragirīti atthamanapekkhitvā vuttaṁ ‘‘nagarassa nāma’’nti. Taṁ panāti vanaṁ pana. ‘‘Migāna’’ntiādinā migānaṁ abhayo dīyati etthāti migadāyoti atthaṁ dasseti.",
  "tika-vin12t0:441": "352. ‘‘Jotike’’tipadassa jotissa aggissa karaṇaṁ jotikanti dassetuṁ vuttaṁ ‘‘jotikaraṇe’’ti.",
  "tika-vin12t0:442": "354. ‘‘Samādahitukāmatāyā’’tipadaṁ ‘‘araṇisaṇṭhāpanato’’tipade hetu. Jālāti sikhā. Sā hi jalati dibbatīti jālāti vuccati.",
  "tika-vin12t0:443": "Patilātaṁ ukkhipatīti ettha ‘‘patitālāta’’nti vattabbe takāralopaṁ katvā sandhivasena patilātanti vuttanti āha ‘‘alātaṁ patitaṁ ukkhipatī’’ti. Alātanti ummukkaṁ. Tañhi ādittaṁ hutvā atiuṇhattā na lātabbaṁ na gaṇhitabbanti alātanti vuccati. Avijjhātanti jhāyanato ḍayhanato avigataṁ alātanti sambandho. Jhāyanaṁ ḍayhanaṁ jhātaṁ, vigataṁ jhātaṁ imassālātassāti vijjhātaṁ.",
  "tika-vin12t0:444": "356.Padīpādīnīti padīpajotikādīni. Tatthāti tāsu duṭṭhavāḷamigaamanussasaṅkhātāsu āpadāsu nimittabhūtāsu. Nimittatthe cetaṁ bhummavacananti. Chaṭṭhaṁ.",
  "tika-vin12t0:445": "7. Nahānasikkhāpadaṁ",
  "tika-vin12t0:446": "366. Sattame pāraṁ gacchanto na kevalaṁ saudakāya nadiyā eva nhāyituṁ vaṭṭati, sukkhāya nadiyāpi vaṭṭatīti dassento āha ‘‘sukkhāyā’’tiādi. Ukkiritvāti viyūhitvā. Āvāṭāyeva khuddakaṭṭhena āvāṭakā, tesūti. Sattamaṁ.",
  "tika-vin12t0:447": "8. Dubbaṇṇakaraṇasikkhāpadaṁ",
  "tika-vin12t0:448": "368. Aṭṭhame alabhīti labhoti vacanatthe apaccayaṁ katvā ṇapaccayassa svatthabhāvaṁ dassetuṁ vuttaṁ ‘‘labhoyeva lābho’’ti. Apaccayamakatvā pakatiyā ṇapaccayopi yuttoyevāti daṭṭhabbaṁ. Saddantaropi atthantarābhāvā samāso hotīti āha ‘‘navacīvaralābhenāti vattabbe’’ti. Anunāsikalopanti ‘‘nava’’nti ettha niggahītassa vināsaṁ. Niggahītañhi nāsaṁ anugatattā ‘‘anunāsika’’nti vuccati, tassa adassana, makatvāti attho. Majjhe ṭhitapadadvayeti ‘‘nava’’nti ca ‘‘cīvaralābhenā’’ti ca dvinnaṁ padānamantare ‘‘ṭhite panā’’ti ca ‘‘bhikkhunā’’ti ca padadvaye. Niddhāraṇe cetaṁ bhummavacanaṁ. Nipātoti nipātamattaṁ. Alabhīti labhoti vacanatthassa abhidheyyatthaṁ dassetuṁ ‘‘bhikkhunā’’ti vuttanti āha ‘‘bhikkhunā’’tiādi. Padabhājane pana vuttanti sambandho. Yanti yaṁ cīvaraṁ. ‘‘Cīvara’’nti ettha cīvarasarūpaṁ dassento āha ‘‘yaṁ nivāsetuṁ vā’’tiādi. Cammakāranīlanti cammakārānaṁ tiphale pakkhittassa ayagūthassa nīlaṁ. Mahāpaccariyaṁ vuttanti sambandho. Dubbaṇṇo karīyati anenāti dubbaṇṇakaraṇaṁ, kappabindunti āha ‘‘kappabinduṁ sandhāyā’’ti. Ādiyantena bhikkhunā ādātabbanti sambandho. Koṇesūti antesu. Vāsaddo aniyamavikappattho. Akkhimaṇḍalamattaṁ vāti akkhimaṇḍalassa pamāṇaṁ vā kappabindūti sambandho. Paṭṭe vāti anuvātapaṭṭe vā. Gaṇṭhiyaṁ vāti gaṇṭhikapaṭṭe vā. Pāḷikappoti dve vā tisso vā tato adhikā vā binduāvalī katvā kato kappo. Kaṇṇikakappoti kaṇṇikaṁ viya bindugocchakaṁ katvā kato kappo. Ādisaddena agghiyakappādayo saṅgaṇhāti. Sabbatthāti sabbāsu aṭṭhakathāsu. Ekopi bindu vaṭṭoyeva vaṭṭatīti āha ‘‘ekaṁ vaṭṭabindu’’nti.",
  "tika-vin12t0:449": "371.Aggaḷādīnīti ādisaddena anuvātaparibhaṇḍe saṅgaṇhātīti. Aṭṭhamaṁ.",
  "tika-vin12t0:450": "9. Vikappanasikkhāpadaṁ",
  "tika-vin12t0:451": "374. Navame tassāti ettha tasaddassa visayo cīvarasāmikoyevāti āha ‘‘cīvarasāmikassā’’ti. Dutiyassa tasaddassa visayo vinayadharoyevāti āha ‘‘yenā’’tiādi. ‘‘Avissāsanto’’tipadassa kiriyāvisesanabhāvaṁ dassetuṁ vuttaṁ ‘‘avissāsenā’’ti. Tenāti vinayadharenāti. Navamaṁ.",
  "tika-vin12t0:452": "10. Cīvarāpanidhānasikkhāpadaṁ",
  "tika-vin12t0:453": "377. Dasame ‘‘apanetvā’’tiiminā apaityūpasaggassa atthaṁ dasseti. Nidhentīti nigūhitvā ṭhapenti. Hasādhippāyoti hasaṁ, hasanatthāya vā adhippāyo. Parikkhārassa sarūpaṁ dassetuṁ vuttaṁ ‘‘pattatthavikādi’’nti. Pattassa pāḷiyamāgatattā pattassa thavikāti atthoyeva gahetabbo, na patto ca thavikā cāti. ‘‘Samaṇena nāmā’’tipadaṁ ‘‘bhavitu’’ntipade bhāvakattāti. Dasamaṁ.",
  "tika-vin12t0:454": "Surāpānavaggo chaṭṭho.",
  "tika-vin12t0:455": "7. Sappāṇakavaggo",
  "tika-vin12t0:456": "1. Sañciccapāṇasikkhāpada-atthayojanā",
  "tika-vin12t0:457": "382. Sappāṇakavaggassa paṭhame usuṁ asati khipati anenāti issāsoti kate dhanuyeva mukhyato issāso nāma, dhanuggahā- cariyo pana upacārena. Usuṁ asati khipatīti issāsoti kate dhanuggahācariyo issāso nāma, idha pana upacārattho vā kattuttho vā gahetabboti āha ‘‘dhanuggahācariyo hotī’’ti. Pabbajitakāle issāsassa ayuttattā vuttaṁ ‘‘gihikāle’’ti. Voropitāti ettha vi ava pubbassa ruhadhātussa adhippāyatthaṁ dassetuṁ vuttaṁ ‘‘viyojitā’’ti.",
  "tika-vin12t0:458": "Yasmā gacchatīti sambandho. Etanti ‘‘jīvitā voropitā’’tivacanaṁ. Kasmā vohāramattameva hoti, nanu yato kutoci yasmiṁ kismiṁci viyojite dve vatthūni viya visuṁ tiṭṭhanti pāṇato jīvite viyojite pāṇajīvitāpīti āha ‘‘na hetthā’’tiādi. Hīti saccaṁ. Etthāti ‘‘jīvitā voropitā’’tivacane dassetunti sambandho. Kiñci jīvitaṁ nāmāti yojanā. Ayaṁ panettha atthasambandho – sīsālaṅkāre sīsato viyojite sīsaṁ alaṅkārato visuṁ tiṭṭhati yathā, evaṁ jīvite pāṇato viyojite jīvitaṁ pāṇato visuṁ na tiṭṭhati nāmāti. Aññadatthūti ekaṁsena. ‘‘Pāṇa’’nti sāmaññato vuttopi manussapāṇassa pārājikaṭṭhāne gahitattā idha pārisesañāyena tiracchānapāṇova gahetabboti āha ‘‘tiracchānagatoyeva pāṇo’’ti. Tanti pāṇaṁ. Mahante pana pāṇeti sambandho.",
  "tika-vin12t0:459": "385. Sodhento apanetīti yojanā. Maṅguloti manussarattapo eko kimiviseso. So hi rattapivanatthāya maṅgati ito cito ca imaṁ cimañca ṭhānaṁ gacchatīti ‘‘maṅgulo’’ti vuccati. Padakkharānañhi aviparitatthaṁ, sotūnañca sajjhāyopadesalabhanatthaṁ katthaci ṭhāne vacanattho vuttoti daṭṭhabbaṁ. Tassa bījameva khuddakaṭṭhena maṅgulabījakaṁ, tasmiṁ. Tanti maṅgulabījakaṁ. Bhindanto hutvāti yojanāti. Paṭhamaṁ.",
  "tika-vin12t0:460": "2. Sappāṇakasikkhāpadaṁ",
  "tika-vin12t0:461": "387. Dutiye saha pāṇehīti sappāṇakaṁ udakanti dassento āha ‘‘ye pāṇakā’’tiādi. Hīti saccaṁ. Pattapūrampi udakanti sambandho . Tādisenāti sappāṇakena. Dhovatopi pācittiyanti yojanā. Udakasoṇḍinti silāmayaṁ udakasoṇḍiṁ. Pokkharaṇinti silāmayaṁ pokkharaṇiṁ. Uṭṭhāpayatopi pācittiyanti sambandho. Tatoti soṇḍipokkharaṇīhi. Udakassāti udakena, pūre ghaṭe āsiñcitvāti sambandho. Tatthāti udake. Udaketi udakasaṇṭhānakapadese āsiñcitaudake. Patissatīti soṇḍipokkharaṇīhi gahitaudakaṁ patissatīti. Dutiyaṁ.",
  "tika-vin12t0:462": "3. Ukkoṭanasikkhāpadaṁ",
  "tika-vin12t0:463": "392. Tatiye ‘‘uccālentī’’tiiminā ukkoṭentīti ettha upubbassa kuṭadhātussa uccālanatthaṁ dasseti dhātūna, manekatthattā. Yaṁ yaṁ patiṭṭhitaṁ yathāpatiṭṭhitaṁ, tassa bhāvo yathāpatiṭṭhitabhāvo, tena.",
  "tika-vin12t0:464": "393.Yo dhammoti yo samathadhammo. Dhammenāti ettha enasaddena ‘‘yathādhamma’’nti ettha aṁitikāriyassa kāriṁ dasseti. Iminā ‘‘yathādhamma’’nti padassa ‘‘nihatādhikaraṇa’’nti ettha nihatasaddena sambandhitabbabhāvaṁ dasseti. ‘‘Satthārā’’tipadaṁ ‘‘vuttaṁ’’ itipade kattā. Natthi hataṁ hananaṁ imassāti nihatanti vutte atthato vūpasamanamevāti āha ‘‘vūpasamita’’nti.",
  "tika-vin12t0:465": "395. Yaṁ vā taṁ vā kammaṁ dhammakammaṁ nāma na hoti, atha kho adhikaraṇavūpasamakammameva dhammakammaṁ nāmāti dassento āha ‘‘yena kammenā’’tiādi. Ayampīti ayampi bhikkhu. Sesapadānipīti ‘‘dhammakamme vematiko’’tiādīni sesapadānipi. Etthāti imasmiṁ sikkhāpade. Vitthāro pana vuttoti sambandho. Tatthevāti parivāre eva. Idhāti imasmiṁ sikkhāpade, vibhaṅge vāti. Tatiyaṁ.",
  "tika-vin12t0:466": "4. Duṭṭhullasikkhāpadaṁ",
  "tika-vin12t0:467": "399. Catutthe atthuddhāravasena dassitāni duṭṭhullasaddatthabhāvena sadisattāti adhippāyo. ‘‘Dhura’’nti ettha lakkhaṇavantattā bhummatthe upayogavacananti āha ‘‘dhure’’ti. Dhure nikkhittamatte satīti yojanā.",
  "tika-vin12t0:468": "Evaṁdhuraṁ nikkhipitvāti ‘‘aññassa nārocessāmī’’ti evaṁ dhuraṁ nikkhipitvā. Aññassāti vatthu, puggalato aññassa dutiyassa. Sopīti dutiyopi. Aññassāti tatiyassa. Yāva koṭi na chijjati, tāva āpajjatiyevāti yojanā. Tassevāti āpattiṁ āpannapuggalassa. Vatthupuggaloyevāti āpattiṁ āpannapuggaloyeva. Ayanti paṭhamabhikkhu. Aññassāti dutiyassa. Soti dutiyo ārocetīti sambandho. Yenāti paṭhamabhikkhunā. Assāti dutiyassa. Tassevāti paṭhamabhikkhusseva. Vatthupuggalaṁ upanidhāya ‘‘tatiyena puggalena dutiyassā’’ti vuttaṁ.",
  "tika-vin12t0:469": "400.Pañcāpattikkhandheti thullaccayādike pañca āpattikkhandhe. Ajjhācāro nāmāti adhibhavitvā vītikkamitvā ācaritabbattā ajjhācāro nāmāti. Catutthaṁ.",
  "tika-vin12t0:470": "5. Ūnavīsativassasikkhāpadaṁ",
  "tika-vin12t0:471": "402. Pañcame aṅguliyoti karasākhāyo. Tā hi aṅganti hatthato pañcadhā bhijjitvā uggacchantīti aṅguliyoti vuccanti. Likhantassa upālissāti sambandho. Tenāti bahucintetabbakāraṇena. Assāti upālissa. Uroti hadayaṁ. Tañhi usati cittatāpo dahati etthāti uroti vuccati. Rūpasuttanti heraññikānaṁ rūpasuttaṁ, yathā hatthācariyānaṁ hatthisuttanti. Akkhīnīti cakkhūni. Tāni hi akkhanti visayesu byāpībhavanti, rūpaṁ vā passati imehīti akkhīnīti vuccanti. Makasena sūcimukhānaṁ gahitattā ḍaṁsena piṅgalamakkhikāyova gahetabbāti āha ‘‘ḍaṁsāti piṅgalamakkhikāyo’’ti. Piṅgalamakkhikāyo hi ḍaṁsanaṭṭhena khādanaṭṭhena ḍaṁsāti vuccanti. Dukkaro khamo etāsanti dukkhāti dassento āha ‘‘dukkhamāna’’nti. Vedanānanti sambandho. Asātassa kāraṇaṁ dassetuṁ vuttaṁ ‘‘amadhurāna’’nti. Iminā amadhurattā na sāditabbāti asātāti atthaṁ dasseti. Pāṇasaddajīvitasaddānaṁ pariyāyabhāvaṁ dassetuṁ vuttaṁ ‘‘jīvitaharāna’’nti. Pāṇaṁ haranti apanentīti pāṇaharā, tāsaṁ vedanānanti sambandho.",
  "tika-vin12t0:472": "404. Vijāyanakālato paṭṭhāya paripuṇṇavīsativasso na gahetabbo, gabbhagahaṇakālato pana paṭṭhāyāti dassento āha ‘‘paṭisandhiggahaṇato paṭṭhāyā’’ti. Gabbhe sayitakālena saddhiṁ vīsatimaṁ vassaṁ paripuṇṇamassāti gabbhavīso puggalo. Hīti saccaṁ. Yathāhāti yenākārena saṅkhyaṁ gacchati, tenākārena bhagavā āhāti yojanā. Atha vā yathā kiṁ vacanaṁ bhagavā āhāti yojanā.",
  "tika-vin12t0:473": "Gabbhavīso hutvā upasampannoti sambandho. Amhīti asmi. Nusaddo parivitakkatthe nipāto. Yanti yādisaṁ paṭhamaṁ cittanti sambandho. Iminā paṭisandhicittaṁ dasseti. ‘‘Paṭhamaṁ viññāṇa’’nti tasseva vevacanaṁ. Tanti paṭhamaṁ cittaṁ paṭhamaṁ viññāṇaṁ. Assāti sattassa. Sāva jātīti sā eva paṭisandhi, gabbho nāma hotīti sambandho.",
  "tika-vin12t0:474": "Tatthāti pāḷiyaṁ, vinicchayo evaṁ veditabboti yojanā. Yoti puggalo. Mahāpavāraṇāyāti assayujapuṇṇamiyaṁ. Sā hi pūjitapavāraṇattā mahāpavāraṇāti vuccati. Tatoti pavāraṇāya jātakālato. Tanti mahāpavāraṇaṁ. Pāṭipade cāti ettha casaddo aniyamavikappattho, pavāraṇadivasapāṭipadadivasesu aññatarasmiṁ divase upasampādetabboti attho. Hāyanavaḍḍhananti kucchimhi vasitamāsesu adhikesu hāyanañca ūnesu vaḍḍhunañca veditabbaṁ.",
  "tika-vin12t0:475": "Porāṇakattherā pana upasampādentīti sambandho. Ekūnavīsativassanti anantare vuttaṁ ekūnavīsativassaṁ. Nikkhamanīyoti sāvaṇamāso. So hi antovīthito bāhiravīthiṁ nikkhamati sūriyo asminti ‘‘nikkhamanīyo’’ti vuccati. Pāṭipadadivaseti pacchimikāya vassūpagamanadivase. Taṁ upasampādanaṁ. Kasmāti pucchā. Ettha ṭhatvā parihāro vuccate mayāti yojanā. Vīsatiyā vassesūti upasampannapuggalassa vīsatiyā vassesu. Tiṁsarattidivassa ekamāsattā ‘‘cattāro māsā parihāyantī’’ti vuttaṁ. Ukkaḍḍhantīti ekassa adhikamāsassa nāsanatthāya vassaṁ upari kaḍḍhanti. Tatoti chamāsato apanetvāti sambandho. Etthāti ‘‘ekūnavīsativassa’’ntiādivacane. Pana-saddo hisaddattho, saccanti attho. Yoti puggalo. Tasmāti yasmā gabbhamāsānampi gaṇanūpagattā gahetvā upasampādenti, tasmā cha māse vasitvāti sambandho. Aṭṭha māse vasitvā jātopi na jīvatīti suttantaaṭṭhakathāsu (dī. ni. aṭṭha. 2.24-25; ma. ni. aṭṭha. 3.205) vuttaṁ.",
  "tika-vin12t0:476": "406.Dasavassaccayenāti upasampadato dasavassātikkamena. Upasampādetīti upajjhāyo vā kammavācācariyo vā hutvā upasampādeti. Tanti upajjhācariyabhūtaṁ anupasampannapuggalaṁ. Kammavācācariyo hutvā upasampādento taṁ muñcitvā sace aññopi kammavācācariyo atthi, sūpasampanno. Sova sace kammavācaṁ sāveti, nupasampanno. Ñatvā pana puna anupasampādente saggantarāyopi maggantarāyopi hotiyevāti daṭṭhabbanti. Pañcamaṁ.",
  "tika-vin12t0:477": "6. Theyyasatthasikkhāpadaṁ",
  "tika-vin12t0:478": "407. Chaṭṭhe ‘‘paṭiyāloka’’nti ettha ālokasaddena sūriyo vutto upacārena. Sūriyo hi puratthimadisato uggantvā pacchimadisaṁ gato, tasmā sūriyasaṅkhātassa ālokassa paṭimukhaṁ ‘‘paṭiyāloka’’nti vutte pacchimadisāyeva gahetabbāti āha ‘‘pacchimaṁ disanti attho’’ti. Kammikāti kamme yuttā payuttā.",
  "tika-vin12t0:479": "409.Rājānanti ettha rañño santakaṁ ‘‘rājā’’ti vuccati upacārena, atha vā rañño eso ‘‘rājā’’ti katvā rañño santakaṁ ‘‘rājā’’ti vuccati. Theyyanti thenetvā ‘‘sakkacca’’ntiādīsu (pāci. 606) viya niggahītāgamo hoti. Rājānaṁ, rañño santakaṁ vā theyyaṁ thenetvā gacchantīti attho. Iti imamatthaṁ dassento āha ‘‘rājānaṁ vā thenetvā’’tiādi.",
  "tika-vin12t0:480": "411. Catūsu visaṅketesu dvīhi anāpatti, dvīhi āpattiyevāti. Chaṭṭhaṁ.",
  "tika-vin12t0:481": "7. Saṁvidhānasikkhāpadaṁ",
  "tika-vin12t0:482": "412. Sattame ‘‘padhūpento’’ti ettha papubba dhūpadhātu paribhāsanatthe vattatīti āha ‘‘paribhāsanto’’ti. Tvaṁ samaṇopi mātugāmena saddhiṁ gacchasi, tuyheveso doso, netassa purisassāti attānaṁyeva paribhāsantoti attho. ‘‘Nikkhāmesī’’tiiminā ‘‘nippātesī’’tiettha nipubba patadhātu gatyatthoti dassetīti. Sattamaṁ.",
  "tika-vin12t0:483": "8. Ariṭṭhasikkhāpadaṁ",
  "tika-vin12t0:484": "417. Aṭṭhame gandheti gijjhe. Te hi gidhanti kuṇapaṁ abhikaṅkhantīti ‘‘gandhā’’ti vuccanti . Gaddhetipi pāṭho, sopi yujjati yathā ‘‘yuganandho, yuganaddho’’ti ca ‘‘paṭibandho paṭibaddho’’ti ca. Bādhayiṁsūti haniṁsu. Assāti ariṭṭhassa.",
  "tika-vin12t0:485": "Taddhitena vuttassa atthassa dassetumāha ‘‘te’’tiādi. Teti antarāyikā. Tatthāti pañcavidhesu antarāyikesu. ‘‘Tathā’’tipadena ‘‘kammantarāyikaṁ nāmā’’ti padaṁ atidisati. Taṁ panāti bhikkhunidūsakakammaṁ pana. Mokkhassevāti magganibbānasseva. Maggo hi kilesehi muccatīti atthena mokkho nāma. Jhānampettha saṅgahitaṁ nīvaraṇehi vimuccanattā. Nibbānaṁ vimuccīti atthena mokkho nāma. Phalampettha saṅgahitaṁ vimuccitattā. Niyatamicchādiṭṭhidhammāti niyatabhāvaṁ pattā, niyatavasena vā pavattā micchādiṭṭhisaṅkhātā dhammā. Te pana natthikaahetuka akiriyavasena tividhā. Paṇḍakādigahaṇassa nidassanamattattā ‘paṭisandhidhammā’’tipadena ahetukadvihetukapaṭisandhidhammā gahetabbā sabbesampi vipākantarāyikabhāvato. Tepi mokkhasseva antarāyaṁ karonti, na saggassa. Te panāti ariyūpavādā pana. Tāvadeva upavādantarāyikā nāmāti yojanā. Tāpīti sañcicca āpannā āpattiyopi. Pārājikāpattiṁ sandhāya vuttaṁ ‘‘bhikkhubhāvaṁ vā paṭijānātī’’ti. Saṅghādisesāpattiṁ sandhāya vuttaṁ ‘‘na vuṭṭhāti vā’’ti. Lahukāpattiṁ sandhāya vuttaṁ ‘‘na deseti vā’’ti.",
  "tika-vin12t0:486": "Tatrāti pañcavidhesu antarāyikesu. Ayaṁ bhikkhūti ariṭṭho gandhabādhipubbo bhikkhu. Sesantarāyiketi āṇāvītikkamantarāyikato sese catubbidhe antarāyike. Ime āgārikāti agāre vasanasīlā ime manussā. Bhikkhūpi passanti phusanti paribhuñjantīti sambandho. Kasmā na vaṭṭanti, vaṭṭantiyevāti adhippāyo. Rasena rasaṁ saṁsanditvāti upādiṇṇakarasena anupādiṇṇakarasaṁ, anupādiṇṇakarasena vā upādiṇṇakarasaṁ samānetvā. Yoniso paccavekkhaṇassa abhāvato saṁvijjati chandarāgo etthāti sacchandarāgo, soyeva paribhogo sacchandarāgaparibhogo, taṁ. Ekaṁ katvāti samānaṁ katvā. Ghaṭento viya pāpakaṁ diṭṭhigataṁ uppādetvāti yojanā. Kiṁsaddo garahattho, kasmā bhagavatā paṭhamapārājikaṁ paññattaṁ, na paññāpetabbanti attho. Mahāsamuddaṁ bandhanto yathā akattabbaṁ karoti, tathā paṭhamapārājikaṁ paññapento bhagavā apaññattaṁ paññapetīti adhippāyo. Etthāti paṭhamapārājike. Āsanti bhabbāsaṁ. Āṇācakketi āṇāsaṅkhāte cakke.",
  "tika-vin12t0:487": "Aṭṭhiyeva aṭṭhikaṁ kucchitatthena, kucchitatthe hi ko. Aṭṭhikameva khalo nīcaṭṭhena lāmakaṭṭhenāti aṭṭhikaṅkhalo niggahītāgamaṁ katvā. Tena upamā sadisāti aṭṭhikaṅkhalūpamā. ‘‘Aṭṭhī’’ti ca ‘‘kaṅkhala’’nti ca padaṁ gahetvā vaṇṇenti ācariyā (sārattha. ṭī. pācittiya 3.417; vi. vi. ṭī. pācittiya 2.417; ma. ni. aṭṭha. 2.42; ma. ni. ṭī. 3.42). Aṅgārakāsūpamāti aṅgārarāsisadisā, aṅgārehi vā paripuṇṇā āvāṭasadisā. Asisūnūpamāti ettha asīti khaggo. So hi asate khipate anenāti ‘‘asī’’ti vuccati. Sūnāti adhikoṭṭanaṁ. Tañhi sunati sañcuṇṇabhāvaṁ gacchati etthāti ‘‘sūnā’’ti vuccati. Asinā sūnāti asisūnā, tāya upamā sadisāti asisūnūpamā. Sattisūlūpamāti sattiyā ca sūlena ca sadisā. Etthāti imissaṁ aṭṭhakathāyaṁ. Majjhimaṭṭhakathāyaṁ alagaddūpamasutte (ma. ni. aṭṭha. 1.234 ādayo) gahetabbo. Evaṁsaddakhosaddānamantare viyasaddassa byādesabhāvaṁ dassetuṁ vuttaṁ ‘‘evaṁ viya kho’’ti. Aṭṭhamaṁ.",
  "tika-vin12t0:488": "9. Ukkhittasambhogasikkhāpadaṁ",
  "tika-vin12t0:489": "424. Navame anudhammassa sarūpaṁ dassetuṁ vuttaṁ ‘‘anulomavattaṁ disvā katā osāraṇā’’ti. Iminā anulomavattaṁ disvā kato osāraṇasaṅkhāto dhammo anudhammoti dasseti. Osāraṇāti pavesanā. Tenevāti ukkhittakassa akaṭānudhammattā eva. Assāti ‘‘akaṭānudhammenā’’ti padassa.",
  "tika-vin12t0:490": "Dadato vā gaṇhato vāti vāsaddo aniyamavikappatthoti. Navamaṁ.",
  "tika-vin12t0:491": "10. Kaṇṭakasikkhāpadaṁ",
  "tika-vin12t0:492": "428. Dasame ariṭṭhassa uppannaṁ viya etassāpi uppannanti yojanā. Ummajjantassāti manasikarontassa. Saṁvāsassa nāsanā saṁvāsanāsanā. Liṅgassa nāsanā liṅganāsanā. Daṇḍakammena nāsanā daṇḍakammanāsanā. Tatthāti tividhāsu nāsanāsu. Dūsako…pe… nāsethāti ettha ayaṁ nāsanā liṅganāsanā nāmāti yojanā. Ayanti daṇḍakammanāsanā. Idhāti imasmiṁ sikkhāpade, ‘‘nāsetū’’ti pade vā. Tatthāti purimavacanāpekkhaṁ, ‘‘evañca pana bhikkhave’’ti ādivacaneti attho. Pireti āmantanapadaṁ parasaddena samānatthanti āha ‘‘parā’’ti. ‘‘Amhākaṁ anajjhattikabhūta’’iti vā ‘‘amhākaṁ paccanīkabhūta’’ iti vā attho daṭṭhabbo. ‘‘Amāmaka’’itipadena ‘‘para’’itipadassa adhippāyatthaṁ dasseti. Amhe namamāyaka, amhehi vā namamāyitabba iti attho. ‘‘Amhāmaka’’itipi hakārayutto pāṭho. Amhehi āmakaiti attho. Yatthāti yasmiṁ ṭhāne. Teti upayogatthe sāmivacanaṁ, tanti attho. Tava rūpasadde vāti sambandho. Na passāmāti na passāma, na suṇāma.",
  "tika-vin12t0:493": "429.Tenāti sāmaṇerena. ‘‘Kārāpeyyā’’ti pade kāritakammanti. Dasamaṁ.",
  "tika-vin12t0:494": "Sappāṇakavaggo sattamo.",
  "tika-vin12t0:495": "8. Sahadhammikavaggo",
  "tika-vin12t0:496": "1. Sahadhammikasikkhāpada-atthayojanā",
  "tika-vin12t0:497": "434. Sahadhammikavaggassa paṭhame yanti yaṁ paññattaṁ. ‘‘Sikkhamānenā’’ti ettha mānapaccayassa anāgatatthabhāvaṁ dassetuṁ vuttaṁ ‘‘sikkhitukāmenā’’ti. ‘‘Sikkhamānenā’’tipadaṁ ‘‘bhikkhunā’’tipade eva na kevalaṁ kārakavisesanaṁ hoti, atha kho ‘‘aññātabba’’ntiādipadesupi kiriyāvisesanaṁ hotīti dassento āha ‘‘hutvā’’ti. Padatthatoti padato ca atthato ca, padānaṁ atthato vāti. Paṭhamaṁ.",
  "tika-vin12t0:498": "2. Vilekhanasikkhāpadaṁ",
  "tika-vin12t0:499": "438. Dutiye vinaye paṭisaṁyuttā kathā vinayakathāti dassento āha ‘‘vinayakathā nāmā’’tiādi. Tanti vinayakathaṁ. Padabhājanena vaṇṇanā vinayassa vaṇṇo nāmāti yojanā. Tanti vinayassa vaṇṇaṁ. Pariyāpuṇanaṁ pariyatti, vinayassa pariyatti vinayapariyatti, vinayapariyattisaṅkhātaṁ mūlamassa vaṇṇassāti vinayapariyattimūlako, taṁ. Vinayadharo labhatīti sambandho. Hīti vitthāro. Te sabbe bhagavā bhāsatīti sambandho. Hīti saccaṁ.",
  "tika-vin12t0:500": "Assāti vinayadharassa. Idhāti imasmiṁ sāsane. Alajjitātiādīsu karaṇatthe paccattavacanaṁ. Alajjitāyāti hi attho. Tena vuttaṁ ‘‘kathaṁ alajjitāyā’’tiādi. Cāti saccaṁ . ‘‘Sañciccā’’ti padaṁ tīsu vākyesu yojetabbaṁ. Sañcicca āpattiṁ āpajjati, sañcicca āpattiṁ parigūhati, sañcicca agatigamanañca gacchatīti attho. Mandoti bālo. Momūhoti atisammūḷho. Virādhetīti virajjhāpeti. Kukkucce uppanneti ‘‘kappati nu kho, no’’ti vinayakukkucce uppanne. Ayaṁ panāti ayaṁ puggalo pana vītikkamatiyevāti sambandho. Acchamaṁsena sūkaramaṁsassa vaṇṇasaṇṭhānena sadisattā, dīpimaṁsena ca migamaṁsassa sadisattā vuttaṁ ‘‘acchamaṁsaṁ sūkaramaṁsa’’ntiādi.",
  "tika-vin12t0:501": "Āpattiṁca satisammosāyāti ettha casaddo avuttavākyasampiṇḍanattho, kattabbañca na hi karotīti attho. Evantiādi nigamanaṁ.",
  "tika-vin12t0:502": "Evaṁ avinayadharassa dosaṁ dassetvā vinayadharassa guṇaṁ dassento āha ‘‘vinayadharo panā’’tiādi. Soti vinayadharo. Hīti vitthāro. Parūpavādanti paresaṁ upavādaṁ. Suddhanteti suddhassa koṭṭhāse. Tatoti patiṭṭhānato paranti sambandho. Assāti vinayadharassa. Evantiādi nigamanaṁ. Assāti vinayadharassa. Kukkuccapakatānanti kukkuccena abhibhūtānaṁ. Soti vinayadharo. Tehīti kukkuccapakatehi. Saṅghamajjhe kathentassa avinayadharassāti yojanā. Tanti bhayaṁ sārajjaṁ.",
  "tika-vin12t0:503": "Paṭipakkhaṁ, paṭiviruddhaṁ vā atthayanti icchantīti paccatthīkā, ṇyasaddo bahulaṁ kattābhidhāyako, attano paccatthikā attapaccatthikā. Tatthāti duvidhesu paccatthikesu. Imeti mettiyabhummajakavaḍḍhalicchavino. Aññepi ye vā pana bhikkhūti sambandho. Ariṭṭhabhikkhu ca kaṇṭakasāmaṇero ca vesālikavajjiputtakā ca ariṭṭha…pe… vajjīputtakā. Te ca sāsanapaccatthikā nāmāti sambandho. Parūpahāro ca aññāṇo ca kaṅkhāparavitaraṇo ca parū…pe… vitaraṇā. Te ādayo yesaṁ vādānanti parū…pe… vitaraṇādayo. Te eva vādā etesanti parū…pe… vitaraṇādivādā. Te ca sāsanapaccatthikā nāmāti sambandho. Abuddhasāsanaṁ buddhasāsananti vatvā katapaggahā mahāsaṅghikādayo ca sāsanapaccatthikā nāmāti yojanā. Kaṅkhāparavitaraṇādīti ettha ādisaddena kathāvatthupakaraṇe āgatā vādā saṅgayhanti. Mahāsaṅghikādayoti ettha ādisaddena dīpavaṁse āgatā gaṇā saṅgayhanti. Ādimhi ‘‘viparītadassanā’’ti padaṁ sabbapadehi yojetabbaṁ. ‘‘Sahadhammenā’’ti padassatthaṁ dassetuṁ vuttaṁ ‘‘saha kāraṇenā’’ti. Yathāti yenākārena niggayhamāneti sambandho.",
  "tika-vin12t0:504": "Tatthāti tividhesu saddhammesu. Mahāvattāni santi, ayaṁ sabboti yojanā. Cattāri phalāni cāti liṅgavipallāsena yojetabbaṁ. Ettha cakārena abhiññāpaṭisambhidā saṅgahitā tāsampi adhigamasāsanabhāvato.",
  "tika-vin12t0:505": "Tatthāti tividhesu saddhammesu. Keci therāti dhammakathikā keci therā. ‘‘Yo kho’’ti kaṇṭhajadutiyakkharena paṭhitabbo. Potthakesu pana ‘‘yo vo’’ti vakārena pāṭho atthi, so ayutto. Kasmā? ‘‘So vo’’ti parato vuttattā, ekasmiṁ vākye dvinnaṁ samānasutisaddānaṁ ayuttattā ca. Keci therāti paṁsukūlikā keci therā āhaṁsūti sambandho. Itare pana therāti dhammakathikatherehi ca paṁsukūlikatherehi ca aññe therā. Teti pañca bhikkhū karissantīti sambandho. Jambudīpassa paccante tiṭṭhatīti paccantimo, tasmiṁ. Jambudīpassa majjhe vemajjhe tiṭṭhatīti majjhimo. Atha vā majjhānaṁ suddhānaṁ buddhādīnaṁ nivāso majjhimo, tasmiṁ. Vīsati vaggā imassāti vīsativaggo, soyeva gaṇo vīsativaggagaṇo, taṁ. Evantiādi nigamanaṁ.",
  "tika-vin12t0:506": "Tassādheyyoti tassāyatto, tassa santakoti vuttaṁ hoti. Pavāraṇā ādheyyā, saṅghakammaṁ ādheyyaṁ, pabbajjā ādheyyā, upasampadā ādheyyāti yojanā.",
  "tika-vin12t0:507": "Yepi ime nava uposathāti sambandho. Yāpi ca imā nava pavāraṇāyoti yojanā. Tassāti vinayadharassa. Tāsanti navapavāraṇānaṁ.",
  "tika-vin12t0:508": "Yānipi imāni cattāri saṅghakammānīti yojetabbaṁ. Ettha ca tāni vinayadharāyattānevāti pāṭhaseso ahjhāharitabbo.",
  "tika-vin12t0:509": "Yāpi ca ayaṁ pabbajjā ca upasampadā ca kātabbāti yojanā. Hīti saccaṁ. Aññoti vinayadharato paro. So evāti vinayadharo eva. ‘‘Upajjha’’nti dhātukammaṁ, ‘‘sāmaṇerenā’’ti kāritakammaṁ upanetabbaṁ. Ettha cāti uposathādīsu ca. Nissayadānañca sāmaṇerūpaṭṭhānañca visuṁ katvā dvādasānisaṁse labhatītipi sakkā vattuṁ.",
  "tika-vin12t0:510": "Visuṁ visuṁ katvāti ‘‘pañcāti ca…pe… ekādasā’’ti ca koṭṭhāsaṁ koṭṭhāsaṁ katvā, satta koṭṭhāse katvā bhāsatīti adhippāyo. Thometīti sammukhā thometi. Pasaṁsatīti parammukhā pasaṁsati. ‘‘Uggahetabba’’ntipadassatthaṁ dassetuṁ vuttaṁ ‘‘pariyāpuṇitabba’’nti. Addhani dīghe sādhūti addhaniyaṁ addhakkhamaṁ addhayogyanti attho sādhuatthe niyapaccayo (moggallāne 4.33.73).",
  "tika-vin12t0:511": "Therā ca navā ca majjhimā ca bahū te bhikkhū pariyāpuṇantīti yojanā.",
  "tika-vin12t0:512": "439. ‘‘Uddissamāne’’ti padassa kammarūpattaṁ dassetuṁ vuttaṁ ‘‘uddisiyamāne’’ti. So panāti pātimokkho pana. Yasmā uddissamāno nāma hoti, tasmāti yojanā. Uddisante vāti uddisiyamāne vā. Uddisāpente vāti uddisāpiyamāne vā. Antasaddo hi mānasaddakāriyo. Yoti bhikkhu. Nanti taṁ pātimokkhaṁ. Casaddo khuddānukhuddakapadassa dvannavākyaṁ dasseti, pubbapade kakāralopo daṭṭhabbo. Tesanti khuddānukhuddākānaṁ. Hīti saccaṁ. Etānīti khuddānukhuddakāni. Yeti bhikkhū. ‘‘Yāva uppajjatiyeva, tāva saṁvattanti iti vuttaṁ hotīti yojanā imassa nayassa pāṭhasesehi yojetabbattā. Garukabhāvaṁ sallakkhento lahukabhāvaṁ dassento āha ‘‘atha vā’’tiādi. Ativiyāti ati i eva. Ikāro hi sandhivasena adassanaṁ gato. Viyasaddo evakāratthavācako ‘‘varamhākaṁ bhusāmivā’’ti ettha (jā. 1.3.108) ivasaddo viya, ati hutvā evāti attho daṭṭhabbo. ‘‘Upasampannassā’’ti ettha samīpe sāmivacananti (rupasiddhiyaṁ 316 sutte) āha ‘‘upasampannassa santike’’ti. Tassāti upasampannassa. Tasminti vinaye. Vivaṇṇetīti na kevalaṁ tasseva vivaṇṇamattameva, atha kho nindatiyevāti āha ‘‘nindatī’’ti. Garahatīti tasseva vevacanaṁ. Atha vā nindatīti upasampannassa sammukhā nindati. Garahatīti parammukhā garahatīti. Dutiyaṁ.",
  "tika-vin12t0:513": "3. Mohanasikkhāpadaṁ",
  "tika-vin12t0:514": "444. Tatiye anusaddo paṭipāṭiatthaṁ antokatvā vicchatthavācakoti āha ‘‘anupaṭipāṭiyā addhamāse addhamāse’’ti. Soti pātimokkho. Uposathe uposathe uddisitabbanti anuposathikaṁ. Etthāpi hi anusaddo vicchatthavācako. Soti pātimokkho. Uddisiyamāno nāma hotīti yojanā. ‘‘Tasmiṁ anācāre’’ti padena ‘‘tatthā’’ti padassatthaṁ dasseti. ‘‘Yaṁ āpatti’’nti padena yaṁsaddassa visayaṁ dasseti. Yathādhammoti ettha dhammasaddena dhammo ca vinayo ca adhippetoti āha ‘‘dhammo ca vinayo cā’’ti. Yathāti yenākārena. Sādhusaddo sundarattho, kasaddo padapūraṇoti āha ‘‘suṭṭhū’’ti. Aṭṭhinti ca ‘‘katvā’’ti ca dve padāni daṭṭhabbāni. ‘‘Aṭṭhikatvā’’ti vā ekaṁ padaṁ. Tattha pubbanaye attho yassatthīti aṭṭhi tthakārassa ṭṭhakāraṁ katvā, taṁ aṭṭhiṁ. Katvāti tvāpaccayantauttarapadena samāso na hoti. Aṭṭhikabhāvanti ettha ikasaddena ‘‘aṭṭhī’’ti ettha īpaccayaṁ dasseti. ‘‘Bhāva’’ntipadena bhāvapaccayena vinā bhāvatthassa ñāpetabbataṁ dasseti. Attho panevaṁ daṭṭhabbo – aṭṭhibhāvaṁ katvāti. Pacchimanaye attho yassatthīti aṭṭhiko purimanayeneva tthakārassa ṭṭhakāraṁ katvā. Atthayitabbo icchitabboti vā aṭṭhiko, aṭṭhikaiti nāmasaddato tvāpaccayo kātabbo. ‘‘Aṭṭhikatvā’’ti idaṁ padaṁ kiriyāvisesanaṁ. Kiriyāvisesane vattamāne karadhātu vā bhūdhātu vā yojetabbāti dassebhuṁ vuttaṁ ‘‘katvā hutvā’’ti. Taṁ sabbaṁ dassento āha ‘‘aṭṭhikatvāti aṭṭhikabhāvaṁ katvā, aṭṭhiko hutvā’’ti. Tatiyaṁ.",
  "tika-vin12t0:515": "4. Pahārasikkhāpadaṁ",
  "tika-vin12t0:516": "449. Catutthe kasmā chabbaggiyā sattarasavaggiyānaṁ pahāraṁ denti, nanu akāraṇena pahāraṁ dentīti āha ‘‘āvuso’’tiādi. Iminā yathā vadanti, tathā akatattā pahāraṁ dentīti dasseti.",
  "tika-vin12t0:517": "451.Sacepīti ettha pisaddena sace amarati, kā nāma kathā, pācittiyamevāti dasseti. Pahārenāti pahārahetunā. Yathāti yenākārena. Ayanti bhikkhu. Na virocatīti na sobhati.",
  "tika-vin12t0:518": "452. ‘‘Anupasampannassā’’ti ettha akārassa aññatthaṁ dassetuṁ vuttaṁ ‘‘gahaṭṭhassa vā’’tiādi. Pabbajitassa vāti paribbājakassa vā sāmaṇerassa vā.",
  "tika-vin12t0:519": "453. ‘‘Kenacī’’ti padassa atthaṁ dassetuṁ vuttaṁ ‘‘manussena vā’’tiādi. Tatoti viheṭhanato, iminā mokkhassa apādānaṁ dasseti, ‘‘attano’’ti iminā sambandhaṁ dasseti. ‘‘Patthayamāno’’ti iminā ‘‘adhippāyo’’ti padassatthaṁ dasseti. Muggarena vāti catuhatthadaṇḍassa addhena daṇḍena vā. Soti corādikoti. Catutthaṁ.",
  "tika-vin12t0:520": "5. Talasattikasikkhāpadaṁ",
  "tika-vin12t0:521": "454. Pañcame talanti hatthatalaṁ. Tañhi talati yaṁkiñci gahitavatthu patiṭṭhāti etthāti ‘‘tala’’nti vuccati. Sattīti kunto. So hi sakati vijjhituṁ samatthetīti ‘‘sattī’’ti vuccati. Talameva sattisadisattā talasattikaṁ, sadisatthe ko, taṁ talasattikaṁ upacārena gahetvā ‘‘kāyampī’’ti vuttaṁ. Kāyato aññaṁ vatthumpi talasattikasaṅkhātena kāyena gahetvā uggirattā vuttaṁ ‘‘kāyapaṭibaddhampī’’ti. ‘‘Pahārasamuccitā’’ti ettha saṁpubbo ca upubbo ca cisaddo paguṇanasaṅkhāte paricite vattatīti āha ‘‘pahāraparicitā’’ti. Pahārena saṁ punappunaṁ uccitā paricitāti attho. Imamevatthaṁ sandhāya vuttaṁ ‘‘pubbepi…pe… attho’’ti. Aññampi sajjhāyananayaṁ dassetuṁ vuttaṁ ‘‘pahārassa ubbigā’’ti. Tassāti tassa pāṭhassa. Pahārassāti pahārato. Nissakkatthe cetaṁ sāmivacanaṁ. ‘‘Bhītā’’ti iminā ‘‘ubbigā’’ti ettha upubba vijadhātussatthaṁ dasseti.",
  "tika-vin12t0:522": "457-8.Viraddhoti paṇṇako hutvā. Pubbeti purimasikkhāpade. Vuttesu vatthūsūti ‘‘coraṁ vā paccatthīkaṁ vā’’tiādinā vuttesu vatthūsūti. Pañcamaṁ.",
  "tika-vin12t0:523": "6. Amūlakasikkhāpadaṁ",
  "tika-vin12t0:524": "459. Chaṭṭhe teti chabbaggiyā. Codenti kirāti sambandho. Ākiṇṇadosattāti tesaṁ ākulaādīnavattā. Evanti codiyamāne. Attaparittāṇanti attano parisamantato tāṇaṁ rakkhanaṁ karontā codentīti yojanāti. Chaṭṭhaṁ.",
  "tika-vin12t0:525": "7. Sañciccasikkhāpadaṁ",
  "tika-vin12t0:526": "464. Sattame upapubbadahadhātussa sakammikattā kāritantogadhabhāvaṁ dassetuṁ vuttaṁ ‘‘uppādentī’’ti. ‘‘Anupasampannassā’’ti ettha akārassa sadisatthaṁ dassetuṁ vuttaṁ ‘‘sāmaṇerassā’’ti. Sāmaṇeropi hi upasampannena sadiso hoti saṇṭhānena ca purisabhāvena ca. Sāmaṇerassa kukkuccaṁ upadahatīti sambandho. Nisinnaṁ maññe, nipannaṁ maññe, bhuttaṁ maññe, pītaṁ maññe, kataṁ maññeti yojanā. Nisinnanti nisīditaṁ. Nipannanti nipajjitanti. Sattamaṁ.",
  "tika-vin12t0:527": "8. Upassutisikkhāpadaṁ",
  "tika-vin12t0:528": "471. Aṭṭhame ‘‘adhikaraṇajātāna’’nti ettha adhikaraṇassa pakaraṇato vivādādhikaraṇabhāvañca visesanaparapadabhāvañca dassento āha ‘‘uppannavivādādhikaraṇāna’’nti. Tattha uppannasaddena jātasaddassatthaṁ dasseti . Vivādasaddena adhikaraṇassa sarūpaṁ dasseti. Suyyatīti suti vacanaṁ, sutiyā samīpaṁ upassuti ṭhānanti atthaṁ dassetuṁ vuttaṁ ‘‘sutisamīpa’’nti. ‘‘Samīpa’’nti iminā upasaddassatthaṁ dasseti. ‘‘Yatthā’’tiādinā ‘‘upassutī’’ti ettha upasaddassa padhānattā tassa sarūpaṁ dasseti. Yatthāti yasmiṁ ṭhāne. Mantentanti ettha upayogavacanassa bhummatthe adhippetattā vuttaṁ ‘‘mantayamāne’’ti.",
  "tika-vin12t0:529": "473.‘‘Vūpasamissāmī’’ti ettha idhātuyā gatyatthaṁ dassetuṁ vuttaṁ ‘‘vūpasamaṁ gamissāmī’’ti. Akārakabhāvanti niddosabhāvaṁ. Sotukāmatāya gamanavasena siyā kiriyanti yojanā. Paratopi eseva nayoti. Aṭṭhamaṁ.",
  "tika-vin12t0:530": "9. Kammapaṭibāhanasikkhāpadaṁ",
  "tika-vin12t0:531": "474. Navame mayanti chabbaggiyanāmakā amhe. Katattāti kammānaṁ katattā. Dhammoti bhūto sabhāvo. Etesūti catūsu saṅghakammesūti. Navamaṁ.",
  "tika-vin12t0:532": "10. Chandaṁ adatvāgamanasikkhāpadaṁ",
  "tika-vin12t0:533": "481. Dasame codeti parassa dosaṁ āropetīti codako. Tena ca codakena codetabbo dosaṁ āropetabboti cudito, soyeva cuditako, tena ca. ‘‘Anuvijjakoti ca vinayadharo. So hi codakacuditakānaṁ mataṁ anuminetvā vidati jānātīti anuvijjako. Ettāvatāpīti ettakenapi pamāṇenāti. Dasamaṁ.",
  "tika-vin12t0:534": "11. Dubbalasikkhāpadaṁ",
  "tika-vin12t0:535": "484. Ekādasame ‘‘alajjītā’’tiādīsu (pari. 295) viya yakāralopena niddesoti āha ‘‘yathāmittatāyā’’ti. ‘‘Yo yo’’ti iminā yathāsaddassa vicchatthaṁ dasseti. Yathāvuḍḍhantiādīsu (cūḷava. 311 ādayo) viya yo yo mitto ‘‘yathāmitta’’nti vacanattho kātabbo. Sabbapadesūti ‘‘yathāsandiṭṭhatā’’tiādīsu sabbesu padesūti. Ekādasamaṁ.",
  "tika-vin12t0:536": "12. Pariṇāmanasikkhāpadaṁ",
  "tika-vin12t0:537": "489. Dvādasame yanti padatthavinicchayatthasaṅkhātaṁ yaṁ vacanaṁ. Tatthāti tiṁsakakaṇḍe. Idhāti dvenavutikaṇḍe, sikkhāpade vā. Puggalassāti parapuggalassāti. Dvādasamaṁ.",
  "tika-vin12t0:538": "Sahadhammikavaggo aṭṭhamo.",
  "tika-vin12t0:539": "9. Ratanavaggo",
  "tika-vin12t0:540": "1. Antepurasikkhāpada-atthayojanā",
  "tika-vin12t0:541": "494. Rājavaggassa paṭhame parittakoti guṇena khuddako. Pāsādavarasaddassa uparisaddena sambandhitabbabhāvaṁ dassetuṁ vuttaṁ ‘‘pāsādavarassa upari gato’’ti. Iminā pāsādavarassa upari uparipāsādavaraṁ, taṁ gato upagatoti uparipāsādavaragatoti vacanatthaṁ dasseti. Ayyānanti bhikkhūnaṁ. ‘‘Kāraṇā’’ti iminā ‘‘vāhasā’’ti padassatthaṁ dasseti. Tehīti ayyehi.",
  "tika-vin12t0:542": "497.Antaranti khaṇaṁ, okāsaṁ vā vivaraṁ vā. Ghātetunti hanituṁ. Icchatīti iminā patthadhātuyā yācanatthaṁ dasseti. ‘‘Rājantepuraṁ hatthisammadda’’ntiādīsu vacanattho evaṁ veditabboti yojanā. Hatthisammaddanti hatthisambādhaṭṭhānaṁ. Assehi sammaddo etthāti assasammaddo. Rathehi sammaddo etthāti rathasammaddoti vacanatthaṁ atidisanto āha ‘‘eseva nayo’’ti. ‘‘Sammatta’’nti paṭhamakkharena pāṭhassa sambādhassa avācakattā vuttaṁ ‘‘taṁ na gahetabba’’nti. Tatthāti pāṭhe. ‘‘Hatthīnaṁ sammadda’’nti iminā uttarapadassa sammaddanaṁ sammaddanti bhāvatthaṁ dasseti, purimapadena chaṭṭhīsamāsañca. Purimapāṭhe pana uttarapadassa adhikaraṇatthañca pubbapadena tatiyāsamāsañca dasseti. Bāhiratthasamāsotipi vuccati. Pacchimapāṭhe ‘‘hatthisammadda’’ntiādipadassa liṅgavipallāsañca ‘‘atthī’’ti pāṭhasesena yojetabbatañca dassetuṁ vuttaṁ ‘‘hatthisammaddo atthī’’ti. Rajitabbānīti rajanīyāni, rajituṁ arahānīti attho. Iminā sambandhakāle purimapāṭhe rañño antepureti vibhattivipallāso kātabboti. Pacchimapāṭhe pana mukhyatova yujjati. Tena vuttaṁ ‘‘tasmiṁ antepure’’ti.",
  "tika-vin12t0:543": "498.Avasittassāti khattiyābhisekena abhisittassa. Itoti sayanigharato. Iminā pañcamībāhirasamāsaṁ dasseti. Rañño ratijananaṭṭhena ratanaṁ vuccati mahesī. Mahesīti ca sābhisekā devī. Nipubba gamudhātussa nipubbakamudhātuyā pariyāyabhāvaṁ dassetuṁ vuttaṁ ‘‘niggatanti nikkhanta’’nti. Paṭhamaṁ.",
  "tika-vin12t0:544": "2. Ratanasikkhāpadaṁ",
  "tika-vin12t0:545": "502. Dutiye pamussitvāti sativippavāsena pamussitvā. Puṇṇapattanti tuṭṭhidāyaṁ. Tañhi manorathapuṇṇena pattabbabhāgattā ‘‘puṇṇapatta’’nti vuccati. Tassa sarūpaṁ dassetuṁ vuttaṁ ‘‘satato pañca kahāpaṇā’’ti. Idha pana kahāpaṇānaṁ pañcasatattā pañcavīsakahāpaṇā adhippetā. Ābharaṇasaddassa alaṅkārasaddena pariyāyabhāvaṁ dassetuṁ vuttaṁ ‘‘alaṅkāra’’nti. ‘‘Mahālataṁ nāmā’’ti iminā na yo vā so vā alaṅkāro, atha kho visesālaṅkāroti dasseti. Mahantāni mālākammalatākammāni etthāti mahālatā. Latāgahaṇena hi mālāpi gahitā. Navahi koṭīhi agghaṁ imassāti navakoṭiagghanakaṁ, navakoṭisaṅkhātaṁ agghaṁ arahatīti vā navakoṭiagghanakaṁ.",
  "tika-vin12t0:546": "504. Ante samīpe vasanasīlattā paricāriko ‘‘antevāsī’’ti vuccatīti āha ‘‘paricāriko’’ti.",
  "tika-vin12t0:547": "506.Dve leḍḍupātāti thāmamajjhimassa purisassa dve leḍḍupātā. Saṅgha…pe… navakammānaṁ atthāya uggaṇhantassa vā uggaṇhāpentassa vā dukkaṭanti yojanā. Avasesanti jātarūparajatato avasesaṁ. Mātukaṇṇapiḷandhanatālapaṇṇampīti mātuyā kaṇṇe piḷandhitatālapaṇṇampi, paṭisāmentassāti sambandho.",
  "tika-vin12t0:548": "‘‘Kappiyabhaṇḍaṁ hotī’’ti iminā akappiyabhaṇḍaṁ na vaṭṭatīti dasseti. Idanti bhaṇḍaṁ. Palibodhonāmāti attano palibodho nāma. Chandenapīti vaḍḍhakīādīnaṁ chandahetunāpi. Bhayenapīti rājavallabhānaṁ bhayahetunāpi. Balakkārenāti karaṇaṁ kāro, balena kāro balakkāro, tena, balakkāro hutvā pātetvāti attho.",
  "tika-vin12t0:549": "Tatthāti mahārāme. Yatthāti yasmiṁ ṭhāne, saṅkā uppajjatīti sambandho. Mahājanasañcaraṇaṭṭhānesūti bahūnaṁ janānaṁ sañcaraṇasaṅkhātesu ṭhānesu. Nagahetabbassa hetuṁ dassetuṁ vuttaṁ ‘‘palibodho na hotī’’ti. Yasmā palibodho na hoti, tasmā na gahetabbanti adhippāyo. Ekoti eko bhikkhu passatīti sambandho. Okkammāti okkamitvā.",
  "tika-vin12t0:550": "Rūpasaddo bhaṇḍapariyāyoti āha ‘‘bhaṇḍa’’nti. Bhaṇḍaṁ rūpaṁ nāmāti yojanā. Bhaṇḍikanti bhaṇḍena niyuttaṁ puṭakaṁ. Gaṇetvāti gaṇanaṁ katvā. Nimittantīti ettha itisaddo nāmapariyāyo. Lañchanādi nimittaṁ nāmāti hi yojanā. Lañchanādīti ādisaddena nīlapilotikādayo saṅgaṇhāti. Lākhāyāti jatunā.",
  "tika-vin12t0:551": "Patirūpā nāma idha lajjikukkuccakāti āha ‘‘lajjino kukkuccakā’’ti. Thāvaranti jaṅgamā aññaṁ thāvaraṁ. Addhunoti kālassa. Samādapetvāti aññe samādapetvā. Uddissa ariyā tiṭṭhanti, esā ariyāna yācanā’’ti (jā. 1.7.59) vuttanayena yācitvāti attho.",
  "tika-vin12t0:552": "507.Ratanasammatanti manussānaṁ upabhogaparibhoganti. Dutiyaṁ.",
  "tika-vin12t0:553": "3. Vikālagāmappavisanasikkhāpadaṁ",
  "tika-vin12t0:554": "508. Tatiye ‘‘tiracchānabhūtaṁ katha’’nti iminā ‘‘tiracchānakatha’’nti padassa tulyanissitasamāsaṁ dasseti. Rājapaṭisaṁyuttanti rājūhi paṭisaṁyuttaṁ.",
  "tika-vin12t0:555": "512. Sambahulā bhikkhūti sambandho. Tasmiṁ gāmeti tasmiṁ paṭhamapavisanagāme. Taṁ kammanti taṁ icchitakammaṁ. Antarāti gāmavihārānamantare. Bhummatthe cetaṁ nissakkavacanaṁ.",
  "tika-vin12t0:556": "Kulaghare vāti ñātikulaupaṭṭhākakulaghare vā. Telabhikkhāya vāti telayācanatthāya vā. Passeti attano passe samīpeti vuttaṁ hoti. Tenāti gāmamajjhamaggena. Anokkammāti anokkamitvā, apakkamitvāti atthoti. Tatiyaṁ.",
  "tika-vin12t0:557": "4. Sūcigharasikkhāpadaṁ",
  "tika-vin12t0:558": "517. Catutthe kakārassa padapūraṇabhāvaṁ dassetuṁ vuttaṁ ‘‘bhedanameva bhedanaka’’nti. Assatthiatthe apaccayoti āha ‘‘taṁ assa atthī’’ti. Assāti pācittiyassa. Paṭhamaṁ sūcigharaṁ bhinditvā pacchā pācittiyaṁ desetabbanti attho. Araṇidhanuketi araṇiyā dhanuke. Vedhaketi kāyabandhanavedhaketi. Catutthaṁ.",
  "tika-vin12t0:559": "5. Mañcasikkhāpadaṁ",
  "tika-vin12t0:560": "522. Pañcame chedanameva chedanakaṁ, tamassatthīti chedanakanti atthaṁ sandhāya vuttaṁ ‘‘vuttanayamevā’’ti.",
  "tika-vin12t0:561": "Nikhaṇitvāti pamāṇātirekaṁ nikhaṇitvā. Uttānaṁ vā katvāti heṭṭhupari parivattanaṁ vā katvā. Ṭhapetvāti lambaṇavasena ṭhapetvāti. Pañcamaṁ.",
  "tika-vin12t0:562": "6. Tūlonaddhasikkhāpadaṁ",
  "tika-vin12t0:563": "526. Chaṭṭhe etthāti mañcapīṭhe. Avanahitabbanti onaddhaṁ, tūlena onaddhaṁ tūlonaddhanti atthopi yujjati. Tūlaṁ pakkhipitvāti mañcapīṭhe cimilikaṁ pattharitvā tassupari tūlaṁ pakkhipitvāti atthoti. Chaṭṭhaṁ.",
  "tika-vin12t0:564": "7. Nisīdanasikkhāpadaṁ",
  "tika-vin12t0:565": "531. Sattame katthāti kismiṁ khandhake, kismiṁ vatthusmiṁ vā. Hīti saccaṁ. Tatthāti cīvarakkhandhake, paṇītabhojanavatthusmiṁ vā. ‘‘Yathā nāmā’’ti iminā ‘‘seyyathāpī’’ti padassa atthaṁ dasseti, ‘‘purāṇo cammakāro’’ti iminā ‘‘purāṇāsikoṭṭho’’ti padassa. Cammakāro hi asinā cammaṁ kuṭati chindatīti ‘‘asikoṭṭho’’ti vuccati. Vatthuppannakālamupanidhāya vuttaṁ ‘‘purāṇo’’ti . Tamevūpamaṁ pākaṭaṁ karonto āha ‘‘yathā hī’’ti. Hīti tappākaṭīkaraṇaṁ, taṁ pākaṭaṁ karissāmīti hi attho. Cammakāro kaḍḍhatīti sambandho. Vitthatanti visālaṁ. Sopīti udāyīpi. Taṁ nisīdanaṁ kaḍḍhatīti yojanā. Tenāti kaḍḍhanahetunā. Tanti udāyiṁ. Santhatasadisanti santhatena sadisaṁ. Ekasmiṁ anteti ekasmiṁ koṭṭhāse, phāletvāti sambandhoti. Sattamaṁ.",
  "tika-vin12t0:566": "8. Kaṇḍupaṭicchādisikkhāpadaṁ",
  "tika-vin12t0:567": "537. Aṭṭhame ‘‘katthā’’tiādīni vuttanayāneva.",
  "tika-vin12t0:568": "539. ‘‘Yassā’’ti padassa visayaṁ dassetuṁ vuttaṁ ‘‘bhikkhuno’’ti. ‘‘Nābhiyā heṭṭhā’’ti iminā nābhiyā adho adhonābhīti vacanatthaṁ dasseti, ‘‘jāṇumaṇḍalānaṁ uparī’’ti iminā jāṇumaṇḍalānaṁ ubbha ubbhajāṇumaṇḍalanti. Ubbhasaddo hi uparipariyāyo sattamyantanipāto. Kaṇḍukhajjusaddānaṁ vevacanattā vuttaṁ ‘‘kaṇḍūti khajjū’’ti. Kaṇḍati bhedanaṁ karotīti kaṇḍu. Khajjati byadhanaṁ karotīti khajju. Kesuci potthakesu ‘‘kacchū’’ti pāṭho atthi, so ayutto.",
  "tika-vin12t0:569": "Lohitaṁ tuṇḍaṁ etissāti lohitatuṇḍikā. Piḷayati vibādhayatīti piḷakā. Ā bhuso asuciṁ savati paggharāpetīti assāvoti vacanatthaṁ dassento āha ‘‘asucipaggharaṇa’’nti. Arisañca bhagandarā ca madhumeho ca. Ādisaddena dunnāmakādayo saṅgaṇhāti. Tattha ari viya īsati abhibhavatīti arisaṁ. Bhagaṁ vuccati vaccamaggaṁ, taṁ darati phāletīti bhagandarā, gūthasamīpe jāto vaṇaviseso. Madhu viya muttādiṁ mihati secatīti madhumeho, so ābādho muttameho sukkameho rattamehoti anekavidho. Thullasaddo mahantapariyāyoti āha ‘‘mahā’’ti. Aṭṭhamaṁ.",
  "tika-vin12t0:570": "9. Vassikasāṭikasikkhāpadaṁ",
  "tika-vin12t0:571": "542. Navame vasse vassakāle adhiṭṭhātabbāti vassikā, vassikā ca sā sāṭikā ceti vassikasāṭikāti. Navamaṁ.",
  "tika-vin12t0:572": "10. Nandattherasikkhāpadaṁ",
  "tika-vin12t0:573": "547. Dasame ‘‘catūhi aṅgulehī’’ti iminā caturo aṅgulā caturaṅgulāti asamāhāradiguṁ dasseti. Ūnakappamāṇoti bhagavato lāmakapamāṇo. Iminā omakasaddassa lāmakatthaṁ dassetīti daṭṭhabbanti. Dasamaṁ.",
  "tika-vin12t0:574": "Ratanavaggo navamo.",
  "tika-vin12t0:575": "Iti samantapāsādikāya vinayasaṁvaṇṇanāya",
  "tika-vin12t0:576": "Khuddakavaṇṇanāya yojanā samattā.",
  "tika-vin12t0:577": "6. Pāṭidesanīyakaṇḍaṁ",
  "tika-vin12t0:578": "1. Paṭhamapāṭidesanīyasikkhāpada-atthayojanā",
  "tika-vin12t0:579": "Khuddakānaṁ anantarā pāṭidesanīyā ye dhammā saṅgītikārehi ṭhapitā, idāni tesaṁ dhammānaṁ ayaṁ vaṇṇanā bhavatīti yojanā.",
  "tika-vin12t0:580": "552. Paṭhamapāṭidesanīye tāva attho evaṁ veditabboti yojanā. Paṭiāgamanakāleti piṇḍāya caraṇaṭṭhānato pakkamitvā, paṭinivattitvā vā āgamanakāle. Sabbevāti ettha niggahītalopavasena sandhi hotīti āha ‘‘sabbamevā’’ti. ‘‘Kampamānā’’ti iminā papubbavidhadhātuyā kampanatthaṁ dasseti. Apehīti ettha apapubbaidhātu gatyatthoti āha ‘‘apagacchā’’ti.",
  "tika-vin12t0:581": "553. Paṭidesetabbākāraṁ dasseti anenāti paṭidesetabbākāradassanaṁ. Dvinnaṁ saddānaṁ pariyāyabhāvaṁ dassetuṁ vuttaṁ ‘‘rathikāti racchā’’ti. Rathassa hitā rathikā. Ṇyapaccaye kate ‘‘racchā’’ti (moggallāne 4.72 sutte) vuccati. Racchantarena anibbiddhā racchā byūho nāmāti āha ‘‘anibbijjhitvā’’tiādi. Byūheti sampiṇḍeti jane aññattha gantumapadānavasenāti byūho. Siṅghāṭakaṁ nāma maggasandhīti āha ‘‘maggasamodhānaṭṭhāna’’nti. Siṅghati maggasamodhānaṁ karoti etthāti siṅghāṭakaṁ. Etesūti rathikādīsu. Eseva nayoti dukkaṭapāṭidesanīye atidisati. Hīti saccaṁ. ‘‘Vacanato’’ti padaṁ ‘‘veditabbo’’ti pade ñāpakahetu. Dadamānāya bhikkhuniyā vasenāti yojanā. Etthāti sikkhāpade. Tasmāti yasmā apamāṇaṁ, tasmā.",
  "tika-vin12t0:582": "Idanti vacanaṁ vuttanti sambandho. Sambhinne ekarase kālikattayeti yojanā.",
  "tika-vin12t0:583": "556. ‘‘Dāpetī’’ti hetutthakiriyāya kāritakattukāritakammāni dassetuṁ vuttaṁ ‘‘aññātikāya aññena kenacī’’ti. Aññenāti attanā aññena. ‘‘Tāya eva vā bhikkhuniyā aññena vā kenacī’’ti padāni ‘‘paṭiggahāpetvā’’tipade kāritakammānīti. Paṭhamaṁ.",
  "tika-vin12t0:584": "2. Dutiyapāṭidesanīyasikkhāpadaṁ",
  "tika-vin12t0:585": "558. Dutiye purimasikkhāpadena āpatti antaragharattāti adhippāyo. Iminā sikkhāpadena āpatti bhaveyya vosāsamānattāti adhippāyo. Dentiyā pana neva iminā, na purimena āpatti aññassa bhattattāti adhippāyoti. Dutiyaṁ.",
  "tika-vin12t0:586": "3. Tatiyapāṭidesanīyasikkhāpadaṁ",
  "tika-vin12t0:587": "562. Tatiye ‘‘ubhato’’ti ettha karaṇatthe toti āha ‘‘dvīhī’’ti. ‘‘Ubhatopasanna’’nti byāsopi samāsopi yuttoyeva, samāse topaccayassa alopo hoti. ‘‘Ubhato’’tipadassa sarūpaṁ dassetuṁ vuttaṁ ‘‘upāsakenapi upāsikāyapī’’ti. Kasmā ubhato pasannaṁ hotīti āha ‘‘tasmiṁ kirā’’tiādi. Yasmā tasmiṁ kule…pe… sotāpannāyeva honti kira, tasmā ‘‘ubhatopasanna’’nti vuttaṁ hoti. ‘‘Sacepī’’ti ettha pisaddena asītikoṭidhanato adhikampi sampiṇḍeti. Hāyanassa kāraṇaṁ dasseti ‘‘yasmā’’tiādinā.",
  "tika-vin12t0:588": "569. ‘‘Gharato nīharitvā’’ti ettha ‘‘nīharitvā’’ti padassa kammaṁ dassetuṁ vuttaṁ ‘‘āsanasālaṁ vā vihāraṁ vā’’ti. ‘‘Ānetvā’’tiiminā nīpubbaharadhātuyā atthaṁ dasseti. Dvāreti attano gehadvāreti. Tatiyaṁ.",
  "tika-vin12t0:589": "4. Catutthapāṭidesanīyasikkhāpadaṁ",
  "tika-vin12t0:590": "570. Catutthe avaruddhasaddo pariruddhasaddassa pariyāyoti āha ‘‘pariruddhā hontī’’ti. Āraññakassa senāsanassa parisamantato ruddhā āvutā hontīti attho.",
  "tika-vin12t0:591": "573. ‘‘Pañcanna’’nti niddhāraṇe sāmivacanabhāvañca ‘‘yaṁkiñcī’’ti niddhāraṇīyena sambandhitabbabhāvañca dassetuṁ vuttaṁ ‘‘pañcasu sahadhammikesu yaṁ kiñcī’’ti. ‘‘Pesetvā khādanīyaṁ bhojanīyaṁ āharissāmī’’tiiminā paṭisaṁviditākāradassanaṁ. ‘‘Ārāma’’nti sāmaññato vuttepi āraññakasenāsanassa ārāmo eva adhippetoti āha ‘‘āraññakasenāsanārāmañcā’’ti. Tassāti āraññakasenāsanārāmassa. ‘‘Kasmā’’ti pucchāya ‘‘paṭimocanattha’’nti visajjanāya sametuṁ sampadānatthe nissakkavacanaṁ kātabbaṁ. Kimatthanti hi attho. Paṭimocanatthanti tadatthe paccattavacanaṁ. Paṭimocanasaṅkhātāya atthāyāti hi attho. Atthasaddo ca payojanavācako. Payojanāyāti hi attho. Atha vā ‘‘paṭimocanattha’’nti visajjanāyaṁ. ‘‘Kasmā’’ti pucchāya sametuṁ nissakkatthe paccattavacanaṁ kātabbaṁ. Paṭimocanasaṅkhātā atthāti hi attho. Atthasaddo ca kāraṇavācako. Kāraṇāti hi attho. Evañhi pucchāvisajjanānaṁ pubbāparasamasaṅkhāto vicayo hāro paripuṇṇo hotīti daṭṭhabbaṁ. Amhākanti khādanīyabhojanīyapaṭiharantānaṁ amhākaṁ. Amheti corasaṅkhāte amhe.",
  "tika-vin12t0:592": "‘‘Tassā’’ti padassatthaṁ dassetuṁ vuttaṁ ‘‘etissā yāguyā’’ti. Aññānipīti paṭisaṁviditakulato aññānipi kulāni. Tenāti paṭisaṁviditakulena. Kurundivāde yāguyā paṭisaṁviditaṁ katvā yāguṁ aggahetvā pūvādīni āharanti, vaṭṭatīti adhippāyo.",
  "tika-vin12t0:593": "575.Ekassāti bhikkhussa. Tassāti paṭisaṁviditabhikkhussa, catunnaṁ vā pañcannaṁ vā bhikkhūnaṁ atthāyāti yojanā. Aññesampīti catupañcabhikkhuto aññesampi. Adhikamevāti paribhuttato atirekameva. Yaṁ panāti khādanīyabhojanīyaṁ pana, yampi khādanīyabhojanīyaṁ vanato āharitvā dentīti yojanā. ‘‘Tatthajātaka’’nti ettha tasaddassa visayaṁ dassetuṁ vuttaṁ ‘‘ārāme’’ti. Aññena dinnanti sambandho. Nanti mūlakhādanīyādiṁ. Paṭisaṁviditanti paṭikacceva suṭṭhu jānāpitanti atthoti. Catutthaṁ.",
  "tika-vin12t0:594": "Iti samantapāsādikāya vinayasaṁvaṇṇanāya",
  "tika-vin12t0:595": "Pāṭidesanīyavaṇṇanāya",
  "tika-vin12t0:596": "Yojanā samattā.",
  "tika-vin12t0:597": "7. Sekhiyakaṇḍaṁ",
  "tika-vin12t0:598": "1. Parimaṇḍalavagga-atthayojanā",
  "tika-vin12t0:599": "Sikkhitasikkhena tīsu sikkhāsu catūhi maggehi sikkhitasikkhena tādinā aṭṭhahi lokadhammehi akampiyaṭṭhena tādinā, iṭṭhāniṭṭhesu vā avikāraṭṭhena tādinā bhagavatā yāni sikkhāpadāni ‘‘sekhiyānī’’ti bhāsitāni, dāni tesampi sikkhāpadānaṁ ayampi vaṇṇanākkamo bhavatīti yojanā.",
  "tika-vin12t0:600": "576.Tatthāti sekhiyasikkhāpadesu, attho evaṁ veditabboti yojanā. ‘‘Samantato’’tiiminā parityūpasaggassatthaṁ dasseti. ‘‘Nābhimaṇḍalaṁ jāṇumaṇḍala’’nti ettha uddhaṁsaddo ca adhosaddo ca ajjhāharitabboti āha ‘‘uddha’’ntiādi. Aṭṭhaṅgulamattanti bhāvanapuṁsakaṁ, nivāsetabbanti sambandho. Tatoti aṭṭhaṅgulamattato. Yathā paṭicchannaṁ hoti, evaṁ nivāsentassāti yojanā. Tatridaṁ pamāṇanti tassa nivāsanassa idaṁ pamāṇaṁ. Tādisassāti dīghato muṭṭhipañcakassa tiriyaṁ aḍḍhateyyahatthassa nivāsanassa. Jāṇumaṇḍalaṁ paṭicchādanatthaṁ vaṭṭatīti yojanā. Tatthāti cīvaresu. Na tiṭṭhatīti viraḷattā na tiṭṭhati. Tiṭṭhatīti ghanattā tiṭṭhati.",
  "tika-vin12t0:601": "Nivāsentassa cātiettha casaddo avadhāraṇattho, nivāsentassevāti attho. Kevalaṁ evaṁ nivāsentasseva dukkaṭaṁ na hoti, atha kho tathā nivāsentassāpi dukkaṭamevāti yojanā. Ye pana nivāsanadosāti sambandho. Aññeti purato ca pacchato ca olambetvā nivasanato aññe . Te sabbeti sabbe te nivāsanadosā. Etthāti imasmiṁ vibhaṅge. Tatthevāti khandhakeyeva.",
  "tika-vin12t0:602": "Asañcicca nivāsentassa anāpattīti sambandho. Eseva nayo ‘‘asatiyā’’ti etthāpi. Ajānantassāti ettha ajānanaṁ duvidhaṁ nivāsanavattassa ajānanaṁ, ārūḷhorūḷhabhāvassa ajānananti. Tattha ārūḷhorūḷhabhāvassa ajānanaṁ sandhāya vuttaṁ ‘‘ajānantassā’’ti dassento āha ‘‘ajānantassāti etthā’’tiādi. Hīti saccaṁ. Tassāti nivāsanavattassa. Assāti bhikkhuno. Taṁ panāti āpattito amokkhanaṁ pana. Tasmāti yasmā yujjati, tasmā. Yoti bhikkhu. Kurundiyaṁ vuttanti sambandho. Sukkhā jaṅghā imassāti sukkhajaṅgho. Mahantaṁ piṇḍikamaṁsaṁ imassāti mahāpiṇḍikamaṁso. Tassāti bhikkhussa.",
  "tika-vin12t0:603": "Vaṇoti aru. Tañhi vaṇati gattavicuṇṇanaṁ karotīti vaṇoti vuccati. Vāḷamigā vā corā vāti ettha vāsaddo avuttasampiṇḍanattho, tena aññāpi udakacikkhallādayo āpadā saṅgayhanti.",
  "tika-vin12t0:604": "577.Idhāti imasmiṁ vibhaṅge, sikkhāpade vā. Ubho kaṇṇeti purato ca pacchato ca niggate dve kaṇṇe. Avisesenāti ‘‘antaraghare’’ti ca ‘‘ārāme’’ti ca visesaṁ akatvā sāmaññena. Vihārepīti saṅghasannipātabuddhupaṭṭhānatherupaṭṭhānādikālaṁ sandhāya vuttaṁ.",
  "tika-vin12t0:605": "578. Kāyekadese kāyasaddo vattatīti āha ‘‘jāṇumpi urampī’’ti. ‘‘Na sīsaṁ pārutenā’’tiiminā ‘‘suppaṭicchannenā’’tipadassa atibyāpitadosaṁ paṭikkhipati. Gaṇṭhikanti pāso. So hi gantheti bandhatīti vā, gantheti bandhati etthāti vā katvā ganthikoti vuccati. Nthakārassa vāṇṭhakāre kate gaṇṭhiko, taṁ gaṇṭhikaṁ paṭimuñcitvā. Ubho kaṇṇeti cīvarassa dve koṇe. Galavāṭakatoti ettha galoti kaṇṭho. So hi khajjabhojjaleyyapeyyasaṅkhātaṁ catubbidhaṁ asanaṁ galati panno hutvā kucchiyaṁ patati itoti galoti vuccati. Āvāṭoyeva khuddakaṭṭhena āvāṭako, khuddakatthe ko. Gale ṭhito āvāṭako galavāṭako. Akārato hi ākārassa lopo ‘‘papa’’ntiādīsu (jā. 1.1.2) viya. Ettha hi paāpanti padacchedo, akārato ākārassa ca lopo. Pavaddhaṁ āpaṁ papaṁ, mahantaṁ udakanti attho. Sīsaṁ vivaritvāti sambandho.",
  "tika-vin12t0:606": "579. Vāsaṁ upagatoti vā vāsena upagatoti vā atthaṁ paṭikkhipanto āha ‘‘vāsatthāya upagatassā’’ti.",
  "tika-vin12t0:607": "580. Hatthapāde akīḷanto susaṁvuto nāmāti dassento āha ‘‘hatthaṁ vā pādaṁ vā akīḷāpento’’ti.",
  "tika-vin12t0:608": "582.Okkhittacakkhūti ettha osaddo heṭṭhāpariyāyoti āha ‘‘heṭṭhā khittacakkhū’’ti. ‘‘Hutvā’’tiiminā kiriyāvisesanabhāvaṁ dasseti. Yugayuttakoti yuge yuttako. Damiyitthāti danto. Ābhuso jānāti kāraṇākāraṇanti ājāneyyo. Ettakanti catuhatthapamāṇaṁ. Yo gacchati, assa bhikkhuno dukkaṭā āpatti hotīti yojanā. ‘‘Parissayabhāva’’nti ca ‘‘parissayābhāva’’nti ca dve pāṭhā yujjantiyeva.",
  "tika-vin12t0:609": "584.Itthambhūtalakkhaṇeti imaṁ pakāraṁ itthaṁ cīvarukkhipanaṁ, bhavati gacchatīti bhūto, bhikkhu. Lakkhīyati anenāti lakkhaṇaṁ, cīvaraṁ. Itthaṁ bhūto itthambhūto, tassa lakkhaṇaṁ itthambhūtalakkhaṇaṁ, tasmiṁ. Karaṇavacanaṁ daṭṭhabbanti yojanā. Itthambhūtalakkhaṇaṁ nāma kiriyāvisesanassa sabhāvoti āha ‘‘ekato vā…pe… hutvāti attho’’ti. Antoindakhīlatoti gāmassa antoindakhīlatoti. Paṭhamo vaggo.",
  "tika-vin12t0:610": "2. Ujjagghikavagga-atthayojanā",
  "tika-vin12t0:611": "586. Uccāsaddaṁ katvā jagghanaṁ hasanaṁ ujjaggho, soyeva ujjagghikā, tāya. Iti imamatthaṁ dassento āha ‘‘mahāhasitaṁ hasanto’’ti. Etthāti ‘‘ujjagghikāyā’’tipade.",
  "tika-vin12t0:612": "588.Kittāvatāti kittakena pamāṇena, evaṁ nisinnesu theresūti sambandho, niddhāraṇe cetaṁ bhummavacanaṁ. Vavatthapetīti idañcīdañca kathetīti vavatthapeti. Ettāvatāti ettakena pamāṇena.",
  "tika-vin12t0:613": "590. Niccalaṁ katvā kāyassa ujuṭṭhapanaṁ kāyapaggaho nāmāti āha ‘‘niccalaṁ katvā’’tiādi. Eseva nayo bāhupaggahasīsapaggahesupīti. Dutiyo vaggo.",
  "tika-vin12t0:614": "3. Khambhakatavagga-atthayojanā",
  "tika-vin12t0:615": "596. Khambho kato yenāti khambhakato. Khambhoti ca paṭibaddho. Kattha paṭibaddhoti āha ‘‘kaṭiyaṁ hatthaṁ ṭhapetvā’’ti. Sasīsaṁ avaguṇṭhayati pariveṭhatīti oguṇṭhitoti āha ‘‘sasīsaṁ pāruto’’ti.",
  "tika-vin12t0:616": "600. Uddhaṁ ekā koṭi imissā gamanāyāti ukkuṭikāti dassento āha ‘‘ukkuṭikā vuccatī’’tiādi. Etthāti ‘‘ukkuṭikāyā’’tipade.",
  "tika-vin12t0:617": "601. Hatthapallatthīkadussapallatthīkesu dvīsu dussapallatthike āyogapallatthīkāpi saṅgahaṁ gacchatīti āha ‘‘āyogapallatthikāpi dussapallatthikā evā’’ti.",
  "tika-vin12t0:618": "602. Satiyā upaṭṭhānaṁ sakkaccanti āha ‘‘satiṁupaṭṭhapetvā’’ti.",
  "tika-vin12t0:619": "603.Piṇḍapātaṁ dentepīti piṇḍapātaṁ patte pakkhipantepi. Patte saññā pattasaññā, sā assatthīti pattasaññī. ‘‘Katvā’’ tiiminā kiriyāvisesanabhāvaṁ dasseti.",
  "tika-vin12t0:620": "604.Samasūpakaṁ piṇḍapātanti ettha sūpapiṇḍapātānaṁ samaupaḍḍhabhāvaṁ āsaṅkā bhaveyyāti āha ‘‘samasūpako nāmā’’tiādi. Yatthāti piṇḍapāte. Bhattassa catutthabhāgapamāṇo sūpo hoti, so piṇḍapāto samasūpako nāmāti yojanā. Oloṇī ca sākasūpeyyañca maccharaso ca maṁsaraso cāti dvando. Tattha oloṇīti ekā byañjanavikati. Sākasūpeyyanti sūpassa hitaṁ sūpeyyaṁ, sākameva sūpeyyaṁ sākasūpeyyaṁ. Iminā sabbāpi sākasūpeyyabyañjanavikati gahitā. Maccharasamaṁsarasādīnīti ettha ādisaddena avasesā sabbāpi byañjanavikati saṅgahitā. Taṁ sabbaṁ rasānaṁ raso rasarasoti katvā ‘‘rasaraso’’ti vuccati.",
  "tika-vin12t0:621": "605. Samapuṇṇaṁ samabharitanti vevacanameva. Thūpaṁ kato thūpīkatoti atthaṁ dassento āha ‘‘thūpīkato nāmā’’tiādi.",
  "tika-vin12t0:622": "Tatthāti ‘‘thūpīkata’’ntiādivacane. Tesanti abhayattheratipiṭakacūḷanāgattherānaṁ. Iti pucchiṁsu, tesañca therānaṁ vādaṁ ārocesunti yojanā. Theroti cūḷasumanatthero. Etassāti tipiṭakacūḷanāgattherassa . Sattakkhattunti satta vāre. Kutoti kassācariyassa santikā. Tasmāti yasmā yāvakālikena paricchinno, tasmā. Āmisajātikaṁ yāgubhattaṁ vā phalāphalaṁ vāti yojanā. Tañca khoti tañca samatitthikaṁ. Itarena panāti nādhiṭṭhānupagena pattena pana. Yaṁ pūvaucchukhaṇḍaphalāphalādi heṭṭhā orohati, taṁ pūvaucchukhaṇḍaphalāphalādīti yojanā. Pūvavaṭaṁsakoti ettha vaṭaṁsakoti uttaṁso. So hi uddhaṁ tasīyate alaṅkarīyateti vaṭaṁsoti vuccati ukārassa vakāraṁ, takārassa ca ṭakāraṁ katvā, soyeva vaṭaṁsako, muddhani pilandhito eko alaṅkāraviseso. Pūvameva taṁsadisattā pūvavaṭaṁsako, taṁ. Pupphavaṭaṁsako ca takkolakaṭukaphalādivaṭaṁsako cāti dvando, te.",
  "tika-vin12t0:623": "Idhāti imasmiṁ sikkhāpade. Nanu sabbathūpīkatesu paṭiggahaṇassa akappiyattā paribhuñjanampi na vaṭṭatīti āha ‘‘sabbattha panā’’tiādi. Tattha sabbatthāti sabbesu thūpīkatesūti. Tatiyo vaggo.",
  "tika-vin12t0:624": "4. Sakkaccavagga-atthayojanā",
  "tika-vin12t0:625": "608.Tattha tatthāti tasmiṁ tasmiṁ ṭhāne. Odhinti avadhiṁ mariyādaṁ.",
  "tika-vin12t0:626": "610.Thūpakatoti thūpameva thūpakaṁ, tato thūpakatoti dassento āha ‘‘matthakato’’ti.",
  "tika-vin12t0:627": "611.Māghātasamayādīsūti ‘‘pāṇe mā ghātethā’’ti rājāno bheriṁ carāpenti etthāti māghāto, soyeva samayo māghātasamayo. Ādisaddena aññaṁ paṭicchannakāraṇaṁ gahetabbaṁ.",
  "tika-vin12t0:628": "615.Tesanti mayūraṇḍakukkuṭaṇḍānanti. Catuttho vaggo.",
  "tika-vin12t0:629": "5. Kabaḷavagga-atthayojanā",
  "tika-vin12t0:630": "617. ‘‘Mukhadvāra’’nti kammassa ‘‘anāhaṭe’’ti ca ‘‘vivarissāmī’’ti ca dvīsu kiriyāsu sambandhabhāvaṁ dassetuṁ vuttaṁ ‘‘anāharite mukhadvāra’’nti.",
  "tika-vin12t0:631": "618.Sakalaṁ hatthanti pañcaṅguliṁ sandhāya vuttaṁ.",
  "tika-vin12t0:632": "619.Sakabaḷenāti ettha kabaḷasaddena vacanassa aparipuṇṇakāraṇaṁ sabbampi gahetabbaṁ.",
  "tika-vin12t0:633": "620.Piṇḍukkhepakantiādīsu vicchatthe kapaccayoti āha ‘‘piṇḍaṁ ukkhipitvā ukkhipitvā’’ti. Tvāsaddena kiriyāvisesanabhāvaṁ dasseti.",
  "tika-vin12t0:634": "624. ‘‘Avakiritvā’’ti iminā sitthāvakārakanti ettha avapubbo kiradhātuyeva, na karadhātūti dasseti.",
  "tika-vin12t0:635": "626.‘‘Capucapū’’ti evaṁ saddanti ‘‘capucapū’’ti evaṁ anukaraṇaravanti. Pañcamo vaggo.",
  "tika-vin12t0:636": "6. Surusuruvagga-atthayojanā",
  "tika-vin12t0:637": "627.‘‘Surusurū’’ti evaṁ saddanti ‘‘surusurū’’ti evaṁ anukaraṇaravaṁ. Davanaṁ kīḷananti iminā vacanatthena parihāso davo nāmāti āha ‘‘davoti parihāsavacana’’nti. Tanti so davo. Liṅgavipallāso hesa. Na kātabbaṁ na kātabboti sambandho. Silakabuddhoti silāya kato, silena niyutto vā buddho. Apaṭibuddhoti apaṭividdho buddho, parihāsavacanametaṁ. Godhammoti gunnaṁ dhammo. Ajadhammoti ajānaṁ dhammo. Migasaṅghoti migānaṁ saṅgho. Pasusaṅghoti pasūnaṁ saṅgho.",
  "tika-vin12t0:638": "628. ‘‘Bhuñjantenā’’ti padaṁ ‘‘nillehitu’’nti pade bhāvakattā.",
  "tika-vin12t0:639": "631.Evaṁnāmaketi ‘‘kokanuda’’nti evaṁ nāmaṁ assa pāsādassāti evaṁnāmako, pāsādo, tasmiṁ. ‘‘Padumasaṇṭhāno’’ti iminā pāsādassa sadisūpacārena ‘‘kokanudo’’ti nāmalabhanaṁ dasseti. Tenāti padumasaṇṭhānattā. Assāti pāsādassa. Puggalikampīti parapuggalasantakaṁ gahetabbaṁ ‘‘attano santakampī’’ti attapuggalasantakassa visuṁ gayhamānattā. Saṅkhampīti pānīyasaṅkhampi. Sarāvampīti pānīyasarāvampi. Thālakampīti pānīyathālakampi.",
  "tika-vin12t0:640": "632. ‘‘Uddharitvā’’ti sāmaññato vuttavacanassa kammāpādānāni dassetuṁ vuttaṁ ‘‘sitthāni udakato’’ti. Bhinditvāti cuṇṇavicuṇṇāni katvā. Bahīti antaragharato bahi.",
  "tika-vin12t0:641": "634.Setacchattanti ettha setasaddo paṇḍarapariyāyoti āha ‘‘paṇḍaracchatta’’nti. Vatthapaliguṇṭhitanti vatthehi samantato veṭhitaṁ. Setaṁ chattaṁ setacchattaṁ. Kiḷañjehi kataṁ chattaṁ kiḷañjacchattaṁ. Paṇṇehi kataṁ chattaṁ paṇṇacchattaṁ. Maṇḍalena baddhaṁ maṇḍalabaddhaṁ. Salākāhi baddhaṁ salākabaddhaṁ. Tānīti tīṇi chattāni. Hīti saccaṁ. Yampi ekapaṇṇacchattanti yojanā. Etesūti tīsu chattesu. Assāti yassa kassaci gahaṭṭhassa vā pabbajitassa vā. Soti yo koci gahaṭṭho vā pabbajito vā. Chattapādukāya vāti chattadaṇḍanikkhepanāya pādukāya vā. Etthāti imasmiṁ sikkhāpade.",
  "tika-vin12t0:642": "635.Majjhimassāti pamāṇamajjhimassa. ‘‘Catuhatthappamāṇo’’tiiminā catuhatthato ūnātireko daṇḍo na daṇḍo nāmāti dasseti. Daṇḍo pāṇimhi assāti vacanatthaṁ atidisanto āha ‘‘vuttanayenevā’’ti.",
  "tika-vin12t0:643": "636.‘‘Satthapāṇimhī’’ti ettha asi eva adhippetoti āha ‘‘asi’’nti. Asinti khaggaṁ.",
  "tika-vin12t0:644": "637. ‘‘Āvudhaṁ nāma cāpo kodaṇḍo’’ti pāḷiyaṁ vuttavacanaṁ upalakkhaṇamevāti dassento āha ‘‘āvudhapāṇissāti etthā’’tiādi. Sabbāpi dhanuvikati āvudhanti veditabbāti yojanā. Yathā asiṁ sannahitvā ṭhito satthapāṇīti saṅkhyaṁ na gacchati, evaṁ dhanuṁ kaṇṭhe paṭimukko āvudhapāṇīti āha ‘‘sace panā’’tiādi, iminā āvudho pāṇinā gahitoyeva āvudhapāṇi nāmāti dassetīti. Chaṭṭho vaggo.",
  "tika-vin12t0:645": "7. Pādukavagga-atthayojanā",
  "tika-vin12t0:646": "638.Aṅgulantaranti pādaṅgulavivaraṁ. Pādukanti upāhanaviseso. So hi pajjate imāyāti pādukāti vuccati, sā bahupaṭalā cammamayā vā hoti kaṭṭhamayā vā. Paṭimuñcitvāti pādukaṁ paṭimuñcītvā.",
  "tika-vin12t0:647": "640. Dvīhi janehi gahitoti sambandho. Vaṁsenāti veṇunā, yāne nisinnoti sambandho. Visaṅkharitvāti vipattiṁ karitvā. Dvepīti dhammakathikadhammapaṭiggāhakasaṅkhātā ubhopi janā. Vaṭṭatīti desetuṁ vaṭṭati.",
  "tika-vin12t0:648": "641.Sayanagatassāti sayanaṁ gatassa, sayane nipannassāti attho. Nipannassa desetuṁ na vaṭṭatīti sambandho.",
  "tika-vin12t0:649": "642. Tīsu pallatthikāsu yāya kāyaci pallatthikāya nisinnassa dhammaṁ desetuṁ na vaṭṭatīti dassento āha ‘‘pallatthikāyā’’tiādi.",
  "tika-vin12t0:650": "643. Yathā veṭhiyamāne kesanto na dissati, evaṁ veṭhitasīsassāti yojanā.",
  "tika-vin12t0:651": "647. Chapakasaddassa ca caṇḍālasaddassa ca vevacanattā vuttaṁ ‘‘caṇḍālassā’’ti. Caṇḍālo hi saṁ sunakhaṁ pacatīti chapakoti vuccati sakārassa chakāraṁ katvā. Chapakassa esā chapakī, caṇḍālabhariyā. Yatrāti ettha trapaccayo paccatte hotīti āha ‘‘yo hi nāmā’’ti. Yo rājā ucce āsane nisīditvā mantaṁ pariyāpuṇissati nāma, ayaṁ rājā yāva ativiya adhammikoti vuttaṁ hoti. ‘‘Sabbamida’’nti ayaṁ saddo liṅgavipallāsoti āha ‘‘sabbo aya’’nti . ‘‘Loko’’ti iminā idhasaddassa visayaṁ dasseti. Carimasaddo antimapariyāyo. Antimoti ca lāmako. Lāmakoti ca nāma idha vipattīti āha ‘‘saṅkara’’nti. Saṅkaranti vipattiṁ. ‘‘Nimmariyādo’’ti iminā ‘‘saṅkaraṁ gato’’ti padānaṁ adhippāyatthaṁ dasseti. Carimaṁ gataṁ carimagataṁ, sabbo ayaṁ loko carimagatoti attho. Idha ca jātake (jā. 1.4.33) ca kesuci potthakesu ‘‘camarikata’’nti pāṭho atthi, so ayuttoyeva. Tatthevāti ambarukkhamūleyeva. Tesanti rājabrāhmaṇānaṁ.",
  "tika-vin12t0:652": "Tatthāti tissaṁ gāthāyaṁ. Pāḷiyāti attano ācārapakāsakaganthasaṅkhātāya pāḷiyā. Na passareti ettha resaddo antissa kāriyoti āha ‘‘na passantī’’ti. Yo cāyanti yo ca ayaṁ. Ayaṁsaddo padālaṅkāramatto, brāhmaṇoti attho. Adhīyatīti ajjhāyati, sikkhatīti attho.",
  "tika-vin12t0:653": "Tatoti bodhisattena vuttagāthāto paranti sambandho. Tassāti gāthāya. Bhoti bodhisattaṁ āmanteti. ‘‘Bhutto’’ti padassa kammavācakabhāvamāvikātuṁ vuttaṁ ‘‘mayā’’ti. Assāti odanassa. Iminā suci parisuddhaṁ maṁsaṁ sucimaṁsaṁ, tena upasecanamassāti sucimaṁsūpasecanoti bāhiratthasamāsaṁ dasseti. Dhammeti ācāradhamme. Baddho hutvāti thaddho hutvā, ayameva vā pāṭho . Vaṇṇasaddassa saṇṭhānādike aññe atthe paṭikkhipituṁ vuttaṁ ‘‘pasattho’’ti. Thomitoti tasseva vevacanaṁ.",
  "tika-vin12t0:654": "Athāti anantare. Nanti brāhmaṇaṁ. Tassāti gāthādvayassa. Brāhmaṇāti purohitaṁ ālapati. Sampatīti sandīṭṭhike. ‘‘Yā vutti vinipātena, adhammacaraṇena vā’’ti padānaṁ sambandhaṁ dassetuṁ vuttaṁ ‘‘nippajjatī’’ti.",
  "tika-vin12t0:655": "Mahābrahmeti ettha brahmasaddo brāhmaṇavācakoti āha ‘‘mahābrāhmaṇā’’ti. Aññepīti rājabrāhmaṇehi aparepi. ‘‘Pacantī’’ti vutte avinābhāvato ‘‘bhuñjantī’’ti atthopi gahetabboti āha ‘‘pacanti ceva bhuñjanti cā’’ti. ‘‘Na kevala’’ntiādinā aññepīti ettha pisaddassa sampiṇḍanatthaṁ dasseti, tvaṁ ācarissasīti sambandho. Puna tvanti taṁ, upayogatthe cetaṁ paccattavacanaṁ, ‘‘mā bhidā’’tiiminā sambandhitabbaṁ. ‘‘Pāsāṇo’’tiiminā asmasaddo pāsāṇapariyāyoti dasseti. Tenāti bhindanahetunā.",
  "tika-vin12t0:656": "648. Attano kaṅkhāṭhānassa pucchanaṁ sandhāya vuttaṁ ‘‘na kathetabba’’nti.",
  "tika-vin12t0:657": "649.Samadhurenāti samaṁ dhurena, samaṁ mukhenāti attho.",
  "tika-vin12t0:658": "652. Yaṁ mūlaṁ vā yā sākhā vā gacchatīti yojanā. Khandheti rukkhassa khandhe. Nikkhamatīti uccārapassāvo nikkhamati. Tiṇaṇḍupakanti tiṇena kataṁ, tiṇamayaṁ vā aṇḍupakaṁ. Etthāti uccārapassāvakheḷesu.",
  "tika-vin12t0:659": "653. Adhippetaudakaṁ dassetuṁ vuttaṁ ‘‘paribhogaudakamevā’’ti. Sattamo vaggo.",
  "tika-vin12t0:660": "Etthāti sekhiyesu. Sūpabyañjanapaṭicchādaneti sūpabyañjane odanena paṭicchādeti. Samattā sekhiyā.",
  "tika-vin12t0:661": "8. Sattādhikaraṇasamatha-atthayojanā",
  "tika-vin12t0:662": "655. Saṅkhyaṁ paricchijjatīti saṅkhyāparicchedo. Tesanti catubbidhānamadhikaraṇānaṁ. Tassāti tesaṁ khandhakaparivārānaṁ. Tatthevāti tesu eva khandhakaparivāresu. Sabbatthāti sabbesu sikkhāpadesūti.",
  "tika-vin12t0:663": "Iti samantapāsādikāya vinayasaṁvaṇṇanāya",
  "tika-vin12t0:664": "Bhikkhuvibhaṅgavaṇṇanāya yojanā samattā.",
  "tika-vin12t0:665": "Jādilañchitanāmena nekānaṁ vācito mayā.",
  "tika-vin12t0:666": "Sādhuṁ mahāvibhaṅgassa, samatto yojanānayoti."
}