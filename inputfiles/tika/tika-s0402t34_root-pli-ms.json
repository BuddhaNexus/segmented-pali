{
  "tika-s0402t34:0": "1. Bhaṇḍagāmavaggo",
  "tika-s0402t34:1": "1-2. Anubuddhasuttādivaṇṇanā",
  "tika-s0402t34:2": "1-2. Catukkanipātassa paṭhame anubodho pubbabhāgiyaṁ ñāṇaṁ, paṭivedho anubodhena abhisamayo. Tattha yasmā anubodhapubbako paṭivedho anubodhena vinā na hoti. Anubodho hi ekacco paṭivedhasambaddho, tadubhayābhāvahetukañca vaṭṭe saṁsaraṇaṁ, tasmā vuttaṁ pāḷiyaṁ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṁ sandhāvanaṁ, aparāparaṁ cavanūpapajjanavasena sañcaraṇaṁ saṁsaraṇanti āha ‘‘bhavato’’tiādi. Sandhāvitasaṁsaritapadānaṁ kammasādhanataṁ sandhāyāha ‘‘mayā ca tumhehi cā’’ti paṭhamavikappe. Dutiyavikappe pana bhāvasādhanataṁ hadaye katvā ‘‘mamañceva tumhākañcā’’ti yathārutavaseneva vuttaṁ . Dīgharajjunā baddhasakuṇaṁ viya rajjuhattho puriso desantaraṁ taṇhārajjunā baddhaṁ sattasantānaṁ abhisaṅkhāro bhavantaraṁ neti etāyāti bhavanetti. Tenāha ‘‘bhavarajjū’’tiādī.",
  "tika-s0402t34:3": "Vaṭṭadukkhassa antakaroti sakalavaṭṭadukkhassa sakasantāne parasantāne ca vināsakaro abhāvakaro. Buddhacakkhudhammacakkhudibbacakkhumaṁsacakkhusamantacakkhusaṅkhātehi pañcahi cakkhūhi cakkhumā. Savāsanānaṁ kilesānaṁ samucchinnattā sātisayaṁ kilesaparinibbānena parinibbuto. Dutiyaṁ uttānameva.",
  "tika-s0402t34:4": "Anubuddhasuttādivaṇṇanā niṭṭhitā.",
  "tika-s0402t34:5": "3-4. Paṭhamakhatasuttādivaṇṇanā",
  "tika-s0402t34:6": "3-4. Tatiye kalinti aparādhaṁ. Vicinātīti ācinoti pasavati. Tena ca kalinā sukhaṁ na paṭilabhatīti tena aparādhena sukhaṁ na vindati. Nindiyappasaṁsāya hi pasaṁsiyanindāya ca samakova vipāko. Pasaṁsiyanindāti ca sampannaguṇaparidhaṁsanavasena pavattiyā mahāsāvajjatāya kaṭukataravipākā. Nindiyappasaṁsā pana kathaṁ tāya samavipākāti ce? Tasmiṁ avijjamānaguṇasamāropanena attano paresañca micchāpaṭipattihetubhāvato pasaṁsiyena tassa sabbhāvakaraṇato ca. Lokepi hi asūraṁ sūrena samaṁ karonto gārayho hoti, pageva duppaṭipannaṁ suppaṭipannena samaṁ karontoti. Sakena dhanenāti attano sāpateyyena. Appamattakova kalīti diṭṭhadhammikattā sappaṭikārattā ca appamattako aparādho. Ayaṁ…pe… mahantataro kali katūpacitattā samparāyikattā appaṭikārattā ca.",
  "tika-s0402t34:7": "Nirabbudoti gaṇanāviseso esoti āha ‘‘nirabbudagaṇanāyā’’ti, satasahassaṁ nirabbudāti attho. Nirabbudaparimāṇaṁ pana vassagaṇanāya evaṁ veditabbaṁ. Yatheva hi sataṁ satasahassānaṁ koṭi hoti, evaṁ sataṁ satasahassānaṁ koṭiyo pakoṭi nāma hoti, sataṁ satasahassānaṁ pakoṭiyo koṭipakoṭi, sataṁ satasahassakoṭipakoṭiyo nahutaṁ, sataṁ satasahassanahutāni ninnahutaṁ, sataṁ satasahassaninnahutāni ekaṁ abbudaṁ, tato vīsatiguṇitaṁ nirabbudaṁ. Yaṁ ariye garahanto nirayaṁ upapajjatīti ariye garahanto yaṁ nirabbudasaṅkhātaṁ nirayaṁ upapajjati, nirabbudoti ca pāṭiyekko nirayo natthi, avīcimhiyeva pana nirabbudagaṇanāya paccitabbaṭṭhānassetaṁ nāmaṁ. Catutthaṁ uttānameva.",
  "tika-s0402t34:8": "Paṭhamakhatasuttādivaṇṇanā niṭṭhitā.",
  "tika-s0402t34:9": "5. Anusotasuttavaṇṇanā",
  "tika-s0402t34:10": "5. Pañcame anusotaṁ gacchatīti saṁsārasotassa anukūlabhāvena gacchati. Paccanīkapaṭipattiyāti saṁsārasotassa paṭikūlavasena pavattanibbidānupassanādipaṭipattiyā . Ṭhitasabhāvoti acalappasādādisamannāgamena ṭhitasabhāvo. Anāgāmī hi assaddhiyehi kāmarāgabyāpādehi akampaniyacittatāya tamhā lokā anāvattidhammatāya ca ṭhitasabhāvo nāma. Oghaṁ taritvāti kāmoghādicatubbidhaṁ oghaṁ atikkamitvā. Paratīraṁ gatoti nibbānapāraṁ gato. Brāhmaṇoti bāhitapāpatāya brāhmaṇoti saṅkhaṁ gato khīṇāsavo. Tenāha ‘‘seṭṭho niddoso’’ti. Pañcaverakammanti pāṇātipātādipañcaduccaritaṁ. Sahāpi dukkhena sahāpi domanassenāti kilesapariyuṭṭhāne sati uppannena dukkhadomanassena saddhimpi. Paripuṇṇanti tissannaṁ sikkhānaṁ ekāyapi anūnaṁ. Parisuddhanti nirupakkilesaṁ. Brahmacariyanti seṭṭhacariyaṁ. Iminā vārena sotāpannasakadāgāmino kathitā. Kiṁ pana te rudantā brahmacariyaṁ carantīti? Āma, kilesarodanena rodantā caranti nāma, sīlasampanno puthujjanabhikkhu ettheva saṅgahito.",
  "tika-s0402t34:11": "Cetovimuttinti phalasamādhiṁ. Paññāvimuttinti phalañāṇaṁ. Chahākārehi pāragatoti abhiññāpāragū, pariññāpāragū, bhāvanāpāragū, pahānapāragū, sacchikiriyāpāragū, samāpattipāragūti evaṁ chahi ākārehi sabbadhammānaṁ pāraṁ pariyosānaṁ gato. Sesamettha suviññeyyameva.",
  "tika-s0402t34:12": "Anusotasuttavaṇṇanā niṭṭhitā.",
  "tika-s0402t34:13": "6. Appassutasuttavaṇṇanā",
  "tika-s0402t34:14": "6. Chaṭṭhe appakaṁ sutaṁ hotīti navaṅgasatthusāsane kiñcideva sutaṁ hoti. Tadeva navaṅgasatthusāsanaṁ dassetuṁ ‘‘suttaṁ geyya’’ntiādi vuttaṁ. Tattha suttādīni vibhajitvā dassento ‘‘ubhatovibhaṅganiddesakkhandhakaparivārā’’tiādimāha. Kathaṁ panāyaṁ vibhāgo yujjeyya. Sagāthakañhi suttaṁ geyyaṁ, niggāthakaṁ suttaṁ veyyākaraṇaṁ. Tadubhayavinimuttañca suttaṁ udānādivisesasaññārahitaṁ natthi, yaṁ suttaṅgaṁ siyā. Maṅgalasuttādīnañca (khu. pā. 5.1 ādayo; su. ni. 261 ādayo) suttaṅgasaṅgaho na siyā gāthābhāvato dhammapadādīnaṁ viya . Geyyaṅgasaṅgaho vā siyā sagāthakattā sagāthāvaggassa viya. Tathā ubhatovibhaṅgādīsu sagāthakappadesānanti? Vuccate –",
  "tika-s0402t34:15": "‘‘Suttanti sāmaññavidhi, visesavidhayo pare;",
  "tika-s0402t34:16": "Sanimittā niruḷhattā, sahatāññena nāññato’’. (netti. aṭṭha. saṅgahavāravaṇṇanā; dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā)",
  "tika-s0402t34:17": "Sabbassapi hi buddhavacanassa suttanti ayaṁ sāmaññavidhi. Tenevāha āyasmā mahākaccāno nettiyaṁ (netti. saṅgahavāro) ‘‘navavidhasuttantapariyeṭṭhī’’ti. Ettakaṁ tassa bhagavato suttāgataṁ suttapariyāpannaṁ (pāci. 655, 1242) sakavāde pañca suttasatānīti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṁ. Visesavidhayo pare sanimittā tadekadesesu geyyādayo visesavidhayo tena tena nimittena patiṭṭhitā. Tathā hi geyyassa sagāthakattaṁ tabbhāvanimittaṁ. Lokepi hi sasilokaṁ sagāthakaṁ vā cuṇṇiyaganthaṁ ‘‘geyya’’nti vadanti. Gāthāvirahe pana sati pucchaṁ katvā vissajjanabhāvo veyyākaraṇassa tabbhāvanimittaṁ. Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇaṁ. Evaṁ sante sagāthakādīnampi pucchaṁ katvā vissajjanavasena pavattānaṁ veyyākaraṇabhāvo āpajjatīti? Nāpajjati geyyādisaññānaṁ anokāsabhāvato, ‘‘gāthāvirahe satī’’ti visesitattā ca. Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu ‘‘vuttaṁ heta’’ntiādīvacanasambandhesu abbhutadhammappaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo. Yaṁ panettha geyyaṅgādinimittarahitaṁ, taṁ suttaṅgaṁ visesasaññāparihārena sāmaññasaññāya pavattanato. Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthāvāti? Na tadavatthā sodhitattā. Sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.",
  "tika-s0402t34:18": "Yañca vuttaṁ – ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ na, niruḷhattā. Niruḷho hi maṅgalasuttādīnaṁ suttabhāvo. Na hi tāni dhammapadabuddhavaṁsādayo viya gāthābhāvena paññātāni, atha kho suttabhāveneva, teneva hi aṭṭhakathāyaṁ ‘‘suttanāmaka’’nti nāmaggahaṇaṁ kataṁ. Yaṁ pana vuttaṁ ‘‘sagāthakattā geyyaṅgasaṅgaho siyā’’ti, tadapi natthi, yasmā sahatāññena. Saha gāthāhīti hi sagāthakaṁ. Sahabhāvo nāma atthato aññena hoti, na ca maṅgalasuttādīsu gāthāvinimutto koci suttappadeso atthi, yo ‘‘saha gāthāhī’’ti vucceyya, na ca samudāyo nāma koci atthi. Yadapi vuttaṁ – ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tadapi na, aññato. Aññā eva hi tā gāthā jātakādipariyāpannattā. Ato na tāhi ubhatovibhaṅgādīnaṁ geyyaṅgabhāvoti. Evaṁ suttādīnaṁ aṅgānaṁ aññamaññaṁ saṅkarābhāvo veditabbo. Ayamettha saṅkhepo, vitthāro pana samantapāsādikāya vinayasaṁvaṇṇanāya sāratthadīpaniyā (sārattha. ṭī. 1.paṭhamamahāsaṅgītikathāvaṇṇanā) amhehi pakāsito, icchantehi tatoyeva gahetabbo.",
  "tika-s0402t34:19": "Na atthamaññāya dhammamaññāya dhammānudhammappaṭipanno hotīti aṭṭhakathāñca pāḷiñca jānitvā lokuttaradhammassa anurūpadhammaṁ pubbabhāgappaṭipadaṁ paṭipanno na hotīti evamettha sambandho veditabbo. Tenevāha ‘‘na atthamaññāya dhammamaññāyāti aṭṭhakathañca pāḷiñca jānitvā…pe… na paṭipanno hotī’’ti.",
  "tika-s0402t34:20": "Appassutasuttavaṇṇanā niṭṭhitā.",
  "tika-s0402t34:21": "7. Sobhanasuttavaṇṇanā",
  "tika-s0402t34:22": "7. Sattame paññāveyyattiyenāti saccasampaṭivedhādipaññāveyyattiyena. Vinayaṁ upetāti tadaṅgādivasena kilesānaṁ vinayaṁ upetā. Vesārajjenāti sārajjakarānaṁ diṭṭhivicikicchādipāpadhammānaṁ vigamanato vesārajjena, sārajjarahitenāti attho. Tepiṭakavasena bahu sutaṁ etesanti bahussutā. Tameva pariyattidhammaṁ dhārenti suvaṇṇabhājane pakkhittasīhavasaṁ viya vinassantaṁ akatvā suppaguṇasuppavattibhāvena hadaye ṭhapentīti dhammadharā. Edisā ca attanā sutassa dhammassa ādhārabhūtā nāma hontīti āha ‘‘sutadhammānaṁ ādhārabhūtā’’ti.",
  "tika-s0402t34:23": "Sobhanasuttavaṇṇanā niṭṭhitā.",
  "tika-s0402t34:24": "8. Vesārajjasuttavaṇṇanā",
  "tika-s0402t34:25": "8. Aṭṭhame byāmohavasena saraṇapariyesanaṁ sārajjanaṁ sārado, byāmohabhayaṁ. Vigato sārado etassāti visārado, tassa bhāvo vesārajjaṁ. Taṁ pana ñāṇasampadaṁ, pahānasampadaṁ, desanāvisesasampadaṁ khemañca nissāya pavattaṁ catubbidhapaccavekkhaṇañāṇaṁ. Tenāha ‘‘catūsu ṭhānesū’’tiādi. Usabhassa idanti āsabhaṁ, seṭṭhaṭṭhānaṁ. Sabbaññutapaṭijānanavasena abhimukhaṁ gacchanti, aṭṭha vā parisā upasaṅkamantīti āsabhā, pubbabuddhā. Idaṁ panāti buddhānaṁ ṭhānaṁ sabbaññutameva vadati. Tiṭṭhamānovāti avadantopi tiṭṭhamānova paṭijānāti nāmāti attho. Upagacchatīti anujānāti.",
  "tika-s0402t34:26": "Aṭṭhasu parisāsūti ‘‘abhijānāmi kho panāhaṁ, sāriputta, anekasataṁ khattiyaparisaṁ upasaṅkamitā…pe… brāhmaṇaparisaṁ gahapatiparisaṁ, samaṇaparisaṁ, cātumahārājikaparisaṁ, tāvatiṁsaparisaṁ, māraparisaṁ, brahmaparisaṁ upasaṅkamitā, tatrapi mayā sannisinnapubbañceva sallapitapubbañca sākacchā ca samāpajjitapubbā. Tatra vata maṁ ‘bhayaṁ vā sārajjaṁ vā okkamissatī’ti nimittametaṁ, sāriputta, na samanupassāmī’’ti (ma. ni. 1.151) evaṁ vuttaparisāsu. Abhītanādaṁ nadatīti parato dassitañāṇayogena visārado ahanti abhītanādaṁ nadati. Sīhanādasuttenāti khandhavagge āgatena sīhanādasuttena.",
  "tika-s0402t34:27": "‘‘Devamanussānaṁ catucakkaṁ vattatī’’ti (a. ni. 4.31) suttasesena sappurisūpanissayādiphalasampattipavatti vuttā, purimasappurisūpanissayādiupanissayā pacchimasappurisūpanissayādisampattipavatti vā vuttā. Ādi-saddena tattha ca cakkasaddassa gahaṇaṁ veditabbaṁ. Vicakkasaṇṭhānā asani eva asanivicakkaṁ. Uracakkādīsūti ādi-saddena āṇāsamūhādīsupi cakkasaddassa pavatti veditabbā. ‘‘Saṅghabhedaṁ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā. ‘‘Devacakkaṁ asuracakka’’ntiādīsu samūhoti.",
  "tika-s0402t34:28": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ. Tena paṭiladdhassapi desanāñāṇassa kiccanipphatti parassa bujjhanamattena hotīti ‘‘aññāsikoṇḍaññassa sotāpatti…pe… phalakkhaṇe pavattaṁ nāmā’’ti vuttaṁ. Tato paraṁ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṁ.",
  "tika-s0402t34:29": "Dassitadhammesūti vuttadhammesu. Vacanamattameva hi tesaṁ, na pana dassanaṁ tādisasseva dhammassa abhāvato. Bhagavato eva vā ‘‘ime dhammā anabhisambuddho’’ti parassa vacanavasena dassitadhammesu. ‘‘Dhammapaṭisambhidā’’tiādīsu (vibha. 718-721) viya dhamma-saddo hetupariyāyoti āha ‘‘sahadhammenāti sahetunā’’ti. Hetūti ca upapattisādhanahetu veditabbo, na kārako, sampāpako vā. Nimittanti codanāya kāraṇaṁ. Tattha codako codanaṁ karotīti kāraṇaṁ, dhammo codanaṁ karoti etenāti kāraṇaṁ. Tenāha ‘‘puggalopī’’tiādi. Khemanti kenaci appaṭibāhiyabhāvena anupaddutaṁ.",
  "tika-s0402t34:30": "Antarāyo etesaṁ atthi, antarāye vā niyuttāti antarāyikā. Evaṁbhūtā pana te yasmā antarāyakarā nāma honti, tasmā āha ‘‘antarāyaṁ karontīti antarāyikā’’ti. Asañcicca vītikkame nātisāvajjāti katvā vuttaṁ ‘‘sañcicca vītikkantā’’ti. Satta āpattikkhandhātiādi nidassanamattaṁ itaresampi catunnaṁ ‘‘antarāyikā’’ti vuttadhammānaṁ tabbhāve byabhicārābhāvato. Idha pana methunadhammo adhippetoti idaṁ aṭṭhuppattivasena vuttaṁ ariṭṭhasikkhāpadaṁ (pāci. 417) viya. Yasmā taṁkhaṇampi kāmānaṁ ādīnavaṁ disvā virato hoti ce, visesaṁ adhigacchati, na kāmesu āsatto, tasmā vuttaṁ ‘‘methuna…pe…antarāyo hotī’’ti. Tattha yassa kassacīti na kevalaṁ pabbajitasseva, atha kho yassa kassaci. Tathā hi vuttaṁ ‘‘methunamanuyuttassa, mussatevāpi sāsana’’nti (su. ni. 820).",
  "tika-s0402t34:31": "Tasmiṁ aniyyānikadhammeti tasmiṁ parehi parikappitaaniyyānikadhammanimittaṁ. Nimittatthe hi idaṁ kammasaṁyoge bhummaṁ.",
  "tika-s0402t34:32": "Upanibaddhāti viracitā. Tenāha ‘‘abhisaṅkhatā’’ti. Puthubhāvanti bahubhāvaṁ. Puthūhi vā sitāti bahūhi samaṇabrāhmaṇehi sitā upanibaddhā.",
  "tika-s0402t34:33": "Vesārajjasuttavaṇṇanā niṭṭhitā.",
  "tika-s0402t34:34": "9. Taṇhuppādasuttavaṇṇanā",
  "tika-s0402t34:35": "9. Navame bhavati etena ārogyanti bhavo, gilānapaccayo. Parivuddho bhavo abhavo. Vuddhiattho hi ayamakāro yathā ‘‘saṁvarāsaṁvaro, phalāphala’’nti ca. Sappinavanītādīnīti ādi-saddena telamadhuphāṇitādīnaṁ gahaṇaṁ. Sappinavanītādiggahaṇañcettha nidassanamattaṁ, sabbassapi gilānapaccayassa saṅgaho daṭṭhabbo. Bhavābhavoti vā khuddako ceva mahanto ca upapattibhavo veditabbo. Tenevāha ‘‘sampattibhavesū’’tiādi. Bhavoti vā sampatti, abhavoti vipatti. Bhavoti vuddhi, abhavoti hāni. Taṁnimittañca taṇhā uppajjatīti vuttaṁ ‘‘bhavābhavahetu vā’’ti.",
  "tika-s0402t34:36": "Taṇhādutiyoti taṇhāsahāyo. Taṇhā hi nirudakakantāre marīcikāya udakasaññā viya pipāsābhibhūtaṁ tasitaṁ sattaṁ assāsadassanavasena sahāyakiccaṁ karontī bhavādīsu anibbinnaṁ katvā paribbhamāpeti. Tathā hi taṁ papātakaṁ acintetvā madhuggaṇhanakaluddakā viya anekādīnavākulesu bhavesu ānisaṁsameva dassentī anatthajāle sā paribbhamāpeti, tasmā taṇhā ‘‘purisassa dutiyā’’ti vuttā. Nanu ca aññepi kilesādayo bhavanibbattipaccayāti? Saccametaṁ, na pana tathā visesapaccayo, yathā taṇhā. Tathā hi sā kusalehi vinā akusalehi, kāmāvacarādikusalehi ca vinā rūpāvacarādikusalehi bhavanibbattiyā visesapaccayo. Yato samudayasaccanti vuccatīti. Itthabhāvaññathābhāvanti itthabhāvo ca aññathābhāvo ca itthabhāvaññathābhāvo, so etassa atthīti itthabhāvaññathābhāvo, saṁsāro, taṁ itthabhāvaññathābhāvaṁ. Tattha itthabhāvo manussattaṁ, aññathābhāvo tato avasiṭṭhasattāvāsā. Itthabhāvo vā tesaṁ tesaṁ sattānaṁ paccuppanno attabhāvo, aññathābhāvo anāgatattabhāvo. Evarūpo vā aññopi attabhāvo itthabhāvo, na evarūpo aññathābhāvo. Tenevāha ‘‘itthabhāvaññathābhāvanti ettha itthabhāvo nāma ayaṁ attabhāvo’’tiādi. Saṁsaraṇaṁ saṁsāro.",
  "tika-s0402t34:37": "‘‘Khandhānañca paṭipāṭi, dhātuāyatanāna ca;",
  "tika-s0402t34:38": "Abbocchinnaṁ vattamānā, saṁsāroti pavuccati’’. (visuddhi. 2.619; dī. ni. aṭṭha. 2.95 apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddeso; su. ni. aṭṭha. 2.523; udā. aṭṭha. 39; itivu. aṭṭha. 14);",
  "tika-s0402t34:39": "Tenāha ‘‘khandhadhātuāyatanānaṁ paṭipāṭi’’nti, khandhadhātuāyatanānaṁ hetuphalabhāvena aparāparappavattinti attho.",
  "tika-s0402t34:40": "Evamādīnavaṁñatvāti ettha etamādīnavaṁ ñatvātipi paṭhanti, etaṁ sakalavaṭṭadukkhassa sambhavaṁ samudayaṁ taṇhaṁ ādīnavaṁ ñatvāti attho. Atha vā evamādīnavaṁ ñatvāti etaṁ yathāvuttaṁ saṁsārānativattanaādīnavaṁ dosaṁ ñatvā. Niggahaṇoti caturūpādānasaṅkhātassa sabbassa gahaṇassa paṭinissajjanena niggahaṇo, khandhaparinibbānena saṅkhārappavattito apagaccheyyāti evaṁ vā ettha attho daṭṭhabbo.",
  "tika-s0402t34:41": "Taṇhuppādasuttavaṇṇanā niṭṭhitā.",
  "tika-s0402t34:42": "10. Yogasuttavaṇṇanā",
  "tika-s0402t34:43": "10. Dasame yojentīti kammaṁ vipākena bhavādiṁ, bhavantarādīhi dukkhena sattaṁ yojenti ghaṭentīti yogā. Kāmanaṭṭhena kāmo ca so yathāvuttenatthena yogo cāti kāmayogo. Bhavayogo nāma bhavarāgoti dassetuṁ ‘‘rūpārūpabhavesū’’tiādi vuttaṁ. Tattha paṭhamo upapattibhavesu rāgo, dutiyo kammabhavesu, tatiyo bhavadiṭṭhisahagato yathā rajjanaṭṭhena rāgo, evaṁ yujjanaṭṭhena yogoti vutto. Catūsu saccesu aññāṇanti idaṁ suttantanayaṁ nissāya vuttaṁ. Suttantasaṁvaṇṇanā hesāti, tadantogadhattā vā pubbantādīnaṁ.",
  "tika-s0402t34:44": "Samudayanti dve samudayā khaṇikasamudayo paccayasamudayo ca. Uppādakkhaṇo khaṇikasamudayo, paccayova paccayasamudayo. Samudayate samudayanaṁ samudayo, samudeti etasmāti samudayoti evaṁ ubhinnaṁ samudayānaṁ saddatthatopi bhedo veditabbo. Paccayasamudayaṁ pajānantopi bhikkhu khaṇikasamudayaṁ pajānāti, khaṇikasamudayaṁ pajānantopi paccayasamudayaṁ pajānāti. Paccayato hi saṅkhārānaṁ udayaṁ passato khaṇato ca nesaṁ udayadassanaṁ sukhaṁ hoti, khaṇato ca nesaṁ udayaṁ passato pageva paccayānaṁ suggahitattā paccayato dassanaṁ sukhena ijjhati. Idha pana khaṇikasamudayaṁ dassento āha ‘‘samudayanti uppatti’’nti.",
  "tika-s0402t34:45": "Atthaṅgamopi duvidho accantatthaṅgamo, bhedatthaṅgamoti. Accantatthaṅgamo appavattinirodho, nibbānanti keci. Bhedatthaṅgamo khaṇikanirodho. Tadubhayaṁ pubbabhāge uggahaparipucchādivasena passato aññataradassanena itaradassanampi siddhameva hoti. Pubbabhāgeyeva ārammaṇavasena khayato vayato sammasanādikāle bhedatthaṅgamaṁ passanto byatirekavasena anussavādito accantatthaṅgamaṁ passati, maggakkhaṇe pana ārammaṇato accantatthaṅgamaṁ passanto asammohato itarampi passati. Idha pana bhedatthaṅgamaṁ dassento āha ‘‘atthaṅgamanti bheda’’nti. Kāmānaṁ uppattibhedaggahaṇeneva cettha yathā kāmānaṁ paṭiccasamuppannatā vibhāvitā, evaṁ kāmavatthunopīti ubhayesampi aniccatā dukkhatā anattatā ca vibhāvitāti daṭṭhabbaṁ. Madhurabhāvanti iminā kāmasannissitaṁ sukhaṁ somanassaṁ dasseti. ‘‘Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) hi vuttaṁ. Amadhurabhāvanti iminā pana kāmahetukaṁ dukkhaṁ domanassaṁ dasseti.",
  "tika-s0402t34:46": "Phassāyatanānanti chadvārikassa phassassa kāraṇabhūtānaṁ cakkhādiāyatanānaṁ. Tenāha ‘‘cakkhādīnaṁ cakkhusamphassādikāraṇāna’’nti. Punabbhavakaraṇaṁ punobhavo uttarapadalopena, mano-saddassa viya ca purimapadassa okārantatā daṭṭhabbā. Punobhavo sīlametesanti ponobhavikā. Atha vā sīlatthena ikasaddena gamitatthattā kiriyāvācakasaddassa adassanaṁ daṭṭhabbaṁ yathā apūpabhakkhanasīlo āpūpiko. Atha vā punabbhavaṁ denti, punabbhavāya saṁvattanti, punappunabbhave nibbattentīti ponobhavikā. ‘‘Taddhitā’’ti hi bahuvacananiddesā vicittattā vā taddhitānaṁ abhidhānalakkhaṇattā vā ‘‘punabbhavaṁ dentī’’tiādīsupi atthesu ponobhavikasaddasiddhi daṭṭhabbā.",
  "tika-s0402t34:47": "Visaṁyojenti paṭipannaṁ puggalaṁ kāmayogādito viyojentīti visaṁyogā, asubhajjhānādīni visaṁyojanakāraṇāni. Tenāha ‘‘visaṁyogāti visaṁyojanakāraṇānī’’tiādi.",
  "tika-s0402t34:48": "Yogasuttavaṇṇanā niṭṭhitā.",
  "tika-s0402t34:49": "Bhaṇḍagāmavaggavaṇṇanā niṭṭhitā."
}