{
  "tika-abh08t31:0": "7. Sattamo paricchedo",
  "tika-abh08t31:1": "Vipākacittappavattiniddesavaṇṇanā",
  "tika-abh08t31:2": "376.Anantañāṇenāti anantārammaṇe pavattañāṇena. Niraṅgaṇenāti ettha rāgādayo akusalā aṅganti etehi taṁsamaṅgino puggalā nihīnabhāvaṁ gacchantīti aṅgaṇāti vuccanti. Yathāha –",
  "tika-abh08t31:3": "‘‘Rāgo aṅgaṇaṁ, doso aṅgaṇaṁ, moho aṅgaṇaṁ, pāpakānaṁ kho, āvuso, akusalānaṁ icchāvacarānaṁ adhivacanaṁ yadidaṁ aṅgaṇa’’nti ca ādi (vibha. 924).",
  "tika-abh08t31:4": "Attano santāne sīlādiguṇe esī gavesīti guṇesī, tena guṇesinā. Karuṇāyaṁ niyutto, sā assa atthīti vā kāruṇiko, tena kāruṇikena. Ettha ca ‘‘anantañāṇenā’’ti iminā bhagavato sabbaññubhāvamāha, ‘‘niraṅgaṇenā’’ti khīṇāsavabhāvaṁ, ‘‘guṇesinā’’ti pubbacariyaṁ, ‘‘kāruṇikenā’’ti mahākaruṇāsamaṅgibhāvaṁ. Ettakena pana thomanena bhagavato vipākadesanāya niyyānikādibhāvaṁ dīpeti. Asabbaññunā hi desitaṁ aniyyānikaṁ hoti, akhīṇāsavena desitaṁ na pākaṭaṁ, apuññavatā desitaṁ nappatiṭṭhāti, akāruṇikena vuttaṁ sukhadāyakaṁ na hoti. Bhagavato pana sabbaññubhāvato tena desitaṁ niyyānikaṁ, khīṇāsavattā pākaṭaṁ, puññavantatāya patiṭṭhāti, mahākaruṇāsamaṅgitāya sukhadāyakanti. Cittappabhavanti vipākacittānaṁ uppattiṁ.",
  "tika-abh08t31:5": "377-86. Idāni vipākakathāya mātikāvasena aṭṭhakathāya ṭhapite dasappakāre dassetuṁ ‘‘ekūnatiṁsa kammānī’’tiādi vuttaṁ. Tattha yathāraddhāya vipākakathāya mūlakāraṇabhāvato ‘‘ekūnatiṁsa kammānī’’ti paṭhamaṁ kammavavatthānaṁ kataṁ. Kamme pana kathite vipākakathāya adhiṭṭhānabhūtā vipākāpi kathetabbāti ‘‘pākā dvattiṁsa dassitā’’ti dutiyaṁ vipākavavatthānaṁ kataṁ. Kammavipākānañca advāresu adissanato ‘‘tīsu…pe… dissare’’ti tatiyaṁ kammadvāravipākadvārā vuttā. Kammavipākānaṁ vacanappasaṅgeyeva ekasseva kammassa taṁ taṁ paccayamāgamma anekaphalanipphādanaṁ dassetuṁ ‘‘kusalaṁ…pe… vividhaṁ phala’’nti catutthaṁ kāmāvacarakusalassa pavattipaṭisandhīsu nānāphalanipphādanaṁ vuttaṁ. Evaṁ vutte pana pavattipaṭisandhīnaṁ labbhamānavipākavasena vuttabhāvaṁ ajānantā –",
  "tika-abh08t31:6": "‘‘Tasseva kammassa vipākāvasesenā’’ti;",
  "tika-abh08t31:7": "‘‘Ekaṁ pupphaṁ cajitvāna, asītikappakoṭiyo;",
  "tika-abh08t31:8": "Duggatiṁ nābhijānāmī’’ti. ca –",
  "tika-abh08t31:9": "Evamādivacanassa byañjanacchāyāya atthaṁ gahetvā dinnapaṭisandhikāyapi cetanāya puna paṭisandhidānaṁ maññeyyunti ‘‘ekāya…pe… pakāsitā’’ti pañcamaṁ ekena kammena ekissāyeva paṭisandhiyā nibbattanaṁ vuttaṁ. Ekasmiṁ bhave nānākammassa vipākappavattiṁ suṇantā ‘‘disvā kumāraṁ satapuññalakkhaṇa’’ntiādivacanassa atthaṁ ajānantā ‘‘nānākammena ekāva paṭisandhi hotī’’ti cinteyyunti ‘‘nānā…pe… paṭisandhiyo’’ti chaṭṭhaṁ nānākammassa nānāpaṭisandhidānaṁ vuttaṁ. Tathā vipaccantassa ca ekassa kammassa soḷasa vipākāni dvādasamaggo ahetukaṭṭhakampīti ayaṁ vipākavibhāgo hetubhedavasena hotīti dassanatthaṁ ‘‘tihetukaṁ…pe… na ca hoti tihetukā’’ti sattamaṁ aṭṭhakathāya āgatahetukittanaṁ dassitaṁ. Taṁ pana hetukittanaṁ ekekassa kammassa vipākavibhāgadassanatthanti. Idāni tipiṭakacūḷanāgattherassa, moravāpivāsimahādattattherassa, tipiṭakamahādhammarakkhitattherassāti tiṇṇaṁ therānaṁ vādesu ‘‘ekāya cetanāya dvādasa vipākāni ettheva dasakamaggo ahetukaṭṭhakampī’’ti āgatassa dutiyattheravādassa, ‘‘ekāya cetanāya dasa vipākāni ettheva ahetukaṭṭhakampī’’ti āgatassa tatiyattherassa vādassa ca na sammāpatiṭṭhitattā suppatiṭṭhitassa paṭhamattheravādassa vasena dassetuṁ vipākesu asaṅkhārasasaṅkhāravidhānaṁ paccayabalena hoti, no kammabalenāti dīpanatthaṁ aṭṭhamaṁ, ‘‘asaṅkhārasasaṅkhāra’’ntiādinā kammena saha asamānampi katvā saṅkhārabhedo vutto. Kammassa somanassupekkhāsahagatabhāvepi ārammaṇavaseneva vipākavedanāya parivattanaṁ dassetuṁ ‘‘ārammaṇena…pe… parivattana’’nti navamaṁ ārammaṇena vedanāparivattanaṁ vuttaṁ. Kammavasena ceva ārammaṇavasena ca aniyatassa tadārammaṇassa javanavasena niyamadassanatthaṁ ‘‘tadārammaṇa…pe… niyāmita’’nti dasamaṁ javanena tadārammaṇaniyamo vuttoti.",
  "tika-abh08t31:10": "Ekūnatiṁsakammānīti kusalākusalavasena vīsati parittāni, nava mahaggatānīti ekūnatiṁsa kammāni. Yasmā panesā vaṭṭavasena vipākakathā, tasmā lokuttarakusalaṁ vajjetvā ekūnatiṁseva kammāni vuttāni. Evaṁ ‘‘pākā dvattiṁsā’’ti etthāpi tevīsati parittā, nava mahaggatāti pākā dvattiṁsa. Tīsu dvāresūti kāyavacīmanodvāravasena tīsu kammadvāresu. Kammadvāravavatthānaṁ heṭṭhā saṅkhepato dassitameva. Vitthārato panetaṁ aṭṭhasāliniyā dhammasaṅgahaṭṭhakathāya (dha. sa. aṭṭha. 1 kāyakammadvāra), taṁsaṁvaṇṇanādito ca gahetabbaṁ. Kāmaṁ kammānipi chasu dvāresu pavattanti, pañcadvārappavattāni pana avipākāni, manodvāradvārattayavasena bhinnānaṁ vipākadāyakānameva saṅgaṇhanatthaṁ ‘‘tīsu dvāresū’’ti vuttaṁ. Chasūti cakkhudvārādīni pañca, manodvārañcāti chasu vipākadvāresu.",
  "tika-abh08t31:11": "Taṁ taṁ paccayamāgammāti kālasampadādikaṁ taṁ taṁ paccayamāgamma. Tenāhu porāṇā –",
  "tika-abh08t31:12": "‘‘Kālopadhippayogānaṁ , gatiyā ca yathārahaṁ;",
  "tika-abh08t31:13": "Sampattiñca vipattiñca, kammamāgamma paccatī’’ti.",
  "tika-abh08t31:14": "Atha vā taṁ taṁ paccayanti somanassādihetubhūtaṁ taṁ taṁ sahakāripaccayaṁ. Vividhaṁ phalanti somanassupekkhāsahagatasahetukāhetukaasaṅkhārasasaṅkhāravasena nānappakāraphalaṁ. Ekāya cetanāyāti upapajjavedanīyabhūtāya, aparāpariyavedanīyabhūtāya vā ekāya cetanāya. Diṭṭhadhammavedanīyabhūtā pana pavattivipākameva nibbatteti, no paṭisandhiṁ.",
  "tika-abh08t31:15": "Kiñcāpi ‘‘tihetuka’’nti avisesena vuttaṁ, ukkaṭṭhameva pana tihetukakammaṁ tihetukavipākaṁ deti, tathā duhetukampi ukkaṭṭhameva duhetukavipākaṁ deti. Omakaṁ pana tihetukakammaṁ duhetukukkaṭṭhasadisaṁ, duhetukāhetukameva vipākaṁ deti. Tathā duhetukampi ahetukameva vipākaṁ detīti. Ukkaṭṭhomakavibhāgo ca panesa kusalākusalaparivāralābhato, āsevanavippaṭisārappavattiyā vā daṭṭhabbo. Yañhi kammaṁ attano pavattikāle purimapacchābhāgappavattehi kusaladhammehi parivāritaṁ, pacchā vā āsevanalābhena samudāciṇṇaṁ, taṁ ukkaṭṭhaṁ. Yaṁ pana karaṇakāle akusaladhammehi parivāritaṁ, pacchā vā ‘‘dukkaṭaṁ mayā’’ti vippaṭisāruppādanena paribhāvitaṁ, taṁ omakaṁ nāma hoti.",
  "tika-abh08t31:16": "Athettha yathāvuttavidhānaṁ kiṁ paṭisandhipavattīnaṁ avisesena, udāhu pavattivasenevāti ce? Pavattivaseneva, paṭisandhiyaṁ pana ayaṁ visesoti dassento āha ‘‘tihetukenā’’tiādi. Etthāpi tihetukukkaṭṭhakammeneva tihetukapaṭisandhi hoti, omakena pana duhetukukkaṭṭhena ca duhetukā paṭisandhi, duhetukomakena pana ahetukāvāti ayaṁ viseso veditabbo. Yasmā panettha ñāṇaṁ jaccandhādivipattinimittassa mohassa, sabbākusalassa vā paṭipakkhaṁ, tasmā taṁsampayuttaṁ kammaṁ jaccandhādivipattipaccayaṁ na hotīti tihetukaṁ atidubbalampi samānaṁ duhetukapaṭisandhimeva ākaḍḍhati, nāhetukanti āha ‘‘na ca hoti ahetukā’’ti. Yasmā paṭisambhidāmagge sugatiyaṁ jaccandhabadhirādivipattiyā ahetukūpapattiṁ vajjetvā gatisampattiyā ahetukūpapattiṁ dassentena dhammasenāpatinā –",
  "tika-abh08t31:17": "‘‘Gatisampattiyā ñāṇasampayutte aṭṭhannaṁ hetūnaṁ paccayā upapatti hoti, gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti? Kusalassa kammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṁ khaṇe jātacetanāya sahajātapaccayā honti, tena vuccati akusalamūlapaccayāpi saṅkhārā. Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā honti, tena vuccati nāmarūpapaccayāpi viññāṇaṁ, viññāṇapaccayāpi nāmarūpa’’nti (paṭi. ma. 1.231-232) –",
  "tika-abh08t31:18": "Evaṁ javanakkhaṇe tiṇṇaṁ hetūnaṁ paccayā ñāṇasampayuttavipākuppatti vuttā, na pana ‘‘javanakkhaṇe dvinnaṁ hetūnaṁ paccayā’’ti, tasmā tihetukakammeneva tihetukapaṭisandhi hoti, na duhetukenāti āha ‘‘duhetukena…pe… na ca hoti tihetukā’’ti. Yadi hi duhetukakammena tihetukapaṭisandhi siyā, yathā ‘‘aṭṭhannaṁ hetūnaṁ paccayā upapatti hotī’’ti vatvā tassa vibhaṅgo kato, evaṁ ‘‘gatisampattiyā ñāṇasampayutte sattannaṁ hetūnaṁ paccayā upapatti hoti. Gatisampattiyā ñāṇasampayutte katamesaṁ sattannaṁ hetūnaṁ paccayā upapatti hoti? Kusalassa kammassa javanakkhaṇe dve hetū kusalā tasmiṁ khaṇe…pe… saṅkhārā, nikantikkhaṇe dve hetū akusalā tasmiṁ khaṇe…pe… saṅkhārā, paṭisandhikkhaṇe tayo hetū abyākatā tasmiṁ khaṇe…pe… nāmarūpa’’nti sattannaṁ hetūnaṁ paccayā ñāṇasampayuttūpapattiṁ vatvā tassa vibhaṅgo kātabbo siyā, na ca panevaṁ atthi, tasmā viññāyati ‘‘duhetukakammena tihetukapaṭisandhi na hotī’’ti.",
  "tika-abh08t31:19": "Yadi evaṁ –",
  "tika-abh08t31:20": "‘‘Gatisampattiyā ñāṇavippayutte channaṁ hetūnaṁ paccayā upapatti hoti. Gatisampattiyā ñāṇavippayutte katamesaṁ…pe… hoti? Kusalassa kammassa javanakkhaṇe dve hetū kusalā tasmiṁ khaṇe…pe… saṅkhārā. Nikantikkhaṇe dve hetū akusalā tasmiṁ khaṇe…pe… saṅkhārā. Paṭisandhikkhaṇe dve hetū abyākatā tasmiṁ khaṇe…pe… nāmarūpa’’nti –",
  "tika-abh08t31:21": "Evaṁ duhetukakammena duhetukūpapattiṁ uddharitvā ‘‘gatisampattiyā ñāṇavippayutte sattannaṁ hetūnaṁ paccayā upapatti hoti. Gatisampattiyā ñāṇavippayutte katamesaṁ sattannaṁ hetūnaṁ paccayā upapatti hoti? Kusalassa kammassa javanakkhaṇe tayo hetū kusalā tasmiṁ khaṇe…pe… saṅkhārā. Nikantikkhaṇe dve hetū akusalā tasmiṁ khaṇe…pe… saṅkhārā. Paṭisandhikkhaṇe dve hetū abyākatā tasmiṁ khaṇe…pe… nāmarūpa’’nti evaṁ tihetukakammena duhetukapaṭisandhiyāpi anuddhaṭattā sāpi na hotīti ce? No na hoti, duhetukomakakammena ahetukapaṭisandhiyā viya tihetukomakena duhetukapaṭisandhiyāva dātabbattā, kammasarikkhakavipākadassanatthaṁ pana mahātherena pāṭho sāvaseso kato.",
  "tika-abh08t31:22": "Yadi evaṁ purimavuttehi idaṁ samānaṁ kammasarikkhakatābhāvatoti duhetukakammena tihetukapaṭisandhi na uddhaṭā, na pana alabbhanatoti? Taṁ na, akusalakammassa alobhasampayogābhāvato, alobhaphaluppādane viya ñāṇavippayuttassa ñāṇaphaluppādane asamatthabhāvato. Paññābalasampayogato hi taṁñāṇaphaluppādane samatthaṁ hoti.",
  "tika-abh08t31:23": "Etthāha – kiṁ panetaṁ kammameva paṭisandhiṁ dentaṁ attanā sadisavedanameva deti, udāhu visadisavedanampīti? Duhetukomakameva visadisavedanaṁ deti, itaraṁ pana sadisavedanameva . Tathā hi papañcasūdaniyā majjhimaṭṭhakathāya mahākammavibhaṅgasutte sukhavedanīyādikammavaṇṇanāya –",
  "tika-abh08t31:24": "‘‘Kāmāvacarakusalato somanassasahagatacittasampayuttā catasso cetanā, rūpāvacarakusalato catukkajjhānacetanāti evaṁ paṭisandhipavattesu sukhavedanāya jananato sukhavedanīyaṁ kammaṁ nāma. Kāmāvacarañcettha paṭisandhiyaṁyeva ekantena sukhaṁ janeti, pavatte pana iṭṭhamajjhattārammaṇe adukkhamasukhampi.",
  "tika-abh08t31:25": "‘‘Akusalacetanā pavatte kāyadvārappavattadukkhassa jananato dukkhavedanīyaṁ kammaṁ nāma.",
  "tika-abh08t31:26": "‘‘Kāmāvacarakusalato pana upekkhāsahagatacittasampayuttā catasso cetanā, rūpāvacarakusalato catutthajjhānacetanāti evaṁ paṭisandhipavattesu tatiyavedanāya jananato adukkhamasukhavedanīyaṁ kammaṁ nāma. Ettha ca ‘‘kāmāvacaraṁ paṭisandhiyaṁyeva ekantena adukkhamasukhaṁ janeti, pavatte iṭṭhārammaṇe sukhampī’’ti (ma. ni. aṭṭha. 3.300) –",
  "tika-abh08t31:27": "Vuttaṁ. Nanu ca ‘‘ārammaṇena hoteva, vedanāparivattana’’nti vacanato ārammaṇavasena vedanāniyamo hoti, na ca somanassasahagatakammena paṭisandhiṁ gaṇhantassa iṭṭhārammaṇameva kammanimittādikamāpāthamāgacchatīti niyamo atthi, upekkhāsahagatakammena vā iṭṭhamajjhattārammaṇanti na sakkā vattuṁ, tasmā kathaṁ kammavaseneva vedanāniyamoti? Vuccate – iṭṭhādiārammaṇampi āpāthamāgacchantaṁ kammabaleneva āgacchatīti somanassasahagatakammena paṭisandhiggahaṇakāle tassa balena iṭṭhārammaṇamāpāthamāgacchati, upekkhāsahagatakammena iṭṭhamajjhattārammaṇanti na na sakkā vattuṁ, tasmā kammavasena paṭisandhiyā ārammaṇaniyamo, ārammaṇavasena vedanāniyamoti. Apica ‘‘ārammaṇena hoteva, vedanāparivattana’’nti idaṁ tadārammaṇaṁ sandhāya vuttanti na tena paṭisandhiyā kammasarikkhakavedanābhāvo paṭikkhipituṁ sakkā, duhetukomakaṁ pana somanassasahagatampi attano nihīnatāya duhetukaphaluppādane asamatthattā, ahetukāya ca attanā sadisavedanāya paṭisandhiyā asambhavato upekkhāsahagatapaṭisandhiyā anurūpato iṭṭhamajjhattārammaṇamupaṭṭhapetvā tadārammaṇaṁ upekkhāsahagatameva paṭisandhiṁ deti.",
  "tika-abh08t31:28": "Nanu ca ‘‘pacchimabhavikamahābodhisattānaṁ mettāpubbabhāgaṁ somanassakammaṁ paṭisandhiṁ detī’’ti aṭṭhakathāsu vuttaṁ, mahāsivatthero ca upekkhāsahagatañāṇasampayuttaasaṅkhārikavipākacittena paṭisandhiṁ icchati. Vuttañhi tena ‘‘somanassasahagatato upekkhāsahagataṁ balavataraṁ, tena paṭisandhiṁ gaṇhanti, tena gahitapaṭisandhikā hi mahajjhāsayā honti tipiṭakacūḷanāgatthero viyā’’ti, tasmā somanassasahagatakusalato upekkhāsahagatapaṭisandhipi labbhati yathā ca, evaṁ tathā upekkhāsahagatato somanassasahagatāpīti kathaṁ kammasadisavedanā paṭisandhīti? Etthāpi ca kammampi upekkhāsahagatamevāti therassa adhippāyo siyāti sakkā vattuṁ. Apicāyaṁ vādo mahāaṭṭhakathāyaṁ paṭikkhittova. Tathā hi vuttaṁ saṅgahakārehi ‘‘aṭṭhakathāyaṁ pana ayaṁ therassa manoratho, natthi eta’’nti paṭikkhipitvā sabbaññubodhisattānaṁ hitūpacāro balavā hoti, tasmā mettāpubbabhāgakāmāvacarakusalavipākasomanassasahagatatihetukaasaṅkhārikacittena paṭisandhiṁ gaṇhantīti vuttanti, tasmā paṭikkhittavādaṁ gahetvā na sakkā aṭṭhakathāvacanaṁ cāletunti sampaṭicchitabbamevetaṁ kammasadisavedanā paṭisandhīti. Asampaṭicchantehi vā aṭṭhakathāya adhippāyo sādhukaṁ kathetabboti.",
  "tika-abh08t31:29": "Asaṅkhāranti asaṅkhārikakammaṁ. Asaṅkhāraṁ sasaṅkhārampi phalaṁ detīti sambandho.",
  "tika-abh08t31:30": "Ārammaṇenāti iṭṭhādiārammaṇena. Vedanāparivattananti tassa tassa ārammaṇassa anurūpato somanassādivedanāya parivattanaṁ, kusalavipākasantīraṇatadārammaṇāni sandhāya cetaṁ vuttaṁ. Tāni hi iṭṭhārammaṇe somanassasahagatāni, iṭṭhamajjhatte upekkhāsahagatāni. Akusalavipākaṁ pana santīraṇatadārammaṇaṁ aniṭṭhe, aniṭṭhamajjhatte ca ārammaṇe upekkhāsahagatameva. Na hi tassa ārammaṇavasena vedanābhedo atthi, heṭṭhā vuttanayena dvīsupi upekkhāsahagatameva. Dvipañcaviññāṇasampaṭicchanesu ca ṭhapetvā kāyaviññāṇadvayaṁ sesāni iṭṭhādīsu sabbattha heṭṭhā vuttakāraṇavaseneva upekkhāsahagatāni, tathā kāyaviññāṇaṁ iṭṭhādīsu sukhasahagataṁ, aniṭṭhādīsu dukkhasahagatanti. Javanena niyamitaṁ aṭṭhakathāyanti adhippāyo. Hetuniyamanameva cettha javanavasena hoti vedanābhedassa ārammaṇeneva, saṅkhārabhedassa ca paccayavaseneva niyamitattā. Ettha ca akusalavipākānaṁ vibhāgābhāvato kusalavipākatadārammaṇānameva ārammaṇajavanapaccayavasena niyamanaṁ hoti. Taṁ pana sarūpato evaṁ veditabbaṁ – tihetukukkaṭṭhakammena hi tadārammaṇaṁ pavattamānaṁ kammavasena niyamābhāvato sabbesupi kusalavipākatadārammaṇesu sampattesu ārammaṇajavanapaccayavasena, ārammaṇajavanavaseneva vā niyataṁ ekameva uppajjati. Kathaṁ? Tadārammaṇesu hi ārammaṇavasena vedanāniyamo hoti, javanavasena hetuniyamo , paccayavasena saṅkhāraniyamo. Ahetukesu pana saṅkhārabhedābhāvato paccayavasena niyamanaṁ natthi. Tattha ārammaṇena vedanāniyamanaṁ heṭṭhā vuttanayena veditabbaṁ. Javanavasena hetuniyamane pana kammasarikkhakahetuvasena tihetukāni duhetukāni ahetukānīti tīṇi javanāni veditabbāni. Tattha kammasarikkhakahetuvasena tihetukajavanāni nāma kāmāvacarakusalakiriyāsu ñāṇasampayuttajavanāni, duhetukajavanāni nāma ñāṇavippayuttajavanāni, ahetukāni nāma akusalajavanāni ceva kiriyāhetukajavanañca. Akusalajavanānipi hi kusalakammasarikkhakahetuvasena ahetukāni kusalahetūnaṁ tesu abhāvato.",
  "tika-abh08t31:31": "Tattha kammassa javanasadisatadārammaṇābhinipphādanasāmatthiye sati tihetukajavane javite tihetukatadārammaṇaṁ hoti, duhetukajavane javite duhetukatadārammaṇaṁ, ahetukajavane javite ahetukatadārammaṇaṁ hotīti. Evaṁ javanavasena hetuniyamanaṁ daṭṭhabbaṁ. Kathaṁ paccayavasena saṅkhāraniyamoti? Kālasampadādīnaṁ, utusampadādīnañca paccayānaṁ balavabhāve sati asaṅkhārikatadārammaṇaṁ hoti, dubbalabhāve sasaṅkhārikaṁ. Ahetukatadārammaṇassa pana paccayavasena niyamo natthi, tasmā yadi iṭṭhārammaṇaṁ hoti, tadā upekkhāsahagataṁ tadārammaṇaṁ paṭibāhitvā somanassasahagatatadārammaṇameva hoti. Somanassasahagatatadārammaṇesupi aniyamena ārammaṇavasena sabbesu sampattesu javanassa tihetukabhāve duhetukāhetuke paṭibāhitvā tihetukameva tadārammaṇaṁ hoti. Tihetukatadārammaṇesupi aniyamena javanavasena sabbesu sampattesu paccayassa balavabhāve sati sasaṅkhārikatadārammaṇaṁ paṭibāhitvā asaṅkhārikameva tadārammaṇaṁ hoti. Eteneva nayena sesaṁ tadārammaṇampi taṁtaṁjavanānurūpato niyamanaṁ daṭṭhabbaṁ.",
  "tika-abh08t31:32": "Ahetukatadārammaṇaṁ pana paccayaṁ anapekkhitvā ārammaṇavasena ceva javanavasena ca niyamanaṁ hoti. Idamettha yebhuyyappavattivasena niyamanaṁ. Kadāci pana ārammaṇavasena, paccayavasena, paricitavasena ca tadārammaṇaniyamo hoti. Tattha ārammaṇavasena ceva paccayavasena ca niyamanaṁ heṭṭhā vuttanayameva. Paricitavasena pana niyamane yebhuyyena tihetukakusalappavattiyā tesu paricitassa kadāci duhetuke, ahetuke vā javane javite paricayavasena tihetukatadārammaṇameva hoti. Yebhuyyena ca duhetukajavanappavattiyā tattha paricitassa kadāci tihetuke, ahetuke vā javane javite paricayavasena duhetukatadārammaṇameva hoti. Tatheva akusalesu paricitassa kadāci tihetukaduhetukesupi javanesu javitesu paricayavasena ahetukatadārammaṇameva hotīti. Evañca katvā paṭṭhāne –",
  "tika-abh08t31:33": "‘‘Kusalākusale niruddhe sahetuko vipāko tadārammaṇatā uppajjati, sahetuke khandhe aniccato dukkhato anattato vipassati, kusalākusale niruddhe ahetuko vipāko tadārammaṇatā uppajjatī’’ti –",
  "tika-abh08t31:34": "Avisesena akusalajavanānantarampi sahetukatadārammaṇaṁ, tihetukajavanānantarañca ahetukatadārammaṇaṁ vuttaṁ. Tihetukomakena, pana duhetukukkaṭṭhena ca kammena tadārammaṇappavattiyaṁ kammassa tihetukavipākadāne asamatthatāya tihetukajavanepi javite duhetukatadārammaṇameva hoti. Sesaṁ vuttanayameva. Duhetukomakena pana kammena tadārammaṇappavattiyaṁ kammassa sahetukatadārammaṇanibbattane asamatthatāya sahetukajavanepi javite ahetukatadārammaṇameva hoti. Sesaṁ vuttanayameva.",
  "tika-abh08t31:35": "387-91.Tulyena pākacittenāti somanassasahagatañāṇasampayuttaasaṅkhārikena mahāvipākacittena. Balavārammaṇeti atimahantārammaṇe. Catubbidhañhi ārammaṇaṁ atimahantaṁ mahantaṁ parittaṁ atiparittanti. Vuttañca –",
  "tika-abh08t31:36": "‘‘Tathā hi visayaṁ āhu, catudhā ettha paṇḍitā;",
  "tika-abh08t31:37": "Mahantātimahantato, parittātiparittato’’ti.",
  "tika-abh08t31:38": "Atimahantādibhāvo cassa āpāthagatakāle uppajjanakacittakkhaṇavasena veditabbo. Tathā hi āpāthagatakkhaṇato paṭṭhāya yāva soḷasacittakkhaṇā, tāva vijjamānāyukaārammaṇaṁ atimahantaṁ nāma. Pannarasacuddasacittakkhaṇāyukaṁ mahantaṁ nāma. Terasacittakkhaṇato paṭṭhāya aṭṭhacittakkhaṇāyukaṁ parittaṁ nāma. Tato paraṁ atiparittaṁ nāma. Tattha atimahantārammaṇe tadārammaṇapariyosānāni vīthicittāni uppajjanti. Mahante javanapariyosānāni, natthi tadārammaṇuppādo. Paritte javanampi na uppajjati, santīraṇānantaraṁ voṭṭhabbanameva dvattikkhattuṁ pavattati. Atiparitte bhavaṅgacalanamattameva. Kathaṁ? Atimahante hi ārammaṇe pañcadvāresu yathānurūpaṁ aññatarasmiṁ dvāre āpāthagate pasādaghaṭṭanānubhāvena hadayavatthusannissitā bhavaṅgasantati vocchijjati, vocchijjamānā ca sahasā na occhijjati. Yathā pana vegena dhāvanto puriso antarā ṭhātukāmopi ekadvepadavāre atikkamitvāva ṭhātuṁ sakkoti, na pana ṭhātukāmatāya saddhiṁyeva, evameva dīpasikhā viya, gaṅgāsoto viya, vegena javamānā bhavaṅgasantati antarā occhijjamānāpi pasādaghaṭṭanato paraṁ dvattikkhattuṁ uppajjitvāva occhijjati. Tattha paṭhamacittaṁ bhavaṅgasantatiyā calanākārena uppajjanato bhavaṅgacalanaṁ nāma, dutiyaṁ upacchijjanavasena uppajjanato bhavaṅgupacchedo nāma. Calanañcettha visadisacittassa upanissayabhāvagamanaṁ. Vuttañca –",
  "tika-abh08t31:39": "‘‘Ārammaṇantarāpāthe , dvikkhattuṁ calite mano;",
  "tika-abh08t31:40": "Cittantarassa hetuttaṁ, yānaṁ calanamīrita’’nti.",
  "tika-abh08t31:41": "Yadi evaṁ dutiyassapi taṁ atthīti tampi bhavaṅgacalanamicceva vattabbanti? Saccaṁ, bhavaṅgassa pana upacchijjanavasena pavattivisesaṁ gahetvā purimassa nāmato visadisanāmaṁ kātuṁ ‘‘bhavaṅgupacchedo’’ti vuccatīti. Nanu ca rūpādīhi pasāde ghaṭṭite pasādanissitasseva calanaṁ yuttaṁ, kathaṁ pana hadayavatthusannissitāya bhavaṅgasantatiyā calananti? Santativasena ekābaddhattā. Yathā hi bheriyā ekasmiṁ tale ṭhitasakkharāya makkhikāya nipannāya aparasmiṁ tale daṇḍādinā pahaṭe anukkamena bhericammavarattādīnaṁ calanena sakkharāya calitāya makkhikāya palāyanaṁ hoti, evameva rūpādimhi pasāde ghaṭṭite tannissayesu mahābhūtesu calitesu anukkamena taṁsambandhānaṁ sesarūpānampi calanena hadayavatthumhi calite tannissitassa bhavaṅgassa calanākārena pavatti hoti. Vuttañca –",
  "tika-abh08t31:42": "‘‘Ghaṭṭite aññavatthumhi, aññanissitakampanaṁ;",
  "tika-abh08t31:43": "Ekābaddhena hotīti, sakkharopamayā vade’’ti. (sa. sa. 176);",
  "tika-abh08t31:44": "Evaṁ bhavaṅgacalanabhavaṅgupacchedesu uppajjitvā niruddhesu ‘‘kiṁ nāmeta’’nti vadantī viya vīthicittāni ārammaṇābhimukhaṁ paṭipādentī kiriyāmanodhātu uppajjati, tassānantaraṁ yathārahaṁ dassanādikiccaṁ sādhayamānā pañcaviññāṇadhātūsu aññatarā uppajjati, tadanantaraṁ tāya gahitamevārammaṇaṁ sampaṭicchamānā vipākāhetukamanodhātu uppajjati, tadanantaraṁ tadevārammaṇaṁ santīrayamānā vipākāhetukamanoviññāṇadhātu uppajjati, tadanantaraṁ tamevārammaṇaṁ vavatthāpayamānā kiriyāhetukamanoviññāṇadhātu uppajjati, tadanantaraṁ kāmāvacarakusalākusalakiriyajavanesu yaṁ kiñci laddhapaccayaṁ tadevārammaṇaṁ ārabbha javanaṁ hutvā yebhuyyena sattakkhattuṁ javati, tadanantaraṁ ekādasatadārammaṇacittesu aññataraṁ kammaṁ ārammaṇaṁ javanaṁ paccayo paricitatāti imesaṁ anurūpavasena dvikkhattuṁ uppajjati, tadanantaraṁ bhavaṅgapāto hoti.",
  "tika-abh08t31:45": "Idha ṭhatvā imissā cittaparamparāya sukhaggahaṇatthaṁ ambopamā veditabbā. Kathaṁ? Eko kira puriso phalitambarukkhassa heṭṭhā sasīsaṁ pārupitvā nipanno niddāyati, athekaṁ ambapakkaṁ vaṇṭato muccitvā tassa kaṇṇasakkhaliṁ puñchamānaṁ viya ‘‘ṭha’’nti bhūmiyaṁ patati, so tassa saddena pabujjhitvā sīsato vatthaṁ apanetvā cakkhuṁ ummīletvā olokesi, tato hatthaṁ pasāretvā phalaṁ gahetvā madditvā upasiṅghitvā pakkabhāvaṁ ñatvā paribhuñjitvā mukhagataṁ saha semhena assādetvā puna tatheva niddāyati. Tattha tassa purisassa ambarukkhamūle niddāyanakālo viya bhavaṅgasamaṅgikālo, ambapakkassa patitakālo viya ārammaṇassa pasādaghaṭṭanakālo, patanasaddena pabuddhakālo viya manodhātuyā bhavaṅgassa āvaṭṭitakālo, ummīletvā olokitakālo viya cakkhuviññāṇassa dassanakiccaṁ sādhanakālo, hatthaṁ pasāretvā gahitakālo viya vipākamanodhātuyā ārammaṇasampaṭicchanakālo, gahetvā madditakālo viya vipākamanoviññāṇadhātuyā ārammaṇassa santīritakālo, upasiṅghitakālo viya kiriyāmanoviññāṇadhātuyā vavatthāpitakālo, paribhuttakālo viya javanassa ārammaṇarasaanubhavitakālo, mukhagataṁ saha semhena assāditakālo viya tadārammaṇassa javanena anubhūtārammaṇaanubhavanakālo, puna niddāyanaṁ viya puna bhavaṅgakāloti evamettha upamāsaṁsandanaṁ veditabbaṁ.",
  "tika-abh08t31:46": "Ayaṁ pana upamā kiṁ dīpeti? Ārammaṇassa pasādaghaṭṭanameva kiccaṁ, kiriyāmanodhātuyā bhavaṅgāvaṭṭanameva kiccaṁ, pañcaviññāṇadhātūnaṁ dassanādikameva kiccaṁ, vipākamanoviññāṇadhātuyā sampaṭicchanameva kiccaṁ, vipākamanoviññāṇadhātuyā santīraṇameva kiccaṁ, kiriyāmanoviññāṇadhātuyā vavatthāpanameva kiccaṁ, javanasseva pana ārammaṇarasānubhavanaṁ tadārammaṇassa etena anubhūtasseva anubhavananti evaṁ kiccavasena dhammānaṁ aññamaññāsaṁkiṇṇataṁ dīpeti, evaṁ pavattamānaṁ pana cittaṁ ‘‘tvaṁ āvajjanaṁ nāma hohi, tvaṁ dassanādīsu aññataraṁ, tvaṁ sampaṭicchanaṁ nāmā’’tiādinā niyuñjake kārake asatipi cittaniyāmavaseneva pavattatīti veditabbaṁ. Taṁ pana cittaniyāmaṁ saddhiṁ utuniyāmādīhi paricchedāvasāne vakkhati. Ayaṁ tāva atimahantārammaṇe cittappavattivibhāvanā.",
  "tika-abh08t31:47": "Mahantārammaṇe pana tadārammaṇuppādassa abhāvato tasmiṁ āpāthagate vuttanayena javanapariyosānesu vīthicittesu uppannesu bhavaṅgapātova hoti, ārammaṇassa pana parikkhīṇāyukattā ekacittakkhaṇikappamāṇepi vā āyumhi sati samāsannamaraṇo viya puriso dubbalabhāvato tadārammaṇaṁ nuppajjati. Apica tadārammaṇamuppajjantaṁ niyamato dvikkhattumeva uppajjati, na ekavāraṁ. Ekacittakkhaṇāvasiṭṭhe ca ārammaṇe ekasmiṁ tadārammaṇe uppannesu dutiyassa uppajjanakāle tassa niruddhattā nuppajjati. Na hi dvīsu tadārammaṇesu ekaṁ paccuppannārammaṇaṁ, ekaṁ atītārammaṇaṁ hoti, tasmā dutiyassa anuppattiyā paṭhamampi nuppajjatīti. Majjhimaṭṭhakathāyaṁ pana sakimpi tadārammaṇassa pavatti vuttā. Paramatthavinicchayepi ca tameva vādaṁ sampaṭicchitvā ‘‘sakiṁ dve vā tadālamba’’nti (parama. vi. 116) vuttaṁ. Abhidhammaṭṭhakathāyaṁ pana ‘‘cittappavattigaṇanāyaṁ sabbavāresu dve eva cittavārāni āgatānī’’ti vatvā taṁ na sampaṭicchitaṁ, tasmā mahantārammaṇe javanāvasāne bhavaṅgapātova hoti, natthi tadārammaṇuppādo, ayañca tadārammaṇehi tucchatāya ‘‘moghavāro’’ti vuccati.",
  "tika-abh08t31:48": "Parittārammaṇe javanuppādassapi abhāvato santīraṇāvasānesu vīthicittesu uppannesu tadanantaraṁ voṭṭhabbanameva āsevanaṁ labhitvā javanaṭṭhāne ṭhatvā dvikkhattuṁ pavattati, tato bhavaṅgapāto hoti. Voṭṭhabbanaṁ pana appatvā antarā cakkhuviññāṇādikaṁ patvā nivattissatīti netaṁ ṭhānaṁ vijjati. Javanaṁ pana ārammaṇassa appāyukabhāvena paridubbalattā nuppajjati. Tañhi uppajjamānaṁ sattacittakkhaṇāyukeyeva uppajjati, katipayacittakkhaṇāyuke pana paṭhamajavanameva nuppajjati. Tadanuppattiyañhi itarānipi nuppajjanti, tasmā parittārammaṇe natthi javanuppādoti ayaṁ dutiyo moghavāro aṭṭhakathāya vutto. Ṭīkākāro pana tathā asampaṭicchitvā aññathā dutiyamoghavāraṁ pakappeti. Vuttañhi tena tīsu moghavāresu dutiyamoghavāro upaparikkhitvā gahetabbo.",
  "tika-abh08t31:49": "Yadi hi anulome vedanāttike paṭiccavārādīsu ‘‘āsevanapaccayā na magge dve, namaggapaccayā āsevane dve’’ti ca vuttaṁ siyā, sopi moghavāro labbheyya. Yadi ca voṭṭhabbanampi āsevanapaccayo siyā, kusalākusalānampi siyā. Na hi āsevanapaccayaṁ laddhuṁ yuttassa āsevanapaccayabhāvī dhammo āsevanapaccayo hotīti avutto atthi. Voṭṭhabbanassa pana kusalākusalānaṁ āsevanapaccayabhāvo na vutto. ‘‘Kusalaṁ dhammaṁ paṭicca kusalo dhammo uppajjati nāsevanapaccayā. Akusalaṁ dhammaṁ paṭicca akusalo dhammo uppajjati nāsevanapaccayā’’ti vacanato paṭikkhittova. Athāpi siyā ‘‘asamānavedanānaṁ vasenevaṁ vutta’’nti, evampi yathā ‘‘āvajjanā kusalānaṁ khandhānaṁ, akusalānaṁ khandhānaṁ anantarapaccayena paccayo’’ti (paṭṭhā. 1.1.417) vuttaṁ, evaṁ ‘‘āsevanapaccayena paccayo’’tipi vattabbaṁ siyā. Jātibhedā na vuttanti ce, ‘‘bhūmibhinnassa kāmāvacarassa rūpāvacarādīnaṁ āsevanapaccayabhāvo viya jātibhinnassapi bhaveyyā’’ti vattabbo eva siyā, abhinnajātikassa ca vasena yathā ‘‘āvajjanā sahetukānaṁ khandhānaṁ anantarapaccayena paccayo’’ti vuttaṁ, evaṁ ‘‘āsevanapaccayena paccayo’’tipi vattabbaṁ siyā, na tu vuttaṁ, tasmā vedanāttikepi saṁkhittāya gaṇanāya ‘‘āsevanapaccayā namagge ekaṁ, namaggapaccayā āsevane eka’’nti evaṁ gaṇanāya niddhāriyamānāya voṭṭhabbanassa āsevanapaccayattābhāvā yathāvuttappakāro dutiyo moghavāro vīmaṁsitvā gahetabbo. Voṭṭhabbanaṁ pana vīthivipākasantatiyā āvaṭṭanato ‘‘āvajjanā’’icceva vuttaṁ. Tato visadisassa javanassa karaṇato manasikāro ca. Evañca katvā paṭṭhāne ‘‘voṭṭhabbanaṁ kusalānaṁ khandhānaṁ anantarapaccayena paccayo’’tiādi na vuttaṁ, ‘‘āvajjanā’’icceva vuttaṁ, tasmā voṭṭhabbanato catunnaṁ vā pañcannaṁ vā javanānaṁ ārammaṇapurejātaṁ bhavituṁ asakkontaṁ rūpādiāvajjanādīnaṁ paccayo bhavituṁ na sakkoti, ayametassa sabhāvoti javanāpāripūriyā dutiyo moghavāro dassetuṁ yutto siyāti.",
  "tika-abh08t31:50": "Ayañhi ācariyassa adhippāyo – yadi voṭṭhabbanampi āsevanapaccayo siyā, yathā ‘‘sukhāya vedanāya sampayuttaṁ dhammaṁ paṭicca sukhāya vedanāya sampayutto dhammo uppajjati āsevanapaccayā namaggapaccayā’’ti anulomapaccaniye, paccaniyānulome ca ‘‘sukhā…pe… namaggapaccayā āsevanapaccayā’’ti ca vuttaṁ hasituppādacittavasena, evampi voṭṭhabbanavasena ‘‘adukkhamasukhāya vedanāya sampayuttaṁ dhammaṁ paṭiccā’’tiādinā pubbe vuttanayena pāṭho siyā. Tathā ca sati vāradvayavasena gaṇanāya ‘‘āsevanapaccayā namagge dve, namaggapaccayā āsevane dve’’ti ca vattabbaṁ siyā, na pana vuttaṁ, ‘‘āsevanapaccayā namagge ekaṁ, namaggapaccayā āsevane eka’’nticceva vuttaṁ. Apica yadi hi voṭṭhabbanampi āsevanapaccayo siyā, dutiyamoghavāro viya purimavāresupi siyā. Tathā ca sati attano viya kusalākusalānampi siyā. Na hi āsevanapaccayaṁ laddhuṁ yuttassa āsevanapaccayabhāvī dhammo āsevanapaccayo hotīti avutto atthi ‘‘purimā purimā kusalā khandhā’’tiādinā anavasesato vuttattā, voṭṭhabbanassa pana avutto ‘‘abyākato dhammo kusalassa dhammassa āsevanapaccayena paccayo’’tiādivacanassa abhāvato. Na kevalaṁ avuttova, atha kho ‘‘kusalaṁ dhammaṁ paṭicca kusalo dhammo uppajjati, akusalaṁ dhammaṁ paṭicca akusalo dhammo uppajjatī’’ti phassādikusalākusaladhamme paṭicca sahajātādipaccayavasena kusalākusalassa uppattiṁ vatvā paṭhamajavanassa voṭṭhabbanato āsevanapaccayālābhaṁ sandhāya ‘‘nāsevanapaccayā’’ti paṭikkhittova.",
  "tika-abh08t31:51": "Athāpettha samodhānaṁ siyā, samānavedanānaṁ eva āsevanapaccayabhāvassa dassanato voṭṭhabbanena asamānavedanānaṁ kusalākusalānaṁ vasenāyaṁ paṭikkhepo katoti. Evampi sati yathā ‘‘āvajjanā kusalānaṁ khandhānaṁ akusalānaṁ khandhānaṁ anantarapaccayena paccayo’’ti vuttaṁ, evaṁ samānavedanāvasena ‘‘āsevanapaccayena paccayo’’tipi vattabbaṁ siyā. Atha voṭṭhabbanassa kusalākusalehi bhinnajātikattā tassa tesaṁ āsevanapaccayabhāvo na vuttoti ce. Yathā bhūmivasena bhinnassa gotrabhuvodānavasena ṭhitassa kāmāvacarassa rūpāvacarādīnaṁ āsevanabhāvo dissati, evaṁ jātivasena bhinnassa voṭṭhabbanassa āsevanapaccayabhāve na koci vibandho, apica abhinnavedanassa, abhinnajātikassa ca upekkhāsahagatamahākiriyacittassa vasena yathā ‘‘āvajjanā sahetukānaṁ khandhānaṁ anantarapaccayena paccayo’’ti vuttaṁ, evaṁ ‘‘āsevanapaccayena paccayo’’tipi vattabbaṁ siyā, na tu vuttaṁ, tasmā vedanāttikepi voṭṭhabbanassa āsevanapaccayattassa abhāvā voṭṭhabbanassa āsevanabhāvadassanavasena vutto dutiyo moghavāro vīmaṁsitvā gahetabbo. Voṭṭhabbanāvajjanānaṁ pana anatthantarabhāvato āvajjanāya ca kusalākusalānaṁ anantarapaccayabhāvassa vuttattā sati uppattiyaṁ voṭṭhabbanaṁ kāmāvacarakusalākusalakiriyājavanānaṁ ekantato anantarapaccayabhāveneva vatteyya, na pana aññathāti muñchāmaraṇāsannavelādīsu javanāpāripūriyā mandībhūtavegatāya ayaṁ dassetabboti.",
  "tika-abh08t31:52": "Ācariyadhammapālattherena panettha idaṁ vuttaṁ – ‘‘yaṁ javanabhāvappattaṁ, taṁ chinnamūlarukkhapupphaṁ viyā’’ti vakkhamānattā anupacchinnabhavamūlānaṁ pavattassa voṭṭhabbanassa kiriyabhāvo na siyā, vutto ca ‘‘yasmiṁ samaye manoviññāṇadhātu uppannā kiriyā nevakusalā, nākusalā, na ca kammavipākā upekkhāsahagatā’’ti, tasmā aṭṭhakathāyaṁ ‘‘javanaṭṭhāne ṭhatvā’’ti vacanaṁ javanassa uppajjanaṭṭhāne dvikkhattuṁ pavattitvā na javanabhāvenāti adhippāyena vuttaṁ, ‘‘āsevanaṁ labhitvā’’ti ca ‘‘āsevanaṁ viya āsevana’’nti vutte na koci virodhoti. Vipphārikassa pana sato dvikkhattuṁ pavattiyevettha āsevanasadisatā. Vipphārikatāya hi viññattisamuṭṭhāpakattañcassa vuccati. Vipphārikampi javanaṁ viya anekakkhattuṁ appavattiyā dubbalattā na nippariyāyato āsevanapaccayabhāvena pavatteyyāti na imassa pāṭhe āsevanattaṁ vuttaṁ . Aṭṭhakathāyaṁ pana pariyāyato vuttaṁ, yathā phalacittesu maggaṅgaṁ maggapariyāpannanti. Yadipi ‘‘javanāpāripūriyā…pe… yutto’’ti vuttaṁ, ‘‘āvajjanādīnaṁ paccayo bhavituṁ na sakkotī’’ti pana vuttattā cittappavattivasena paṭhamamoghavārato etassa na koci visesoti.",
  "tika-abh08t31:53": "Cakkhussāpāthamāgateti cakkhudvārassa yogyadesāvaṭṭhānavasena āpāthamāgate. Tāyāti manodhātuyā bhavaṅgāvaṭṭane pākaṭatāya kiriyāmanodhātuṁ paccāmasati. Āvaṭṭiteti santativasena pavattituṁ adatvā nivattite, pariṇāmite vā. Jātesu jāyateti sambandho. Gateti niruddhe. Tadevāti javanānubhūtameva iṭṭhārammaṇaṁ. Tenevāti javanaṁ hutvā niruddhena tena kāmāvacarakusalacittena. Tadārammaṇasaññitanti javanaggahiteyeva ārammaṇe pavattanato ‘‘brahmassaro’’tiādīsu viya tassa ārammaṇaṁ ārammaṇamassāti majjhapadalopavasena tadārammaṇanti saññitaṁ. Tulyatoti ārammaṇato visadisabhāvepi somanassasahagatādinā sadisattā. Mūlasadisaṁ bhavaṅgaṁ mūlabhavaṅgaṁ. Tadārammaṇampi bhavaṅgasabhāvattā ‘‘bhavaṅga’’nti vuccati yathā ‘‘sahetukaṁ bhavaṅgaṁ ahetukassa bhavaṅgassa anantarapaccayena paccayo’’ti (paṭṭhā. 3.1.102). Ettha hi paṭisandhicitte eva pavattiyaṁ ‘‘bhavaṅga’’nti vuccamāne na tassa hetuvasena bhedoti ‘‘sahetukaṁ bhavaṅgaṁ ahetukassa bhavaṅgassa anantarapaccayena paccayo’’ti na sakkā vattuṁ. Nāpi cetaṁ ‘‘sahetukaṁ cutiṁ ahetukapaṭisandhiñca sandhāya vutta’’nti sakkā viññātuṁ. Bhavassa aṅgabhāvābhāvato cuticittassa bhavaṅgavohārālābhatoti ‘‘sahetukaṁ bhavaṅga’’nti tadārammaṇaṁ vuttanti viññāyati. ‘‘Tadārammaṇasaññita’’nti vatvā ‘‘mūlabhavaṅganti vuccatī’’ti vuttattā nāmadvayampi imassa labbhatīti dīpitaṁ hoti.",
  "tika-abh08t31:54": "392.Tañcāti tadārammaṇañca. Etthāti imesu vīthicittesu. Gaṇanūpagacittānīti vipākagaṇanūpagacittāni.",
  "tika-abh08t31:55": "394.Asamānattāti asaṅkhārikabhāvena asamānattā.",
  "tika-abh08t31:56": "396. Purimāni pañca vipākacittāni iminā saddhiṁ cha hontīti sambandho. Ettha ca yebhuyyato iṭṭhārammaṇe somanassappavattivasena somanassasahagatajavanānantarameva somanassatadārammaṇaṁ vuttaṁ. Javanassa pana pakappetvā ārammaṇaggahaṇasabbhāvato, vipākassa ca tadabhāvato iṭṭhārammaṇe upekkhāsahagatajavanesupi javitesu somanassasahagatameva tadārammaṇaṁ hoti.",
  "tika-abh08t31:57": "399-403.Tasmiṁ dvāreti tasmiṁyeva cakkhudvāre. Vedanā parivattatīti kammassa somanassasahagatabhāvepi ārammaṇassa iṭṭhamajjhattatāya somanassavedanā parivattitvā upekkhāvedanā hoti. Atha vā heṭṭhā vipākavedanāya somanassabhāvepi iṭṭhārammaṇassa majjhattabhāvena taṁvasena vedanā parivattatīti attho.",
  "tika-abh08t31:58": "Javanesu javitesūti sambandho. ‘‘Javitesu catūsvapī’’ti vā pāṭho. Jāyareti tadārammaṇavasena jāyanti. Vedanāyāti vedanāya karaṇabhūtāya. Asamānattāti paṭisandhiyā saha asamānattā. Purimehīti heṭṭhā vuttatadārammaṇacatukkato. Atha vā ‘‘purimehi asamānattā’’ icceva yojanā. Purimehi saha asamānabhāve vutte tesaṁ sandhiyā saha asamānabhāvopi vuttova hotīti cattāri nāmato piṭṭhibhavaṅgāni ca hontīti yojanā. Ca-saddena āgantukabhavaṅgāni, tadārammaṇāni ca hontīti dasseti. Etthāpi ca yebhuyyena iṭṭhamajjhattārammaṇe upekkhāsahagatajavanassa uppajjanato upekkhāsahagatajavanānantarameva upekkhāsahagatatadārammaṇaṁ vuttaṁ, heṭṭhā vuttanayena pana upekkhāsahagatatadārammaṇaṁ hoti. Ñāṇasampayuttādīsu javitesu ñāṇavippayuttatadārammaṇānaṁ sambhavo heṭṭhā vuttanayena veditabbo. Kiñcāpi asaṅkhārasasaṅkhāravidhānaṁ javanavasena vuttaṁ, tathāpi utubhojanādipaccayānaṁ dubbalabhāve javanasseva asaṅkhārikattābhāvato asaṅkhārajavanāvasāne asaṅkhārameva tadārammaṇaṁ hoti, na sasaṅkhāranti niyamo. Paccayassa pana balavabhāve satipi paresaṁ ussāhabalena sasaṅkhārassa javanassa sambhavato sasaṅkhārajavanāvasāne sasaṅkhārameva tadārammaṇaṁ hoti, sasaṅkhārikattābhāvato asaṅkhārajavanāvasāne asaṅkhāramevāti niyamo natthīti asaṅkhārajavanāvasāne asaṅkhārampi sasaṅkhārampi tadārammaṇaṁ hoti, sasaṅkhārajavanāvasāne sasaṅkhārampi asaṅkhārampi tadārammaṇaṁ hoti.",
  "tika-abh08t31:59": "Pañcimānīti iṭṭhamajjhattārammaṇe vuttāni upekkhāsahagatasantīraṇādīni pañca vipākāni. Purimehi sattahīti iṭṭhārammaṇe vuttehi cakkhuviññāṇādīhi sattahi viniddise cakkhudvārasminti adhippāyo.",
  "tika-abh08t31:60": "405-6.Ekāyacetanāyāti ekāya tihetukasomanassasahagataasaṅkhārikacetanāya. Evaṁ samasaṭṭhi vipākāni uppajjantīti sambandho. Yasmā pana cakkhudvārādīsu anuppajjitvā sotadvārādīsuyeva uppajjamānā sotaviññāṇādayo viya pañcasu dvāresu anuppajjitvā manodvāreyeva uppajjamāno kāmāvacaravipāko natthi, tasmā manodvāre vipākappavatti na vuttā. Atha vā cakkhudvāre gahitānameva manodhātumanoviññāṇadhātūnaṁ sotadvārādīsupi gahaṇena pañcadvāresu gahitāya manoviññāṇadhātuyā manodvārepi gahaṇanayadassanaṁ kataṁ hoti, evaṁ sati chasu dvāresupi samasattati vipākāni honti. Atha vā manodvāre labbhamānāyapi pañcadvārappavattāya manoviññāṇadhātuyā manodvāre aggahaṇena sotadvārādīsu labbhamānānampi cakkhudvāre gahitamanodhātumanoviññāṇadhātūnaṁ sotadvārādīsu aggahaṇassa nayadassanaṁ kataṁ hoti, evaṁ sati pañcadvāresu soḷasa vipākāni honti. Evañca katvā vuttaṁ ‘‘gahitāggahaṇenā’’tiādi.",
  "tika-abh08t31:61": "408-9.Tīhi vipākehīti tehi tīhi kusalacittehi samānehi tīhi vipākehi dinnāya paṭisandhiyāti sambandho. Upekkhāsahitadvayeti upekkhāsahagatapaṭisandhiyugaḷe. Idha ṭhatvā nāḷiyantūpamā veditabbā. Kathaṁ? Ucchupīḷanasamaye kira ekasmā gāmā ekādasa yantavāhā nikkhamitvā ekaṁ ucchuvāṭaṁ disvā tassa paripakkabhāvaṁ ñatvā ucchusāmikaṁ upasaṅkamitvā ‘‘yantavāhā maya’’nti ārocesuṁ. So ‘‘ahaṁ tumheyeva pariyesissāmī’’ti ucchusālaṁ gahetvā agamāsi. Te tattha nāḷiyantaṁ yojetvā ‘‘mayaṁ ekādasa janā aparampi ekaṁ laddhuṁ vaṭṭati, vattanena gaṇhathā’’ti āhaṁsu. Ucchusāmiko ‘‘ahameva sahāyo bhavissāmī’’ti ucchusālaṁ pūrāpetvā tesaṁ sahāyo ahosi. Te attano attano kiccāni katvā phāṇitapācakena ucchurase pakke guḷe baddhe ucchusāmikena tulayitvā bhāgesu dinnesu attano attano bhāgaṁ ādāya sālaṁ sālasāmikaṁ paṭicchāpetvā eteneva upāyena aparāsupi catūsu sālāsu kammaṁ katvā pakkamiṁsu. Tattha pañca yantasālā viya pañca pasādā daṭṭhabbā, pañca ucchuvāṭā viya pañca ārammaṇāni, ekādasa vicaraṇakayantavāhā viya ekādasa vipākacittāni, pañca ucchusālasāmino viya pañca viññāṇāni, paṭhamakasālāya sālasāmikena saddhiṁ dvādasannaṁ janānaṁ ekato hutvā katakammānaṁ bhāgaggahaṇakālo viya ekādasannaṁ vipākacittānaṁ cakkhuviññāṇena saddhiṁ ekato hutvā cakkhudvāre rūpārammaṇe sakasakakiccakaraṇakālo, sālasāmikassa sālāya sampaṭicchitakālo viya cakkhuviññāṇassa dvārasaṅkantiakaraṇaṁ, dutiyatatiyacatutthapañcamasālāya dvādasannaṁ ekato hutvā katakammānaṁ bhāgaggahaṇakālo viya ekādasannaṁ vipākacittānaṁ kāyaviññāṇena saddhiṁ ekato hutvā kāyadvāre phoṭṭhabbārammaṇe sakasakakiccakaraṇakālo, sāmikassa sampaṭicchitakālo viya kāyaviññāṇassa dvārasaṅkantiakaraṇaṁ veditabbaṁ.",
  "tika-abh08t31:62": "414.Assāti imassa bījassa. Hetupavattitoti paccayappavattito.",
  "tika-abh08t31:63": "415. Idāni tihetukomakakammena gahitaduhetukapaṭisandhikassa vipākappavatti duhetukukkaṭṭhena gahitaduhetukapaṭisandhikassa vipākappavattiyā samānāti taṁ ṭhapetvā duhetukakammena gahitaduhetukapaṭisandhikasseva vipākappavattiṁ dassetuṁ ‘‘duhetukena kammenā’’tiādi vuttaṁ.",
  "tika-abh08t31:64": "418-9. Duhetukapaṭisandhikassa kāmāvacaratihetukajavanānaṁ sambhavepi kammasarikkhakāneva javanāni dassetuṁ ‘‘somanassa…pe… duhetuke’’ti vuttaṁ. Tihetukajavanāvasānepi panassa paṭisandhidāyakakammaṁ tihetukavipākadāne asamatthanti tihetukatadārammaṇābhāvato, javanassa ca kammasarikkhakahetuvasena duhetukabhāvato duhetukatadārammaṇameva hoti.",
  "tika-abh08t31:65": "424.Imāni ca bhavaṅgānīti imāni cattāri mūlāgantukapiṭṭhibhavaṅgāni. Aṭṭha hīti aṭṭheva.",
  "tika-abh08t31:66": "426.Sotaghānādināti sotaghānādiviññāṇehi. Etthāpi ambopamā pākaṭikāva. Yantavāhopamāya panettha satta yantavāhā tehi hatthayante nāma sajjite sālasāmikaṁ aṭṭhamaṁ katvā vuttanayānusāreneva yojanā veditabbā.",
  "tika-abh08t31:67": "434-6.Vuddhimupetassāti mātukucchito nikkhamitvā saṁvarāsaṁvare paṭṭhapetuṁ samatthabhāvena vuḍḍhippattassa. Kiñcāpi ahetukapaṭisandhikassa kammasarikkhakajavanameva dassetuṁ ‘‘duhetūnaṁ…pe… vasānasmi’’nti vuttaṁ. Tihetukajavanampi pana tesaṁ javati, javanassa duhetukabhāvepi kammassa duhetukavipākadāne asamatthatāya ‘‘ahetuka…pe… jāyate’’ti vuttaṁ.",
  "tika-abh08t31:68": "443-8.‘‘Ahetupaṭisandhissā’’tiādīsu adhippāyo heṭṭhā āgatova. Apāyesu paṭisandhidāyakakammena paṭisandhito hīnatadārammaṇassa anipphannato tassa labbhamānaṭṭhānameva dassetuṁ ‘‘sugatiya’’nti vuttaṁ, kāmāvacarasugatiyanti attho. Tenāti tena jātapaṭisandhivipākena. ‘‘Catūsu apāyesu labbhatī’’ti vatvā tassa visayadassanatthaṁ ‘‘thero nerayikāna’’ntiādi vuttaṁ. Theroti nirayacārikāya pākaṭattā mahāmoggallānattheramāha. Niraye bhavā nerayikā. Dhammaṁ desetīti niraye padumaṁ māpetvā padumakaṇṇikāya nisinno dhammaṁ deseti. Vassatīti antohetvatthaṁ katvā vuttaṁ, vassāpetīti attho. Theraṁ disvāti therassa dassanahetu. Iminā indanīlapaṭimāvaṇṇassa therassa iṭṭhārammaṇabhāvena kusalavipākacakkhuviññāṇuppattiyā kāraṇaṁ dasseti. Esa nayo ‘‘dhammaṁ sutvā’’tiādīsupi. Gandhanti tena māpitagandhaṁ. Aṭṭhakathāyaṁ pana ‘‘candanavane divāvihāraṁ nisinnassa cīvaragandha’’nti (dha. sa. aṭṭha. 498 vipākuddhārakathā) vuttaṁ. Ghāyatanti ghāyantānaṁ. Santīraṇadvayanti atiiṭṭhamajjhattassa gandhādino vasena santīraṇadvayaṁ. Kusalavipākānaṁ, iṭṭhārammaṇassa ca niraye sambhavadīpanena sesāpāyattayepi sambhavo dassitova hoti.",
  "tika-abh08t31:69": "450. Niyamoyeva niyamattaṁ, tadārammaṇacittampi javanena niyāmitanti vuttaniyamoti attho. Kusalaṁ pana sandhāyāti kusalajavanaṁ sandhāya dīpitaṁ aṭṭhakathāyaṁ, kusalassa viya akusalassa sadisavipākābhāvatoti adhippāyo. Ettha ca kusalajavanānantaraṁ sahetukatadārammaṇasseva vacanaṁ. Javanassa kammasarikkhakahetuvasena sahetukattā javanānurūpato vuttaṁ. Paricitavasena pana aññakammenāpi taṁ ahetukatadārammaṇaṁ na hotīti na vattabbaṁ. Na hi paṭisandhijanakameva kammaṁ tadārammaṇaṁ janeti, atha kho aññakammampi paṭisandhidāyakakammena nibbattetabbatadārammaṇato visadisampi nibbattetīti. Akusalajavanānantarañca ahetukatadārammaṇampi javanassa kammasarikkhakahetukattā tadanurūpato vuttaṁ. Yathāvuttanayena pana sahetukatadārammaṇampi na hotīti natthi.",
  "tika-abh08t31:70": "456-7. Ettāvatā tipiṭakacūḷanāgattheravāde soḷasa vipākacittāni saddhiṁ dvādasakamaggena ceva ahetukaṭṭhakena ca vibhāvetvā moravāpivāsimahādattattheravāde visesābhāvato taṁ anāmasitvā mahādhammarakkhitattheravāde kusalākusalakiriyavasena piṇḍitvā dassitānaṁ piṇḍajavanānaṁ vasena tadārammaṇaṁ dassetuṁ ‘‘somanassayute citte’’tiādi vuttaṁ. Somanassa…pe… javiteti iṭṭhārammaṇe kusalākusalakiriyābyākatavasena somanassayutesu terasasu javanacittesu javitesu. Gavesitabbā…pe… mānasāti heṭṭhā vuttanayena somanassasahagatāni pañceva tadārammaṇacittāni gavesitabbāni. Upekkhā…pe… javitesūti kusalākusalakiriyavasena cuddasasu upekkhāsahagatajavanacittesu javitesu. Cha gavesitabbānīti upekkhāsahagatāni cha eva gavesitabbāni. Khīṇāsavānaṁ pahīnavipallāsatāya kiriyājavanaṁ iṭṭhārammaṇe upekkhāsahagataṁ na hotīti somanassasahagatakiriyājavanesu javitesu somanassasahagatatadārammaṇameva hoti. Iṭṭhamajjhatte, aniṭṭhādīsu ca somanassabhāvato upekkhāsahagatakiriyājavanesu javitesu upekkhāsahagatatadārammaṇamevāti idamettha sanniṭṭhānaṁ. Sekhaputhujjanānaṁ pana appahīnavipallāsatāya iṭṭhamajjhatte, aniṭṭhaaniṭṭhamajjhattārammaṇe ca somanassasahagatajavanaṁ uppajjatīti somanassasahagatajavanāvasāne somanassasahagatatadārammaṇameva hoti, natthi upekkhāsahagatanti nāyaṁ niyamo. Iṭṭhārammaṇepi vuttanayānusārena yojetabbaṁ. Tenetaṁ vuccati –",
  "tika-abh08t31:71": "‘‘Parittakusalādosa-pāpasātakriyājavā;",
  "tika-abh08t31:72": "Pañcasvekaṁ tadālambaṁ, sukhitesu yathārahaṁ.",
  "tika-abh08t31:73": "‘‘Pāpā kāmasubhā ceva, sopekkhā ca kriyājavā;",
  "tika-abh08t31:74": "Sopekkhesu tadālambaṁ, chasvekamanurūpato’’ti.",
  "tika-abh08t31:75": "458-62. Duhetukāhetukānaṁ vipākāvaraṇehi samannāgatattā jhānuppādoyeva natthīti āha ‘‘tihetusomanassenā’’ti. Jhānato parihīnassāti uppāditalokiyajjhānato parihīnassa. Vippaṭisārinoti ‘‘mahantena vāyāmena uppādito me paṇītadhammo naṭṭho’’ti uppannavippaṭisāravantassa. Kiṁ…pe… mānasanti ayaṁ anumatipucchā, tadārammaṇamānasaṁ jāyate kiṁ, na vāti ayañhettha attho. Bhavaṅgapāto vā hotu tadārammaṇaṁ vā, ko ettha vibandhoti āha ‘‘paṭṭhāne paṭisiddhā’’tiādi. Avacanameva paṭisedhoti katvā āha ‘‘paṭisiddhā’’ti . Yadi somanassānantaraṁ domanassaṁ, domanassānantaraṁ somanassaṁ vā uppajjeyya, tadā ‘‘sukhāya vedanāya sampayutto dhammo adukkhamasukhāya vedanāya sampayuttassa dhammassa anantarapaccayena paccayo’’tiādi (paṭṭhā. 1.2.45) viya ‘‘sukhāya vedanāya sampayutto dhammo dukkhāya vedanāya sampayuttassa dhammassa anantarapaccayena paccayo, dukkhāya vedanāya…pe… sukhāya vedanāya…pe… paccayo’’ti vattabbaṁ siyā, tathā gaṇanavāre ekekavedanāsampayuttassa attanā samānavedanāsampayuttassa, itaravedanādvayasamaṅgissa ca paccayabhāvaṁ sandhāya ‘‘anantare navā’’ti vattabbaṁ siyā, na ca panevaṁ pāḷi āgatā. Domanassasomanassavedanāya sampayuttānaṁ pana aññamaññaanantarapaccayavasena gaṇanadvayaṁ parihāpetvā ‘‘anantare sattā’’ti vuttaṁ, tasmā yathādhammasāsane avacanampi paṭisedhasadisaṁ abhāvasseva dīpanatoti vuttaṁ ‘‘paṭisiddhā’’ti. Assa vā anantaraṁ domanassassa uppattīti sambandho. Assāti somanassassa.",
  "tika-abh08t31:76": "Evaṁ bhavaṅgapātābhāve kāraṇaṁ vatvā puna tadārammaṇābhāvaṁ dassento āha ‘‘mahaggata’’ntiādi. Tattheva paṭisiddhanti ‘‘parittārammaṇo dhammo mahaggatārammaṇassa dhammassa kammapaccayena paccayo’’ti vacanābhāvato tattheva paṭṭhāne paṭisiddhaṁ. Kiṁ nu kātabbanti kiṁ kātabbaṁ. Na hi sakkā ettakena ‘‘acittako’’ti vattunti adhippāyo. Ettha ca mahaggatārammaṇameva domanassajavanaṁ nidassanavasena vuttaṁ. Iṭṭhārammaṇabhūte pana buddhādiārammaṇepi domanassajavane javite somanassapaṭisandhikassa tadārammaṇasambhavo, bhavaṅgapāto vā natthi.",
  "tika-abh08t31:77": "464-5. Iṭṭhārammaṇe upekkhāsahagatatadārammaṇassa domanassānantarañca somanassassa abhāvato ‘‘upekkhāsahitā hetū’’tiādinā ācariyena vutte puna codako anubandhanto āha ‘‘āvajjanaṁ kimassā’’ti. Ācariyo pana kimettha āvajjanagavesanena, tena vināva idaṁ cittaṁ uppajjatīti dīpento āha ‘‘natthi ta’’nti. Puna codako āvajjanena vinā cittappavattiṁ avisahanto āha ‘‘taṁ jāyate katha’’nti. Evaṁ pana vutte ācariyo kimettha āvajjanena, kiñca āvajjanena vinā cittappavatti natthīti idaṁ na ekantikanti dīpetuṁ nirāvajjanacittānaṁ sambhavaṁ dassento āha ‘‘bhavaṅgāvajjanāna’’ntiādi, bhavaṅgāvajjanānaṁ kiṁ āvajjanaṁ, nanu natthevāti adhippāyo. Nanu ca bhavaṅgāvajjanāni tāva sakasakavisayesu ninnattā āvajjanena vinā uppattiyaṁ bahulaṁ ciṇṇattāva uppajjanti, ayaṁ pana kathaṁ uppajjatīti idaṁ anuyogaṁ sandhāya puna nirāvajjanacittāni dassento āha ‘‘maggassā’’tiādi. Maggassa lokuttaramaggassa cittassa. Anantarassa phalassa cāti maggānantarassa phalassa ca atthāya kiṁ āvajjananti sambandho. Evaṁ natthīti yathā etesaṁ, evametassāpi natthi.",
  "tika-abh08t31:78": "Ānandācariyo panettha ariyamaggacittaṁ, maggānantarāni phalāni ca parikammāvajjanena sāvajjanāni samānāni asatipi nirāvajjanuppattiyaṁ ninnādibhāve uppattiyā nidassanamattavasena vuttānīti vaṇṇeti. Ayaṁ hissa adhippāyo – yadi hi nibbānārammaṇāvajjanābhāvaṁ sandhāya vuttāni siyuṁ, gotrabhuvodānāni dassitabbāni siyuṁ teheva etesaṁ nirāvajjanatāsiddhito, phalasamāpattikāle ca ‘‘parittārammaṇaṁ mahaggatārammaṇaṁ anulomaṁ phalasamāpattiyā anantarapaccayena paccayo’’ti vacanato samānārammaṇāvajjanarahitattā maggānantarāni phalacittānīti evaṁ samāpattiphalacittāni na vajjetabbāni siyuṁ, gotrabhuvodānāni pana yadipi nibbāne ciṇṇāni, samudācitāni ca na honti, ārammaṇantare ciṇṇasamudācitāneva. Phalasamāpatticittāni ca maggavīthito uddhaṁ tadatthaṁ parikammasabbhāvāti tesaṁ gahaṇaṁ na kataṁ. Anulomānantarañca phalasamāpatticittaṁ ciṇṇasamudācitaṁ, na nevasaññānāsaññānantaraṁ maggānantarassa viya tadatthaṁ parikammābhāvāti ‘‘nirodhā vuṭṭhahantassā’’ti tañca nidassitanti.",
  "tika-abh08t31:79": "467. ‘‘Kimassārammaṇa’’nti vatvā nirāvajjanabhāvaṁ viya anārammaṇabhāvampi vadeyyāti tabbhāvadassanena attano vacanaṁ sādhento āha ‘‘vinā ārammaṇenā’’tiādi. Yaṁ kiñcīti yaṁ kiñci paricitapubbaṁ ārammaṇaṁ ārabbha. Nanu ca tadārammaṇikaṁ siyāti vuttaṁ, tadārammaṇañca javanārammaṇameva gaṇhāti itarathā tadārammaṇabhāvāyogatoti kathamassā parittārammaṇanti? Saccaṁ, kāmāvacaravipākacittānaṁ ekantaparittārammaṇattā nāssā mahaggatārammaṇabhāvo yutto, ‘‘tadārammaṇa’’nti ca tadārammaṇaṭṭhāne uppattiṁ gahetvā vuttaṁ, na tassā tadārammaṇakiccasambhavato. Kena carahi kiccenāyaṁ uppajjatīti? Tadārammaṇakiccaṁ tāva yathāvuttakāraṇatova natthi, nāpi santīraṇakiccaṁ tathā appavattanato. Paṭisandhicutīsu vattabbameva natthi. Pārisesato pana bhavassa aṅgabhāvato bhavaṅgakiccanti yuttaṁ siyā, paṭisandhibhūtameva cittaṁ bhavaṅganti idaṁ yebhuyyavasena vuccatīti. Ācariyadhammapālattherenāpi hi ayamattho dassitova.",
  "tika-abh08t31:80": "468-73. Avijjamāne kārake kathaṁ kassaci nirāvajjanappavattikassa sāvajjanabhāvenāti codanaṁ sandhāya cittaniyāmanibbattametanti dassetuṁ ‘‘utubījaniyāmo cā’’tiādi vuttaṁ. Utubījaniyāmo cāti utuniyāmo ceva bījaniyāmo ca, utusabhāvaniyāmo bījasabhāvaniyāmoti vuttaṁ hoti. Kammadhammānaṁ niyāmo eva kammadhammaniyāmatā. Ekappahārenāti taṁ taṁ utusamayamanatikkamitvā ekasmiṁyeva kāle. Phalapupphādīti ādi-saddena pallavādīnaṁ saṅgaho. Sabbesanti tasmiṁ samaye phalādinibbattanakānaṁ sabbesaṁ. Taṁtaṁtulyaphalubbhavoti tehi tehi bījehi sadisānaṁ phalānaṁ nibbatti, tesaṁ tesaṁ bījānaṁ anurūpaphalanibbattīti attho. ‘‘Kulatthagacchassa uttaraggabhāvo, dakkhiṇavalliyā dakkhiṇarukkhapariharaṇaṁ, sūriyāvattapupphānaṁ sūriyābhimukhabhāvo, māluvalatāya rukkhābhimukhagamana’’nti evamādīnipi ettheva samodhānaṁ gacchanti. Chiddattanti chiddavantabhāvo, chiddaṁyeva vā. Bījajoti bījasambhavo niyāmo. Yato detīti yato yato paccayabhāvaniyāmato deti. Ayanti ayaṁ attano anurūpassa, sadisassa, visadisassa ca phalassa nibbattane niyāmo. Apica –",
  "tika-abh08t31:81": "‘‘Na antalikkhe na samuddamajjhe,",
  "tika-abh08t31:82": "Na pabbatānaṁ vivaraṁ pavissa;",
  "tika-abh08t31:83": "Na vijjatī so jagatippadeso,",
  "tika-abh08t31:84": "Yatthaṭṭhito mucceyya pāpakammā’’ti. (dha. pa. 127) –",
  "tika-abh08t31:85": "Imissā gāthāya aṭṭhuppattiyaṁ āgataṁ tiṇakalāpassa gahitaaggino uṭṭhahitvā ākāse gacchato kākassa gīvāya paṭimuccanaṁ, nāvikassa bhariyāya vālukaghaṭaṁ kaṇṭhe bandhitvā samuddudake pakkhipanaṁ, pabbatakūṭassa patitvā leṇe vasantānaṁ bhikkhūnaṁ dvārapidahananti taṁtaṁkammasarikkhakavipākanibbattanampi kammaniyāmoyevāti veditabbaṁ. Jātiyanti paṭisandhiggahaṇe ceva mātukucchito nikkhamane ca, nidassanamattañcetaṁ abhisambodhidhammacakkappavattanādīsupi medanīkampanādikassa sambhavato. Bodhisattassāti pacchimabhavikabodhisattassa. Medanīkampanādikanti pathavīkampanādikaṁ dvattiṁsapubbanimittaṁ. Visesattamanekampīti pubbanimittato aññaṁ tadā pātubhūtaṁ sabbaṁ acchariyaṁ. Uppattāvajjanādīnanti ‘‘tvaṁ āvajjanaṁ hohi, tvaṁ dassana’’ntiādinā niyuñjakassa abhāvepi taṁtaṁkiccavasena tesaṁ tesaṁ uppatti.",
  "tika-abh08t31:86": "474. Hadaye andhakāro viyāti hadayandhakāro, sammohoti attho, tassa viddhaṁsanaṁ pahānakaraṇanti hadayandhakāraviddhaṁsanaṁ. Payuttoti anupādāparinibbānaṁ appatvā anosakkamānena vīriyena vīriyavā. Mohandhakārāpagamanti arahattamāha.",
  "tika-abh08t31:87": "Iti abhidhammatthavikāsiniyā nāma",
  "tika-abh08t31:88": "Abhidhammāvatārasaṁvaṇṇanāya",
  "tika-abh08t31:89": "Vipākacittappavattiniddesavaṇṇanā niṭṭhitā."
}