{
  "sn44.1:0.1": "Saṁyutta Nikāya 44.1 ",
  "sn44.1:0.2": "1. Abyākatavagga ",
  "sn44.1:0.3": "Khemāsutta ",
  "sn44.1:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn44.1:1.2": "Tena kho pana samayena khemā bhikkhunī kosalesu cārikaṁ caramānā antarā ca sāvatthiṁ antarā ca sāketaṁ toraṇavatthusmiṁ vāsaṁ upagatā hoti. ",
  "sn44.1:1.3": "Atha kho rājā pasenadi kosalo sāketā sāvatthiṁ gacchanto, antarā ca sāketaṁ antarā ca sāvatthiṁ toraṇavatthusmiṁ ekarattivāsaṁ upagacchi. ",
  "sn44.1:1.4": "Atha kho rājā pasenadi kosalo aññataraṁ purisaṁ āmantesi: ",
  "sn44.1:1.5": "“ehi tvaṁ, ambho purisa, toraṇavatthusmiṁ tathārūpaṁ samaṇaṁ vā brāhmaṇaṁ vā jāna yamahaṁ ajja payirupāseyyan”ti. ",
  "sn44.1:2.1": "“Evaṁ, devā”ti kho so puriso rañño pasenadissa kosalassa paṭissutvā kevalakappaṁ toraṇavatthuṁ āhiṇḍanto nāddasa tathārūpaṁ samaṇaṁ vā brāhmaṇaṁ vā yaṁ rājā pasenadi kosalo payirupāseyya. ",
  "sn44.1:2.2": "Addasā kho so puriso khemaṁ bhikkhuniṁ toraṇavatthusmiṁ vāsaṁ upagataṁ. ",
  "sn44.1:2.3": "Disvāna yena rājā pasenadi kosalo tenupasaṅkami; upasaṅkamitvā rājānaṁ pasenadiṁ kosalaṁ etadavoca: ",
  "sn44.1:3.1": "“Natthi kho, deva, toraṇavatthusmiṁ tathārūpo samaṇo vā brāhmaṇo vā yaṁ devo payirupāseyya. ",
  "sn44.1:3.2": "Atthi ca kho, deva, khemā nāma bhikkhunī, tassa bhagavato sāvikā arahato sammāsambuddhassa. ",
  "sn44.1:3.3": "Tassā kho pana ayyāya evaṁ kalyāṇo kittisaddo abbhuggato: ",
  "sn44.1:3.4": "‘paṇḍitā, viyattā medhāvinī bahussutā cittakathā kalyāṇapaṭibhānā’ti. ",
  "sn44.1:3.5": "Taṁ devo payirupāsatū”ti. ",
  "sn44.1:4.1": "Atha kho rājā pasenadi kosalo yena khemā bhikkhunī tenupasaṅkami; upasaṅkamitvā khemaṁ bhikkhuniṁ abhivādetvā ekamantaṁ nisīdi. Ekamantaṁ nisinno kho rājā pasenadi kosalo khemaṁ bhikkhuniṁ etadavoca: ",
  "sn44.1:4.2": "“kiṁ nu kho, ayye, hoti tathāgato paraṁ maraṇā”ti? ",
  "sn44.1:4.3": "“Abyākataṁ kho etaṁ, mahārāja, bhagavatā: ",
  "sn44.1:4.4": "‘hoti tathāgato paraṁ maraṇā’”ti. ",
  "sn44.1:4.5": "“Kiṁ panayye, na hoti tathāgato paraṁ maraṇā”ti? ",
  "sn44.1:4.6": "“Etampi kho, mahārāja, abyākataṁ bhagavatā: ",
  "sn44.1:4.7": "‘na hoti tathāgato paraṁ maraṇā’”ti. ",
  "sn44.1:4.8": "“Kiṁ nu kho, ayye, hoti ca na ca hoti tathāgato paraṁ maraṇā”ti? ",
  "sn44.1:4.9": "“Abyākataṁ kho etaṁ, mahārāja, bhagavatā: ",
  "sn44.1:4.10": "‘hoti ca na ca hoti tathāgato paraṁ maraṇā’”ti. ",
  "sn44.1:4.11": "“Kiṁ panayye, neva hoti na na hoti tathāgato paraṁ maraṇā”ti. ",
  "sn44.1:4.12": "“Etampi kho, mahārāja, abyākataṁ bhagavatā: ",
  "sn44.1:4.13": "‘neva hoti na na hoti tathāgato paraṁ maraṇā’”ti. ",
  "sn44.1:5.1": "“‘Kiṁ nu kho, ayye, hoti tathāgato paraṁ maraṇā’ti, iti puṭṭhā samānā: ",
  "sn44.1:5.2": "‘abyākataṁ kho etaṁ, mahārāja, bhagavatā—",
  "sn44.1:5.3": "hoti tathāgato paraṁ maraṇā’ti vadesi. ",
  "sn44.1:5.4": "‘Kiṁ panayye, na hoti tathāgato paraṁ maraṇā’ti iti puṭṭhā samānā: ",
  "sn44.1:5.5": "‘etampi kho, mahārāja, abyākataṁ bhagavatā—",
  "sn44.1:5.6": "na hoti tathāgato paraṁ maraṇā’ti vadesi. ",
  "sn44.1:5.7": "‘Kiṁ nu kho, ayye, hoti ca na ca hoti tathāgato paraṁ maraṇā’ti iti puṭṭhā samānā: ",
  "sn44.1:5.8": "‘abyākataṁ kho etaṁ, mahārāja, bhagavatā—",
  "sn44.1:5.9": "hoti ca na ca hoti tathāgato paraṁ maraṇā’ti vadesi. ",
  "sn44.1:5.10": "‘Kiṁ panayye, neva hoti na na hoti tathāgato paraṁ maraṇā’ti iti puṭṭhā samānā: ",
  "sn44.1:5.11": "‘etampi kho, mahārāja, abyākataṁ bhagavatā—",
  "sn44.1:5.12": "neva hoti na na hoti tathāgato paraṁ maraṇā’ti vadesi. ",
  "sn44.1:5.13": "Ko nu kho, ayye, hetu, ko paccayo yenetaṁ abyākataṁ bhagavatā”ti? ",
  "sn44.1:6.1": "“Tena hi, mahārāja, taññevettha paṭipucchissāmi. Yathā te khameyya tathā naṁ byākareyyāsi. ",
  "sn44.1:6.2": "Taṁ kiṁ maññasi, mahārāja, ",
  "sn44.1:6.3": "atthi te koci gaṇako vā muddiko vā saṅkhāyako vā yo pahoti gaṅgāya vālukaṁ gaṇetuṁ—",
  "sn44.1:6.4": "ettakā vālukā iti vā, ettakāni vālukasatāni iti vā, ettakāni vālukasahassāni iti vā, ettakāni vālukasatasahassāni iti vā”ti? ",
  "sn44.1:6.5": "“No hetaṁ, ayye”. ",
  "sn44.1:6.6": "“Atthi pana te koci gaṇako vā muddiko vā saṅkhāyako vā yo pahoti mahāsamudde udakaṁ gaṇetuṁ—",
  "sn44.1:6.7": "ettakāni udakāḷhakāni iti vā, ettakāni udakāḷhakasatāni iti vā, ettakāni udakāḷhakasahassāni iti vā, ettakāni udakāḷhakasatasahassāni iti vā”ti? ",
  "sn44.1:6.8": "“No hetaṁ, ayye”. ",
  "sn44.1:6.9": "“Taṁ kissa hetu”? ",
  "sn44.1:6.10": "“Mahāyye, samuddo gambhīro appameyyo duppariyogāho”ti. ",
  "sn44.1:6.11": "“Evameva kho, mahārāja, yena rūpena tathāgataṁ paññāpayamāno paññāpeyya taṁ rūpaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "sn44.1:6.12": "Rūpasaṅkhāyavimutto kho, mahārāja, tathāgato gambhīro appameyyo duppariyogāho—",
  "sn44.1:6.13": "seyyathāpi mahāsamuddo. ",
  "sn44.1:6.14": "‘Hoti tathāgato paraṁ maraṇā’tipi na upeti, ‘na hoti tathāgato paraṁ maraṇā’tipi na upeti, ‘hoti ca na ca hoti tathāgato paraṁ maraṇā’tipi na upeti, ‘neva hoti na na hoti tathāgato paraṁ maraṇā’tipi na upeti. ",
  "sn44.1:7.1": "Yāya vedanāya tathāgataṁ paññāpayamāno paññāpeyya, sā vedanā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn44.1:7.2": "Vedanāsaṅkhāyavimutto, mahārāja, tathāgato gambhīro appameyyo duppariyogāho—",
  "sn44.1:7.3": "seyyathāpi mahāsamuddo. ",
  "sn44.1:7.4": "‘Hoti tathāgato paraṁ maraṇā’tipi na upeti, ‘na hoti tathāgato paraṁ maraṇā’tipi na upeti, ‘hoti ca na ca hoti tathāgato paraṁ maraṇā’tipi na upeti, ‘neva hoti na na hoti tathāgato paraṁ maraṇā’tipi na upeti. ",
  "sn44.1:8.1": "Yāya saññāya tathāgataṁ …pe… ",
  "sn44.1:8.2": "yehi saṅkhārehi tathāgataṁ paññāpayamāno paññāpeyya, te saṅkhārā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn44.1:8.3": "Saṅkhārasaṅkhāyavimutto kho, mahārāja, tathāgato gambhīro appameyyo duppariyogāho—",
  "sn44.1:8.4": "seyyathāpi mahāsamuddo. ",
  "sn44.1:8.5": "‘Hoti tathāgato paraṁ maraṇā’tipi na upeti, ‘na hoti tathāgato paraṁ maraṇā’tipi na upeti, ‘hoti ca na ca hoti tathāgato paraṁ maraṇā’tipi na upeti, ‘neva hoti na na hoti tathāgato paraṁ maraṇā’tipi na upeti. ",
  "sn44.1:9.1": "Yena viññāṇena tathāgataṁ paññāpayamāno paññāpeyya taṁ viññāṇaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "sn44.1:9.2": "Viññāṇasaṅkhāyavimutto kho, mahārāja, tathāgato gambhīro appameyyo duppariyogāho—",
  "sn44.1:9.3": "seyyathāpi mahāsamuddo. ",
  "sn44.1:9.4": "‘Hoti tathāgato paraṁ maraṇā’tipi na upeti, ‘na hoti tathāgato paraṁ maraṇā’tipi na upeti, ‘hoti ca na ca hoti tathāgato paraṁ maraṇā’tipi na upeti, ‘neva hoti na na hoti tathāgato paraṁ maraṇā’tipi na upetī”ti. ",
  "sn44.1:9.5": "Atha kho rājā pasenadi kosalo khemāya bhikkhuniyā bhāsitaṁ abhinanditvā anumoditvā uṭṭhāyāsanā khemaṁ bhikkhuniṁ abhivādetvā padakkhiṇaṁ katvā pakkāmi. ",
  "sn44.1:10.1": "Atha kho rājā pasenadi kosalo aparena samayena yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājā pasenadi kosalo bhagavantaṁ etadavoca: ",
  "sn44.1:10.2": "“kiṁ nu kho, bhante, hoti tathāgato paraṁ maraṇā”ti? ",
  "sn44.1:10.3": "“Abyākataṁ kho etaṁ, mahārāja, mayā: ",
  "sn44.1:10.4": "‘hoti tathāgato paraṁ maraṇā’”ti. ",
  "sn44.1:10.5": "“Kiṁ pana, bhante, na hoti tathāgato paraṁ maraṇā”ti? ",
  "sn44.1:10.6": "“Etampi kho, mahārāja, abyākataṁ mayā: ",
  "sn44.1:10.7": "‘na hoti tathāgato paraṁ maraṇā’”ti. ",
  "sn44.1:10.8": "“Kiṁ nu kho, bhante, hoti ca na ca hoti tathāgato paraṁ maraṇā”ti? ",
  "sn44.1:10.9": "“Abyākataṁ kho etaṁ, mahārāja, mayā: ",
  "sn44.1:10.10": "‘hoti ca na ca hoti tathāgato paraṁ maraṇā’”ti. ",
  "sn44.1:10.11": "“Kiṁ pana, bhante, neva hoti na na hoti tathāgato paraṁ maraṇā”ti? ",
  "sn44.1:10.12": "“Etampi kho, mahārāja, abyākataṁ mayā: ",
  "sn44.1:10.13": "‘neva hoti na na hoti tathāgato paraṁ maraṇā’”ti. ",
  "sn44.1:10.14": "“‘Kiṁ nu kho, bhante, hoti tathāgato paraṁ maraṇā’ti iti puṭṭho samāno: ",
  "sn44.1:10.15": "‘abyākataṁ kho etaṁ, mahārāja, mayā—hoti tathāgato paraṁ maraṇā’ti vadesi …pe…. ",
  "sn44.1:10.16": "“‘Kiṁ pana, bhante, neva hoti na na hoti tathāgato paraṁ maraṇā’ti iti puṭṭho samāno: ",
  "sn44.1:10.17": "‘etampi kho, mahārāja, abyākataṁ mayā—",
  "sn44.1:10.18": "neva hoti na na hoti tathāgato paraṁ maraṇā’ti vadesi. ",
  "sn44.1:10.19": "Ko nu kho, bhante, hetu, ko paccayo, yenetaṁ abyākataṁ bhagavatā”ti? ",
  "sn44.1:11.1": "“Tena hi, mahārāja, taññevettha paṭipucchissāmi. Yathā te khameyya tathā naṁ byākareyyāsi. ",
  "sn44.1:11.2": "Taṁ kiṁ maññasi, mahārāja, atthi te koci gaṇako vā muddiko vā saṅkhāyako vā yo pahoti gaṅgāya vālukaṁ gaṇetuṁ—",
  "sn44.1:11.3": "ettakā vālukā iti vā …pe… ettakāni vālukasatasahassāni iti vā”ti? ",
  "sn44.1:11.4": "“No hetaṁ, bhante”. ",
  "sn44.1:11.5": "“Atthi pana te koci gaṇako vā muddiko vā saṅkhāyako vā yo pahoti mahāsamudde udakaṁ gaṇetuṁ—",
  "sn44.1:11.6": "ettakāni udakāḷhakāni iti vā …pe… ettakāni udakāḷhakasatasahassāni iti vā”ti? ",
  "sn44.1:11.7": "“No hetaṁ, bhante”. ",
  "sn44.1:11.8": "“Taṁ kissa hetu”? ",
  "sn44.1:11.9": "“Mahā, bhante, samuddo gambhīro appameyyo duppariyogāho. ",
  "sn44.1:11.10": "Evameva kho, mahārāja, yena rūpena tathāgataṁ paññāpayamāno paññāpeyya, taṁ rūpaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "sn44.1:11.11": "Rūpasaṅkhāyavimutto kho, mahārāja, tathāgato gambhīro appameyyo duppariyogāho—",
  "sn44.1:11.12": "seyyathāpi mahāsamuddo. ",
  "sn44.1:11.13": "‘Hoti tathāgato paraṁ maraṇā’tipi na upeti …pe… ",
  "sn44.1:11.14": "‘neva hoti na na hoti tathāgato paraṁ maraṇā’tipi na upeti. ",
  "sn44.1:11.15": "Yāya vedanāya …pe… ",
  "sn44.1:11.16": "yāya saññāya …pe… yehi saṅkhārehi …pe…. ",
  "sn44.1:12.1": "Yena viññāṇena tathāgataṁ paññāpayamāno paññāpeyya, taṁ viññāṇaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "sn44.1:12.2": "Viññāṇasaṅkhāyavimutto kho, mahārāja, tathāgato gambhīro appameyyo duppariyogāho—",
  "sn44.1:12.3": "seyyathāpi mahāsamuddo. ",
  "sn44.1:12.4": "‘Hoti tathāgato paraṁ maraṇā’tipi na upeti, ‘na hoti tathāgato paraṁ maraṇā’tipi na upeti, ‘hoti ca na ca hoti tathāgato paraṁ maraṇā’tipi na upeti, ‘neva hoti na na hoti tathāgato paraṁ maraṇā’tipi na upetī”ti. ",
  "sn44.1:13.1": "“Acchariyaṁ, bhante, abbhutaṁ, bhante. ",
  "sn44.1:13.2": "Yatra hi nāma satthu ceva sāvikāya ca atthena attho byañjanena byañjanaṁ saṁsandissati, samessati, na virodhayissati yadidaṁ aggapadasmiṁ. ",
  "sn44.1:13.3": "Ekamidāhaṁ, bhante, samayaṁ khemaṁ bhikkhuniṁ upasaṅkamitvā etamatthaṁ apucchiṁ. ",
  "sn44.1:13.4": "Sāpi me ayyā etehi padehi etehi byañjanehi etamatthaṁ byākāsi, seyyathāpi bhagavā. ",
  "sn44.1:13.5": "Acchariyaṁ, bhante, abbhutaṁ, bhante. ",
  "sn44.1:13.6": "Yatra hi nāma satthu ceva sāvikāya ca atthena attho byañjanena byañjanaṁ saṁsandissati, samessati, na virodhayissati yadidaṁ aggapadasmiṁ. ",
  "sn44.1:13.7": "Handa dāni mayaṁ, bhante, gacchāma. ",
  "sn44.1:13.8": "Bahukiccā mayaṁ bahukaraṇīyā”ti. ",
  "sn44.1:13.9": "“Yassadāni tvaṁ, mahārāja, kālaṁ maññasī”ti. ",
  "sn44.1:13.10": "Atha kho rājā pasenadi kosalo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmīti. ",
  "sn44.1:13.11": "Paṭhamaṁ. ",
  "sn44.2:0.1": "Saṁyutta Nikāya 44.2 ",
  "sn44.2:0.2": "1. Abyākatavagga ",
  "sn44.2:0.3": "Anurādhasutta ",
  "sn44.2:1.1": "Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn44.2:1.2": "Tena kho pana samayena āyasmā anurādho bhagavato avidūre araññakuṭikāyaṁ viharati. ",
  "sn44.2:1.3": "Atha kho sambahulā aññatitthiyā paribbājakā yenāyasmā anurādho tenupasaṅkamiṁsu; upasaṅkamitvā āyasmatā anurādhena saddhiṁ sammodiṁsu. ",
  "sn44.2:1.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te aññatitthiyā paribbājakā āyasmantaṁ anurādhaṁ etadavocuṁ: ",
  "sn44.2:1.5": "“yo so, āvuso anurādha, tathāgato uttamapuriso paramapuriso paramapattipatto, taṁ tathāgato imesu catūsu ṭhānesu paññāpayamāno paññāpeti: ",
  "sn44.2:1.6": "‘hoti tathāgato paraṁ maraṇā’ti vā, ‘na hoti tathāgato paraṁ maraṇā’ti vā, ‘hoti ca na ca hoti tathāgato paraṁ maraṇā’ti vā, ‘neva hoti na na hoti tathāgato paraṁ maraṇā’ti vā”ti? ",
  "sn44.2:1.7": "“Yo so, āvuso, tathāgato uttamapuriso paramapuriso paramapattipatto, taṁ tathāgato aññatra imehi catūhi ṭhānehi paññāpayamāno paññāpeti: ",
  "sn44.2:1.8": "‘hoti tathāgato paraṁ maraṇā’ti vā, ‘na hoti tathāgato paraṁ maraṇā’ti vā, ‘hoti ca na ca hoti tathāgato paraṁ maraṇā’ti vā, neva hoti na na hoti tathāgato paraṁ maraṇāti vā”ti. ",
  "sn44.2:1.9": "Evaṁ vutte, te aññatitthiyā paribbājakā āyasmantaṁ anurādhaṁ etadavocuṁ: ",
  "sn44.2:1.10": "“so cāyaṁ bhikkhu navo bhavissati acirapabbajito, thero vā pana bālo abyatto”ti. ",
  "sn44.2:1.11": "Atha kho te aññatitthiyā paribbājakā āyasmantaṁ anurādhaṁ navavādena ca bālavādena ca apasādetvā uṭṭhāyāsanā pakkamiṁsu. ",
  "sn44.2:2.1": "Atha kho āyasmato anurādhassa acirapakkantesu aññatitthiyesu paribbājakesu etadahosi: ",
  "sn44.2:2.2": "“sace kho maṁ te aññatitthiyā paribbājakā uttariṁ puccheyyuṁ, ",
  "sn44.2:2.3": "kathaṁ byākaramāno nu khvāhaṁ tesaṁ aññatitthiyānaṁ paribbājakānaṁ vuttavādī ceva bhagavato assaṁ, na ca bhagavantaṁ abhūtena abbhācikkheyyaṁ, dhammassa cānudhammaṁ byākareyyaṁ, na ca koci sahadhammiko vādānuvādo gārayhaṁ ṭhānaṁ āgaccheyyā”ti? ",
  "sn44.2:2.4": "Atha kho āyasmā anurādho yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā anurādho bhagavantaṁ etadavoca: ",
  "sn44.2:2.5": "“idhāhaṁ, bhante, bhagavato avidūre araññakuṭikāyaṁ viharāmi. ",
  "sn44.2:2.6": "Atha kho, bhante, sambahulā aññatitthiyā paribbājakā yenāhaṁ tenupasaṅkamiṁsu; upasaṅkamitvā mayā saddhiṁ sammodiṁsu. ",
  "sn44.2:2.7": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho, bhante, te aññatitthiyā paribbājakā maṁ etadavocuṁ: ",
  "sn44.2:2.8": "‘yo so, āvuso anurādha, tathāgato uttamapuriso paramapuriso paramapattipatto, taṁ tathāgato imesu catūsu ṭhānesu paññāpayamāno paññāpeti: ",
  "sn44.2:2.9": "“hoti tathāgato paraṁ maraṇā”ti vā …pe… ",
  "sn44.2:2.10": "“neva hoti na na hoti tathāgato paraṁ maraṇā”ti vā’ti? ",
  "sn44.2:2.11": "Evaṁ vuttāhaṁ, bhante, te aññatitthiye paribbājake etadavocaṁ: ",
  "sn44.2:2.12": "‘yo so, āvuso, tathāgato uttamapuriso paramapuriso paramapattipatto, taṁ tathāgato aññatra imehi catūhi ṭhānehi paññāpayamāno paññāpeti: ",
  "sn44.2:2.13": "“hoti tathāgato paraṁ maraṇā”ti vā …pe… ",
  "sn44.2:2.14": "“neva hoti na na hoti tathāgato paraṁ maraṇā”ti vā’ti. ",
  "sn44.2:2.15": "Evaṁ vutte, bhante, te aññatitthiyā paribbājakā maṁ etadavocuṁ: ",
  "sn44.2:2.16": "‘so cāyaṁ bhikkhu navo bhavissati acirapabbajito thero vā pana bālo abyatto’ti. ",
  "sn44.2:2.17": "Atha kho maṁ, bhante, te aññatitthiyā paribbājakā navavādena ca bālavādena ca apasādetvā uṭṭhāyāsanā pakkamiṁsu. ",
  "sn44.2:2.18": "Tassa mayhaṁ, bhante, acirapakkantesu tesu aññatitthiyesu paribbājakesu etadahosi: ",
  "sn44.2:2.19": "‘sace kho maṁ te aññatitthiyā paribbājakā uttariṁ puccheyyuṁ, kathaṁ byākaramāno nu khvāhaṁ tesaṁ aññatitthiyānaṁ paribbājakānaṁ vuttavādī ceva bhagavato assaṁ, na ca bhagavantaṁ abhūtena abbhācikkheyyaṁ, dhammassa cānudhammaṁ byākareyyaṁ, na ca koci sahadhammiko vādānuvādo gārayhaṁ ṭhānaṁ āgaccheyyā’”ti? ",
  "sn44.2:3.1": "“Taṁ kiṁ maññasi, anurādha, ",
  "sn44.2:3.2": "rūpaṁ niccaṁ vā aniccaṁ vā”ti? ",
  "sn44.2:4.1": "“Aniccaṁ, bhante”. ",
  "sn44.2:5.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn44.2:6.1": "“Dukkhaṁ, bhante”. ",
  "sn44.2:7.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn44.2:7.2": "‘etaṁ mama, esohamasmi, eso me attā’”ti? ",
  "sn44.2:8.1": "“No hetaṁ, bhante”. ",
  "sn44.2:9.1": "“Vedanā niccā vā aniccā vā”ti? ",
  "sn44.2:9.2": "…pe… ",
  "sn44.2:9.3": "Saññā …pe… ",
  "sn44.2:9.4": "saṅkhārā …pe… ",
  "sn44.2:9.5": "“viññāṇaṁ niccaṁ vā aniccaṁ vā”ti? ",
  "sn44.2:10.1": "“Aniccaṁ, bhante”. ",
  "sn44.2:11.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn44.2:12.1": "“Dukkhaṁ, bhante”. ",
  "sn44.2:13.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn44.2:13.2": "‘etaṁ mama, esohamasmi, eso me attā’”ti? ",
  "sn44.2:14.1": "“No hetaṁ, bhante”. ",
  "sn44.2:15.1": "“Tasmātiha, anurādha, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn44.2:15.2": "Yā kāci vedanā atītānāgatapaccuppannā …pe… ",
  "sn44.2:15.3": "yā kāci saññā …pe… ",
  "sn44.2:15.4": "ye keci saṅkhārā …pe… ",
  "sn44.2:15.5": "yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn44.2:15.6": "Evaṁ passaṁ, anurādha, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. ",
  "sn44.2:15.7": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn44.2:15.8": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn44.2:16.1": "Taṁ kiṁ maññasi, anurādha, ",
  "sn44.2:16.2": "rūpaṁ tathāgatoti samanupassasī”ti? ",
  "sn44.2:16.3": "“No hetaṁ, bhante”. ",
  "sn44.2:16.4": "“Vedanaṁ tathāgatoti samanupassasī”ti? ",
  "sn44.2:16.5": "“No hetaṁ, bhante”. ",
  "sn44.2:16.6": "“Saññaṁ tathāgatoti samanupassasī”ti? ",
  "sn44.2:16.7": "“No hetaṁ, bhante”. ",
  "sn44.2:16.8": "“Saṅkhāre tathāgatoti samanupassasī”ti? ",
  "sn44.2:16.9": "“No hetaṁ, bhante”. ",
  "sn44.2:16.10": "“Viññāṇaṁ tathāgatoti samanupassasī”ti? ",
  "sn44.2:16.11": "“No hetaṁ, bhante”. ",
  "sn44.2:16.12": "“Taṁ kiṁ maññasi, anurādha, ",
  "sn44.2:16.13": "rūpasmiṁ tathāgatoti samanupassasī”ti? ",
  "sn44.2:16.14": "“No hetaṁ, bhante”. ",
  "sn44.2:16.15": "“Aññatra rūpā tathāgatoti samanupassasī”ti? ",
  "sn44.2:16.16": "“No hetaṁ, bhante”. ",
  "sn44.2:16.17": "“Vedanāya …pe… ",
  "sn44.2:16.18": "aññatra vedanāya …pe… ",
  "sn44.2:16.19": "saññāya …pe… ",
  "sn44.2:16.20": "aññatra saññāya …pe… ",
  "sn44.2:16.21": "saṅkhāresu …pe… ",
  "sn44.2:16.22": "aññatra saṅkhārehi …pe… ",
  "sn44.2:16.23": "viññāṇasmiṁ tathāgatoti samanupassasī”ti? ",
  "sn44.2:16.24": "“No hetaṁ, bhante”. ",
  "sn44.2:16.25": "“Aññatra viññāṇā tathāgatoti samanupassasī”ti? ",
  "sn44.2:16.26": "“No hetaṁ, bhante”. ",
  "sn44.2:17.1": "“Taṁ kiṁ maññasi, anurādha, ",
  "sn44.2:17.2": "rūpaṁ, vedanaṁ, saññaṁ, saṅkhāre, viññāṇaṁ tathāgatoti samanupassasī”ti? ",
  "sn44.2:17.3": "“No hetaṁ, bhante”. ",
  "sn44.2:17.4": "“Taṁ kiṁ maññasi, anurādha, ",
  "sn44.2:17.5": "ayaṁ so arūpī avedano asaññī asaṅkhāro aviññāṇo tathāgatoti samanupassasī”ti? ",
  "sn44.2:17.6": "“No hetaṁ, bhante”. ",
  "sn44.2:17.7": "“Ettha ca te, anurādha, diṭṭheva dhamme saccato thetato tathāgate anupalabbhiyamāne kallaṁ nu te taṁ veyyākaraṇaṁ—",
  "sn44.2:17.8": "yo so, āvuso, tathāgato uttamapuriso paramapuriso paramapattipatto, taṁ tathāgato aññatra imehi catūhi ṭhānehi paññāpayamāno paññāpeti: ",
  "sn44.2:17.9": "‘hoti tathāgato paraṁ maraṇā’ti vā …pe… ",
  "sn44.2:17.10": "‘neva hoti na na hoti tathāgato paraṁ maraṇā’ti vā”ti? ",
  "sn44.2:17.11": "“No hetaṁ, bhante”. ",
  "sn44.2:17.12": "“Sādhu sādhu, anurādha. ",
  "sn44.2:17.13": "Pubbe cāhaṁ, anurādha, etarahi ca dukkhañceva paññāpemi dukkhassa ca nirodhan”ti. ",
  "sn44.2:17.14": "Dutiyaṁ. ",
  "sn44.3:0.1": "Saṁyutta Nikāya 44.3 ",
  "sn44.3:0.2": "1. Abyākatavagga ",
  "sn44.3:0.3": "Paṭhamasāriputtakoṭṭhikasutta ",
  "sn44.3:1.1": "Ekaṁ samayaṁ āyasmā ca sāriputto, āyasmā ca mahākoṭṭhiko bārāṇasiyaṁ viharanti isipatane migadāye. ",
  "sn44.3:1.2": "Atha kho āyasmā mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. ",
  "sn44.3:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā mahākoṭṭhiko āyasmantaṁ sāriputtaṁ etadavoca: ",
  "sn44.3:2.1": "“Kiṁ nu kho, āvuso sāriputta, hoti tathāgato paraṁ maraṇā”ti? ",
  "sn44.3:2.2": "“Abyākataṁ kho etaṁ, āvuso, bhagavatā: ",
  "sn44.3:2.3": "‘hoti tathāgato paraṁ maraṇā’”ti. ",
  "sn44.3:2.4": "“Kiṁ panāvuso, na hoti tathāgato paraṁ maraṇā”ti? ",
  "sn44.3:2.5": "“Etampi kho, āvuso, abyākataṁ bhagavatā: ",
  "sn44.3:2.6": "‘na hoti tathāgato paraṁ maraṇā’”ti. ",
  "sn44.3:2.7": "“Kiṁ nu kho, āvuso, hoti ca na ca hoti tathāgato paraṁ maraṇā”ti? ",
  "sn44.3:2.8": "“Abyākataṁ kho etaṁ, āvuso, bhagavatā: ",
  "sn44.3:2.9": "‘hoti ca na ca hoti tathāgato paraṁ maraṇā’”ti. ",
  "sn44.3:2.10": "“Kiṁ panāvuso, neva hoti na na hoti tathāgato paraṁ maraṇā”ti? ",
  "sn44.3:2.11": "“Etampi kho, āvuso, abyākataṁ bhagavatā: ",
  "sn44.3:2.12": "‘neva hoti na na hoti tathāgato paraṁ maraṇā’”ti. ",
  "sn44.3:3.1": "“‘Kiṁ nu kho, āvuso, hoti tathāgato paraṁ maraṇā’ti iti puṭṭho samāno, ‘abyākataṁ kho etaṁ, āvuso, bhagavatā—",
  "sn44.3:3.2": "hoti tathāgato paraṁ maraṇā’ti vadesi …pe… ",
  "sn44.3:3.3": "‘kiṁ panāvuso, neva hoti na na hoti tathāgato paraṁ maraṇā’ti iti puṭṭho samāno: ",
  "sn44.3:3.4": "‘etampi kho, āvuso, abyākataṁ bhagavatā—",
  "sn44.3:3.5": "neva hoti na na hoti tathāgato paraṁ maraṇā’ti vadesi. ",
  "sn44.3:3.6": "Ko nu kho, āvuso, hetu, ko paccayo yenetaṁ abyākataṁ bhagavatā”ti? ",
  "sn44.3:4.1": "“Hoti tathāgato paraṁ maraṇāti kho, āvuso, rūpagatametaṁ. ",
  "sn44.3:4.2": "Na hoti tathāgato paraṁ maraṇāti, rūpagatametaṁ. ",
  "sn44.3:4.3": "Hoti ca na ca hoti tathāgato paraṁ maraṇāti, rūpagatametaṁ. ",
  "sn44.3:4.4": "Neva hoti na na hoti tathāgato paraṁ maraṇāti, rūpagatametaṁ. ",
  "sn44.3:4.5": "Hoti tathāgato paraṁ maraṇāti kho, āvuso, vedanāgatametaṁ. ",
  "sn44.3:4.6": "Na hoti tathāgato paraṁ maraṇāti, vedanāgatametaṁ. ",
  "sn44.3:4.7": "Hoti ca na ca hoti tathāgato paraṁ maraṇāti, vedanāgatametaṁ. ",
  "sn44.3:4.8": "Neva hoti na na hoti tathāgato paraṁ maraṇāti, vedanāgatametaṁ. ",
  "sn44.3:4.9": "Hoti tathāgato paraṁ maraṇāti kho, āvuso, saññāgatametaṁ. ",
  "sn44.3:4.10": "Na hoti tathāgato paraṁ maraṇāti, saññāgatametaṁ. ",
  "sn44.3:4.11": "Hoti ca na ca hoti tathāgato paraṁ maraṇāti, saññāgatametaṁ. ",
  "sn44.3:4.12": "Neva hoti na na hoti tathāgato paraṁ maraṇāti, saññāgatametaṁ. ",
  "sn44.3:4.13": "Hoti tathāgato paraṁ maraṇāti kho, āvuso, saṅkhāragatametaṁ. ",
  "sn44.3:4.14": "Na hoti tathāgato paraṁ maraṇāti, saṅkhāragatametaṁ. ",
  "sn44.3:4.15": "Hoti ca na ca hoti tathāgato paraṁ maraṇāti, saṅkhāragatametaṁ. ",
  "sn44.3:4.16": "Neva hoti na na hoti tathāgato paraṁ maraṇāti, saṅkhāragatametaṁ. ",
  "sn44.3:4.17": "Hoti tathāgato paraṁ maraṇāti kho, āvuso, viññāṇagatametaṁ. ",
  "sn44.3:4.18": "Na hoti tathāgato paraṁ maraṇāti, viññāṇagatametaṁ. ",
  "sn44.3:4.19": "Hoti ca na ca hoti tathāgato paraṁ maraṇāti, viññāṇagatametaṁ. ",
  "sn44.3:4.20": "Neva hoti na na hoti tathāgato paraṁ maraṇāti, viññāṇagatametaṁ. ",
  "sn44.3:4.21": "Ayaṁ kho, āvuso, hetu ayaṁ paccayo, yenetaṁ abyākataṁ bhagavatā”ti. ",
  "sn44.3:4.22": "Tatiyaṁ. ",
  "sn44.4:0.1": "Saṁyutta Nikāya 44.4 ",
  "sn44.4:0.2": "1. Abyākatavagga ",
  "sn44.4:0.3": "Dutiyasāriputtakoṭṭhikasutta ",
  "sn44.4:1.1": "Ekaṁ samayaṁ āyasmā ca sāriputto, āyasmā ca mahākoṭṭhiko bārāṇasiyaṁ viharanti isipatane migadāye …pe… ",
  "sn44.4:1.2": "(sāyeva pucchā.) ",
  "sn44.4:1.3": "“Ko nu kho, āvuso, hetu, ko paccayo, yenetaṁ abyākataṁ bhagavatā”ti? ",
  "sn44.4:1.4": "“Rūpaṁ kho, āvuso, ajānato apassato yathābhūtaṁ, rūpasamudayaṁ ajānato apassato yathābhūtaṁ, rūpanirodhaṁ ajānato apassato yathābhūtaṁ, rūpanirodhagāminiṁ paṭipadaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti; ",
  "sn44.4:1.5": "‘na hoti tathāgato paraṁ maraṇā’tipissa hoti; ",
  "sn44.4:1.6": "‘hoti ca na ca hoti tathāgato paraṁ maraṇā’tipissa hoti; ",
  "sn44.4:1.7": "‘neva hoti na na hoti tathāgato paraṁ maraṇā’tipissa hoti. ",
  "sn44.4:1.8": "Vedanaṁ …pe… ",
  "sn44.4:1.9": "saññaṁ …pe… ",
  "sn44.4:1.10": "saṅkhāre …pe… ",
  "sn44.4:1.11": "viññāṇaṁ ajānato apassato yathābhūtaṁ, viññāṇasamudayaṁ ajānato apassato yathābhūtaṁ, viññāṇanirodhaṁ ajānato apassato yathābhūtaṁ, viññāṇanirodhagāminiṁ paṭipadaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti; ",
  "sn44.4:1.12": "‘na hoti tathāgato paraṁ maraṇā’tipissa hoti; ",
  "sn44.4:1.13": "‘hoti ca na ca hoti tathāgato paraṁ maraṇā’tipissa hoti; ",
  "sn44.4:1.14": "‘neva hoti na na hoti tathāgato paraṁ maraṇā’”tipissa hoti. ",
  "sn44.4:2.1": "Rūpañca kho, āvuso, jānato passato yathābhūtaṁ, rūpasamudayaṁ jānato passato yathābhūtaṁ, rūpanirodhaṁ jānato passato yathābhūtaṁ, rūpanirodhagāminiṁ paṭipadaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.4:2.2": "‘neva hoti na na hoti tathāgato paraṁ maraṇā’tipissa na hoti. ",
  "sn44.4:2.3": "Vedanaṁ …pe… ",
  "sn44.4:2.4": "saññaṁ …pe… ",
  "sn44.4:2.5": "saṅkhāre …pe… ",
  "sn44.4:2.6": "viññāṇaṁ jānato passato yathābhūtaṁ, viññāṇasamudayaṁ jānato passato yathābhūtaṁ, viññāṇanirodhaṁ jānato passato yathābhūtaṁ, viññāṇanirodhagāminiṁ paṭipadaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti; ",
  "sn44.4:2.7": "‘na hoti tathāgato paraṁ maraṇā’tipissa na hoti; ",
  "sn44.4:2.8": "‘hoti ca na ca hoti tathāgato paraṁ maraṇā’tipissa na hoti; ",
  "sn44.4:2.9": "‘neva hoti na na hoti tathāgato paraṁ maraṇā’tipissa na hoti. ",
  "sn44.4:2.10": "Ayaṁ kho, āvuso, hetu ayaṁ paccayo, yenetaṁ abyākataṁ bhagavatā”ti. ",
  "sn44.4:2.11": "Catutthaṁ. ",
  "sn44.5:0.1": "Saṁyutta Nikāya 44.5 ",
  "sn44.5:0.2": "1. Abyākatavagga ",
  "sn44.5:0.3": "Tatiyasāriputtakoṭṭhikasutta ",
  "sn44.5:1.1": "Ekaṁ samayaṁ āyasmā ca sāriputto, āyasmā ca mahākoṭṭhiko bārāṇasiyaṁ viharanti isipatane migadāye …pe… ",
  "sn44.5:1.2": "(sāyeva pucchā.) ",
  "sn44.5:1.3": "“Ko nu kho, āvuso, hetu ko paccayo, yenetaṁ abyākataṁ bhagavatā”ti? ",
  "sn44.5:1.4": "“Rūpe kho, āvuso, avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa ‘hoti tathāgato paraṁ maraṇā’tipissa hoti …pe… ",
  "sn44.5:1.5": "‘neva hoti na na hoti tathāgato paraṁ maraṇā’tipissa hoti. ",
  "sn44.5:1.6": "Vedanāya …pe… ",
  "sn44.5:1.7": "saññāya …pe… ",
  "sn44.5:1.8": "saṅkhāresu …pe… ",
  "sn44.5:1.9": "viññāṇe avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa ‘hoti tathāgato paraṁ maraṇā’tipissa hoti …pe… ",
  "sn44.5:1.10": "‘neva hoti na na hoti tathāgato paraṁ maraṇā’tipissa hoti. ",
  "sn44.5:1.11": "Rūpe ca kho, āvuso, vigatarāgassa …pe… ",
  "sn44.5:1.12": "vedanāya …pe… ",
  "sn44.5:1.13": "saññāya …pe… ",
  "sn44.5:1.14": "saṅkhāresu …pe… ",
  "sn44.5:1.15": "viññāṇe vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa ‘hoti tathāgato paraṁ maraṇā’tipissa na hoti …pe… ",
  "sn44.5:1.16": "‘neva hoti na na hoti tathāgato paraṁ maraṇā’tipissa na hoti. ",
  "sn44.5:1.17": "Ayaṁ kho, āvuso, hetu, ayaṁ paccayo, yenetaṁ abyākataṁ bhagavatā”ti. ",
  "sn44.5:1.18": "Pañcamaṁ. ",
  "sn44.6:0.1": "Saṁyutta Nikāya 44.6 ",
  "sn44.6:0.2": "1. Abyākatavagga ",
  "sn44.6:0.3": "Catutthasāriputtakoṭṭhikasutta ",
  "sn44.6:1.1": "Ekaṁ samayaṁ āyasmā ca sāriputto, āyasmā ca mahākoṭṭhiko bārāṇasiyaṁ viharanti isipatane migadāye. ",
  "sn44.6:1.2": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākoṭṭhiko tenupasaṅkami; upasaṅkamitvā āyasmatā mahākoṭṭhikena saddhiṁ sammodi. ",
  "sn44.6:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahākoṭṭhikaṁ etadavoca: ",
  "sn44.6:1.4": "“‘kiṁ nu kho, āvuso koṭṭhika, hoti tathāgato paraṁ maraṇā’ti …pe… ",
  "sn44.6:1.5": "‘kiṁ panāvuso, neva hoti na na hoti tathāgato paraṁ maraṇā’ti iti puṭṭho samāno: ",
  "sn44.6:1.6": "‘etampi kho, āvuso, abyākataṁ bhagavatā—",
  "sn44.6:1.7": "neva hoti na na hoti tathāgato paraṁ maraṇā’ti vadesi. ",
  "sn44.6:1.8": "Ko nu kho, āvuso, hetu, ko paccayo, yenetaṁ abyākataṁ bhagavatā”ti? ",
  "sn44.6:2.1": "“Rūpārāmassa kho, āvuso, rūparatassa rūpasammuditassa rūpanirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti; ",
  "sn44.6:2.2": "‘na hoti tathāgato paraṁ maraṇā’tipissa hoti; ",
  "sn44.6:2.3": "‘hoti ca na ca hoti tathāgato paraṁ maraṇā’tipissa hoti; ",
  "sn44.6:2.4": "‘neva hoti na na hoti tathāgato paraṁ maraṇā’tipissa hoti. ",
  "sn44.6:2.5": "Vedanārāmassa kho, āvuso, vedanāratassa vedanāsammuditassa, vedanānirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti …pe… ",
  "sn44.6:2.6": "saññārāmassa kho, āvuso …pe… ",
  "sn44.6:2.7": "saṅkhārārāmassa kho āvuso …pe… ",
  "sn44.6:2.8": "viññāṇārāmassa kho, āvuso, viññāṇaratassa viññāṇasammuditassa viññāṇanirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti …pe… ",
  "sn44.6:2.9": "‘neva hoti na na hoti tathāgato paraṁ maraṇā’tipissa hoti. ",
  "sn44.6:3.1": "Na rūpārāmassa kho, āvuso, na rūparatassa na rūpasammuditassa, rūpanirodhaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.6:3.2": "‘neva hoti na na hoti tathāgato paraṁ maraṇā’tipissa na hoti. ",
  "sn44.6:3.3": "Na vedanārāmassa kho, āvuso …pe… ",
  "sn44.6:3.4": "na saññārāmassa kho, āvuso …pe… ",
  "sn44.6:3.5": "na saṅkhārārāmassa kho, āvuso …pe… ",
  "sn44.6:3.6": "na viññāṇārāmassa kho, āvuso, na viññāṇaratassa na viññāṇasammuditassa, viññāṇanirodhaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.6:3.7": "‘neva hoti na na hoti tathāgato paraṁ maraṇā’tipissa na hoti. ",
  "sn44.6:3.8": "Ayaṁ kho, āvuso, hetu, ayaṁ paccayo, yenetaṁ abyākataṁ bhagavatā”ti. ",
  "sn44.6:4.1": "“Siyā panāvuso, aññopi pariyāyo, yenetaṁ abyākataṁ bhagavatā”ti? ",
  "sn44.6:4.2": "“Siyā, āvuso. ",
  "sn44.6:4.3": "Bhavārāmassa kho, āvuso, bhavaratassa bhavasammuditassa, bhavanirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti …pe… ",
  "sn44.6:4.4": "‘neva hoti na na hoti tathāgato paraṁ maraṇā’tipissa hoti. ",
  "sn44.6:4.5": "Na bhavārāmassa kho, āvuso, na bhavaratassa na bhavasammuditassa, bhavanirodhaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.6:4.6": "‘neva hoti na na hoti tathāgato paraṁ maraṇā’tipissa na hoti. ",
  "sn44.6:4.7": "Ayampi kho, āvuso, pariyāyo, yenetaṁ abyākataṁ bhagavatā”ti. ",
  "sn44.6:5.1": "“Siyā panāvuso, aññopi pariyāyo, yenetaṁ abyākataṁ bhagavatā”ti? ",
  "sn44.6:5.2": "“Siyā, āvuso. ",
  "sn44.6:5.3": "Upādānārāmassa kho, āvuso, upādānaratassa upādānasammuditassa, upādānanirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti …pe… ",
  "sn44.6:5.4": "‘neva hoti na na hoti tathāgato paraṁ maraṇā’tipissa hoti. ",
  "sn44.6:5.5": "Na upādānārāmassa kho, āvuso, na upādānaratassa na upādānasammuditassa, upādānanirodhaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.6:5.6": "‘neva, hoti na na hoti tathāgato paraṁ maraṇā’tipissa na hoti. ",
  "sn44.6:5.7": "Ayampi kho, āvuso, pariyāyo, yenetaṁ abyākataṁ bhagavatā”ti. ",
  "sn44.6:6.1": "“Siyā panāvuso, aññopi pariyāyo, yenetaṁ abyākataṁ bhagavatā”ti? ",
  "sn44.6:6.2": "“Siyā, āvuso. ",
  "sn44.6:6.3": "Taṇhārāmassa kho, āvuso, taṇhāratassa taṇhāsammuditassa, taṇhānirodhaṁ ajānato apassato yathābhūtaṁ, ‘hoti tathāgato paraṁ maraṇā’tipissa hoti …pe… ",
  "sn44.6:6.4": "‘neva hoti na na hoti tathāgato paraṁ maraṇā’tipissa hoti. ",
  "sn44.6:6.5": "Na taṇhārāmassa kho, āvuso, na taṇhāratassa na taṇhāsammuditassa, taṇhānirodhaṁ jānato passato yathābhūtaṁ, ‘hoti tathāgato paraṁ maraṇā’tipissa na hoti …pe… ",
  "sn44.6:6.6": "‘neva hoti na na hoti tathāgato paraṁ maraṇā’tipissa na hoti. ",
  "sn44.6:6.7": "Ayampi kho, āvuso, pariyāyo, yenetaṁ abyākataṁ bhagavatā”ti. ",
  "sn44.6:7.1": "“Siyā panāvuso, aññopi pariyāyo, yenetaṁ abyākataṁ bhagavatā”ti? ",
  "sn44.6:7.2": "“Ettha dāni, āvuso sāriputta, ito uttari kiṁ icchasi? ",
  "sn44.6:7.3": "Taṇhāsaṅkhayavimuttassa, āvuso sāriputta, bhikkhuno vaṭṭaṁ natthi paññāpanāyā”ti. ",
  "sn44.6:7.4": "Chaṭṭhaṁ. ",
  "sn44.7:0.1": "Saṁyutta Nikāya 44.7 ",
  "sn44.7:0.2": "1. Abyākatavagga ",
  "sn44.7:0.3": "Moggallānasutta ",
  "sn44.7:1.1": "Atha kho vacchagotto paribbājako yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. ",
  "sn44.7:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako āyasmantaṁ mahāmoggallānaṁ etadavoca: ",
  "sn44.7:2.1": "“Kiṁ nu kho, bho moggallāna, sassato loko”ti? ",
  "sn44.7:2.2": "“Abyākataṁ kho etaṁ, vaccha, bhagavatā: ",
  "sn44.7:2.3": "‘sassato loko’”ti. ",
  "sn44.7:2.4": "“Kiṁ pana, bho moggallāna, asassato loko”ti? ",
  "sn44.7:2.5": "“Etampi kho, vaccha, abyākataṁ bhagavatā: ",
  "sn44.7:2.6": "‘asassato loko’”ti. ",
  "sn44.7:2.7": "“Kiṁ nu kho, bho moggallāna, antavā loko”ti? ",
  "sn44.7:2.8": "“Abyākataṁ kho etaṁ, vaccha, bhagavatā: ",
  "sn44.7:2.9": "‘antavā loko’”ti. ",
  "sn44.7:2.10": "“Kiṁ pana, bho moggallāna, anantavā loko”ti? ",
  "sn44.7:2.11": "“Etampi kho, vaccha, abyākataṁ bhagavatā: ",
  "sn44.7:2.12": "‘anantavā loko’”ti. ",
  "sn44.7:2.13": "“Kiṁ nu kho, bho moggallāna, taṁ jīvaṁ taṁ sarīran”ti? ",
  "sn44.7:2.14": "“Abyākataṁ kho etaṁ, vaccha, bhagavatā: ",
  "sn44.7:2.15": "‘taṁ jīvaṁ taṁ sarīran’”ti. ",
  "sn44.7:2.16": "“Kiṁ pana, bho moggallāna, aññaṁ jīvaṁ aññaṁ sarīran”ti? ",
  "sn44.7:2.17": "“Etampi kho, vaccha, abyākataṁ bhagavatā: ",
  "sn44.7:2.18": "‘aññaṁ jīvaṁ aññaṁ sarīran’”ti. ",
  "sn44.7:2.19": "“Kiṁ nu kho, bho moggallāna, hoti tathāgato paraṁ maraṇā”ti? ",
  "sn44.7:2.20": "“Abyākataṁ kho etaṁ, vaccha, bhagavatā: ",
  "sn44.7:2.21": "‘hoti tathāgato paraṁ maraṇā’”ti. ",
  "sn44.7:2.22": "“Kiṁ pana, bho moggallāna, na hoti tathāgato paraṁ maraṇā”ti? ",
  "sn44.7:2.23": "“Etampi kho, vaccha, abyākataṁ bhagavatā: ",
  "sn44.7:2.24": "‘na hoti tathāgato paraṁ maraṇā’”ti. ",
  "sn44.7:2.25": "“Kiṁ nu kho, bho moggallāna, hoti ca na ca hoti tathāgato paraṁ maraṇā”ti? ",
  "sn44.7:2.26": "“Abyākataṁ kho etaṁ, vaccha, bhagavatā: ",
  "sn44.7:2.27": "‘hoti ca na ca hoti tathāgato paraṁ maraṇā’”ti. ",
  "sn44.7:2.28": "“Kiṁ pana, bho moggallāna, neva hoti na na hoti tathāgato paraṁ maraṇā”ti? ",
  "sn44.7:2.29": "“Etampi kho, vaccha, abyākataṁ bhagavatā: ",
  "sn44.7:2.30": "‘neva hoti na na hoti tathāgato paraṁ maraṇā’”ti. ",
  "sn44.7:3.1": "“Ko nu kho, bho moggallāna, hetu ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti—",
  "sn44.7:3.2": "sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā? ",
  "sn44.7:3.3": "Ko pana, bho moggallāna, hetu ko paccayo, yena samaṇassa gotamassa evaṁ puṭṭhassa na evaṁ veyyākaraṇaṁ hoti—",
  "sn44.7:3.4": "sassato lokotipi, asassato lokotipi, antavā lokotipi, anantavā lokotipi, taṁ jīvaṁ taṁ sarīrantipi, aññaṁ jīvaṁ aññaṁ sarīrantipi, hoti tathāgato paraṁ maraṇātipi, na hoti tathāgato paraṁ maraṇātipi, hoti ca na ca hoti tathāgato paraṁ maraṇātipi, neva hoti na na hoti tathāgato paraṁ maraṇātipī”ti? ",
  "sn44.7:4.1": "“Aññatitthiyā kho, vaccha, paribbājakā cakkhuṁ ‘etaṁ mama, esohamasmi, eso me attā’ti samanupassanti …pe… ",
  "sn44.7:4.2": "jivhaṁ ‘etaṁ mama, esohamasmi, eso me attā’ti samanupassanti …pe… ",
  "sn44.7:4.3": "manaṁ ‘etaṁ mama, esohamasmi, eso me attā’ti samanupassanti. ",
  "sn44.7:4.4": "Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti—",
  "sn44.7:4.5": "sassato lokoti vā …pe… ",
  "sn44.7:4.6": "neva hoti na na hoti tathāgato paraṁ maraṇāti vā. ",
  "sn44.7:4.7": "Tathāgato ca kho, vaccha, arahaṁ sammāsambuddho cakkhuṁ ‘netaṁ mama, nesohamasmi, na meso attā’ti samanupassati …pe… ",
  "sn44.7:4.8": "jivhaṁ ‘netaṁ mama, nesohamasmi, na meso attā’ti samanupassati …pe… ",
  "sn44.7:4.9": "manaṁ ‘netaṁ mama, nesohamasmi, na meso attā’ti samanupassati. ",
  "sn44.7:4.10": "Tasmā tathāgatassa evaṁ puṭṭhassa na evaṁ veyyākaraṇaṁ hoti—",
  "sn44.7:4.11": "sassato lokotipi …pe… ",
  "sn44.7:4.12": "neva hoti na na hoti tathāgato paraṁ maraṇātipī”ti. ",
  "sn44.7:5.1": "Atha kho vacchagotto paribbājako uṭṭhāyāsanā yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn44.7:5.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: ",
  "sn44.7:5.3": "“kiṁ nu kho, bho gotama, sassato loko”ti? ",
  "sn44.7:5.4": "“Abyākataṁ kho etaṁ, vaccha, mayā: ‘sassato loko’ti …pe…. ",
  "sn44.7:5.5": "“Kiṁ pana, bho gotama, neva hoti na na hoti tathāgato paraṁ maraṇā”ti? ",
  "sn44.7:5.6": "“Etampi kho, vaccha, abyākataṁ mayā: ",
  "sn44.7:5.7": "‘neva hoti na na hoti tathāgato paraṁ maraṇā’”ti. ",
  "sn44.7:6.1": "“Ko nu kho, bho gotama, hetu ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.7:6.2": "‘sassato loko’ti vā …pe… ",
  "sn44.7:6.3": "‘neva hoti na na hoti tathāgato paraṁ maraṇā’ti vā? ",
  "sn44.7:6.4": "Ko pana, bho gotama, hetu ko paccayo, yena bhoto gotamassa evaṁ puṭṭhassa na evaṁ veyyākaraṇaṁ hoti: ",
  "sn44.7:6.5": "‘sassato loko’tipi …pe… ",
  "sn44.7:6.6": "‘neva hoti na na hoti tathāgato paraṁ maraṇā’tipī”ti? ",
  "sn44.7:7.1": "“Aññatitthiyā kho, vaccha, paribbājakā cakkhuṁ ‘etaṁ mama, esohamasmi, eso me attā’ti samanupassanti …pe… ",
  "sn44.7:7.2": "jivhaṁ ‘etaṁ mama, esohamasmi, eso me attā’ti samanupassanti …pe… ",
  "sn44.7:7.3": "manaṁ ‘etaṁ mama, esohamasmi, eso me attā’ti samanupassanti. ",
  "sn44.7:7.4": "Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.7:7.5": "‘sassato loko’ti vā …pe… ",
  "sn44.7:7.6": "‘neva hoti na na hoti tathāgato paraṁ maraṇā’ti vā. ",
  "sn44.7:7.7": "Tathāgato ca kho, vaccha, arahaṁ sammāsambuddho cakkhuṁ ‘netaṁ mama, nesohamasmi, na meso attā’ti samanupassati …pe… ",
  "sn44.7:7.8": "jivhaṁ ‘netaṁ mama, nesohamasmi, na meso attā’ti samanupassati …pe… ",
  "sn44.7:7.9": "manaṁ ‘netaṁ mama, nesohamasmi, na meso attā’ti samanupassati. ",
  "sn44.7:7.10": "Tasmā tathāgatassa evaṁ puṭṭhassa na evaṁ veyyākaraṇaṁ hoti: ",
  "sn44.7:7.11": "‘sassato loko’tipi, ‘asassato loko’tipi, ‘antavā loko’tipi, ‘anantavā loko’tipi, ‘taṁ jīvaṁ taṁ sarīran’tipi, ‘aññaṁ jīvaṁ aññaṁ sarīran’tipi, ‘hoti tathāgato paraṁ maraṇā’tipi, ‘na hoti tathāgato paraṁ maraṇā’tipi, ‘hoti ca na ca hoti tathāgato paraṁ maraṇā’tipi, ‘neva hoti na na hoti tathāgato paraṁ maraṇā’tipī”ti. ",
  "sn44.7:8.1": "“Acchariyaṁ, bho gotama, abbhutaṁ, bho gotama. ",
  "sn44.7:8.2": "Yatra hi nāma satthu ca sāvakassa ca atthena attho byañjanena byañjanaṁ saṁsandissati samessati na virodhayissati, yadidaṁ aggapadasmiṁ. ",
  "sn44.7:8.3": "Idānāhaṁ, bho gotama, samaṇaṁ mahāmoggallānaṁ upasaṅkamitvā etamatthaṁ apucchiṁ. ",
  "sn44.7:8.4": "Samaṇopi me moggallāno etehi padehi etehi byañjanehi tamatthaṁ byākāsi, seyyathāpi bhavaṁ gotamo. ",
  "sn44.7:8.5": "Acchariyaṁ, bho gotama, abbhutaṁ, bho gotama. ",
  "sn44.7:8.6": "Yatra hi nāma satthu ca sāvakassa ca atthena attho byañjanena byañjanaṁ saṁsandissati samessati na virodhayissati, yadidaṁ aggapadasmin”ti. ",
  "sn44.7:8.7": "Sattamaṁ. ",
  "sn44.8:0.1": "Saṁyutta Nikāya 44.8 ",
  "sn44.8:0.2": "1. Abyākatavagga ",
  "sn44.8:0.3": "Vacchagottasutta ",
  "sn44.8:1.1": "Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn44.8:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: ",
  "sn44.8:1.3": "“kiṁ nu kho, bho gotama, sassato loko”ti? ",
  "sn44.8:1.4": "“Abyākataṁ kho etaṁ, vaccha, mayā: ‘sassato loko’ti …pe…. ",
  "sn44.8:1.5": "“Kiṁ pana, bho gotama, ‘neva hoti na na hoti tathāgato paraṁ maraṇā’”ti? ",
  "sn44.8:1.6": "“Etampi kho, vaccha, abyākataṁ mayā: ",
  "sn44.8:1.7": "‘neva hoti na na hoti tathāgato paraṁ maraṇā’”ti. ",
  "sn44.8:2.1": "“Ko nu kho, bho gotama, hetu, ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.8:2.2": "‘sassato loko’ti vā …pe… ",
  "sn44.8:2.3": "‘neva hoti na na hoti tathāgato paraṁ maraṇā’ti vā? ",
  "sn44.8:2.4": "Ko pana, bho gotama, hetu, ko paccayo, yena bhoto gotamassa evaṁ puṭṭhassa na evaṁ veyyākaraṇaṁ hoti: ",
  "sn44.8:2.5": "‘sassato loko’tipi …pe… ",
  "sn44.8:2.6": "‘neva hoti na na hoti tathāgato paraṁ maraṇā’tipī”ti? ",
  "sn44.8:3.1": "“Aññatitthiyā kho, vaccha, paribbājakā rūpaṁ attato samanupassanti, rūpavantaṁ vā attānaṁ, attani vā rūpaṁ, rūpasmiṁ vā attānaṁ. ",
  "sn44.8:3.2": "Vedanaṁ attato samanupassanti …pe… ",
  "sn44.8:3.3": "saññaṁ …pe… ",
  "sn44.8:3.4": "saṅkhāre …pe… ",
  "sn44.8:3.5": "viññāṇaṁ attato samanupassanti, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. ",
  "sn44.8:3.6": "Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.8:3.7": "‘sassato loko’ti vā …pe… ",
  "sn44.8:3.8": "‘neva hoti na na hoti tathāgato paraṁ maraṇā’ti vā. ",
  "sn44.8:3.9": "Tathāgato ca kho, vaccha, arahaṁ sammāsambuddho na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ. ",
  "sn44.8:3.10": "Na vedanaṁ attato samanupassati …pe… ",
  "sn44.8:3.11": "na saññaṁ …pe… ",
  "sn44.8:3.12": "na saṅkhāre …pe… ",
  "sn44.8:3.13": "na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ. ",
  "sn44.8:3.14": "Tasmā tathāgatassa evaṁ puṭṭhassa na evaṁ veyyākaraṇaṁ hoti: ",
  "sn44.8:3.15": "‘sassato loko’tipi …pe… ",
  "sn44.8:3.16": "‘neva hoti na na hoti tathāgato paraṁ maraṇā’tipī”ti. ",
  "sn44.8:4.1": "Atha kho vacchagotto paribbājako uṭṭhāyāsanā yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. ",
  "sn44.8:4.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako āyasmantaṁ mahāmoggallānaṁ etadavoca: ",
  "sn44.8:4.3": "“kiṁ nu kho, bho moggallāna, sassato loko”ti? ",
  "sn44.8:4.4": "“Abyākataṁ kho etaṁ, vaccha, bhagavatā: ‘sassato loko’ti …pe…. ",
  "sn44.8:4.5": "“Kiṁ pana, bho moggallāna, ‘neva hoti na na hoti tathāgato paraṁ maraṇā’”ti? ",
  "sn44.8:4.6": "“Etampi kho, vaccha, abyākataṁ bhagavatā: ",
  "sn44.8:4.7": "‘neva hoti na na hoti tathāgato paraṁ maraṇā’”ti. ",
  "sn44.8:5.1": "“Ko nu kho, bho moggallāna, hetu, ko paccayo, yena aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.8:5.2": "‘sassato loko’ti vā …pe… ",
  "sn44.8:5.3": "‘neva hoti na na hoti tathāgato paraṁ maraṇā’ti vā? ",
  "sn44.8:5.4": "Ko pana, bho moggallāna, hetu, ko paccayo yena samaṇassa gotamassa evaṁ puṭṭhassa na evaṁ veyyākaraṇaṁ hoti: ",
  "sn44.8:5.5": "‘sassato loko’tipi …pe… ",
  "sn44.8:5.6": "‘neva hoti na na hoti tathāgato paraṁ maraṇā’tipī”ti? ",
  "sn44.8:6.1": "“Aññatitthiyā kho, vaccha, paribbājakā rūpaṁ attato samanupassanti, rūpavantaṁ vā attānaṁ, attani vā rūpaṁ, rūpasmiṁ vā attānaṁ. ",
  "sn44.8:6.2": "Vedanaṁ attato samanupassanti …pe… ",
  "sn44.8:6.3": "saññaṁ …pe… ",
  "sn44.8:6.4": "saṅkhāre …pe… ",
  "sn44.8:6.5": "viññāṇaṁ attato samanupassanti, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. ",
  "sn44.8:6.6": "Tasmā aññatitthiyānaṁ paribbājakānaṁ evaṁ puṭṭhānaṁ evaṁ veyyākaraṇaṁ hoti: ",
  "sn44.8:6.7": "‘sassato loko’ti vā …pe… ",
  "sn44.8:6.8": "‘neva hoti na na hoti tathāgato paraṁ maraṇā’ti vā. ",
  "sn44.8:6.9": "Tathāgato ca kho, vaccha, arahaṁ sammāsambuddho na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ. ",
  "sn44.8:6.10": "Na vedanaṁ attato samanupassati …pe… ",
  "sn44.8:6.11": "na saññaṁ …pe… ",
  "sn44.8:6.12": "na saṅkhāre …pe… ",
  "sn44.8:6.13": "na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ. ",
  "sn44.8:6.14": "Tasmā tathāgatassa evaṁ puṭṭhassa na evaṁ veyyākaraṇaṁ hoti: ",
  "sn44.8:6.15": "‘sassato loko’tipi, ‘asassato loko’tipi, ‘antavā loko’tipi, ‘anantavā loko’tipi, ‘taṁ jīvaṁ taṁ sarīran’tipi, ‘aññaṁ jīvaṁ aññaṁ sarīran’tipi, ‘hoti tathāgato paraṁ maraṇā’tipi, ‘na hoti tathāgato paraṁ maraṇā’tipi, ‘hoti ca na ca hoti tathāgato paraṁ maraṇā’tipi, ‘neva hoti na na hoti tathāgato paraṁ maraṇā’tipī”ti. ",
  "sn44.8:7.1": "“Acchariyaṁ, bho moggallāna, abbhutaṁ, bho moggallāna. ",
  "sn44.8:7.2": "Yatra hi nāma satthu ca sāvakassa ca atthena attho byañjanena byañjanaṁ saṁsandissati, samessati, na virodhayissati, yadidaṁ aggapadasmiṁ. ",
  "sn44.8:7.3": "Idānāhaṁ, bho moggallāna, samaṇaṁ gotamaṁ upasaṅkamitvā etamatthaṁ apucchiṁ. ",
  "sn44.8:7.4": "Samaṇopi me gotamo etehi padehi etehi byañjanehi etamatthaṁ byākāsi, seyyathāpi bhavaṁ moggallāno. ",
  "sn44.8:7.5": "Acchariyaṁ, bho moggallāna, abbhutaṁ, bho moggallāna. ",
  "sn44.8:7.6": "Yatra hi nāma satthu ca sāvakassa ca atthena attho byañjanena byañjanaṁ saṁsandissati samessati na virodhayissati, yadidaṁ aggapadasmin”ti. ",
  "sn44.8:7.7": "Aṭṭhamaṁ. ",
  "sn44.9:0.1": "Saṁyutta Nikāya 44.9 ",
  "sn44.9:0.2": "1. Abyākatavagga ",
  "sn44.9:0.3": "Kutūhalasālāsutta ",
  "sn44.9:1.1": "Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn44.9:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: ",
  "sn44.9:2.1": "“Purimāni, bho gotama, divasāni purimatarāni sambahulānaṁ nānātitthiyānaṁ samaṇabrāhmaṇānaṁ paribbājakānaṁ kutūhalasālāyaṁ sannisinnānaṁ sannipatitānaṁ ayamantarākathā udapādi: ",
  "sn44.9:2.2": "‘ayaṁ kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa. ",
  "sn44.9:2.3": "Sopi sāvakaṁ abbhatītaṁ kālaṅkataṁ upapattīsu byākaroti: ",
  "sn44.9:2.4": "“asu amutra upapanno, asu amutra upapanno”ti. ",
  "sn44.9:2.5": "Yopissa sāvako uttamapuriso paramapuriso paramapattipatto tampi sāvakaṁ abbhatītaṁ kālaṅkataṁ upapattīsu byākaroti: ",
  "sn44.9:2.6": "“asu amutra upapanno, asu amutra upapanno”ti. ",
  "sn44.9:3.1": "Ayampi kho makkhali gosālo …pe… ",
  "sn44.9:3.2": "ayampi kho nigaṇṭho nāṭaputto …pe… ",
  "sn44.9:3.3": "ayampi kho sañcayo belaṭṭhaputto …pe… ",
  "sn44.9:3.4": "ayampi kho pakudho kaccāno …pe… ",
  "sn44.9:3.5": "ayampi kho ajito kesakambalo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa. ",
  "sn44.9:3.6": "Sopi sāvakaṁ abbhatītaṁ kālaṅkataṁ upapattīsu byākaroti: ",
  "sn44.9:3.7": "“asu amutra upapanno, asu amutra upapanno”ti. ",
  "sn44.9:3.8": "Yopissa sāvako uttamapuriso paramapuriso paramapattipatto tampi sāvakaṁ abbhatītaṁ kālaṅkataṁ upapattīsu byākaroti: ",
  "sn44.9:3.9": "“asu amutra upapanno, asu amutra upapanno”’ti. ",
  "sn44.9:4.1": "Ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa. ",
  "sn44.9:4.2": "Sopi sāvakaṁ abbhatītaṁ kālaṅkataṁ upapattīsu byākaroti: ",
  "sn44.9:4.3": "‘asu amutra upapanno, asu amutra upapanno’ti. ",
  "sn44.9:4.4": "Yopissa sāvako uttamapuriso paramapuriso paramapattipatto tañca sāvakaṁ abbhatītaṁ kālaṅkataṁ upapattīsu na byākaroti: ",
  "sn44.9:4.5": "‘asu amutra upapanno, asu amutra upapanno’ti. ",
  "sn44.9:4.6": "Api ca kho naṁ evaṁ byākaroti: ",
  "sn44.9:4.7": "‘acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā’ti. ",
  "sn44.9:4.8": "Tassa mayhaṁ, bho gotama, ahu deva kaṅkhā, ahu vicikicchā: ",
  "sn44.9:4.9": "‘kathaṁ nāma samaṇassa gotamassa dhammo abhiññeyyo’”ti? ",
  "sn44.9:5.1": "“Alañhi te, vaccha, kaṅkhituṁ, alaṁ vicikicchituṁ. ",
  "sn44.9:5.2": "Kaṅkhanīye ca pana te ṭhāne vicikicchā uppannā. ",
  "sn44.9:5.3": "Saupādānassa khvāhaṁ, vaccha, upapattiṁ paññāpemi no anupādānassa. ",
  "sn44.9:5.4": "Seyyathāpi, vaccha, aggi saupādāno jalati, no anupādāno; ",
  "sn44.9:5.5": "evameva khvāhaṁ, vaccha, saupādānassa upapattiṁ paññāpemi, no anupādānassā”ti. ",
  "sn44.9:6.1": "“Yasmiṁ, bho gotama, samaye acci vātena khittā dūrampi gacchati, imassa pana bhavaṁ gotamo kiṁ upādānasmiṁ paññāpetī”ti? ",
  "sn44.9:6.2": "“Yasmiṁ kho, vaccha, samaye acci vātena khittā dūrampi gacchati, tamahaṁ vātūpādānaṁ paññāpemi. ",
  "sn44.9:6.3": "Vāto hissa, vaccha, tasmiṁ samaye upādānaṁ hotī”ti. ",
  "sn44.9:6.4": "“Yasmiñca pana, bho gotama, samaye imañca kāyaṁ nikkhipati, satto ca aññataraṁ kāyaṁ anupapanno hoti, imassa pana bhavaṁ gotamo kiṁ upādānasmiṁ paññāpetī”ti? ",
  "sn44.9:6.5": "“Yasmiṁ kho, vaccha, samaye imañca kāyaṁ nikkhipati, satto ca aññataraṁ kāyaṁ anupapanno hoti, tamahaṁ taṇhūpādānaṁ vadāmi. ",
  "sn44.9:6.6": "Taṇhā hissa, vaccha, tasmiṁ samaye upādānaṁ hotī”ti. ",
  "sn44.9:6.7": "Navamaṁ. ",
  "sn44.10:0.1": "Saṁyutta Nikāya 44.10 ",
  "sn44.10:0.2": "1. Abyākatavagga ",
  "sn44.10:0.3": "Ānandasutta ",
  "sn44.10:1.1": "Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn44.10:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: ",
  "sn44.10:1.3": "“kiṁ nu kho, bho gotama, atthattā”ti? ",
  "sn44.10:1.4": "Evaṁ vutte, bhagavā tuṇhī ahosi. ",
  "sn44.10:1.5": "“Kiṁ pana, bho gotama, natthattā”ti? ",
  "sn44.10:1.6": "Dutiyampi kho bhagavā tuṇhī ahosi. ",
  "sn44.10:1.7": "Atha kho vacchagotto paribbājako uṭṭhāyāsanā pakkāmi. ",
  "sn44.10:2.1": "Atha kho āyasmā ānando acirapakkante vacchagotte paribbājake bhagavantaṁ etadavoca: ",
  "sn44.10:2.2": "“kiṁ nu kho, bhante, bhagavā vacchagottassa paribbājakassa pañhaṁ puṭṭho na byākāsī”ti? ",
  "sn44.10:2.3": "“Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, ye te, ānanda, samaṇabrāhmaṇā sassatavādā tesametaṁ saddhiṁ abhavissa. ",
  "sn44.10:2.4": "Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, ye te, ānanda, samaṇabrāhmaṇā ucchedavādā tesametaṁ saddhiṁ abhavissa. ",
  "sn44.10:2.5": "Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, api nu me taṁ, ānanda, anulomaṁ abhavissa ñāṇassa uppādāya: ",
  "sn44.10:2.6": "‘sabbe dhammā anattā’”ti? ",
  "sn44.10:2.7": "“No hetaṁ, bhante”. ",
  "sn44.10:2.8": "“Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, sammūḷhassa, ānanda, vacchagottassa paribbājakassa bhiyyo sammohāya abhavissa: ",
  "sn44.10:2.9": "‘ahuvā me nūna pubbe attā, so etarahi natthī’”ti. ",
  "sn44.10:2.10": "Dasamaṁ. ",
  "sn44.11:0.1": "Saṁyutta Nikāya 44.11 ",
  "sn44.11:0.2": "1. Abyākatavagga ",
  "sn44.11:0.3": "Sabhiyakaccānasutta ",
  "sn44.11:1.1": "Ekaṁ samayaṁ āyasmā sabhiyo kaccāno ñātike viharati giñjakāvasathe. ",
  "sn44.11:1.2": "Atha kho vacchagotto paribbājako yenāyasmā sabhiyo kaccāno tenupasaṅkami; upasaṅkamitvā āyasmatā sabhiyena kaccānena saddhiṁ sammodi. ",
  "sn44.11:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako āyasmantaṁ sabhiyaṁ kaccānaṁ etadavoca: ",
  "sn44.11:1.4": "“kiṁ nu kho bho, kaccāna, hoti tathāgato paraṁ maraṇā”ti? ",
  "sn44.11:1.5": "“Abyākataṁ kho etaṁ, vaccha, bhagavatā: ",
  "sn44.11:1.6": "‘hoti tathāgato paraṁ maraṇā’”ti. ",
  "sn44.11:1.7": "“Kiṁ pana, bho kaccāna, na hoti tathāgato paraṁ maraṇā”ti? ",
  "sn44.11:1.8": "“Etampi kho, vaccha, abyākataṁ bhagavatā: ",
  "sn44.11:1.9": "‘na hoti tathāgato paraṁ maraṇā’”ti. ",
  "sn44.11:2.1": "“Kiṁ nu kho, bho kaccāna, hoti ca na ca hoti tathāgato paraṁ maraṇā”ti? ",
  "sn44.11:2.2": "“Abyākataṁ kho etaṁ, vaccha, bhagavatā: ",
  "sn44.11:2.3": "‘hoti ca na ca hoti tathāgato paraṁ maraṇā’”ti. ",
  "sn44.11:2.4": "“Kiṁ pana, bho kaccāna, neva hoti na na hoti tathāgato paraṁ maraṇā”ti? ",
  "sn44.11:2.5": "“Etampi kho, vaccha, abyākataṁ bhagavatā: ",
  "sn44.11:2.6": "‘neva hoti na na hoti tathāgato paraṁ maraṇā’”ti. ",
  "sn44.11:3.1": "“‘Kiṁ nu kho, bho kaccāna, hoti tathāgato paraṁ maraṇā’ti, iti puṭṭho samāno: ",
  "sn44.11:3.2": "‘abyākataṁ kho etaṁ, vaccha, bhagavatā—",
  "sn44.11:3.3": "hoti tathāgato paraṁ maraṇā’ti vadesi. ",
  "sn44.11:3.4": "‘Kiṁ pana, bho kaccāna, na hoti tathāgato paraṁ maraṇā’ti, iti puṭṭho samāno: ",
  "sn44.11:3.5": "‘abyākataṁ kho etaṁ, vaccha, bhagavatā—",
  "sn44.11:3.6": "na hoti tathāgato paraṁ maraṇā’ti vadesi. ",
  "sn44.11:3.7": "‘Kiṁ nu kho, bho kaccāna, hoti ca na ca hoti tathāgato paraṁ maraṇā’ti, iti puṭṭho samāno: ",
  "sn44.11:3.8": "‘abyākataṁ kho etaṁ, vaccha, bhagavatā—",
  "sn44.11:3.9": "hoti ca na ca hoti tathāgato paraṁ maraṇā’ti vadesi. ",
  "sn44.11:3.10": "‘Kiṁ pana, bho kaccāna, neva hoti na na hoti tathāgato paraṁ maraṇā’ti, iti puṭṭho samāno: ",
  "sn44.11:3.11": "‘etampi kho, vaccha, abyākataṁ bhagavatā—",
  "sn44.11:3.12": "neva hoti na na hoti tathāgato paraṁ maraṇā’ti vadesi. ",
  "sn44.11:3.13": "Ko nu kho, bho kaccāna, hetu, ko paccayo, yenetaṁ abyākataṁ samaṇena gotamenā”ti? ",
  "sn44.11:3.14": "“Yo ca, vaccha, hetu, yo ca paccayo paññāpanāya rūpīti vā arūpīti vā saññīti vā asaññīti vā nevasaññīnāsaññīti vā, so ca hetu, so ca paccayo sabbena sabbaṁ sabbathā sabbaṁ aparisesaṁ nirujjheyya. ",
  "sn44.11:3.15": "Kena naṁ paññāpayamāno paññāpeyya rūpīti vā arūpīti vā saññīti vā asaññīti vā nevasaññīnāsaññīti vā”ti. ",
  "sn44.11:3.16": "“Kīvaciraṁ pabbajitosi, bho kaccānā”ti? ",
  "sn44.11:3.17": "“Naciraṁ, āvuso, tīṇi vassānī”ti. ",
  "sn44.11:3.18": "“Yassapassa, āvuso, etamettakena ettakameva tampassa bahu, ko pana vādo evaṁ abhikkante”ti. ",
  "sn44.11:3.19": "Ekādasamaṁ. ",
  "sn44.11:3.20": "Abyākatavaggo paṭhamo. ",
  "sn44.11:4.0": "Tassuddānaṁ ",
  "sn44.11:4.1": "Khemātherī anurādho, ",
  "sn44.11:4.2": "sāriputtoti koṭṭhiko; ",
  "sn44.11:4.3": "Moggallāno ca vaccho ca, ",
  "sn44.11:4.4": "kutūhalasālānando; ",
  "sn44.11:4.5": "Sabhiyo ekādasamanti. ",
  "sn44.11:4.6": "Abyākatasaṁyuttaṁ samattaṁ. ",
  "sn44.11:5.0": "Tassuddānaṁ ",
  "sn44.11:5.1": "Saḷāyatanavedanā, ",
  "sn44.11:5.2": "mātugāmo jambukhādako; ",
  "sn44.11:5.3": "Sāmaṇḍako moggallāno, ",
  "sn44.11:5.4": "citto gāmaṇi saṅkhataṁ; ",
  "sn44.11:5.5": "Abyākatanti dasadhāti. ",
  "sn44.11:5.6": "Saḷāyatanavaggo catuttho. ",
  "sn44.11:5.7": "Saḷāyatanavaggasaṁyuttapāḷi niṭṭhitā. "
}