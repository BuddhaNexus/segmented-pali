{
  "sn51:1.0.1": "Saṃyutta Nikāya 51 ",
  "sn51:1.0.2": "1. Cāpālavagga ",
  "sn51:1.0.3": "1. Apārasutta ",
  "sn51:1.1.1": "“Cattārome, bhikkhave, iddhipādā bhāvitā bahulīkatā apārā pāraṃ gamanāya saṃvattanti. ",
  "sn51:1.1.2": "Katame cattāro? ",
  "sn51:1.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:1.1.4": "vīriyasamādhippadhānasaṅkhārasamannāgataṃ iddhipādaṃ bhāveti, ",
  "sn51:1.1.5": "cittasamādhippadhānasaṅkhārasamannāgataṃ iddhipādaṃ bhāveti, ",
  "sn51:1.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:1.1.7": "Ime kho, bhikkhave, cattāro iddhipādā bhāvitā bahulīkatā apārā pāraṃ gamanāya saṃvattantī”ti. ",
  "sn51:1.1.8": "Paṭhamaṃ. ",
  "sn51:2.0.1": "Saṃyutta Nikāya 51 ",
  "sn51:2.0.2": "1. Cāpālavagga ",
  "sn51:2.0.3": "2. Viraddhasutta ",
  "sn51:2.1.1": "“Yesaṃ kesañci, bhikkhave, cattāro iddhipādā viraddhā, viraddho tesaṃ ariyo maggo sammā dukkhakkhayagāmī. ",
  "sn51:2.1.2": "Yesaṃ kesañci, bhikkhave, cattāro iddhipādā āraddhā, āraddho tesaṃ ariyo maggo sammā dukkhakkhayagāmī. ",
  "sn51:2.1.3": "Katame cattāro? ",
  "sn51:2.1.4": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:2.1.5": "vīriyasamādhi …pe… ",
  "sn51:2.1.6": "cittasamādhi …pe… ",
  "sn51:2.1.7": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:2.1.8": "Yesaṃ kesañci, bhikkhave, ime cattāro iddhipādā viraddhā, viraddho tesaṃ ariyo maggo sammā dukkhakkhayagāmī. ",
  "sn51:2.1.9": "Yesaṃ kesañci, bhikkhave, ime cattāro iddhipādā āraddhā, āraddho tesaṃ ariyo maggo sammā dukkhakkhayagāmī”ti. ",
  "sn51:2.1.10": "Dutiyaṃ. ",
  "sn51:3.0.1": "Saṃyutta Nikāya 51 ",
  "sn51:3.0.2": "1. Cāpālavagga ",
  "sn51:3.0.3": "3. Ariyasutta ",
  "sn51:3.1.1": "“Cattārome, bhikkhave, iddhipādā bhāvitā bahulīkatā ariyā niyyānikā niyyanti takkarassa sammā dukkhakkhayāya. ",
  "sn51:3.1.2": "Katame cattāro? ",
  "sn51:3.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:3.1.4": "vīriyasamādhi …pe… ",
  "sn51:3.1.5": "cittasamādhi …pe… ",
  "sn51:3.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:3.1.7": "Ime kho, bhikkhave, cattāro iddhipādā bhāvitā bahulīkatā ariyā niyyānikā niyyanti takkarassa sammā dukkhakkhayāyā”ti. ",
  "sn51:3.1.8": "Tatiyaṃ. ",
  "sn51:4.0.1": "Saṃyutta Nikāya 51 ",
  "sn51:4.0.2": "1. Cāpālavagga ",
  "sn51:4.0.3": "4. Nibbidāsutta ",
  "sn51:4.1.1": "“Cattārome, bhikkhave, iddhipādā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti. ",
  "sn51:4.1.2": "Katame cattāro? ",
  "sn51:4.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:4.1.4": "vīriyasamādhi …pe… ",
  "sn51:4.1.5": "cittasamādhi …pe… ",
  "sn51:4.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:4.1.7": "Ime kho, bhikkhave, cattāro iddhipādā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī”ti. ",
  "sn51:4.1.8": "Catutthaṃ. ",
  "sn51:5.0.1": "Saṃyutta Nikāya 51 ",
  "sn51:5.0.2": "1. Cāpālavagga ",
  "sn51:5.0.3": "5. Iddhipadesasutta ",
  "sn51:5.1.1": "“Ye hi keci, bhikkhave, atītamaddhānaṃ samaṇā vā brāhmaṇā vā iddhipadesaṃ abhinipphādesuṃ sabbe te catunnaṃ iddhipādānaṃ bhāvitattā bahulīkatattā. ",
  "sn51:5.1.2": "Ye hi keci, bhikkhave, anāgatamaddhānaṃ samaṇā vā brāhmaṇā vā iddhipadesaṃ abhinipphādessanti sabbe te catunnaṃ iddhipādānaṃ bhāvitattā bahulīkatattā. ",
  "sn51:5.1.3": "Ye hi keci, bhikkhave, etarahi samaṇā vā brāhmaṇā vā iddhipadesaṃ abhinipphādenti sabbe te catunnaṃ iddhipādānaṃ bhāvitattā bahulīkatattā. ",
  "sn51:5.2.1": "Katamesaṃ catunnaṃ? ",
  "sn51:5.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:5.2.3": "vīriyasamādhi …pe… ",
  "sn51:5.2.4": "cittasamādhi …pe… ",
  "sn51:5.2.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:5.2.6": "Ye hi keci, bhikkhave, atītamaddhānaṃ samaṇā vā brāhmaṇā vā iddhipadesaṃ abhinipphādesuṃ, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:5.2.7": "Ye hi keci, bhikkhave, anāgatamaddhānaṃ samaṇā vā brāhmaṇā vā iddhipadesaṃ abhinipphādessanti, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:5.2.8": "Ye hi keci, bhikkhave, etarahi samaṇā vā brāhmaṇā vā iddhipadesaṃ abhinipphādenti, sabbe te imesaṃyeva catunnaṃ iddhipādānaṃ bhāvitattā bahulīkatattā”ti. ",
  "sn51:5.2.9": "Pañcamaṃ. ",
  "sn51:6.0.1": "Saṃyutta Nikāya 51 ",
  "sn51:6.0.2": "1. Cāpālavagga ",
  "sn51:6.0.3": "6. Samattasutta ",
  "sn51:6.1.1": "“Ye hi keci, bhikkhave, atītamaddhānaṃ samaṇā vā brāhmaṇā vā samattaṃ iddhiṃ abhinipphādesuṃ, sabbe te catunnaṃ iddhipādānaṃ bhāvitattā bahulīkatattā. ",
  "sn51:6.1.2": "Ye hi keci, bhikkhave, anāgatamaddhānaṃ samaṇā vā brāhmaṇā vā samattaṃ iddhiṃ abhinipphādessanti, sabbe te catunnaṃ iddhipādānaṃ bhāvitattā bahulīkatattā. ",
  "sn51:6.1.3": "Ye hi keci, bhikkhave, etarahi samaṇā vā brāhmaṇā vā samattaṃ iddhiṃ abhinipphādenti, sabbe te catunnaṃ iddhipādānaṃ bhāvitattā bahulīkatattā. ",
  "sn51:6.2.1": "Katamesaṃ catunnaṃ? ",
  "sn51:6.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:6.2.3": "vīriyasamādhi …pe… ",
  "sn51:6.2.4": "cittasamādhi …pe… ",
  "sn51:6.2.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:6.2.6": "Ye hi keci, bhikkhave, atītamaddhānaṃ samaṇā vā brāhmaṇā vā samattaṃ iddhiṃ abhinipphādesuṃ, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:6.2.7": "Ye hi keci, bhikkhave, anāgatamaddhānaṃ samaṇā vā brāhmaṇā vā samattaṃ iddhiṃ abhinipphādessanti, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:6.2.8": "Ye hi keci, bhikkhave, etarahi samaṇā vā brāhmaṇā vā samattaṃ iddhiṃ abhinipphādenti, sabbe te imesaṃyeva catunnaṃ iddhipādānaṃ bhāvitattā bahulīkatattā”ti. ",
  "sn51:6.2.9": "Chaṭṭhaṃ. ",
  "sn51:7.0.1": "Saṃyutta Nikāya 51 ",
  "sn51:7.0.2": "1. Cāpālavagga ",
  "sn51:7.0.3": "7. Bhikkhusutta ",
  "sn51:7.1.1": "“Ye hi keci, bhikkhave, atītamaddhānaṃ bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihariṃsu, sabbe te catunnaṃ iddhipādānaṃ bhāvitattā bahulīkatattā. ",
  "sn51:7.1.2": "Ye hi keci, bhikkhave, anāgatamaddhānaṃ bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissanti, sabbe te catunnaṃ iddhipādānaṃ bhāvitattā bahulīkatattā. ",
  "sn51:7.1.3": "Ye hi keci, bhikkhave, etarahi bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharanti, sabbe te catunnaṃ iddhipādānaṃ bhāvitattā bahulīkatattā. ",
  "sn51:7.2.1": "Katamesaṃ catunnaṃ? ",
  "sn51:7.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:7.2.3": "vīriyasamādhi …pe… ",
  "sn51:7.2.4": "cittasamādhi …pe… ",
  "sn51:7.2.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:7.2.6": "Ye hi keci, bhikkhave, atītamaddhānaṃ bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihariṃsu sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:7.2.7": "Ye hi keci, bhikkhave, anāgatamaddhānaṃ bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissanti, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:7.2.8": "Ye hi keci, bhikkhave, etarahi bhikkhū āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharanti, sabbe te imesaṃyeva catunnaṃ iddhipādānaṃ bhāvitattā bahulīkatattā”ti. ",
  "sn51:7.2.9": "Sattamaṃ. ",
  "sn51:8.0.1": "Saṃyutta Nikāya 51 ",
  "sn51:8.0.2": "1. Cāpālavagga ",
  "sn51:8.0.3": "8. Buddhasutta ",
  "sn51:8.1.1": "“Cattārome, bhikkhave, iddhipādā. ",
  "sn51:8.1.2": "Katame cattāro? ",
  "sn51:8.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:8.1.4": "vīriyasamādhi …pe… ",
  "sn51:8.1.5": "cittasamādhi …pe… ",
  "sn51:8.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:8.1.7": "Ime kho, bhikkhave, cattāro iddhipādā. ",
  "sn51:8.1.8": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato ‘arahaṃ sammāsambuddho’ti vuccatī”ti. ",
  "sn51:8.1.9": "Aṭṭhamaṃ. ",
  "sn51:9.0.1": "Saṃyutta Nikāya 51 ",
  "sn51:9.0.2": "1. Cāpālavagga ",
  "sn51:9.0.3": "9. Ñāṇasutta ",
  "sn51:9.1.1": "“‘Ayaṃ chandasamādhippadhānasaṅkhārasamannāgato iddhipādo’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.1.2": "‘So kho panāyaṃ chandasamādhippadhānasaṅkhārasamannāgato iddhipādo bhāvetabbo’ti me, bhikkhave … ",
  "sn51:9.1.3": "‘bhāvito’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.2.1": "‘Ayaṃ vīriyasamādhippadhānasaṅkhārasamannāgato iddhipādo’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.2.2": "‘So kho panāyaṃ vīriyasamādhippadhānasaṅkhārasamannāgato iddhipādo bhāvetabbo’ti me, bhikkhave … ",
  "sn51:9.2.3": "‘bhāvito’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.3.1": "‘Ayaṃ cittasamādhippadhānasaṅkhārasamannāgato iddhipādo’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.3.2": "‘So kho panāyaṃ cittasamādhippadhānasaṅkhārasamannāgato iddhipādo bhāvetabbo’ti me, bhikkhave … ",
  "sn51:9.3.3": "‘bhāvito’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.4.1": "‘Ayaṃ vīmaṃsāsamādhippadhānasaṅkhārasamannāgato iddhipādo’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ",
  "sn51:9.4.2": "‘So kho panāyaṃ vīmaṃsāsamādhippadhānasaṅkhārasamannāgato iddhipādo bhāvetabbo’ti me, bhikkhave … ",
  "sn51:9.4.3": "‘bhāvito’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti. ",
  "sn51:9.4.4": "Navamaṃ. ",
  "sn51:10.0.1": "Saṃyutta Nikāya 51 ",
  "sn51:10.0.2": "1. Cāpālavagga ",
  "sn51:10.0.3": "10. Cetiyasutta ",
  "sn51:10.1.1": "Evaṃ me sutaṃ—",
  "sn51:10.1.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn51:10.1.3": "Atha kho bhagavā pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi. ",
  "sn51:10.1.4": "Vesāliyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi: ",
  "sn51:10.1.5": "“gaṇhāhi, ānanda, nisīdanaṃ. ",
  "sn51:10.1.6": "Yena cāpālaṃ cetiyaṃ tenupasaṅkamissāma divāvihārāyā”ti. ",
  "sn51:10.1.7": "“Evaṃ, bhante”ti kho āyasmā ānando bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi. ",
  "sn51:10.2.1": "Atha kho bhagavā yena cāpālaṃ cetiyaṃ tenupasaṅkami; upasaṅkamitvā paññatte āsane nisīdi. ",
  "sn51:10.2.2": "Āyasmāpi kho ānando bhagavantaṃ abhivādetvā ekamantaṃ nisīdi. ",
  "sn51:10.2.3": "Ekamantaṃ nisinnaṃ kho āyasmantaṃ ānandaṃ bhagavā etadavoca: ",
  "sn51:10.3.1": "“Ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ cetiyaṃ, ramaṇīyaṃ sattambaṃ cetiyaṃ, ramaṇīyaṃ bahuputtaṃ cetiyaṃ, ramaṇīyaṃ sārandadaṃ cetiyaṃ, ramaṇīyaṃ cāpālaṃ cetiyaṃ. ",
  "sn51:10.3.2": "Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. ",
  "sn51:10.3.3": "Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti. ",
  "sn51:10.4.1": "Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṃ; ",
  "sn51:10.4.2": "na bhagavantaṃ yāci: ",
  "sn51:10.4.3": "“tiṭṭhatu, bhante, bhagavā kappaṃ, tiṭṭhatu sugato kappaṃ bahujanahitāya bahujanasukhāya lokānukampāya atthāya hitāya sukhāya devamanussānan”ti yathā taṃ mārena pariyuṭṭhitacitto. ",
  "sn51:10.5.1": "Dutiyampi kho bhagavā …pe… ",
  "sn51:10.5.2": "tatiyampi kho bhagavā āyasmantaṃ ānandaṃ āmantesi: ",
  "sn51:10.5.3": "“ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ cetiyaṃ, ramaṇīyaṃ sattambaṃ cetiyaṃ, ramaṇīyaṃ bahuputtaṃ cetiyaṃ, ramaṇīyaṃ sārandadaṃ cetiyaṃ, ramaṇīyaṃ cāpālaṃ cetiyaṃ. ",
  "sn51:10.5.4": "Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. ",
  "sn51:10.5.5": "Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti. ",
  "sn51:10.6.1": "Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṃ; ",
  "sn51:10.6.2": "na bhagavantaṃ yāci: ",
  "sn51:10.6.3": "“tiṭṭhatu, bhante, bhagavā kappaṃ, tiṭṭhatu sugato kappaṃ bahujanahitāya bahujanasukhāya lokānukampāya atthāya hitāya sukhāya devamanussānan”ti yathā taṃ mārena pariyuṭṭhitacitto. ",
  "sn51:10.7.1": "Atha kho bhagavā āyasmantaṃ ānandaṃ āmantesi: ",
  "sn51:10.7.2": "“gaccha kho tvaṃ, ānanda, ",
  "sn51:10.7.3": "yassadāni kālaṃ maññasī”ti. ",
  "sn51:10.7.4": "“Evaṃ, bhante”ti kho āyasmā ānando bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā avidūre aññatarasmiṃ rukkhamūle nisīdi. ",
  "sn51:10.8.1": "Atha kho māro pāpimā, acirapakkante āyasmante ānande, yena bhagavā tenupasaṅkami; upasaṅkamitvā bhagavantaṃ etadavoca: ",
  "sn51:10.9.1": "“Parinibbātu dāni, bhante, bhagavā, parinibbātu dāni sugato. Parinibbānakālo dāni, bhante, bhagavato. ",
  "sn51:10.9.2": "Bhāsitā kho panesā, bhante, bhagavatā vācā: ",
  "sn51:10.9.3": "‘na tāvāhaṃ, pāpima, parinibbāyissāmi yāva me bhikkhū na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. ",
  "sn51:10.10.1": "Santi kho pana, bhante, etarahi bhikkhū bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. ",
  "sn51:10.10.2": "Parinibbātu dāni, bhante, bhagavā, parinibbātu dāni, sugato. Parinibbānakālo dāni, bhante, bhagavato. ",
  "sn51:10.11.1": "Bhāsitā kho panesā, bhante, bhagavatā vācā: ",
  "sn51:10.11.2": "‘na tāvāhaṃ, pāpima, parinibbāyissāmi yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. ",
  "sn51:10.12.1": "Santi kho pana, bhante, etarahi bhikkhuniyo bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. ",
  "sn51:10.12.2": "Parinibbātu dāni, bhante, bhagavā, parinibbātu dāni, sugato. Parinibbānakālo dāni, bhante, bhagavato. ",
  "sn51:10.13.1": "Bhāsitā kho panesā, bhante, bhagavatā vācā: ",
  "sn51:10.13.2": "‘na tāvāhaṃ, pāpima, parinibbāyissāmi yāva me upāsakā …pe… ",
  "sn51:10.13.3": "yāva me upāsikā na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. ",
  "sn51:10.14.1": "Santi kho pana, bhante, etarahi upāsakā … ",
  "sn51:10.14.2": "upāsikā bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. ",
  "sn51:10.14.3": "Parinibbātu dāni, bhante, bhagavā, parinibbātu dāni, sugato. Parinibbānakālo dāni, bhante, bhagavato. ",
  "sn51:10.15.1": "Bhāsitā kho panesā, bhante, bhagavatā vācā: ",
  "sn51:10.15.2": "‘na tāvāhaṃ, pāpima, parinibbāyissāmi yāva me idaṃ brahmacariyaṃ na iddhañceva bhavissati phītañca vitthāritaṃ bāhujaññaṃ puthubhūtaṃ yāva devamanussehi suppakāsitan’ti. ",
  "sn51:10.15.3": "Tayidaṃ, bhante, bhagavato brahmacariyaṃ iddhañceva phītañca vitthāritaṃ bāhujaññaṃ puthubhūtaṃ yāva devamanussehi suppakāsitaṃ. ",
  "sn51:10.15.4": "Parinibbātu dāni, bhante, bhagavā, parinibbātu dāni sugato. Parinibbānakālo dāni, bhante, bhagavato”ti. ",
  "sn51:10.16.1": "Evaṃ vutte, bhagavā māraṃ pāpimantaṃ etadavoca: ",
  "sn51:10.16.2": "“appossukko tvaṃ, pāpima, hohi. Na ciraṃ tathāgatassa parinibbānaṃ bhavissati. ",
  "sn51:10.16.3": "Ito tiṇṇaṃ māsānaṃ accayena tathāgato parinibbāyissatī”ti. ",
  "sn51:10.17.1": "Atha kho bhagavā cāpāle cetiye sato sampajāno āyusaṅkhāraṃ ossaji. ",
  "sn51:10.17.2": "Ossaṭṭhe ca bhagavatā āyusaṅkhāre mahābhūmicālo ahosi bhiṃsanako lomahaṃso, devadundubhiyo ca phaliṃsu. ",
  "sn51:10.17.3": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: ",
  "sn51:10.18.1": "“Tulamatulañca sambhavaṃ, ",
  "sn51:10.18.2": "Bhavasaṅkhāramavassaji muni; ",
  "sn51:10.18.3": "Ajjhattarato samāhito, ",
  "sn51:10.18.4": "Abhindi kavacamivattasambhavan”ti. ",
  "sn51:10.18.5": "Dasamaṃ. ",
  "sn51:10.18.6": "Cāpālavaggo paṭhamo. ",
  "sn51:10.19.1": "Apārāpi viraddho ca, ",
  "sn51:10.19.2": "ariyā nibbidāpi ca; ",
  "sn51:10.19.3": "Padesaṃ samattaṃ bhikkhu, ",
  "sn51:10.19.4": "buddhaṃ ñāṇañca cetiyanti. ",
  "sn51:11.0.1": "Saṃyutta Nikāya 51 ",
  "sn51:11.0.2": "2. Pāsādakampanavagga ",
  "sn51:11.0.3": "11. Pubbasutta ",
  "sn51:11.1.1": "Sāvatthinidānaṃ. ",
  "sn51:11.1.2": "“Pubbeva me, bhikkhave, sambodhā anabhisambuddhassa bodhisattasseva sato etadahosi: ",
  "sn51:11.1.3": "‘ko nu kho hetu, ko paccayo iddhipādabhāvanāyā’ti? ",
  "sn51:11.1.4": "Tassa mayhaṃ, bhikkhave, etadahosi: ",
  "sn51:11.1.5": "‘idha bhikkhu chandasamādhippadhānasaṅkhārasamannāgataṃ iddhipādaṃ bhāveti—",
  "sn51:11.1.6": "iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. ",
  "sn51:11.1.7": "Pacchāpuresaññī ca viharati—",
  "sn51:11.1.8": "yathā pure tathā pacchā, yathā pacchā tathā pure; ",
  "sn51:11.1.9": "yathā adho tathā uddhaṃ, yathā uddhaṃ tathā adho; ",
  "sn51:11.1.10": "yathā divā tathā rattiṃ, yathā rattiṃ tathā divā. ",
  "sn51:11.1.11": "Iti vivaṭena cetasā apariyonaddhena sappabhāsaṃ cittaṃ bhāveti’. ",
  "sn51:11.2.1": "Vīriyasamādhippadhānasaṅkhārasamannāgataṃ iddhipādaṃ bhāveti—",
  "sn51:11.2.2": "iti me vīriyaṃ na ca atilīnaṃ bhavissati, na ca atippaggahitaṃ bhavissati, na ca ajjhattaṃ saṅkhittaṃ bhavissati, na ca bahiddhā vikkhittaṃ bhavissati. ",
  "sn51:11.2.3": "Pacchāpuresaññī ca viharati—",
  "sn51:11.2.4": "yathā pure tathā pacchā, yathā pacchā tathā pure; ",
  "sn51:11.2.5": "yathā adho tathā uddhaṃ, yathā uddhaṃ tathā adho; ",
  "sn51:11.2.6": "yathā divā tathā rattiṃ, yathā rattiṃ tathā divā. ",
  "sn51:11.2.7": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:11.3.1": "Cittasamādhippadhānasaṅkhārasamannāgataṃ iddhipādaṃ bhāveti—",
  "sn51:11.3.2": "iti me cittaṃ na ca atilīnaṃ bhavissati, na ca atippaggahitaṃ bhavissati, na ca ajjhattaṃ saṅkhittaṃ bhavissati, na ca bahiddhā vikkhittaṃ bhavissati. ",
  "sn51:11.3.3": "Pacchāpuresaññī ca viharati—",
  "sn51:11.3.4": "yathā pure tathā pacchā, yathā pacchā tathā pure; ",
  "sn51:11.3.5": "yathā adho tathā uddhaṃ, yathā uddhaṃ tathā adho; ",
  "sn51:11.3.6": "yathā divā tathā rattiṃ, yathā rattiṃ tathā divā. ",
  "sn51:11.3.7": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:11.4.1": "Vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:11.4.2": "iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. ",
  "sn51:11.4.3": "Pacchāpuresaññī ca viharati—",
  "sn51:11.4.4": "yathā pure tathā pacchā, yathā pacchā tathā pure; ",
  "sn51:11.4.5": "yathā adho tathā uddhaṃ, yathā uddhaṃ tathā adho; ",
  "sn51:11.4.6": "yathā divā tathā rattiṃ, yathā rattiṃ tathā divā. ",
  "sn51:11.4.7": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:11.5.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu, anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti; āvibhāvaṃ, tirobhāvaṃ; tirokuṭṭaṃ tiropākāraṃ tiropabbataṃ asajjamāno gacchati, seyyathāpi ākāse; pathaviyāpi ummujjanimujjaṃ karoti, seyyathāpi udake; udakepi abhijjamāne gacchati, seyyathāpi pathaviyaṃ; ākāsepi pallaṅkena kamati, seyyathāpi pakkhī sakuṇo; imepi candimasūriye evaṃmahiddhike evaṃmahānubhāve pāṇinā parimasati parimajjati; yāva brahmalokāpi kāyena vasaṃ vatteti. ",
  "sn51:11.6.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu dibbāya sotadhātuyā visuddhāya atikkantamānusikāya ubho sadde suṇāti—dibbe ca mānuse ca, dūre santike cāti. ",
  "sn51:11.7.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu, parasattānaṃ parapuggalānaṃ cetasā ceto paricca pajānāti. Sarāgaṃ vā cittaṃ ‘sarāgaṃ cittan’ti pajānāti; vītarāgaṃ vā cittaṃ ‘vītarāgaṃ cittan’ti pajānāti; sadosaṃ vā cittaṃ ‘sadosaṃ cittan’ti pajānāti; vītadosaṃ vā cittaṃ ‘vītadosaṃ cittan’ti pajānāti; samohaṃ vā cittaṃ ‘samohaṃ cittan’ti pajānāti; vītamohaṃ vā cittaṃ ‘vītamohaṃ cittan’ti pajānāti; saṅkhittaṃ vā cittaṃ ‘saṅkhittaṃ cittan’ti pajānāti; vikkhittaṃ vā cittaṃ ‘vikkhittaṃ cittan’ti pajānāti; mahaggataṃ vā cittaṃ ‘mahaggataṃ cittan’ti pajānāti; amahaggataṃ vā cittaṃ ‘amahaggataṃ cittan’ti pajānāti; sauttaraṃ vā cittaṃ ‘sauttaraṃ cittan’ti pajānāti; anuttaraṃ vā cittaṃ ‘anuttaraṃ cittan’ti pajānāti; samāhitaṃ vā cittaṃ ‘samāhitaṃ cittan’ti pajānāti; asamāhitaṃ vā cittaṃ ‘asamāhitaṃ cittan’ti pajānāti; vimuttaṃ vā cittaṃ ‘vimuttaṃ cittan’ti pajānāti; avimuttaṃ vā cittaṃ ‘avimuttaṃ cittan’ti pajānāti. ",
  "sn51:11.8.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu, anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe: ‘amutrāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati. ",
  "sn51:11.9.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu, dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti: ‘ime vata, bhonto, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā; te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana, bhonto, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā; te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte, suvaṇṇe dubbaṇṇe, sugate duggate yathākammūpage satte pajānāti. ",
  "sn51:11.10.1": "Evaṃ bhāvitesu kho, bhikkhu, catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:11.10.2": "Paṭhamaṃ. ",
  "sn51:12.0.1": "Saṃyutta Nikāya 51 ",
  "sn51:12.0.2": "2. Pāsādakampanavagga ",
  "sn51:12.0.3": "12. Mahapphalasutta ",
  "sn51:12.1.1": "“Cattārome, bhikkhave, iddhipādā bhāvitā bahulīkatā mahapphalā honti mahānisaṃsā. ",
  "sn51:12.1.2": "Kathaṃ bhāvitā ca, bhikkhave, cattāro iddhipādā kathaṃ bahulīkatā mahapphalā honti mahānisaṃsā? ",
  "sn51:12.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti—",
  "sn51:12.1.4": "iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. ",
  "sn51:12.1.5": "Pacchāpuresaññī ca viharati—",
  "sn51:12.1.6": "yathā pure tathā pacchā, yathā pacchā tathā pure; ",
  "sn51:12.1.7": "yathā adho tathā uddhaṃ, yathā uddhaṃ tathā adho; ",
  "sn51:12.1.8": "yathā divā tathā rattiṃ, yathā rattiṃ tathā divā. ",
  "sn51:12.1.9": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:12.2.1": "Vīriyasamādhi …pe… ",
  "sn51:12.2.2": "cittasamādhi … ",
  "sn51:12.2.3": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:12.2.4": "iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. ",
  "sn51:12.2.5": "Pacchāpuresaññī ca viharati—",
  "sn51:12.2.6": "yathā pure tathā pacchā, yathā pacchā tathā pure; ",
  "sn51:12.2.7": "yathā adho tathā uddhaṃ, yathā uddhaṃ tathā adho; ",
  "sn51:12.2.8": "yathā divā tathā rattiṃ, yathā rattiṃ tathā divā. ",
  "sn51:12.2.9": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:12.2.10": "Evaṃ bhāvitā kho, bhikkhave, cattāro iddhipādā evaṃ bahulīkatā mahapphalā honti mahānisaṃsā. ",
  "sn51:12.3.1": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vatteti …pe…. ",
  "sn51:12.4.1": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:12.4.2": "Dutiyaṃ. ",
  "sn51:13.0.1": "Saṃyutta Nikāya 51 ",
  "sn51:13.0.2": "2. Pāsādakampanavagga ",
  "sn51:13.0.3": "13. Chandasamādhisutta ",
  "sn51:13.1.1": "“Chandañce, bhikkhave, bhikkhu nissāya labhati samādhiṃ, labhati cittassa ekaggataṃ—",
  "sn51:13.1.2": "ayaṃ vuccati chandasamādhi. ",
  "sn51:13.1.3": "So anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.1.4": "Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.1.5": "Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.1.6": "Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.1.7": "Ime vuccanti ‘padhānasaṅkhārā’ti. ",
  "sn51:13.1.8": "Iti ayañca chando, ayañca chandasamādhi, ime ca padhānasaṅkhārā—",
  "sn51:13.1.9": "ayaṃ vuccati, bhikkhave, chandasamādhippadhānasaṅkhārasamannāgato iddhipādo. ",
  "sn51:13.2.1": "Vīriyañce, bhikkhave, bhikkhu nissāya labhati samādhiṃ, labhati cittassa ekaggataṃ—",
  "sn51:13.2.2": "ayaṃ vuccati ‘vīriyasamādhi’. ",
  "sn51:13.2.3": "So anuppannānaṃ …pe… ",
  "sn51:13.2.4": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.2.5": "Ime vuccanti ‘padhānasaṅkhārā’ti. ",
  "sn51:13.2.6": "Iti idañca vīriyaṃ, ayañca vīriyasamādhi, ime ca padhānasaṅkhārā—",
  "sn51:13.2.7": "ayaṃ vuccati, bhikkhave, vīriyasamādhippadhānasaṅkhārasamannāgato iddhipādo. ",
  "sn51:13.3.1": "Cittañce, bhikkhave, bhikkhu nissāya labhati samādhiṃ, labhati cittassa ekaggataṃ—",
  "sn51:13.3.2": "ayaṃ vuccati ‘cittasamādhi’. ",
  "sn51:13.3.3": "So anuppannānaṃ pāpakānaṃ …pe… ",
  "sn51:13.3.4": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.3.5": "Ime vuccanti ‘padhānasaṅkhārā’ti. ",
  "sn51:13.3.6": "Iti idañca cittaṃ, ayañca cittasamādhi, ime ca padhānasaṅkhārā—",
  "sn51:13.3.7": "ayaṃ vuccati, bhikkhave, cittasamādhippadhānasaṅkhārasamannāgato iddhipādo. ",
  "sn51:13.4.1": "Vīmaṃsañce, bhikkhave, bhikkhu nissāya labhati samādhiṃ, labhati cittassa ekaggataṃ—",
  "sn51:13.4.2": "ayaṃ vuccati ‘vīmaṃsāsamādhi’. ",
  "sn51:13.4.3": "So anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati …pe… ",
  "sn51:13.4.4": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn51:13.4.5": "Ime vuccanti ‘padhānasaṅkhārā’ti. ",
  "sn51:13.4.6": "Iti ayañca vīmaṃsā, ayañca vīmaṃsāsamādhi, ime ca padhānasaṅkhārā—",
  "sn51:13.4.7": "ayaṃ vuccati, bhikkhave, vīmaṃsāsamādhippadhānasaṅkhārasamannāgato iddhipādo”ti. ",
  "sn51:13.4.8": "Tatiyaṃ. ",
  "sn51:14.0.1": "Saṃyutta Nikāya 51 ",
  "sn51:14.0.2": "2. Pāsādakampanavagga ",
  "sn51:14.0.3": "14. Moggallānasutta ",
  "sn51:14.1.1": "Evaṃ me sutaṃ—",
  "sn51:14.1.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde. ",
  "sn51:14.1.3": "Tena kho pana samayena sambahulā bhikkhū heṭṭhāmigāramātupāsāde viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā bhantacittā pākatindriyā. ",
  "sn51:14.2.1": "Atha kho bhagavā āyasmantaṃ mahāmoggallānaṃ āmantesi: ",
  "sn51:14.2.2": "“ete kho, moggallāna, sabrahmacārino heṭṭhāmigāramātupāsāde viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā bhantacittā pākatindriyā. ",
  "sn51:14.2.3": "Gaccha, moggallāna, te bhikkhū saṃvejehī”ti. ",
  "sn51:14.3.1": "“Evaṃ, bhante”ti kho āyasmā mahāmoggallāno bhagavato paṭissutvā tathārūpaṃ iddhābhisaṅkhāraṃ abhisaṅkhāresi yathā pādaṅguṭṭhakena migāramātupāsādaṃ saṅkampesi sampakampesi sampacālesi. ",
  "sn51:14.3.2": "Atha kho te bhikkhū saṃviggā lomahaṭṭhajātā ekamantaṃ aṭṭhaṃsu: ",
  "sn51:14.3.3": "“acchariyaṃ vata bho, abbhutaṃ vata bho. ",
  "sn51:14.3.4": "Nivātañca vata ayañca migāramātupāsādo gambhīranemo sunikhāto acalo asampakampī, atha ca pana saṅkampito sampakampito sampacālito”ti. ",
  "sn51:14.4.1": "Atha kho bhagavā yena te bhikkhū tenupasaṅkami; upasaṅkamitvā te bhikkhū bhagavā etadavoca: ",
  "sn51:14.4.2": "“kiṃ nu tumhe, bhikkhave, saṃviggā lomahaṭṭhajātā ekamantaṃ ṭhitā”ti? ",
  "sn51:14.4.3": "“Acchariyaṃ, bhante, abbhutaṃ bhante. ",
  "sn51:14.4.4": "Nivātañca vata ayañca migāramātupāsādo gambhīranemo sunikhāto acalo asampakampī, atha ca pana saṅkampito sampakampito sampacālito”ti. ",
  "sn51:14.4.5": "“Tumheva kho, bhikkhave, saṃvejetukāmena moggallānena bhikkhunā pādaṅguṭṭhakena migāramātupāsādo, saṅkampito sampakampito sampacālito. ",
  "sn51:14.4.6": "Taṃ kiṃ maññatha, bhikkhave, ",
  "sn51:14.4.7": "katamesaṃ dhammānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo”ti? ",
  "sn51:14.4.8": "“Bhagavaṃmūlakā no, bhante, dhammā, bhagavaṃnettikā bhagavaṃpaṭisaraṇā. Sādhu vata, bhante, bhagavantaṃyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn51:14.5.1": "“Tena hi, bhikkhave, suṇātha. ",
  "sn51:14.5.2": "Catunnaṃ kho, bhikkhave, iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo. ",
  "sn51:14.5.3": "Katamesaṃ catunnaṃ? ",
  "sn51:14.5.4": "Idha, bhikkhave, moggallāno bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:14.5.5": "vīriyasamādhi …pe… ",
  "sn51:14.5.6": "cittasamādhi … ",
  "sn51:14.5.7": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:14.5.8": "iti me vīmaṃsā na ca atilīnā bhavissati, na ca atippaggahitā bhavissati; ",
  "sn51:14.5.9": "na ca ajjhattaṃ saṅkhittā bhavissati, na ca bahiddhā vikkhittā bhavissati. ",
  "sn51:14.5.10": "Pacchāpuresaññī ca viharati—",
  "sn51:14.5.11": "yathā pure tathā pacchā, yathā pacchā tathā pure; ",
  "sn51:14.5.12": "yathā adho tathā uddhaṃ, yathā uddhaṃ tathā adho; ",
  "sn51:14.5.13": "yathā divā tathā rattiṃ, yathā rattiṃ tathā divā. ",
  "sn51:14.5.14": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:14.5.15": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo. ",
  "sn51:14.5.16": "Imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu anekavihitaṃ iddhividhaṃ paccanubhoti …pe… yāva brahmalokāpi kāyena vasaṃ vatteti …pe… ",
  "sn51:14.5.17": "imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:14.5.18": "Catutthaṃ. ",
  "sn51:15.0.1": "Saṃyutta Nikāya 51 ",
  "sn51:15.0.2": "2. Pāsādakampanavagga ",
  "sn51:15.0.3": "15. Uṇṇābhabrāhmaṇasutta ",
  "sn51:15.1.1": "Evaṃ me sutaṃ—",
  "sn51:15.1.2": "ekaṃ samayaṃ āyasmā ānando kosambiyaṃ viharati ghositārāme. ",
  "sn51:15.1.3": "Atha kho uṇṇābho brāhmaṇo yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. ",
  "sn51:15.1.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho uṇṇābho brāhmaṇo āyasmantaṃ ānandaṃ etadavoca: ",
  "sn51:15.1.5": "“kimatthiyaṃ nu kho, bho ānanda, samaṇe gotame brahmacariyaṃ vussatī”ti? ",
  "sn51:15.1.6": "“Chandappahānatthaṃ kho, brāhmaṇa, bhagavati brahmacariyaṃ vussatī”ti. ",
  "sn51:15.2.1": "“Atthi pana, bho ānanda, maggo atthi paṭipadā etassa chandassa pahānāyā”ti? ",
  "sn51:15.2.2": "“Atthi kho, brāhmaṇa, maggo, atthi paṭipadā etassa chandassa pahānāyā”ti. ",
  "sn51:15.3.1": "“Katamo pana, bho ānanda, maggo katamā paṭipadā etassa chandassa pahānāyā”ti? ",
  "sn51:15.3.2": "“Idha, brāhmaṇa, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:15.3.3": "vīriyasamādhi …pe… ",
  "sn51:15.3.4": "cittasamādhi … ",
  "sn51:15.3.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:15.3.6": "ayaṃ kho, brāhmaṇa, maggo ayaṃ paṭipadā etassa chandassa pahānāyā”ti. ",
  "sn51:15.4.1": "“Evaṃ sante, bho ānanda, santakaṃ hoti no asantakaṃ. ",
  "sn51:15.4.2": "Chandeneva chandaṃ pajahissatīti—netaṃ ṭhānaṃ vijjati”. ",
  "sn51:15.4.3": "“Tena hi, brāhmaṇa, taññevettha paṭipucchissāmi. Yathā te khameyya tathā taṃ byākareyyāsi. ",
  "sn51:15.4.4": "Taṃ kiṃ maññasi, brāhmaṇa, ",
  "sn51:15.4.5": "ahosi te pubbe chando ‘ārāmaṃ gamissāmī’ti? ",
  "sn51:15.4.6": "Tassa te ārāmagatassa yo tajjo chando so paṭippassaddho”ti? ",
  "sn51:15.4.7": "“Evaṃ, bho”. ",
  "sn51:15.4.8": "“Ahosi te pubbe vīriyaṃ ‘ārāmaṃ gamissāmī’ti? ",
  "sn51:15.4.9": "Tassa te ārāmagatassa yaṃ tajjaṃ vīriyaṃ taṃ paṭippassaddhan”ti? ",
  "sn51:15.4.10": "“Evaṃ, bho”. ",
  "sn51:15.4.11": "“Ahosi te pubbe cittaṃ ‘ārāmaṃ gamissāmī’ti? ",
  "sn51:15.4.12": "Tassa te ārāmagatassa yaṃ tajjaṃ cittaṃ taṃ paṭippassaddhan”ti? ",
  "sn51:15.4.13": "“Evaṃ, bho”. ",
  "sn51:15.4.14": "“Ahosi te pubbe vīmaṃsā ‘ārāmaṃ gamissāmī’ti? ",
  "sn51:15.4.15": "Tassa te ārāmagatassa yā tajjā vīmaṃsā sā paṭippassaddhā”ti? ",
  "sn51:15.4.16": "“Evaṃ, bho”. ",
  "sn51:15.5.1": "“Evameva kho, brāhmaṇa, yo so bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, tassa yo pubbe chando ahosi arahattappattiyā, arahattappatte yo tajjo chando so paṭippassaddho; ",
  "sn51:15.5.2": "yaṃ pubbe vīriyaṃ ahosi arahattappattiyā, arahattappatte yaṃ tajjaṃ vīriyaṃ taṃ paṭippassaddhaṃ; ",
  "sn51:15.5.3": "yaṃ pubbe cittaṃ ahosi arahattappattiyā, arahattappatte yaṃ tajjaṃ cittaṃ taṃ paṭippassaddhaṃ; ",
  "sn51:15.5.4": "yā pubbe vīmaṃsā ahosi arahattappattiyā, arahattappatte yā tajjā vīmaṃsā sā paṭippassaddhā. ",
  "sn51:15.5.5": "Taṃ kiṃ maññasi, brāhmaṇa, ",
  "sn51:15.5.6": "iti evaṃ sante, santakaṃ vā hoti no asantakaṃ vā”ti? ",
  "sn51:15.6.1": "“Addhā, bho ānanda, evaṃ sante, santakaṃ hoti no asantakaṃ. ",
  "sn51:15.6.2": "Abhikkantaṃ, bho ānanda, abhikkantaṃ, bho ānanda. ",
  "sn51:15.6.3": "Seyyathāpi, bho ānanda, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā ānandena anekapariyāyena dhammo pakāsito. ",
  "sn51:15.6.4": "Esāhaṃ, bho ānanda, taṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "sn51:15.6.5": "Upāsakaṃ maṃ bhavaṃ ānando dhāretu ajjatagge pāṇupetaṃ saraṇaṃ gatan”ti. ",
  "sn51:15.6.6": "Pañcamaṃ. ",
  "sn51:16.0.1": "Saṃyutta Nikāya 51 ",
  "sn51:16.0.2": "2. Pāsādakampanavagga ",
  "sn51:16.0.3": "16. Paṭhamasamaṇabrāhmaṇasutta ",
  "sn51:16.1.1": "“Ye hi keci, bhikkhave, atītamaddhānaṃ samaṇā vā brāhmaṇā vā mahiddhikā ahesuṃ mahānubhāvā, sabbe te catunnaṃ iddhipādānaṃ bhāvitattā bahulīkatattā. ",
  "sn51:16.1.2": "Ye hi keci, bhikkhave, anāgatamaddhānaṃ samaṇā vā brāhmaṇā vā mahiddhikā bhavissanti mahānubhāvā, sabbe te catunnaṃ iddhipādānaṃ bhāvitattā bahulīkatattā. ",
  "sn51:16.1.3": "Ye hi keci, bhikkhave, etarahi samaṇā vā brāhmaṇā vā mahiddhikā mahānubhāvā, sabbe te catunnaṃ iddhipādānaṃ bhāvitattā bahulīkatattā. ",
  "sn51:16.2.1": "Katamesaṃ catunnaṃ? ",
  "sn51:16.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:16.2.3": "vīriyasamādhi …pe… ",
  "sn51:16.2.4": "cittasamādhi … ",
  "sn51:16.2.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:16.2.6": "Ye hi keci, bhikkhave, atītamaddhānaṃ samaṇā vā brāhmaṇā vā mahiddhikā ahesuṃ mahānubhāvā, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:16.2.7": "Ye hi keci, bhikkhave, anāgatamaddhānaṃ samaṇā vā brāhmaṇā vā mahiddhikā bhavissanti mahānubhāvā, sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:16.2.8": "Ye hi keci, bhikkhave, etarahi samaṇā vā brāhmaṇā vā mahiddhikā mahānubhāvā, sabbe te imesaṃyeva catunnaṃ iddhipādānaṃ bhāvitattā bahulīkatattā”ti. ",
  "sn51:16.2.9": "Chaṭṭhaṃ. ",
  "sn51:17.0.1": "Saṃyutta Nikāya 51 ",
  "sn51:17.0.2": "2. Pāsādakampanavagga ",
  "sn51:17.0.3": "17. Dutiyasamaṇabrāhmaṇasutta ",
  "sn51:17.1.1": "“Ye hi keci, bhikkhave, atītamaddhānaṃ samaṇā vā brāhmaṇā vā anekavihitaṃ iddhividhaṃ paccanubhosuṃ—ekopi hutvā bahudhā ahesuṃ, bahudhāpi hutvā eko ahesuṃ; āvibhāvaṃ, tirobhāvaṃ; tirokuṭṭaṃ tiropākāraṃ tiropabbataṃ asajjamānā agamaṃsu, seyyathāpi ākāse; pathaviyāpi ummujjanimujjaṃ akaṃsu, seyyathāpi udake; udakepi abhijjamāne agamaṃsu, seyyathāpi pathaviyaṃ; ākāsepi pallaṅkena kamiṃsu, seyyathāpi pakkhī sakuṇo; imepi candimasūriye evaṃmahiddhike evaṃmahānubhāve pāṇinā parimasiṃsu parimajjiṃsu; yāva brahmalokāpi kāyena vasaṃ vattesuṃ, ",
  "sn51:17.1.2": "sabbe te catunnaṃ iddhipādānaṃ bhāvitattā bahulīkatattā. ",
  "sn51:17.2.1": "Ye hi keci, bhikkhave, anāgatamaddhānaṃ samaṇā vā brāhmaṇā vā anekavihitaṃ iddhividhaṃ paccanubhossanti—ekopi hutvā bahudhā bhavissanti, bahudhāpi hutvā eko bhavissanti; āvibhāvaṃ, tirobhāvaṃ; tirokuṭṭaṃ tiropākāraṃ tiropabbataṃ asajjamānā gamissanti, seyyathāpi ākāse; pathaviyāpi ummujjanimujjaṃ karissanti, seyyathāpi udake; udakepi abhijjamāne gamissanti, seyyathāpi pathaviyaṃ; ākāsepi pallaṅkena kamissanti, seyyathāpi pakkhī sakuṇo; imepi candimasūriye evaṃmahiddhike evaṃmahānubhāve pāṇinā parimasissanti parimajjissanti; yāva brahmalokāpi kāyena vasaṃ vattissanti, ",
  "sn51:17.2.2": "sabbe te catunnaṃ iddhipādānaṃ bhāvitattā bahulīkatattā. ",
  "sn51:17.3.1": "Ye hi keci, bhikkhave, etarahi samaṇā vā brāhmaṇā vā anekavihitaṃ iddhividhaṃ paccanubhonti—ekopi hutvā bahudhā honti, bahudhāpi hutvā eko honti; āvibhāvaṃ, tirobhāvaṃ; tirokuṭṭaṃ tiropākāraṃ tiropabbataṃ asajjamānā gacchanti, seyyathāpi ākāse; pathaviyāpi ummujjanimujjaṃ karonti, seyyathāpi udake; udakepi abhijjamāne gacchanti, seyyathāpi pathaviyaṃ; ākāsepi pallaṅkena kamanti, seyyathāpi pakkhī sakuṇo; imepi candimasūriye evaṃmahiddhike evaṃmahānubhāve pāṇinā parimasanti parimajjanti; yāva brahmalokāpi kāyena vasaṃ vattenti, ",
  "sn51:17.3.2": "sabbe te catunnaṃ iddhipādānaṃ bhāvitattā bahulīkatattāti. ",
  "sn51:17.4.1": "Katamesaṃ catunnaṃ? ",
  "sn51:17.4.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:17.4.3": "vīriyasamādhi …pe… ",
  "sn51:17.4.4": "cittasamādhi … ",
  "sn51:17.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:17.4.6": "Ye hi keci, bhikkhave, atītamaddhānaṃ samaṇā vā brāhmaṇā vā anekavihitaṃ iddhividhaṃ paccanubhosuṃ—ekopi hutvā bahudhā ahesuṃ …pe… yāva brahmalokāpi kāyena vasaṃ vattesuṃ, ",
  "sn51:17.4.7": "sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:17.5.1": "Ye hi keci, bhikkhave, anāgatamaddhānaṃ samaṇā vā brāhmaṇā vā anekavihitaṃ iddhividhaṃ paccanubhossanti—ekopi hutvā bahudhā bhavissanti …pe… yāva brahmalokāpi kāyena vasaṃ vattissanti, ",
  "sn51:17.5.2": "sabbe te imesaṃyeva catunnaṃ iddhipādānaṃ bhāvitattā bahulīkatattā. ",
  "sn51:17.6.1": "Ye hi keci, bhikkhave, etarahi samaṇā vā brāhmaṇā vā anekavihitaṃ iddhividhaṃ paccanubhonti—ekopi hutvā bahudhā honti …pe… yāva brahmalokāpi kāyena vasaṃ vattenti, ",
  "sn51:17.6.2": "sabbe te imesaṃyeva catunnaṃ iddhipādānaṃ bhāvitattā bahulīkatattā”ti. ",
  "sn51:17.6.3": "Sattamaṃ. ",
  "sn51:18.0.1": "Saṃyutta Nikāya 51 ",
  "sn51:18.0.2": "2. Pāsādakampanavagga ",
  "sn51:18.0.3": "18. Bhikkhusutta ",
  "sn51:18.1.1": "“Catunnaṃ, bhikkhave, iddhipādānaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "sn51:18.2.1": "Katamesaṃ catunnaṃ? ",
  "sn51:18.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:18.2.3": "vīriyasamādhi …pe… ",
  "sn51:18.2.4": "cittasamādhi … ",
  "sn51:18.2.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:18.2.6": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:18.2.7": "Aṭṭhamaṃ. ",
  "sn51:19.0.1": "Saṃyutta Nikāya 51 ",
  "sn51:19.0.2": "2. Pāsādakampanavagga ",
  "sn51:19.0.3": "19. Iddhādidesanāsutta ",
  "sn51:19.1.1": "“Iddhiṃ vo, bhikkhave, desessāmi iddhipādañca iddhipādabhāvanañca iddhipādabhāvanāgāminiñca paṭipadaṃ. ",
  "sn51:19.1.2": "Taṃ suṇātha. ",
  "sn51:19.2.1": "Katamā ca, bhikkhave, iddhi? ",
  "sn51:19.2.2": "Idha, bhikkhave, bhikkhu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti—",
  "sn51:19.2.3": "ayaṃ vuccati, bhikkhave, iddhi. ",
  "sn51:19.3.1": "Katamo ca, bhikkhave, iddhipādo? ",
  "sn51:19.3.2": "Yo so, bhikkhave, maggo yā paṭipadā iddhilābhāya iddhipaṭilābhāya saṃvattati—",
  "sn51:19.3.3": "ayaṃ vuccati, bhikkhave, iddhipādo. ",
  "sn51:19.4.1": "Katamā ca, bhikkhave, iddhipādabhāvanā? ",
  "sn51:19.4.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:19.4.3": "vīriyasamādhi …pe… ",
  "sn51:19.4.4": "cittasamādhi … ",
  "sn51:19.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:19.4.6": "ayaṃ vuccati, bhikkhave, iddhipādabhāvanā. ",
  "sn51:19.5.1": "Katamā ca, bhikkhave, iddhipādabhāvanāgāminī paṭipadā? ",
  "sn51:19.5.2": "Ayameva ariyo aṭṭhaṅgiko maggo, seyyathidaṃ—",
  "sn51:19.5.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—",
  "sn51:19.5.4": "ayaṃ vuccati, bhikkhave, iddhipādabhāvanāgāminī paṭipadā”ti. ",
  "sn51:19.5.5": "Navamaṃ. ",
  "sn51:20.0.1": "Saṃyutta Nikāya 51 ",
  "sn51:20.0.2": "2. Pāsādakampanavagga ",
  "sn51:20.0.3": "20. Vibhaṅgasutta ",
  "sn51:20.1.1": "“Cattārome, bhikkhave, iddhipādā bhāvitā bahulīkatā mahapphalā honti mahānisaṃsā”. ",
  "sn51:20.2.1": "Kathaṃ bhāvitā ca, bhikkhave, cattāro iddhipādā kathaṃ bahulīkatā mahapphalā honti mahānisaṃsā? ",
  "sn51:20.2.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti—",
  "sn51:20.2.3": "iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. ",
  "sn51:20.2.4": "Pacchāpuresaññī ca viharati—",
  "sn51:20.2.5": "yathā pure tathā pacchā, yathā pacchā tathā pure; ",
  "sn51:20.2.6": "yathā adho tathā uddhaṃ, yathā uddhaṃ tathā adho; ",
  "sn51:20.2.7": "yathā divā tathā rattiṃ yathā rattiṃ tathā divā. ",
  "sn51:20.2.8": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.2.9": "Vīriyasamādhi …pe… ",
  "sn51:20.2.10": "cittasamādhi … ",
  "sn51:20.2.11": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:20.2.12": "iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. ",
  "sn51:20.2.13": "Pacchāpuresaññī ca viharati—",
  "sn51:20.2.14": "yathā pure tathā pacchā, yathā pacchā tathā pure; ",
  "sn51:20.2.15": "yathā adho tathā uddhaṃ, yathā uddhaṃ tathā adho; ",
  "sn51:20.2.16": "yathā divā tathā rattiṃ, yathā rattiṃ tathā divā. ",
  "sn51:20.2.17": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.3.1": "Katamo ca, bhikkhave, atilīno chando? ",
  "sn51:20.3.2": "Yo, bhikkhave, chando kosajjasahagato kosajjasampayutto—",
  "sn51:20.3.3": "ayaṃ vuccati, bhikkhave, atilīno chando. ",
  "sn51:20.4.1": "Katamo ca, bhikkhave, atippaggahito chando? ",
  "sn51:20.4.2": "Yo, bhikkhave, chando uddhaccasahagato uddhaccasampayutto—",
  "sn51:20.4.3": "ayaṃ vuccati, bhikkhave, atippaggahito chando. ",
  "sn51:20.5.1": "Katamo ca, bhikkhave, ajjhattaṃ saṅkhitto chando? ",
  "sn51:20.5.2": "Yo, bhikkhave, chando thinamiddhasahagato thinamiddhasampayutto—",
  "sn51:20.5.3": "ayaṃ vuccati, bhikkhave, ajjhattaṃ saṅkhitto chando. ",
  "sn51:20.6.1": "Katamo ca, bhikkhave, bahiddhā vikkhitto chando? ",
  "sn51:20.6.2": "Yo, bhikkhave, chando bahiddhā pañca kāmaguṇe ārabbha anuvikkhitto anuvisaṭo—",
  "sn51:20.6.3": "ayaṃ vuccati, bhikkhave, bahiddhā vikkhitto chando. ",
  "sn51:20.7.1": "Kathañca, bhikkhave, bhikkhu pacchāpuresaññī ca viharati—",
  "sn51:20.7.2": "yathā pure tathā pacchā, yathā pacchā tathā pure? ",
  "sn51:20.7.3": "Idha, bhikkhave, bhikkhuno pacchāpuresaññā suggahitā hoti sumanasikatā sūpadhāritā suppaṭividdhā paññāya. ",
  "sn51:20.7.4": "Evaṃ kho, bhikkhave, bhikkhu pacchāpuresaññī ca viharati—",
  "sn51:20.7.5": "yathā pure tathā pacchā, yathā pacchā tathā pure. ",
  "sn51:20.8.1": "Kathañca, bhikkhave, bhikkhu yathā adho tathā uddhaṃ, yathā uddhaṃ tathā adho viharati? ",
  "sn51:20.8.2": "Idha, bhikkhave, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati: ",
  "sn51:20.8.3": "‘atthi imasmiṃ kāye kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttan’ti. ",
  "sn51:20.8.4": "Evaṃ kho, bhikkhave, bhikkhu yathā adho tathā uddhaṃ, yathā uddhaṃ tathā adho viharati. ",
  "sn51:20.9.1": "Kathañca, bhikkhave, bhikkhu yathā divā tathā rattiṃ, yathā rattiṃ tathā divā viharati? ",
  "sn51:20.9.2": "Idha, bhikkhave, bhikkhu yehi ākārehi yehi liṅgehi yehi nimittehi divā chandasamādhippadhānasaṅkhārasamannāgataṃ iddhipādaṃ bhāveti, so tehi ākārehi tehi liṅgehi tehi nimittehi rattiṃ chandasamādhippadhānasaṅkhārasamannāgataṃ iddhipādaṃ bhāveti; ",
  "sn51:20.9.3": "yehi vā pana ākārehi yehi liṅgehi yehi nimittehi rattiṃ chandasamādhippadhānasaṅkhārasamannāgataṃ iddhipādaṃ bhāveti, so tehi ākārehi tehi liṅgehi tehi nimittehi divā chandasamādhippadhānasaṅkhārasamannāgataṃ iddhipādaṃ bhāveti. ",
  "sn51:20.9.4": "Evaṃ kho, bhikkhave, bhikkhu yathā divā tathā rattiṃ, yathā rattiṃ tathā divā viharati. ",
  "sn51:20.10.1": "Kathañca, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti? ",
  "sn51:20.10.2": "Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. ",
  "sn51:20.10.3": "Evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.11.1": "Katamañca, bhikkhave, atilīnaṃ vīriyaṃ? ",
  "sn51:20.11.2": "Yaṃ, bhikkhave, vīriyaṃ kosajjasahagataṃ kosajjasampayuttaṃ—",
  "sn51:20.11.3": "idaṃ vuccati, bhikkhave, atilīnaṃ vīriyaṃ. ",
  "sn51:20.12.1": "Katamañca, bhikkhave, atippaggahitaṃ vīriyaṃ? ",
  "sn51:20.12.2": "Yaṃ, bhikkhave, vīriyaṃ uddhaccasahagataṃ uddhaccasampayuttaṃ—",
  "sn51:20.12.3": "idaṃ vuccati, bhikkhave, atippaggahitaṃ vīriyaṃ. ",
  "sn51:20.13.1": "Katamañca, bhikkhave, ajjhattaṃ saṅkhittaṃ vīriyaṃ? ",
  "sn51:20.13.2": "Yaṃ, bhikkhave, vīriyaṃ thinamiddhasahagataṃ thinamiddhasampayuttaṃ—",
  "sn51:20.13.3": "idaṃ vuccati, bhikkhave, ajjhattaṃ saṅkhittaṃ vīriyaṃ. ",
  "sn51:20.14.1": "Katamañca, bhikkhave, bahiddhā vikkhittaṃ vīriyaṃ? ",
  "sn51:20.14.2": "Yaṃ, bhikkhave, vīriyaṃ bahiddhā pañca kāmaguṇe ārabbha anuvikkhittaṃ anuvisaṭaṃ—idaṃ vuccati, bhikkhave, bahiddhā vikkhittaṃ vīriyaṃ …pe…. ",
  "sn51:20.15.1": "Kathañca, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti? ",
  "sn51:20.15.2": "Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. ",
  "sn51:20.15.3": "Evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.16.1": "Katamañca, bhikkhave, atilīnaṃ cittaṃ? ",
  "sn51:20.16.2": "Yaṃ, bhikkhave, cittaṃ kosajjasahagataṃ kosajjasampayuttaṃ—",
  "sn51:20.16.3": "idaṃ vuccati, bhikkhave, atilīnaṃ cittaṃ. ",
  "sn51:20.17.1": "Katamañca, bhikkhave, atippaggahitaṃ cittaṃ? ",
  "sn51:20.17.2": "Yaṃ, bhikkhave, cittaṃ uddhaccasahagataṃ uddhaccasampayuttaṃ—",
  "sn51:20.17.3": "idaṃ vuccati, bhikkhave, atippaggahitaṃ cittaṃ. ",
  "sn51:20.18.1": "Katamañca, bhikkhave, ajjhattaṃ saṅkhittaṃ cittaṃ? ",
  "sn51:20.18.2": "Yaṃ, bhikkhave, cittaṃ thinamiddhasahagataṃ thinamiddhasampayuttaṃ—",
  "sn51:20.18.3": "idaṃ vuccati, bhikkhave, ajjhattaṃ saṅkhittaṃ cittaṃ. ",
  "sn51:20.19.1": "Katamañca, bhikkhave, bahiddhā vikkhittaṃ cittaṃ? ",
  "sn51:20.19.2": "Yaṃ, bhikkhave, cittaṃ bahiddhā pañca kāmaguṇe ārabbha anuvikkhittaṃ anuvisaṭaṃ—",
  "sn51:20.19.3": "idaṃ vuccati, bhikkhave, bahiddhā vikkhittaṃ cittaṃ …pe… ",
  "sn51:20.19.4": "evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.20.1": "Katamā ca, bhikkhave, atilīnā vīmaṃsā? ",
  "sn51:20.20.2": "Yā, bhikkhave, vīmaṃsā kosajjasahagatā kosajjasampayuttā—",
  "sn51:20.20.3": "ayaṃ vuccati, bhikkhave, atilīnā vīmaṃsā. ",
  "sn51:20.21.1": "Katamā ca, bhikkhave, atippaggahitā vīmaṃsā? ",
  "sn51:20.21.2": "Yā, bhikkhave, vīmaṃsā uddhaccasahagatā uddhaccasampayuttā—",
  "sn51:20.21.3": "ayaṃ vuccati, bhikkhave, atippaggahitā vīmaṃsā. ",
  "sn51:20.22.1": "Katamā ca, bhikkhave, ajjhattaṃ saṅkhittā vīmaṃsā? ",
  "sn51:20.22.2": "Yā, bhikkhave, vīmaṃsā thinamiddhasahagatā thinamiddhasampayuttā—",
  "sn51:20.22.3": "ayaṃ vuccati, bhikkhave, ajjhattaṃ saṅkhittā vīmaṃsā. ",
  "sn51:20.23.1": "Katamā ca, bhikkhave, bahiddhā vikkhittā vīmaṃsā? ",
  "sn51:20.23.2": "Yā, bhikkhave, vīmaṃsā bahiddhā pañca kāmaguṇe ārabbha anuvikkhittā anuvisaṭā—",
  "sn51:20.23.3": "ayaṃ vuccati, bhikkhave, bahiddhā vikkhittā vīmaṃsā …pe… ",
  "sn51:20.23.4": "evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. ",
  "sn51:20.23.5": "Evaṃ bhāvitā kho, bhikkhave, cattāro iddhipādā evaṃ bahulīkatā mahapphalā honti mahānisaṃsā. ",
  "sn51:20.24.1": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti. ",
  "sn51:20.24.2": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:20.24.3": "Dasamaṃ. ",
  "sn51:20.24.4": "Pāsādakampanavaggo dutiyo. ",
  "sn51:20.25.1": "Pubbaṃ mahapphalaṃ chandaṃ, ",
  "sn51:20.25.2": "Moggallānañca uṇṇābhaṃ; ",
  "sn51:20.25.3": "Dve samaṇabrāhmaṇā bhikkhu, ",
  "sn51:20.25.4": "Desanā vibhaṅgena cāti. ",
  "sn51:21.0.1": "Saṃyutta Nikāya 51 ",
  "sn51:21.0.2": "3. Ayoguḷavagga ",
  "sn51:21.0.3": "21. Maggasutta ",
  "sn51:21.1.1": "Sāvatthinidānaṃ. ",
  "sn51:21.1.2": "“Pubbeva me, bhikkhave, sambodhā anabhisambuddhassa bodhisattasseva sato etadahosi: ",
  "sn51:21.1.3": "‘ko nu kho maggo, kā paṭipadā iddhipādabhāvanāyā’ti? ",
  "sn51:21.1.4": "Tassa mayhaṃ, bhikkhave, etadahosi: ",
  "sn51:21.1.5": "‘idha bhikkhu chandasamādhippadhānasaṅkhārasamannāgataṃ iddhipādaṃ bhāveti—",
  "sn51:21.1.6": "iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. ",
  "sn51:21.1.7": "Pacchāpuresaññī ca viharati—",
  "sn51:21.1.8": "yathā pure tathā pacchā, yathā pacchā tathā pure; ",
  "sn51:21.1.9": "yathā adho tathā uddhaṃ, yathā uddhaṃ tathā adho; ",
  "sn51:21.1.10": "yathā divā tathā rattiṃ, yathā rattiṃ tathā divā. ",
  "sn51:21.1.11": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:21.1.12": "Vīriyasamādhi …pe… ",
  "sn51:21.1.13": "cittasamādhi … ",
  "sn51:21.1.14": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:21.1.15": "iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati. ",
  "sn51:21.1.16": "Pacchāpuresaññī ca viharati—",
  "sn51:21.1.17": "yathā pure tathā pacchā, yathā pacchā tathā pure; ",
  "sn51:21.1.18": "yathā adho tathā uddhaṃ, yathā uddhaṃ tathā adho; ",
  "sn51:21.1.19": "yathā divā tathā rattiṃ yathā rattiṃ tathā divā’—",
  "sn51:21.1.20": "iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:21.2.1": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti. ",
  "sn51:21.2.2": "Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:21.2.3": "Paṭhamaṃ. ",
  "sn51:21.2.4": "(Chapi abhiññāyo vitthāretabbā.) ",
  "sn51:22.0.1": "Saṃyutta Nikāya 51 ",
  "sn51:22.0.2": "3. Ayoguḷavagga ",
  "sn51:22.0.3": "22. Ayoguḷasutta ",
  "sn51:22.1.1": "Sāvatthinidānaṃ. ",
  "sn51:22.1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn51:22.1.3": "“abhijānāti nu kho, bhante, bhagavā iddhiyā manomayena kāyena brahmalokaṃ upasaṅkamitā”ti? ",
  "sn51:22.1.4": "“Abhijānāmi khvāhaṃ, ānanda, iddhiyā manomayena kāyena brahmalokaṃ upasaṅkamitā”ti. ",
  "sn51:22.1.5": "“Abhijānāti pana, bhante, bhagavā iminā cātumahābhūtikena kāyena iddhiyā brahmalokaṃ upasaṅkamitā”ti? ",
  "sn51:22.1.6": "“Abhijānāmi khvāhaṃ, ānanda, iminā cātumahābhūtikena kāyena iddhiyā brahmalokaṃ upasaṅkamitā”ti. ",
  "sn51:22.2.1": "“Yañca kho omāti, bhante, bhagavā iddhiyā manomayena kāyena brahmalokaṃ upasaṅkamituṃ, yañca kho abhijānāti, bhante, bhagavā iminā cātumahābhūtikena kāyena iddhiyā brahmalokaṃ upasaṅkamitā, tayidaṃ, bhante, bhagavato acchariyañceva abbhutañcā”ti. ",
  "sn51:22.2.2": "“Acchariyā ceva, ānanda, tathāgatā acchariyadhammasamannāgatā ca, abbhutā ceva, ānanda, tathāgatā abbhutadhammasamannāgatā ca. ",
  "sn51:22.3.1": "Yasmiṃ, ānanda, samaye tathāgato kāyampi citte samodahati cittampi kāye samodahati, sukhasaññañca lahusaññañca kāye okkamitvā viharati; ",
  "sn51:22.3.2": "tasmiṃ, ānanda, samaye tathāgatassa kāyo lahutaro ceva hoti mudutaro ca kammaniyataro ca pabhassarataro ca. ",
  "sn51:22.4.1": "Seyyathāpi, ānanda, ayoguḷo divasaṃ santatto lahutaro ceva hoti mudutaro ca kammaniyataro ca pabhassarataro ca; ",
  "sn51:22.4.2": "evameva kho, ānanda, yasmiṃ samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; ",
  "sn51:22.4.3": "tasmiṃ, ānanda, samaye tathāgatassa kāyo lahutaro ceva hoti mudutaro ca kammaniyataro ca pabhassarataro ca. ",
  "sn51:22.5.1": "Yasmiṃ, ānanda, samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; ",
  "sn51:22.5.2": "tasmiṃ, ānanda, samaye tathāgatassa kāyo appakasireneva pathaviyā vehāsaṃ abbhuggacchati, ",
  "sn51:22.5.3": "so anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti. ",
  "sn51:22.6.1": "Seyyathāpi, ānanda, tūlapicu vā kappāsapicu vā lahuko vātūpādāno appakasireneva pathaviyā vehāsaṃ abbhuggacchati; ",
  "sn51:22.6.2": "evameva kho, ānanda, yasmiṃ samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; ",
  "sn51:22.6.3": "tasmiṃ, ānanda, samaye tathāgatassa kāyo appakasireneva pathaviyā vehāsaṃ abbhuggacchati, ",
  "sn51:22.6.4": "so anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vattetī”ti. ",
  "sn51:22.6.5": "Dutiyaṃ. ",
  "sn51:23.0.1": "Saṃyutta Nikāya 51 ",
  "sn51:23.0.2": "3. Ayoguḷavagga ",
  "sn51:23.0.3": "23. Bhikkhusutta ",
  "sn51:23.1.1": "“Cattārome, bhikkhave, iddhipādā. ",
  "sn51:23.1.2": "Katame cattāro? ",
  "sn51:23.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:23.1.4": "vīriyasamādhi …pe… ",
  "sn51:23.1.5": "cittasamādhi … ",
  "sn51:23.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:23.1.7": "ime kho, bhikkhave, cattāro iddhipādā. ",
  "sn51:23.1.8": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:23.1.9": "Tatiyaṃ. ",
  "sn51:24.0.1": "Saṃyutta Nikāya 51 ",
  "sn51:24.0.2": "3. Ayoguḷavagga ",
  "sn51:24.0.3": "24. Suddhikasutta ",
  "sn51:24.1.1": "“Cattārome, bhikkhave, iddhipādā. ",
  "sn51:24.1.2": "Katame cattāro? ",
  "sn51:24.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:24.1.4": "vīriyasamādhi …pe… ",
  "sn51:24.1.5": "cittasamādhi … ",
  "sn51:24.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:24.1.7": "ime kho, bhikkhave, cattāro iddhipādā”ti. ",
  "sn51:24.1.8": "Catutthaṃ. ",
  "sn51:25.0.1": "Saṃyutta Nikāya 51 ",
  "sn51:25.0.2": "3. Ayoguḷavagga ",
  "sn51:25.0.3": "25. Paṭhamaphalasutta ",
  "sn51:25.1.1": "“Cattārome, bhikkhave, iddhipādā. ",
  "sn51:25.1.2": "Katame cattāro? ",
  "sn51:25.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:25.1.4": "vīriyasamādhi …pe… ",
  "sn51:25.1.5": "cittasamādhi … ",
  "sn51:25.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:25.1.7": "ime kho, bhikkhave, cattāro iddhipādā. ",
  "sn51:25.1.8": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā bhikkhunā dvinnaṃ phalānaṃ aññataraṃ phalaṃ pāṭikaṅkhaṃ—",
  "sn51:25.1.9": "diṭṭheva dhamme aññā, sati vā upādisese anāgāmitā”ti. ",
  "sn51:25.1.10": "Pañcamaṃ. ",
  "sn51:26.0.1": "Saṃyutta Nikāya 51 ",
  "sn51:26.0.2": "3. Ayoguḷavagga ",
  "sn51:26.0.3": "26. Dutiyaphalasutta ",
  "sn51:26.1.1": "“Cattārome, bhikkhave, iddhipādā. ",
  "sn51:26.1.2": "Katame cattāro? ",
  "sn51:26.1.3": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:26.1.4": "vīriyasamādhi …pe… ",
  "sn51:26.1.5": "cittasamādhi … ",
  "sn51:26.1.6": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:26.1.7": "ime kho, bhikkhave, cattāro iddhipādā. ",
  "sn51:26.1.8": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā satta phalā sattānisaṃsā pāṭikaṅkhā. ",
  "sn51:26.2.1": "Katame satta phalā sattānisaṃsā? ",
  "sn51:26.2.2": "Diṭṭheva dhamme paṭikacca aññaṃ ārādheti ",
  "sn51:26.2.3": "no ce diṭṭheva dhamme paṭikacca aññaṃ ārādheti; atha maraṇakāle aññaṃ ārādheti, ",
  "sn51:26.2.4": "no ce diṭṭheva dhamme paṭikacca aññaṃ ārādheti, no ce maraṇakāle aññaṃ ārādheti; atha pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti, upahaccaparinibbāyī hoti, asaṅkhāraparinibbāyī hoti, sasaṅkhāraparinibbāyī hoti, uddhaṃsoto hoti akaniṭṭhagāmī. ",
  "sn51:26.2.5": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā ime satta phalā sattānisaṃsā pāṭikaṅkhā”ti. ",
  "sn51:26.2.6": "Chaṭṭhaṃ. ",
  "sn51:27.0.1": "Saṃyutta Nikāya 51 ",
  "sn51:27.0.2": "3. Ayoguḷavagga ",
  "sn51:27.0.3": "27. Paṭhamaānandasutta ",
  "sn51:27.1.1": "Sāvatthinidānaṃ. ",
  "sn51:27.1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn51:27.2.1": "“Katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? ",
  "sn51:27.2.2": "“Idhānanda, bhikkhu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti—",
  "sn51:27.2.3": "ayaṃ vuccatānanda, iddhi. ",
  "sn51:27.3.1": "Katamo cānanda, iddhipādo? ",
  "sn51:27.3.2": "Yo, ānanda, maggo yā paṭipadā iddhilābhāya iddhipaṭilābhāya saṃvattati—",
  "sn51:27.3.3": "ayaṃ vuccatānanda, iddhipādo. ",
  "sn51:27.4.1": "Katamā cānanda, iddhipādabhāvanā? ",
  "sn51:27.4.2": "Idhānanda, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:27.4.3": "vīriyasamādhi …pe… ",
  "sn51:27.4.4": "cittasamādhi … ",
  "sn51:27.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:27.4.6": "ayaṃ vuccatānanda, iddhipādabhāvanā. ",
  "sn51:27.5.1": "Katamā cānanda, iddhipādabhāvanāgāminī paṭipadā? ",
  "sn51:27.5.2": "Ayameva ariyo aṭṭhaṅgiko maggo, seyyathidaṃ—",
  "sn51:27.5.3": "sammādiṭṭhi …pe… sammāsamādhi—",
  "sn51:27.5.4": "ayaṃ vuccatānanda, iddhipādabhāvanāgāminī paṭipadā”ti. ",
  "sn51:27.5.5": "Sattamaṃ. ",
  "sn51:28.0.1": "Saṃyutta Nikāya 51 ",
  "sn51:28.0.2": "3. Ayoguḷavagga ",
  "sn51:28.0.3": "28. Dutiyaānandasutta ",
  "sn51:28.1.1": "Ekamantaṃ nisinnaṃ kho āyasmantaṃ ānandaṃ bhagavā etadavoca: ",
  "sn51:28.1.2": "“katamā nu kho, ānanda, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? ",
  "sn51:28.1.3": "Bhagavaṃmūlakā no, bhante, dhammā bhagavaṃnettikā …pe…. ",
  "sn51:28.2.1": "“Idhānanda, bhikkhu anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vatteti—",
  "sn51:28.2.2": "ayaṃ vuccatānanda, iddhi. ",
  "sn51:28.3.1": "Katamo cānanda, iddhipādo? ",
  "sn51:28.3.2": "Yo, ānanda, maggo yā paṭipadā iddhilābhāya iddhipaṭilābhāya saṃvattati—",
  "sn51:28.3.3": "ayaṃ vuccatānanda, iddhipādo. ",
  "sn51:28.4.1": "Katamā cānanda, iddhipādabhāvanā? ",
  "sn51:28.4.2": "Idhānanda, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:28.4.3": "vīriyasamādhi …pe… ",
  "sn51:28.4.4": "cittasamādhi … ",
  "sn51:28.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:28.4.6": "ayaṃ vuccatānanda, iddhipādabhāvanā. ",
  "sn51:28.5.1": "Katamā cānanda, iddhipādabhāvanāgāminī paṭipadā? ",
  "sn51:28.5.2": "Ayameva ariyo aṭṭhaṅgiko maggo, seyyathidaṃ—",
  "sn51:28.5.3": "sammādiṭṭhi …pe… sammāsamādhi—",
  "sn51:28.5.4": "ayaṃ vuccatānanda, iddhipādabhāvanāgāminī paṭipadā”ti. ",
  "sn51:28.5.5": "Aṭṭhamaṃ. ",
  "sn51:29.0.1": "Saṃyutta Nikāya 51 ",
  "sn51:29.0.2": "3. Ayoguḷavagga ",
  "sn51:29.0.3": "29. Paṭhamabhikkhusutta ",
  "sn51:29.1.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn51:29.1.2": "“katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? ",
  "sn51:29.2.1": "“Idha, bhikkhave, bhikkhu anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vatteti—",
  "sn51:29.2.2": "ayaṃ vuccati, bhikkhave, iddhi. ",
  "sn51:29.3.1": "Katamo ca, bhikkhave, iddhipādo? ",
  "sn51:29.3.2": "Yo, bhikkhave, maggo, yā paṭipadā iddhilābhāya iddhipaṭilābhāya saṃvattati—",
  "sn51:29.3.3": "ayaṃ vuccati, bhikkhave, iddhipādo. ",
  "sn51:29.4.1": "Katamā ca, bhikkhave, iddhipādabhāvanā? ",
  "sn51:29.4.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:29.4.3": "vīriyasamādhi …pe… ",
  "sn51:29.4.4": "cittasamādhi … ",
  "sn51:29.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:29.4.6": "ayaṃ vuccati, bhikkhave, iddhipādabhāvanā. ",
  "sn51:29.5.1": "Katamā ca, bhikkhave, iddhipādabhāvanāgāminī paṭipadā? ",
  "sn51:29.5.2": "Ayameva ariyo aṭṭhaṅgiko maggo, seyyathidaṃ—",
  "sn51:29.5.3": "sammādiṭṭhi …pe… sammāsamādhi—",
  "sn51:29.5.4": "ayaṃ vuccati, bhikkhave, iddhipādabhāvanāgāminī paṭipadā”ti. ",
  "sn51:29.5.5": "Navamaṃ. ",
  "sn51:30.0.1": "Saṃyutta Nikāya 51 ",
  "sn51:30.0.2": "3. Ayoguḷavagga ",
  "sn51:30.0.3": "30. Dutiyabhikkhusutta ",
  "sn51:30.1.1": "Atha kho sambahulā bhikkhū yena bhagavā tenupasaṅkamiṃsu …pe… ",
  "sn51:30.1.2": "ekamantaṃ nisinne kho te bhikkhū bhagavā etadavoca: ",
  "sn51:30.1.3": "“katamā nu kho, bhikkhave, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? ",
  "sn51:30.1.4": "“Bhagavaṃmūlakā no, bhante, dhammā bhagavaṃnettikā …pe…. ",
  "sn51:30.2.1": "“Katamā ca, bhikkhave, iddhi? ",
  "sn51:30.2.2": "Idha, bhikkhave, bhikkhu anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vatteti—",
  "sn51:30.2.3": "ayaṃ vuccati, bhikkhave, iddhi. ",
  "sn51:30.3.1": "Katamo ca, bhikkhave, iddhipādo? ",
  "sn51:30.3.2": "Yo, bhikkhave, maggo, yā paṭipadā iddhilābhāya iddhipaṭilābhāya saṃvattati—",
  "sn51:30.3.3": "ayaṃ vuccati, bhikkhave, iddhipādo. ",
  "sn51:30.4.1": "Katamā ca, bhikkhave, iddhipādabhāvanā? ",
  "sn51:30.4.2": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:30.4.3": "vīriyasamādhi …pe… ",
  "sn51:30.4.4": "cittasamādhi … ",
  "sn51:30.4.5": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:30.4.6": "ayaṃ vuccati, bhikkhave, iddhipādabhāvanā. ",
  "sn51:30.5.1": "Katamā ca, bhikkhave, iddhipādabhāvanāgāminī paṭipadā? ",
  "sn51:30.5.2": "Ayameva ariyo aṭṭhaṅgiko maggo, seyyathidaṃ—",
  "sn51:30.5.3": "sammādiṭṭhi …pe… sammāsamādhi—",
  "sn51:30.5.4": "ayaṃ vuccati, bhikkhave, iddhipādabhāvanāgāminī paṭipadā”ti. ",
  "sn51:30.5.5": "Dasamaṃ. ",
  "sn51:31.0.1": "Saṃyutta Nikāya 51 ",
  "sn51:31.0.2": "3. Ayoguḷavagga ",
  "sn51:31.0.3": "31. Moggallānasutta ",
  "sn51:31.1.1": "Tatra kho bhagavā bhikkhū āmantesi: ",
  "sn51:31.1.2": "“Taṃ kiṃ maññatha, bhikkhave, ",
  "sn51:31.1.3": "katamesaṃ dhammānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo”ti? ",
  "sn51:31.2.1": "“Bhagavaṃmūlakā no, bhante, dhammā bhagavaṃnettikā …pe… ",
  "sn51:31.2.2": "“catunnaṃ kho, bhikkhave, iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo. ",
  "sn51:31.3.1": "Katamesaṃ catunnaṃ? ",
  "sn51:31.3.2": "Idha, bhikkhave, moggallāno bhikkhu chandasamādhippadhānasaṅkhārasamannāgataṃ iddhipādaṃ bhāveti—",
  "sn51:31.3.3": "iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. ",
  "sn51:31.3.4": "Pacchāpuresaññī ca viharati—",
  "sn51:31.3.5": "yathā pure tathā pacchā, yathā pacchā tathā pure; ",
  "sn51:31.3.6": "yathā adho tathā uddhaṃ, yathā uddhaṃ tathā adho; ",
  "sn51:31.3.7": "yathā divā tathā rattiṃ, yathā rattiṃ tathā divā. ",
  "sn51:31.3.8": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:31.3.9": "Vīriyasamādhi …pe… ",
  "sn51:31.3.10": "cittasamādhi … ",
  "sn51:31.3.11": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:31.3.12": "iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati …pe… ",
  "sn51:31.3.13": "iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:31.3.14": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo. ",
  "sn51:31.4.1": "Imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu evaṃ anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vatteti. ",
  "sn51:31.4.2": "Imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:31.4.3": "Ekādasamaṃ. ",
  "sn51:32.0.1": "Saṃyutta Nikāya 51 ",
  "sn51:32.0.2": "3. Ayoguḷavagga ",
  "sn51:32.0.3": "32. Tathāgatasutta ",
  "sn51:32.1.1": "Tatra kho bhagavā bhikkhū āmantesi: ",
  "sn51:32.1.2": "“Taṃ kiṃ maññatha, bhikkhave, ",
  "sn51:32.1.3": "katamesaṃ dhammānaṃ bhāvitattā bahulīkatattā tathāgato evaṃmahiddhiko evaṃmahānubhāvo”ti? ",
  "sn51:32.2.1": "“Bhagavaṃmūlakā no, bhante, dhammā …pe… ",
  "sn51:32.2.2": "“catunnaṃ kho, bhikkhave, iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo. ",
  "sn51:32.3.1": "Katamesaṃ catunnaṃ? ",
  "sn51:32.3.2": "Idha, bhikkhave, tathāgato chandasamādhippadhānasaṅkhārasamannāgataṃ iddhipādaṃ bhāveti—",
  "sn51:32.3.3": "iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. ",
  "sn51:32.3.4": "Pacchāpuresaññī ca viharati—",
  "sn51:32.3.5": "yathā pure tathā pacchā, yathā pacchā tathā pure; ",
  "sn51:32.3.6": "yathā adho tathā uddhaṃ, yathā uddhaṃ tathā adho; ",
  "sn51:32.3.7": "yathā divā tathā rattiṃ, yathā rattiṃ tathā divā. ",
  "sn51:32.3.8": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:32.3.9": "Vīriyasamādhi …pe… ",
  "sn51:32.3.10": "cittasamādhi … ",
  "sn51:32.3.11": "vīmaṃsāsamādhippadhānasaṅkhārasamannāgataṃ iddhipādaṃ bhāveti—",
  "sn51:32.3.12": "iti me vīmaṃsā na ca atilīnā bhavissati, na ca atipaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. ",
  "sn51:32.3.13": "Pacchāpuresaññī ca viharati—",
  "sn51:32.3.14": "yathā pure tathā pacchā, yathā pacchā tathā pure; ",
  "sn51:32.3.15": "yathā adho tathā uddhaṃ, yathā uddhaṃ tathā adho; ",
  "sn51:32.3.16": "yathā divā tathā rattiṃ, yathā rattiṃ tathā divā. ",
  "sn51:32.3.17": "Iti vivaṭena cetasā apariyonaddhena sappabhāsaṃ cittaṃ bhāveti. ",
  "sn51:32.3.18": "Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo. ",
  "sn51:32.4.1": "Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato anekavihitaṃ iddhividhaṃ paccanubhoti—ekopi hutvā bahudhā hoti …pe… yāva brahmalokāpi kāyena vasaṃ vatteti. ",
  "sn51:32.4.2": "Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "sn51:32.4.3": "Dvādasamaṃ. ",
  "sn51:32.4.4": "(Chapi abhiññāyo vitthāretabbā.) ",
  "sn51:32.4.5": "Ayoguḷavaggo tatiyo. ",
  "sn51:32.5.1": "Maggo ayoguḷo bhikkhu, ",
  "sn51:32.5.2": "suddhikañcāpi dve phalā; ",
  "sn51:32.5.3": "Dve cānandā duve bhikkhū, ",
  "sn51:32.5.4": "moggallāno tathāgatoti. ",
  "sn51:33-44.0.1": "Saṃyutta Nikāya 51 ",
  "sn51:33-44.0.2": "4. Gaṅgāpeyyālavagga ",
  "sn51:33-44.0.3": "33–44. Gaṅgānadīādisutta ",
  "sn51:33-44.1.1": "“Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; ",
  "sn51:33-44.1.2": "evameva kho, bhikkhave, bhikkhu cattāro iddhipāde bhāvento cattāro iddhipāde bahulīkaronto nibbānaninno hoti nibbānapoṇo nibbānapabbhāro. ",
  "sn51:33-44.1.3": "Kathañca, bhikkhave, bhikkhu cattāro iddhipāde bhāvento cattāro iddhipāde bahulīkaronto nibbānaninno hoti nibbānapoṇo nibbānapabbhāro? ",
  "sn51:33-44.1.4": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:33-44.1.5": "vīriyasamādhi …pe… ",
  "sn51:33-44.1.6": "cittasamādhi … ",
  "sn51:33-44.1.7": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:33-44.2.1": "Evaṃ kho, bhikkhave, bhikkhu cattāro iddhipāde bhāvento cattāro iddhipāde bahulīkaronto nibbānaninno hoti nibbānapoṇo nibbānapabbhāro”ti. ",
  "sn51:33-44.2.2": "Dvādasamaṃ. ",
  "sn51:33-44.2.3": "Gaṅgāpeyyālavaggo catuttho. ",
  "sn51:33-44.3.1": "Cha pācīnato ninnā, ",
  "sn51:33-44.3.2": "cha ninnā ca samuddato; ",
  "sn51:33-44.3.3": "Dvete cha dvādasa honti, ",
  "sn51:33-44.3.4": "vaggo tena pavuccatīti. ",
  "sn51:45-54.0.1": "Saṃyutta Nikāya 51 ",
  "sn51:45-54.0.2": "5. Appamādavagga ",
  "sn51:45-54.0.3": "45. Appamādavagga ",
  "sn51:45-54.1.1": "(Appamādavaggo vitthāretabbo.) ",
  "sn51:45-54.2.1": "Tathāgataṃ padaṃ kūṭaṃ, ",
  "sn51:45-54.2.2": "mūlaṃ sāro ca vassikaṃ; ",
  "sn51:45-54.2.3": "Rājā candimasūriyā, ",
  "sn51:45-54.2.4": "vatthena dasamaṃ padanti. ",
  "sn51:55-66.0.1": "Saṃyutta Nikāya 51 ",
  "sn51:55-66.0.2": "6. Balakaraṇīyavagga ",
  "sn51:55-66.0.3": "55. Balakaraṇīyavagga ",
  "sn51:55-66.1.1": "(Balakaraṇīyavaggo vitthāretabbo.) ",
  "sn51:55-66.2.1": "Balaṃ bījañca nāgo ca, ",
  "sn51:55-66.2.2": "rukkho kumbhena sūkiyā; ",
  "sn51:55-66.2.3": "Ākāsena ca dve meghā, ",
  "sn51:55-66.2.4": "nāvā āgantukā nadīti. ",
  "sn51:67-76.0.1": "Saṃyutta Nikāya 51 ",
  "sn51:67-76.0.2": "7. Esanāvagga ",
  "sn51:67-76.0.3": "67. Esanāvagga ",
  "sn51:67-76.1.1": "(Esanāvaggo vitthāretabbo.) ",
  "sn51:67-76.2.1": "Esanā vidhā āsavo, ",
  "sn51:67-76.2.2": "Bhavo ca dukkhatā tisso; ",
  "sn51:67-76.2.3": "Khilaṃ malañca nīgho ca, ",
  "sn51:67-76.2.4": "Vedanā taṇhā tasinā cāti. ",
  "sn51:77-86.0.1": "Saṃyutta Nikāya 51 ",
  "sn51:77-86.0.2": "8. Oghavagga ",
  "sn51:77-86.0.3": "77–86. Oghādisutta ",
  "sn51:77-86.1.1": "“Pañcimāni, bhikkhave, uddhambhāgiyāni saṃyojanāni. ",
  "sn51:77-86.1.2": "Katamāni pañca? ",
  "sn51:77-86.1.3": "Rūparāgo, arūparāgo, māno, uddhaccaṃ, avijjā—",
  "sn51:77-86.1.4": "imāni kho, bhikkhave, pañcuddhambhāgiyāni saṃyojanāni. ",
  "sn51:77-86.1.5": "Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya cattāro iddhipādā bhāvetabbā. ",
  "sn51:77-86.1.6": "Katame cattāro? ",
  "sn51:77-86.1.7": "Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, ",
  "sn51:77-86.1.8": "vīriyasamādhi …pe… ",
  "sn51:77-86.1.9": "cittasamādhi … ",
  "sn51:77-86.1.10": "vīmaṃsāsamādhippadhānasaṅkhārasamannāgataṃ iddhipādaṃ bhāveti. ",
  "sn51:77-86.1.11": "Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ime cattāro iddhipādā bhāvetabbā”ti. ",
  "sn51:77-86.1.12": "(Yathā maggasaṃyuttaṃ tathā vitthāretabbaṃ.) ",
  "sn51:77-86.1.13": "Oghavaggo aṭṭhamo. ",
  "sn51:77-86.2.1": "Ogho yogo upādānaṃ, ",
  "sn51:77-86.2.2": "ganthā anusayena ca; ",
  "sn51:77-86.2.3": "Kāmaguṇā nīvaraṇā, ",
  "sn51:77-86.2.4": "khandhā oruddhambhāgiyāti. ",
  "sn51:77-86.2.5": "Iddhipādasaṃyuttaṃ sattamaṃ. "
}