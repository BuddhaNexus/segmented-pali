{
  "sn13:1.0.1": "Saṃyutta Nikāya 13 ",
  "sn13:1.0.2": "1. Abhisamayavagga ",
  "sn13:1.0.3": "1. Nakhasikhāsutta ",
  "sn13:1.1.1": "Evaṃ me sutaṃ—",
  "sn13:1.1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn13:1.1.3": "Atha kho bhagavā parittaṃ nakhasikhāyaṃ paṃsuṃ āropetvā bhikkhū āmantesi: ",
  "sn13:1.1.4": "“Taṃ kiṃ maññatha, bhikkhave, ",
  "sn13:1.1.5": "katamaṃ nu kho bahutaraṃ, yo vāyaṃ mayā paritto nakhasikhāyaṃ paṃsu āropito, ayaṃ vā mahāpathavī”ti? ",
  "sn13:1.2.1": "“Etadeva, bhante, bahutaraṃ, yadidaṃ mahāpathavī. ",
  "sn13:1.2.2": "Appamattako bhagavatā paritto nakhasikhāyaṃ paṃsu āropito. ",
  "sn13:1.2.3": "Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti mahāpathaviṃ upanidhāya bhagavatā paritto nakhasikhāyaṃ paṃsu āropito”ti. ",
  "sn13:1.2.4": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; ",
  "sn13:1.2.5": "appamattakaṃ avasiṭṭhaṃ. ",
  "sn13:1.2.6": "Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya yadidaṃ sattakkhattuṃparamatā. ",
  "sn13:1.2.7": "Evaṃ mahatthiyo kho, bhikkhave, dhammābhisamayo; ",
  "sn13:1.2.8": "evaṃ mahatthiyo dhammacakkhupaṭilābho”ti. ",
  "sn13:1.2.9": "Paṭhamaṃ. ",
  "sn13:2.0.1": "Saṃyutta Nikāya 13 ",
  "sn13:2.0.2": "1. Abhisamayavagga ",
  "sn13:2.0.3": "2. Pokkharaṇīsutta ",
  "sn13:2.1.1": "Sāvatthiyaṃ viharati. ",
  "sn13:2.1.2": "“Seyyathāpi, bhikkhave, pokkharaṇī paññāsayojanāni āyāmena paññāsayojanāni vitthārena paññāsayojanāni ubbedhena, puṇṇā udakassa samatittikā kākapeyyā. ",
  "sn13:2.1.3": "Tato puriso kusaggena udakaṃ uddhareyya. ",
  "sn13:2.1.4": "Taṃ kiṃ maññatha, bhikkhave, ",
  "sn13:2.1.5": "katamaṃ nu kho bahutaraṃ, yaṃ vā kusaggena udakaṃ ubbhataṃ yaṃ vā pokkharaṇiyā udakan”ti? ",
  "sn13:2.2.1": "“Etadeva, bhante, bahutaraṃ, yadidaṃ pokkharaṇiyā udakaṃ. ",
  "sn13:2.2.2": "Appamattakaṃ kusaggena udakaṃ ubbhataṃ. ",
  "sn13:2.2.3": "Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti pokkharaṇiyā udakaṃ upanidhāya kusaggena udakaṃ ubbhatan”ti. ",
  "sn13:2.3.1": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; appamattakaṃ avasiṭṭhaṃ. ",
  "sn13:2.3.2": "Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya, yadidaṃ sattakkhattuṃparamatā. ",
  "sn13:2.3.3": "Evaṃ mahatthiyo kho, bhikkhave, dhammābhisamayo; evaṃ mahatthiyo dhammacakkhupaṭilābho”ti. ",
  "sn13:2.3.4": "Dutiyaṃ. ",
  "sn13:3.0.1": "Saṃyutta Nikāya 13 ",
  "sn13:3.0.2": "1. Abhisamayavagga ",
  "sn13:3.0.3": "3. Sambhejjaudakasutta ",
  "sn13:3.1.1": "Sāvatthiyaṃ viharati. ",
  "sn13:3.1.2": "“Seyyathāpi, bhikkhave, yatthimā mahānadiyo saṃsandanti samenti, seyyathidaṃ—",
  "sn13:3.1.3": "gaṅgā yamunā aciravatī sarabhū mahī, tato puriso dve vā tīṇi vā udakaphusitāni uddhareyya. ",
  "sn13:3.1.4": "Taṃ kiṃ maññatha, bhikkhave, ",
  "sn13:3.1.5": "katamaṃ nu kho bahutaraṃ, yāni vā dve vā tīṇi vā udakaphusitāni ubbhatāni yaṃ vā sambhejjaudakan”ti? ",
  "sn13:3.2.1": "“Etadeva, bhante, bahutaraṃ yadidaṃ sambhejjaudakaṃ; ",
  "sn13:3.2.2": "appamattakāni dve vā tīṇi vā udakaphusitāni ubbhatāni. ",
  "sn13:3.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti sambhejjaudakaṃ upanidhāya dve vā tīṇi vā udakaphusitāni ubbhatānī”ti. ",
  "sn13:3.2.4": "“Evameva kho, bhikkhave …pe… ",
  "sn13:3.2.5": "dhammacakkhupaṭilābho”ti. ",
  "sn13:3.2.6": "Tatiyaṃ. ",
  "sn13:4.0.1": "Saṃyutta Nikāya 13 ",
  "sn13:4.0.2": "1. Abhisamayavagga ",
  "sn13:4.0.3": "4. Dutiyasambhejjaudakasutta ",
  "sn13:4.1.1": "Sāvatthiyaṃ viharati. ",
  "sn13:4.1.2": "“Seyyathāpi, bhikkhave, yatthimā mahānadiyo saṃsandanti samenti, seyyathidaṃ—",
  "sn13:4.1.3": "gaṅgā yamunā aciravatī sarabhū mahī, taṃ udakaṃ parikkhayaṃ pariyādānaṃ gaccheyya ṭhapetvā dve vā tīṇi vā udakaphusitāni. ",
  "sn13:4.1.4": "Taṃ kiṃ maññatha, bhikkhave, ",
  "sn13:4.1.5": "katamaṃ nu kho bahutaraṃ, yaṃ vā sambhejjaudakaṃ parikkhīṇaṃ pariyādiṇṇaṃ yāni vā dve vā tīṇi vā udakaphusitāni avasiṭṭhānī”ti? ",
  "sn13:4.2.1": "“Etadeva, bhante, bahutaraṃ sambhejjaudakaṃ yadidaṃ parikkhīṇaṃ pariyādiṇṇaṃ; ",
  "sn13:4.2.2": "appamattakāni dve vā tīṇi vā udakaphusitāni avasiṭṭhāni. ",
  "sn13:4.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti sambhejjaudakaṃ parikkhīṇaṃ pariyādiṇṇaṃ upanidhāya dve vā tīṇi vā udakaphusitāni avasiṭṭhānī”ti. ",
  "sn13:4.2.4": "“Evameva kho, bhikkhave …pe… ",
  "sn13:4.2.5": "dhammacakkhupaṭilābho”ti. ",
  "sn13:4.2.6": "Catutthaṃ. ",
  "sn13:5.0.1": "Saṃyutta Nikāya 13 ",
  "sn13:5.0.2": "1. Abhisamayavagga ",
  "sn13:5.0.3": "5. Pathavīsutta ",
  "sn13:5.1.1": "Sāvatthiyaṃ viharati. ",
  "sn13:5.1.2": "“Seyyathāpi, bhikkhave, puriso mahāpathaviyā satta kolaṭṭhimattiyo guḷikā upanikkhipeyya. ",
  "sn13:5.1.3": "Taṃ kiṃ maññatha, bhikkhave, ",
  "sn13:5.1.4": "katamaṃ nu kho bahutaraṃ, yā vā satta kolaṭṭhimattiyo guḷikā upanikkhittā yā vā mahāpathavī”ti? ",
  "sn13:5.2.1": "“Etadeva, bhante, bahutaraṃ, yadidaṃ mahāpathavī; ",
  "sn13:5.2.2": "appamattikā satta kolaṭṭhimattiyo guḷikā upanikkhittā. ",
  "sn13:5.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāpathaviṃ upanidhāya satta kolaṭṭhimattiyo guḷikā upanikkhittā”ti. ",
  "sn13:5.2.4": "“Evameva kho, bhikkhave …pe… ",
  "sn13:5.2.5": "dhammacakkhupaṭilābho”ti. ",
  "sn13:5.2.6": "Pañcamaṃ. ",
  "sn13:6.0.1": "Saṃyutta Nikāya 13 ",
  "sn13:6.0.2": "1. Abhisamayavagga ",
  "sn13:6.0.3": "6. Dutiyapathavīsutta ",
  "sn13:6.1.1": "Sāvatthiyaṃ viharati. ",
  "sn13:6.1.2": "“Seyyathāpi, bhikkhave, mahāpathavī parikkhayaṃ pariyādānaṃ gaccheyya, ṭhapetvā satta kolaṭṭhimattiyo guḷikā. ",
  "sn13:6.1.3": "Taṃ kiṃ maññatha, bhikkhave, ",
  "sn13:6.1.4": "katamaṃ nu kho bahutaraṃ, yaṃ vā mahāpathaviyā parikkhīṇaṃ pariyādiṇṇaṃ yā vā satta kolaṭṭhimattiyo guḷikā avasiṭṭhā”ti? ",
  "sn13:6.2.1": "“Etadeva, bhante, bahutaraṃ, mahāpathaviyā, yadidaṃ parikkhīṇaṃ pariyādiṇṇaṃ; ",
  "sn13:6.2.2": "appamattikā satta kolaṭṭhimattiyo guḷikā avasiṭṭhā. ",
  "sn13:6.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāpathaviyā parikkhīṇaṃ pariyādiṇṇaṃ upanidhāya satta kolaṭṭhimattiyo guḷikā avasiṭṭhā”ti. ",
  "sn13:6.2.4": "“Evameva kho, bhikkhave …pe… ",
  "sn13:6.2.5": "dhammacakkhupaṭilābho”ti. ",
  "sn13:6.2.6": "Chaṭṭhaṃ. ",
  "sn13:7.0.1": "Saṃyutta Nikāya 13 ",
  "sn13:7.0.2": "1. Abhisamayavagga ",
  "sn13:7.0.3": "7. Samuddasutta ",
  "sn13:7.1.1": "Sāvatthiyaṃ viharati. ",
  "sn13:7.1.2": "“Seyyathāpi, bhikkhave, puriso mahāsamuddato dve vā tīṇi vā udakaphusitāni uddhareyya. ",
  "sn13:7.1.3": "Taṃ kiṃ maññatha, bhikkhave, ",
  "sn13:7.1.4": "katamaṃ nu kho bahutaraṃ, yāni vā dve vā tīṇi vā udakaphusitāni ubbhatāni yaṃ vā mahāsamudde udakan”ti? ",
  "sn13:7.2.1": "“Etadeva, bhante, bahutaraṃ, yadidaṃ mahāsamudde udakaṃ; ",
  "sn13:7.2.2": "appamattakāni dve vā tīṇi vā udakaphusitāni ubbhatāni. ",
  "sn13:7.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāsamudde udakaṃ upanidhāya dve vā tīṇi vā udakaphusitāni ubbhatānī”ti. ",
  "sn13:7.2.4": "“Evameva kho, bhikkhave …pe… ",
  "sn13:7.2.5": "dhammacakkhupaṭilābho”ti. ",
  "sn13:7.2.6": "Sattamaṃ. ",
  "sn13:8.0.1": "Saṃyutta Nikāya 13 ",
  "sn13:8.0.2": "1. Abhisamayavagga ",
  "sn13:8.0.3": "8. Dutiyasamuddasutta ",
  "sn13:8.1.1": "Sāvatthiyaṃ viharati. ",
  "sn13:8.1.2": "“Seyyathāpi, bhikkhave, mahāsamuddo parikkhayaṃ pariyādānaṃ gaccheyya, ṭhapetvā dve vā tīṇi vā udakaphusitāni. ",
  "sn13:8.1.3": "Taṃ kiṃ maññatha, bhikkhave, ",
  "sn13:8.1.4": "katamaṃ nu kho bahutaraṃ, yaṃ vā mahāsamudde udakaṃ parikkhīṇaṃ pariyādiṇṇaṃ yāni vā dve vā tīṇi vā udakaphusitāni avasiṭṭhānī”ti? ",
  "sn13:8.2.1": "“Etadeva, bhante, bahutaraṃ mahāsamudde udakaṃ, yadidaṃ parikkhīṇaṃ pariyādiṇṇaṃ; ",
  "sn13:8.2.2": "appamattakāni dve vā tīṇi vā udakaphusitāni avasiṭṭhāni. ",
  "sn13:8.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāsamudde udakaṃ parikkhīṇaṃ pariyādiṇṇaṃ upanidhāya dve vā tīṇi vā udakaphusitāni avasiṭṭhānī”ti. ",
  "sn13:8.2.4": "“Evameva kho, bhikkhave …pe… ",
  "sn13:8.2.5": "dhammacakkhupaṭilābho”ti. ",
  "sn13:8.2.6": "Aṭṭhamaṃ. ",
  "sn13:9.0.1": "Saṃyutta Nikāya 13 ",
  "sn13:9.0.2": "1. Abhisamayavagga ",
  "sn13:9.0.3": "9. Pabbatasutta ",
  "sn13:9.1.1": "Sāvatthiyaṃ viharati. ",
  "sn13:9.1.2": "“Seyyathāpi, bhikkhave, puriso himavato pabbatarājassa satta sāsapamattiyo pāsāṇasakkharā upanikkhipeyya. ",
  "sn13:9.1.3": "Taṃ kiṃ maññatha, bhikkhave, ",
  "sn13:9.1.4": "katamaṃ nu kho bahutaraṃ, yā vā satta sāsapamattiyo pāsāṇasakkharā upanikkhittā yo vā himavā pabbatarājā”ti? ",
  "sn13:9.2.1": "“Etadeva, bhante, bahutaraṃ yadidaṃ himavā pabbatarājā; ",
  "sn13:9.2.2": "appamattikā satta sāsapamattiyo pāsāṇasakkharā upanikkhittā. ",
  "sn13:9.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti himavantaṃ pabbatarājānaṃ upanidhāya satta sāsapamattiyo pāsāṇasakkharā upanikkhittā”ti. ",
  "sn13:9.2.4": "“Evameva kho …pe… ",
  "sn13:9.2.5": "dhammacakkhupaṭilābho”ti. ",
  "sn13:9.2.6": "Navamaṃ. ",
  "sn13:10.0.1": "Saṃyutta Nikāya 13 ",
  "sn13:10.0.2": "1. Abhisamayavagga ",
  "sn13:10.0.3": "10. Dutiyapabbatasutta ",
  "sn13:10.1.1": "Sāvatthiyaṃ viharati. ",
  "sn13:10.1.2": "“Seyyathāpi, bhikkhave, himavā pabbatarājā parikkhayaṃ pariyādānaṃ gaccheyya, ṭhapetvā satta sāsapamattiyo pāsāṇasakkharā. ",
  "sn13:10.1.3": "Taṃ kiṃ maññatha, bhikkhave, ",
  "sn13:10.1.4": "katamaṃ nu kho bahutaraṃ, yaṃ vā himavato pabbatarājassa parikkhīṇaṃ pariyādiṇṇaṃ yā vā satta sāsapamattiyo pāsāṇasakkharā avasiṭṭhā”ti? ",
  "sn13:10.2.1": "“Etadeva, bhante, bahutaraṃ himavato pabbatarājassa yadidaṃ parikkhīṇaṃ pariyādiṇṇaṃ; ",
  "sn13:10.2.2": "appamattikā satta sāsapamattiyo pāsāṇasakkharā avasiṭṭhā. ",
  "sn13:10.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti himavato pabbatarājassa parikkhīṇaṃ pariyādiṇṇaṃ upanidhāya satta sāsapamattiyo pāsāṇasakkharā avasiṭṭhā”ti. ",
  "sn13:10.3.1": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; ",
  "sn13:10.3.2": "appamattakaṃ avasiṭṭhaṃ. ",
  "sn13:10.3.3": "Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya yadidaṃ sattakkhattuṃparamatā. ",
  "sn13:10.3.4": "Evaṃ mahatthiyo kho, bhikkhave, dhammābhisamayo, evaṃ mahatthiyo dhammacakkhupaṭilābho”ti. ",
  "sn13:10.3.5": "Dasamaṃ. ",
  "sn13:11.0.1": "Saṃyutta Nikāya 13 ",
  "sn13:11.0.2": "1. Abhisamayavagga ",
  "sn13:11.0.3": "11. Tatiyapabbatasutta ",
  "sn13:11.1.1": "Sāvatthiyaṃ viharati. ",
  "sn13:11.1.2": "“Seyyathāpi, bhikkhave, puriso sinerussa pabbatarājassa satta muggamattiyo pāsāṇasakkharā upanikkhipeyya. ",
  "sn13:11.1.3": "Taṃ kiṃ maññatha, bhikkhave, ",
  "sn13:11.1.4": "katamaṃ nu kho bahutaraṃ, yā vā satta muggamattiyo pāsāṇasakkharā upanikkhittā yo vā sineru pabbatarājā”ti? ",
  "sn13:11.2.1": "“Etadeva, bhante, bahutaraṃ yadidaṃ sineru pabbatarājā; ",
  "sn13:11.2.2": "appamattikā satta muggamattiyo pāsāṇasakkharā upanikkhittā. ",
  "sn13:11.2.3": "Neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti sineruṃ pabbatarājānaṃ upanidhāya satta muggamattiyo pāsāṇasakkharā upanikkhittā”ti. ",
  "sn13:11.3.1": "“Evameva kho, bhikkhave, ariyasāvakassa diṭṭhisampannassa puggalassa adhigamaṃ upanidhāya aññatitthiyasamaṇabrāhmaṇaparibbājakānaṃ adhigamo neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti. ",
  "sn13:11.3.2": "Evaṃ mahādhigamo, bhikkhave, diṭṭhisampanno puggalo, evaṃ mahābhiñño”ti. ",
  "sn13:11.3.3": "Ekādasamaṃ. ",
  "sn13:11.3.4": "Abhisamayasaṃyuttaṃ samattaṃ. ",
  "sn13:11.4.1": "Nakhasikhā pokkharaṇī, ",
  "sn13:11.4.2": "sambhejjaudake ca dve; ",
  "sn13:11.4.3": "Dve pathavī dve samuddā, ",
  "sn13:11.4.4": "tayo ca pabbatūpamāti. "
}