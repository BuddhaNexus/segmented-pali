{
  "sn38:1.0.1": "Saṃyutta Nikāya 38 ",
  "sn38:1.0.2": "1. Jambukhādakavagga ",
  "sn38:1.0.3": "1. Nibbānapañhāsutta ",
  "sn38:1.1.1": "Ekaṃ samayaṃ āyasmā sāriputto magadhesu viharati nālakagāmake. ",
  "sn38:1.1.2": "Atha kho jambukhādako paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. ",
  "sn38:1.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jambukhādako paribbājako āyasmantaṃ sāriputtaṃ etadavoca: ",
  "sn38:1.2.1": "“‘Nibbānaṃ, nibbānan’ti, āvuso sāriputta, vuccati. ",
  "sn38:1.2.2": "Katamaṃ nu kho, āvuso, nibbānan”ti? ",
  "sn38:1.2.3": "“Yo kho, āvuso, rāgakkhayo dosakkhayo mohakkhayo—",
  "sn38:1.2.4": "idaṃ vuccati nibbānan”ti. ",
  "sn38:1.2.5": "“Atthi panāvuso, maggo atthi paṭipadā etassa nibbānassa sacchikiriyāyā”ti? ",
  "sn38:1.2.6": "“Atthi kho, āvuso, maggo atthi paṭipadā etassa nibbānassa sacchikiriyāyā”ti. ",
  "sn38:1.2.7": "“Katamo panāvuso, maggo katamā paṭipadā etassa nibbānassa sacchikiriyāyā”ti? ",
  "sn38:1.2.8": "“Ayameva kho, āvuso, ariyo aṭṭhaṅgiko maggo etassa nibbānassa sacchikiriyāya, seyyathidaṃ—",
  "sn38:1.2.9": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. ",
  "sn38:1.2.10": "Ayaṃ kho, āvuso, maggo ayaṃ paṭipadā etassa nibbānassa sacchikiriyāyā”ti. ",
  "sn38:1.2.11": "“Bhaddako, āvuso, maggo bhaddikā paṭipadā etassa nibbānassa sacchikiriyāya. ",
  "sn38:1.2.12": "Alañca panāvuso sāriputta, appamādāyā”ti. ",
  "sn38:1.2.13": "Paṭhamaṃ. ",
  "sn38:2.0.1": "Saṃyutta Nikāya 38 ",
  "sn38:2.0.2": "1. Jambukhādakavagga ",
  "sn38:2.0.3": "2. Arahattapañhāsutta ",
  "sn38:2.1.1": "“‘Arahattaṃ, arahattan’ti, āvuso sāriputta, vuccati. ",
  "sn38:2.1.2": "Katamaṃ nu kho, āvuso, arahattan”ti? ",
  "sn38:2.1.3": "“Yo kho, āvuso, rāgakkhayo dosakkhayo mohakkhayo—",
  "sn38:2.1.4": "idaṃ vuccati arahattan”ti. ",
  "sn38:2.1.5": "“Atthi panāvuso, maggo atthi paṭipadā etassa arahattassa sacchikiriyāyā”ti? ",
  "sn38:2.1.6": "“Atthi kho, āvuso, maggo atthi paṭipadā etassa arahattassa sacchikiriyāyā”ti. ",
  "sn38:2.1.7": "“Katamo panāvuso, maggo katamā paṭipadā etassa arahattassa sacchikiriyāyā”ti? ",
  "sn38:2.1.8": "“Ayameva kho, āvuso, ariyo aṭṭhaṅgiko maggo etassa arahattassa sacchikiriyāya, seyyathidaṃ—",
  "sn38:2.1.9": "sammādiṭṭhi …pe… sammāsamādhi. ",
  "sn38:2.1.10": "Ayaṃ kho, āvuso, maggo, ayaṃ paṭipadā etassa arahattassa sacchikiriyāyā”ti. ",
  "sn38:2.1.11": "“Bhaddako, āvuso, maggo bhaddikā paṭipadā etassa arahattassa sacchikiriyāya. ",
  "sn38:2.1.12": "Alañca panāvuso sāriputta, appamādāyā”ti. ",
  "sn38:2.1.13": "Dutiyaṃ. ",
  "sn38:3.0.1": "Saṃyutta Nikāya 38 ",
  "sn38:3.0.2": "1. Jambukhādakavagga ",
  "sn38:3.0.3": "3. Dhammavādīpañhāsutta ",
  "sn38:3.1.1": "“Ke nu kho, āvuso sāriputta, loke dhammavādino, ke loke suppaṭipannā, ke loke sugatā”ti? ",
  "sn38:3.1.2": "“Ye kho, āvuso, rāgappahānāya dhammaṃ desenti, dosappahānāya dhammaṃ desenti, mohappahānāya dhammaṃ desenti, te loke dhammavādino. ",
  "sn38:3.1.3": "Ye kho, āvuso, rāgassa pahānāya paṭipannā, dosassa pahānāya paṭipannā, mohassa pahānāya paṭipannā, te loke suppaṭipannā. ",
  "sn38:3.1.4": "Yesaṃ kho, āvuso, rāgo pahīno ucchinnamūlo tālāvatthukato anabhāvaṅkato āyatiṃ anuppādadhammo, doso pahīno ucchinnamūlo tālāvatthukato anabhāvaṅkato āyatiṃ anuppādadhammo, moho pahīno ucchinnamūlo tālāvatthukato anabhāvaṅkato āyatiṃ anuppādadhammo, te loke sugatā”ti. ",
  "sn38:3.2.1": "“Atthi panāvuso, maggo atthi paṭipadā etassa rāgassa dosassa mohassa pahānāyā”ti? ",
  "sn38:3.2.2": "“Atthi kho, āvuso, maggo atthi paṭipadā etassa rāgassa dosassa mohassa pahānāyā”ti. ",
  "sn38:3.2.3": "“Katamo panāvuso, maggo katamā paṭipadā etassa rāgassa dosassa mohassa pahānāyā”ti? ",
  "sn38:3.2.4": "“Ayameva kho, āvuso, ariyo aṭṭhaṅgiko maggo etassa rāgassa dosassa mohassa pahānāya, seyyathidaṃ—",
  "sn38:3.2.5": "sammādiṭṭhi …pe… sammāsamādhi. ",
  "sn38:3.2.6": "Ayaṃ kho, āvuso, maggo ayaṃ paṭipadā etassa rāgassa dosassa mohassa pahānāyā”ti. ",
  "sn38:3.2.7": "“Bhaddako, āvuso, maggo bhaddikā paṭipadā, etassa rāgassa dosassa mohassa pahānāya. ",
  "sn38:3.2.8": "Alañca panāvuso sāriputta, appamādāyā”ti. ",
  "sn38:3.2.9": "Tatiyaṃ. ",
  "sn38:4.0.1": "Saṃyutta Nikāya 38 ",
  "sn38:4.0.2": "1. Jambukhādakavagga ",
  "sn38:4.0.3": "4. Kimatthiyasutta ",
  "sn38:4.1.1": "“Kimatthiyaṃ, āvuso sāriputta, samaṇe gotame brahmacariyaṃ vussatī”ti? ",
  "sn38:4.1.2": "“Dukkhassa kho, āvuso, pariññatthaṃ bhagavati brahmacariyaṃ vussatī”ti. ",
  "sn38:4.1.3": "“Atthi panāvuso, maggo atthi paṭipadā etassa dukkhassa pariññāyā”ti? ",
  "sn38:4.1.4": "“Atthi kho, āvuso, maggo atthi paṭipadā, etassa dukkhassa pariññāyā”ti? ",
  "sn38:4.1.5": "“Katamo panāvuso, maggo katamā paṭipadā, etassa dukkhassa pariññāyā”ti? ",
  "sn38:4.2.1": "“Ayameva kho, āvuso, ariyo aṭṭhaṅgiko maggo, etassa dukkhassa pariññāya, seyyathidaṃ—",
  "sn38:4.2.2": "sammādiṭṭhi …pe… sammāsamādhi. ",
  "sn38:4.2.3": "Ayaṃ kho, āvuso, maggo ayaṃ paṭipadā etassa dukkhassa pariññāyā”ti. ",
  "sn38:4.2.4": "“Bhaddako, āvuso, maggo bhaddikā paṭipadā, etassa dukkhassa pariññāya. ",
  "sn38:4.2.5": "Alañca panāvuso sāriputta, appamādāyā”ti. ",
  "sn38:4.2.6": "Catutthaṃ. ",
  "sn38:5.0.1": "Saṃyutta Nikāya 38 ",
  "sn38:5.0.2": "1. Jambukhādakavagga ",
  "sn38:5.0.3": "5. Assāsappattasutta ",
  "sn38:5.1.1": "“‘Assāsappatto, assāsappatto’ti, āvuso sāriputta, vuccati. ",
  "sn38:5.1.2": "Kittāvatā nu kho, āvuso, assāsappatto hotī”ti? ",
  "sn38:5.1.3": "“Yato kho, āvuso, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti, ettāvatā kho, āvuso, assāsappatto hotī”ti. ",
  "sn38:5.1.4": "“Atthi panāvuso, maggo atthi paṭipadā, etassa assāsassa sacchikiriyāyā”ti? ",
  "sn38:5.1.5": "“Atthi kho, āvuso, maggo atthi paṭipadā, etassa assāsassa sacchikiriyāyā”ti. ",
  "sn38:5.1.6": "“Katamo panāvuso, maggo katamā paṭipadā, etassa assāsassa sacchikiriyāyā”ti? ",
  "sn38:5.1.7": "“Ayameva kho, āvuso, ariyo aṭṭhaṅgiko maggo etassa assāsassa sacchikiriyāya, seyyathidaṃ—",
  "sn38:5.1.8": "sammādiṭṭhi …pe… sammāsamādhi. ",
  "sn38:5.1.9": "Ayaṃ kho, āvuso, maggo ayaṃ paṭipadā, etassa assāsassa sacchikiriyāyā”ti. ",
  "sn38:5.1.10": "“Bhaddako, āvuso, maggo bhaddikā paṭipadā, etassa assāsassa sacchikiriyāya. ",
  "sn38:5.1.11": "Alañca panāvuso sāriputta, appamādāyā”ti. ",
  "sn38:5.1.12": "Pañcamaṃ. ",
  "sn38:6.0.1": "Saṃyutta Nikāya 38 ",
  "sn38:6.0.2": "1. Jambukhādakavagga ",
  "sn38:6.0.3": "6. Paramassāsappattasutta ",
  "sn38:6.1.1": "“‘Paramassāsappatto, paramassāsappatto’ti, āvuso sāriputta, vuccati. ",
  "sn38:6.1.2": "Kittāvatā nu kho, āvuso, paramassāsappatto hotī”ti? ",
  "sn38:6.1.3": "“Yato kho, āvuso, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti, ettāvatā kho, āvuso, paramassāsappatto hotī”ti. ",
  "sn38:6.1.4": "“Atthi panāvuso, maggo atthi paṭipadā, etassa paramassāsassa sacchikiriyāyā”ti? ",
  "sn38:6.1.5": "“Atthi kho, āvuso, maggo atthi paṭipadā, etassa paramassāsassa sacchikiriyāyā”ti. ",
  "sn38:6.1.6": "“Katamo pana, āvuso, maggo katamā paṭipadā, etassa paramassāsassa sacchikiriyāyā”ti? ",
  "sn38:6.1.7": "“Ayameva kho, āvuso, ariyo aṭṭhaṅgiko maggo etassa paramassāsassa sacchikiriyāya, seyyathidaṃ—",
  "sn38:6.1.8": "sammādiṭṭhi …pe… sammāsamādhi. ",
  "sn38:6.1.9": "Ayaṃ kho, āvuso, maggo ayaṃ paṭipadā, etassa paramassāsassa sacchikiriyāyā”ti. ",
  "sn38:6.1.10": "“Bhaddako, āvuso, maggo bhaddikā paṭipadā, etassa paramassāsassa sacchikiriyāya. ",
  "sn38:6.1.11": "Alañca panāvuso sāriputta, appamādāyā”ti. ",
  "sn38:6.1.12": "Chaṭṭhaṃ. ",
  "sn38:7.0.1": "Saṃyutta Nikāya 38 ",
  "sn38:7.0.2": "1. Jambukhādakavagga ",
  "sn38:7.0.3": "7. Vedanāpañhāsutta ",
  "sn38:7.1.1": "“‘Vedanā, vedanā’ti, āvuso sāriputta, vuccati. ",
  "sn38:7.1.2": "Katamā nu kho, āvuso, vedanā”ti? ",
  "sn38:7.1.3": "“Tisso imāvuso, vedanā. ",
  "sn38:7.1.4": "Katamā tisso? ",
  "sn38:7.1.5": "Sukhā vedanā, dukkhā vedanā, adukkhamasukhā vedanā—",
  "sn38:7.1.6": "imā kho, āvuso, tisso vedanā”ti. ",
  "sn38:7.1.7": "“Atthi panāvuso, maggo atthi paṭipadā, etāsaṃ tissannaṃ vedanānaṃ pariññāyā”ti? ",
  "sn38:7.1.8": "“Atthi kho, āvuso, maggo atthi paṭipadā, etāsaṃ tissannaṃ vedanānaṃ pariññāyā”ti. ",
  "sn38:7.1.9": "“Katamo panāvuso, maggo katamā paṭipadā, etāsaṃ tissannaṃ vedanānaṃ pariññāyā”ti? ",
  "sn38:7.1.10": "“Ayameva kho, āvuso, ariyo aṭṭhaṅgiko maggo, etāsaṃ tissannaṃ vedanānaṃ pariññāya, seyyathidaṃ—",
  "sn38:7.1.11": "sammādiṭṭhi …pe… sammāsamādhi. ",
  "sn38:7.1.12": "Ayaṃ kho, āvuso, maggo ayaṃ paṭipadā, etāsaṃ tissannaṃ vedanānaṃ pariññāyā”ti. ",
  "sn38:7.1.13": "“Bhaddako, āvuso, maggo bhaddikā paṭipadā, etāsaṃ tissannaṃ vedanānaṃ pariññāya. ",
  "sn38:7.1.14": "Alañca panāvuso sāriputta, appamādāyā”ti. ",
  "sn38:7.1.15": "Sattamaṃ. ",
  "sn38:8.0.1": "Saṃyutta Nikāya 38 ",
  "sn38:8.0.2": "1. Jambukhādakavagga ",
  "sn38:8.0.3": "8. Āsavapañhāsutta ",
  "sn38:8.1.1": "“‘Āsavo, āsavo’ti, āvuso sāriputta, vuccati. ",
  "sn38:8.1.2": "Katamo nu kho, āvuso, āsavo”ti? ",
  "sn38:8.1.3": "“Tayo me, āvuso, āsavā. ",
  "sn38:8.1.4": "Kāmāsavo, bhavāsavo, avijjāsavo—",
  "sn38:8.1.5": "ime kho, āvuso, tayo āsavā”ti. ",
  "sn38:8.1.6": "“Atthi panāvuso, maggo atthi paṭipadā etesaṃ āsavānaṃ pahānāyā”ti? ",
  "sn38:8.1.7": "“Atthi kho, āvuso, maggo atthi paṭipadā etesaṃ āsavānaṃ pahānāyā”ti. ",
  "sn38:8.1.8": "“Katamo panāvuso, maggo katamā paṭipadā etesaṃ āsavānaṃ pahānāyā”ti? ",
  "sn38:8.1.9": "“Ayameva kho, āvuso, ariyo aṭṭhaṅgiko maggo etesaṃ āsavānaṃ pahānāya, seyyathidaṃ—",
  "sn38:8.1.10": "sammādiṭṭhi …pe… sammāsamādhi. ",
  "sn38:8.1.11": "Ayaṃ kho, āvuso, maggo ayaṃ paṭipadā, etesaṃ āsavānaṃ pahānāyā”ti. ",
  "sn38:8.1.12": "“Bhaddako, āvuso, maggo bhaddikā paṭipadā, etesaṃ āsavānaṃ pahānāya. ",
  "sn38:8.1.13": "Alañca panāvuso sāriputta, appamādāyā”ti. ",
  "sn38:8.1.14": "Aṭṭhamaṃ. ",
  "sn38:9.0.1": "Saṃyutta Nikāya 38 ",
  "sn38:9.0.2": "1. Jambukhādakavagga ",
  "sn38:9.0.3": "9. Avijjāpañhāsutta ",
  "sn38:9.1.1": "“‘Avijjā, avijjā’ti, āvuso sāriputta, vuccati. ",
  "sn38:9.1.2": "Katamā nu kho, āvuso, avijjā”ti? ",
  "sn38:9.1.3": "“Yaṃ kho, āvuso, dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ—",
  "sn38:9.1.4": "ayaṃ vuccatāvuso, avijjā”ti. ",
  "sn38:9.1.5": "“Atthi panāvuso, maggo atthi paṭipadā, etissā avijjāya pahānāyā”ti? ",
  "sn38:9.1.6": "“Atthi kho, āvuso, maggo atthi paṭipadā, etissā avijjāya pahānāyā”ti. ",
  "sn38:9.1.7": "“Katamo panāvuso, maggo katamā paṭipadā, etissā avijjāya pahānāyā”ti? ",
  "sn38:9.1.8": "“Ayameva kho, āvuso, ariyo aṭṭhaṅgiko maggo, etissā avijjāya pahānāya, seyyathidaṃ—",
  "sn38:9.1.9": "sammādiṭṭhi …pe… sammāsamādhi. ",
  "sn38:9.1.10": "Ayaṃ kho, āvuso, maggo ayaṃ paṭipadā, etissā avijjāya pahānāyā”ti. ",
  "sn38:9.1.11": "“Bhaddako, āvuso, maggo bhaddikā paṭipadā, etissā avijjāya pahānāya. ",
  "sn38:9.1.12": "Alañca panāvuso sāriputta, appamādāyā”ti. ",
  "sn38:9.1.13": "Navamaṃ. ",
  "sn38:10.0.1": "Saṃyutta Nikāya 38 ",
  "sn38:10.0.2": "1. Jambukhādakavagga ",
  "sn38:10.0.3": "10. Taṇhāpañhāsutta ",
  "sn38:10.1.1": "“‘Taṇhā, taṇhā’ti, āvuso sāriputta, vuccati. ",
  "sn38:10.1.2": "Katamā nu kho, āvuso, taṇhā”ti? ",
  "sn38:10.1.3": "“Tisso imā, āvuso, taṇhā. ",
  "sn38:10.1.4": "Kāmataṇhā, bhavataṇhā, vibhavataṇhā—",
  "sn38:10.1.5": "imā kho, āvuso, tisso taṇhā”ti. ",
  "sn38:10.1.6": "“Atthi panāvuso, maggo atthi paṭipadā, etāsaṃ taṇhānaṃ pahānāyā”ti? ",
  "sn38:10.1.7": "“Atthi kho, āvuso, maggo atthi paṭipadā, etāsaṃ taṇhānaṃ pahānāyā”ti. ",
  "sn38:10.1.8": "“Katamo panāvuso, maggo katamā paṭipadā, etāsaṃ taṇhānaṃ pahānāyā”ti? ",
  "sn38:10.1.9": "“Ayameva kho, āvuso, ariyo aṭṭhaṅgiko maggo, etāsaṃ taṇhānaṃ pahānāya, seyyathidaṃ—",
  "sn38:10.1.10": "sammādiṭṭhi …pe… sammāsamādhi. ",
  "sn38:10.1.11": "Ayaṃ kho, āvuso, maggo ayaṃ paṭipadā, etāsaṃ taṇhānaṃ pahānāyā”ti. ",
  "sn38:10.1.12": "“Bhaddako, āvuso, maggo bhaddikā paṭipadā, etāsaṃ taṇhānaṃ pahānāya. ",
  "sn38:10.1.13": "Alañca panāvuso sāriputta, appamādāyā”ti. ",
  "sn38:10.1.14": "Dasamaṃ. ",
  "sn38:11.0.1": "Saṃyutta Nikāya 38 ",
  "sn38:11.0.2": "1. Jambukhādakavagga ",
  "sn38:11.0.3": "11. Oghapañhāsutta ",
  "sn38:11.1.1": "“‘Ogho, ogho’ti, āvuso sāriputta, vuccati. ",
  "sn38:11.1.2": "Katamo nu kho, āvuso, ogho”ti? ",
  "sn38:11.1.3": "“Cattārome, āvuso, oghā. ",
  "sn38:11.1.4": "Kāmogho, bhavogho, diṭṭhogho, avijjogho—",
  "sn38:11.1.5": "ime kho, āvuso, cattāro oghā”ti. ",
  "sn38:11.1.6": "“Atthi panāvuso, maggo atthi paṭipadā, etesaṃ oghānaṃ pahānāyā”ti? ",
  "sn38:11.1.7": "“Atthi kho, āvuso, maggo atthi paṭipadā, etesaṃ oghānaṃ pahānāyā”ti. ",
  "sn38:11.1.8": "“Katamo panāvuso, maggo katamā paṭipadā, etesaṃ oghānaṃ pahānāyā”ti? ",
  "sn38:11.1.9": "“Ayameva kho, āvuso, ariyo aṭṭhaṅgiko maggo, etesaṃ oghānaṃ pahānāya, seyyathidaṃ—",
  "sn38:11.1.10": "sammādiṭṭhi …pe… sammāsamādhi. ",
  "sn38:11.1.11": "Ayaṃ kho, āvuso, maggo ayaṃ paṭipadā, etesaṃ oghānaṃ pahānāyā”ti. ",
  "sn38:11.1.12": "“Bhaddako, āvuso, maggo bhaddikā paṭipadā, etesaṃ oghānaṃ pahānāya. ",
  "sn38:11.1.13": "Alañca panāvuso sāriputta, appamādāyā”ti. ",
  "sn38:11.1.14": "Ekādasamaṃ. ",
  "sn38:12.0.1": "Saṃyutta Nikāya 38 ",
  "sn38:12.0.2": "1. Jambukhādakavagga ",
  "sn38:12.0.3": "12. Upādānapañhāsutta ",
  "sn38:12.1.1": "“‘Upādānaṃ, upādānan’ti, āvuso sāriputta, vuccati. ",
  "sn38:12.1.2": "Katamaṃ nu kho, āvuso, upādānan”ti? ",
  "sn38:12.1.3": "“Cattārimāni, āvuso, upādānāni. ",
  "sn38:12.1.4": "Kāmupādānaṃ, diṭṭhupādānaṃ sīlabbatupādānaṃ, attavādupādānaṃ—",
  "sn38:12.1.5": "imāni kho, āvuso, cattāri upādānānī”ti. ",
  "sn38:12.1.6": "“Atthi panāvuso, maggo atthi paṭipadā, etesaṃ upādānānaṃ pahānāyā”ti? ",
  "sn38:12.1.7": "“Atthi kho, āvuso, maggo atthi paṭipadā, etesaṃ upādānānaṃ pahānāyā”ti. ",
  "sn38:12.1.8": "“Katamo panāvuso, maggo katamā paṭipadā, etesaṃ upādānānaṃ pahānāyā”ti? ",
  "sn38:12.1.9": "“Ayameva kho, āvuso, ariyo aṭṭhaṅgiko maggo, etesaṃ upādānānaṃ pahānāya, seyyathidaṃ—",
  "sn38:12.1.10": "sammādiṭṭhi …pe… sammāsamādhi. ",
  "sn38:12.1.11": "Ayaṃ kho, āvuso, maggo ayaṃ paṭipadā, etesaṃ upādānānaṃ pahānāyā”ti. ",
  "sn38:12.1.12": "“Bhaddako, āvuso, maggo bhaddikā paṭipadā, etesaṃ upādānānaṃ pahānāya. ",
  "sn38:12.1.13": "Alañca panāvuso sāriputta, appamādāyā”ti. ",
  "sn38:12.1.14": "Dvādasamaṃ. ",
  "sn38:13.0.1": "Saṃyutta Nikāya 38 ",
  "sn38:13.0.2": "1. Jambukhādakavagga ",
  "sn38:13.0.3": "13. Bhavapañhāsutta ",
  "sn38:13.1.1": "“‘Bhavo, bhavo’ti, āvuso sāriputta, vuccati. ",
  "sn38:13.1.2": "Katamo nu kho, āvuso, bhavo”ti? ",
  "sn38:13.1.3": "“Tayome, āvuso, bhavā. ",
  "sn38:13.1.4": "Kāmabhavo, rūpabhavo, arūpabhavo—",
  "sn38:13.1.5": "ime kho, āvuso, tayo bhavā”ti. ",
  "sn38:13.1.6": "“Atthi panāvuso, maggo atthi paṭipadā, etesaṃ bhavānaṃ pariññāyā”ti? ",
  "sn38:13.1.7": "“Atthi kho, āvuso, maggo atthi paṭipadā, etesaṃ bhavānaṃ pariññāyā”ti. ",
  "sn38:13.1.8": "“Katamo, panāvuso, maggo katamā paṭipadā, etesaṃ bhavānaṃ pariññāyā”ti? ",
  "sn38:13.1.9": "“Ayameva kho, āvuso, ariyo aṭṭhaṅgiko maggo, etesaṃ bhavānaṃ pariññāya, seyyathidaṃ—",
  "sn38:13.1.10": "sammādiṭṭhi …pe… sammāsamādhi. ",
  "sn38:13.1.11": "Ayaṃ kho, āvuso, maggo ayaṃ paṭipadā, etesaṃ bhavānaṃ pariññāyā”ti. ",
  "sn38:13.1.12": "“Bhaddako, āvuso, maggo bhaddikā paṭipadā, etesaṃ bhavānaṃ pariññāya. ",
  "sn38:13.1.13": "Alañca panāvuso sāriputta, appamādāyā”ti. ",
  "sn38:13.1.14": "Terasamaṃ. ",
  "sn38:14.0.1": "Saṃyutta Nikāya 38 ",
  "sn38:14.0.2": "1. Jambukhādakavagga ",
  "sn38:14.0.3": "14. Dukkhapañhāsutta ",
  "sn38:14.1.1": "“‘Dukkhaṃ, dukkhan’ti, āvuso sāriputta, vuccati. ",
  "sn38:14.1.2": "Katamaṃ nu kho, āvuso, dukkhan”ti? ",
  "sn38:14.1.3": "“Tisso imā, āvuso, dukkhatā. ",
  "sn38:14.1.4": "Dukkhadukkhatā, saṅkhāradukkhatā, vipariṇāmadukkhatā—",
  "sn38:14.1.5": "imā kho, āvuso, tisso dukkhatā”ti. ",
  "sn38:14.1.6": "“Atthi panāvuso maggo atthi paṭipadā, etāsaṃ dukkhatānaṃ pariññāyā”ti? ",
  "sn38:14.1.7": "“Atthi kho, āvuso, maggo atthi paṭipadā, etāsaṃ dukkhatānaṃ pariññāyā”ti. ",
  "sn38:14.1.8": "“Katamo panāvuso, maggo katamā paṭipadā, etāsaṃ dukkhatānaṃ pariññāyā”ti? ",
  "sn38:14.1.9": "“Ayameva kho, āvuso, ariyo aṭṭhaṅgiko maggo, etāsaṃ dukkhatānaṃ pariññāya, seyyathidaṃ—",
  "sn38:14.1.10": "sammādiṭṭhi …pe… sammāsamādhi. ",
  "sn38:14.1.11": "Ayaṃ kho, āvuso, maggo ayaṃ paṭipadā, etāsaṃ dukkhatānaṃ pariññāyā”ti. ",
  "sn38:14.1.12": "“Bhaddako, āvuso, maggo bhaddikā paṭipadā, etāsaṃ dukkhatānaṃ pariññāya. ",
  "sn38:14.1.13": "Alañca panāvuso sāriputta, appamādāyā”ti. ",
  "sn38:14.1.14": "Cuddasamaṃ. ",
  "sn38:15.0.1": "Saṃyutta Nikāya 38 ",
  "sn38:15.0.2": "1. Jambukhādakavagga ",
  "sn38:15.0.3": "15. Sakkāyapañhāsutta ",
  "sn38:15.1.1": "“‘Sakkāyo, sakkāyo’ti, āvuso sāriputta, vuccati. ",
  "sn38:15.1.2": "Katamo nu kho, āvuso, sakkāyo”ti? ",
  "sn38:15.1.3": "“Pañcime, āvuso, upādānakkhandhā sakkāyo vutto bhagavatā, seyyathidaṃ—",
  "sn38:15.1.4": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn38:15.1.5": "Ime kho, āvuso, pañcupādānakkhandhā sakkāyo vutto bhagavatā”ti. ",
  "sn38:15.1.6": "“Atthi panāvuso, maggo atthi paṭipadā, etassa sakkāyassa pariññāyā”ti? ",
  "sn38:15.1.7": "“Atthi kho, āvuso, maggo atthi paṭipadā, etassa sakkāyassa pariññāyā”ti. ",
  "sn38:15.1.8": "“Katamo panāvuso, maggo katamā paṭipadā, etassa sakkāyassa pariññāyā”ti? ",
  "sn38:15.1.9": "“Ayameva kho, āvuso, ariyo aṭṭhaṅgiko maggo, etassa sakkāyassa pariññāya, seyyathidaṃ—",
  "sn38:15.1.10": "sammādiṭṭhi …pe… sammāsamādhi. ",
  "sn38:15.1.11": "Ayaṃ kho, āvuso, maggo ayaṃ paṭipadā, etassa sakkāyassa pariññāyā”ti. ",
  "sn38:15.1.12": "“Bhaddako, āvuso, maggo bhaddikā paṭipadā, etassa sakkāyassa pariññāya. ",
  "sn38:15.1.13": "Alañca panāvuso sāriputta, appamādāyā”ti. ",
  "sn38:15.1.14": "Pannarasamaṃ. ",
  "sn38:16.0.1": "Saṃyutta Nikāya 38 ",
  "sn38:16.0.2": "1. Jambukhādakavagga ",
  "sn38:16.0.3": "16. Dukkarapañhāsutta ",
  "sn38:16.1.1": "“Kiṃ nu kho, āvuso sāriputta, imasmiṃ dhammavinaye dukkaran”ti? ",
  "sn38:16.1.2": "“Pabbajjā kho, āvuso, imasmiṃ dhammavinaye dukkarā”ti. ",
  "sn38:16.1.3": "“Pabbajitena panāvuso, kiṃ dukkaran”ti? ",
  "sn38:16.1.4": "“Pabbajitena kho, āvuso, abhirati dukkarā”ti. ",
  "sn38:16.1.5": "“Abhiratena panāvuso, kiṃ dukkaran”ti? ",
  "sn38:16.1.6": "“Abhiratena kho, āvuso, dhammānudhammappaṭipatti dukkarā”ti. ",
  "sn38:16.1.7": "“Kīvaciraṃ panāvuso, dhammānudhammappaṭipanno bhikkhu arahaṃ assā”ti? ",
  "sn38:16.1.8": "“Naciraṃ, āvuso”ti. ",
  "sn38:16.1.9": "Soḷasamaṃ. ",
  "sn38:16.1.10": "Jambukhādakasaṃyuttaṃ samattaṃ. ",
  "sn38:16.2.1": "Nibbānaṃ arahattañca, ",
  "sn38:16.2.2": "dhammavādī kimatthiyaṃ; ",
  "sn38:16.2.3": "Assāso paramassāso, ",
  "sn38:16.2.4": "vedanā āsavāvijjā; ",
  "sn38:16.2.5": "Taṇhā oghā upādānaṃ, ",
  "sn38:16.2.6": "bhavo dukkhañca sakkāyo. ",
  "sn38:16.2.7": "Imasmiṃ dhammavinaye dukkaranti. "
}