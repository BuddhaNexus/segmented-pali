{
  "sn8:1.0.1": "Saṃyutta Nikāya 8 ",
  "sn8:1.0.2": "1. Vaṅgīsavagga ",
  "sn8:1.0.3": "1. Nikkhantasutta ",
  "sn8:1.1.1": "Evaṃ me sutaṃ—",
  "sn8:1.1.2": "ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. ",
  "sn8:1.1.3": "Tena kho pana samayena āyasmā vaṅgīso navako hoti acirapabbajito ohiyyako vihārapālo. ",
  "sn8:1.1.4": "Atha kho sambahulā itthiyo samalaṅkaritvā yena aggāḷavako ārāmo tenupasaṅkamiṃsu vihārapekkhikāyo. ",
  "sn8:1.1.5": "Atha kho āyasmato vaṅgīsassa tā itthiyo disvā anabhirati uppajjati, rāgo cittaṃ anuddhaṃseti. ",
  "sn8:1.1.6": "Atha kho āyasmato vaṅgīsassa etadahosi: ",
  "sn8:1.1.7": "“alābhā vata me, na vata me lābhā; dulladdhaṃ vata me, na vata me suladdhaṃ; ",
  "sn8:1.1.8": "yassa me anabhirati uppannā, rāgo cittaṃ anuddhaṃseti, taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. ",
  "sn8:1.1.9": "Yannūnāhaṃ attanāva attano anabhiratiṃ vinodetvā abhiratiṃ uppādeyyan”ti. ",
  "sn8:1.1.10": "Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi: ",
  "sn8:1.2.1": "“Nikkhantaṃ vata maṃ santaṃ, ",
  "sn8:1.2.2": "agārasmānagāriyaṃ; ",
  "sn8:1.2.3": "Vitakkā upadhāvanti, ",
  "sn8:1.2.4": "pagabbhā kaṇhato ime. ",
  "sn8:1.3.1": "Uggaputtā mahissāsā, ",
  "sn8:1.3.2": "sikkhitā daḷhadhammino; ",
  "sn8:1.3.3": "Samantā parikireyyuṃ, ",
  "sn8:1.3.4": "sahassaṃ apalāyinaṃ. ",
  "sn8:1.4.1": "Sacepi etato bhiyyo, ",
  "sn8:1.4.2": "āgamissanti itthiyo; ",
  "sn8:1.4.3": "Neva maṃ byādhayissanti, ",
  "sn8:1.4.4": "dhamme samhi patiṭṭhitaṃ. ",
  "sn8:1.5.1": "Sakkhī hi me sutaṃ etaṃ, ",
  "sn8:1.5.2": "buddhassādiccabandhuno; ",
  "sn8:1.5.3": "Nibbānagamanaṃ maggaṃ, ",
  "sn8:1.5.4": "tattha me nirato mano. ",
  "sn8:1.6.1": "Evañce maṃ viharantaṃ, ",
  "sn8:1.6.2": "pāpima upagacchasi; ",
  "sn8:1.6.3": "Tathā maccu karissāmi, ",
  "sn8:1.6.4": "na me maggampi dakkhasī”ti. ",
  "sn8:2.0.1": "Saṃyutta Nikāya 8 ",
  "sn8:2.0.2": "1. Vaṅgīsavagga ",
  "sn8:2.0.3": "2. Aratīsutta ",
  "sn8:2.1.1": "Ekaṃ samayaṃ …pe… āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. ",
  "sn8:2.1.2": "Tena kho pana samayena āyasmā nigrodhakappo pacchābhattaṃ piṇḍapātapaṭikkanto vihāraṃ pavisati, sāyaṃ vā nikkhamati aparajju vā kāle. ",
  "sn8:2.1.3": "Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. ",
  "sn8:2.1.4": "Atha kho āyasmato vaṅgīsassa etadahosi: ",
  "sn8:2.1.5": "“alābhā vata me, na vata me lābhā; dulladdhaṃ vata me, na vata me suladdhaṃ; ",
  "sn8:2.1.6": "yassa me anabhirati uppannā, rāgo cittaṃ anuddhaṃseti; taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. ",
  "sn8:2.1.7": "Yannūnāhaṃ attanāva attano anabhiratiṃ vinodetvā abhiratiṃ uppādeyyan”ti. ",
  "sn8:2.1.8": "Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi: ",
  "sn8:2.2.1": "“Aratiñca ratiñca pahāya, ",
  "sn8:2.2.2": "Sabbaso gehasitañca vitakkaṃ; ",
  "sn8:2.2.3": "Vanathaṃ na kareyya kuhiñci, ",
  "sn8:2.2.4": "Nibbanatho arato sa hi bhikkhu. ",
  "sn8:2.3.1": "Yamidha pathaviñca vehāsaṃ, ",
  "sn8:2.3.2": "Rūpagatañca jagatogadhaṃ; ",
  "sn8:2.3.3": "Kiñci parijīyati sabbamaniccaṃ, ",
  "sn8:2.3.4": "Evaṃ samecca caranti mutattā. ",
  "sn8:2.4.1": "Upadhīsu janā gadhitāse, ",
  "sn8:2.4.2": "Diṭṭhasute paṭighe ca mute ca; ",
  "sn8:2.4.3": "Ettha vinodaya chandamanejo, ",
  "sn8:2.4.4": "Yo ettha na limpati taṃ munimāhu. ",
  "sn8:2.5.1": "Atha saṭṭhinissitā savitakkā, ",
  "sn8:2.5.2": "Puthū janatāya adhammā niviṭṭhā; ",
  "sn8:2.5.3": "Na ca vaggagatassa kuhiñci, ",
  "sn8:2.5.4": "No pana duṭṭhullabhāṇī sa bhikkhu. ",
  "sn8:2.6.1": "Dabbo cirarattasamāhito, ",
  "sn8:2.6.2": "Akuhako nipako apihālu; ",
  "sn8:2.6.3": "Santaṃ padaṃ ajjhagamā muni paṭicca, ",
  "sn8:2.6.4": "Parinibbuto kaṅkhati kālan”ti. ",
  "sn8:3.0.1": "Saṃyutta Nikāya 8 ",
  "sn8:3.0.2": "1. Vaṅgīsavagga ",
  "sn8:3.0.3": "3. Pesalasutta ",
  "sn8:3.1.1": "Ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. ",
  "sn8:3.1.2": "Tena kho pana samayena āyasmā vaṅgīso attano paṭibhānena aññe pesale bhikkhū atimaññati. ",
  "sn8:3.1.3": "Atha kho āyasmato vaṅgīsassa etadahosi: ",
  "sn8:3.1.4": "“alābhā vata me, na vata me lābhā; dulladdhaṃ vata me, na vata me suladdhaṃ; ",
  "sn8:3.1.5": "yvāhaṃ attano paṭibhānena aññe pesale bhikkhū atimaññāmī”ti. ",
  "sn8:3.1.6": "Atha kho āyasmā vaṅgīso attanāva attano vippaṭisāraṃ uppādetvā tāyaṃ velāyaṃ imā gāthāyo abhāsi: ",
  "sn8:3.2.1": "“Mānaṃ pajahassu gotama, ",
  "sn8:3.2.2": "Mānapathañca pajahassu; ",
  "sn8:3.2.3": "Asesaṃ mānapathasmiṃ, ",
  "sn8:3.2.4": "Samucchito vippaṭisārīhuvā cirarattaṃ. ",
  "sn8:3.3.1": "Makkhena makkhitā pajā, ",
  "sn8:3.3.2": "Mānahatā nirayaṃ papatanti; ",
  "sn8:3.3.3": "Socanti janā cirarattaṃ, ",
  "sn8:3.3.4": "Mānahatā nirayaṃ upapannā. ",
  "sn8:3.4.1": "Na hi socati bhikkhu kadāci, ",
  "sn8:3.4.2": "Maggajino sammāpaṭipanno; ",
  "sn8:3.4.3": "Kittiñca sukhañca anubhoti, ",
  "sn8:3.4.4": "Dhammadasoti tamāhu pahitattaṃ. ",
  "sn8:3.5.1": "Tasmā akhilodha padhānavā, ",
  "sn8:3.5.2": "Nīvaraṇāni pahāya visuddho; ",
  "sn8:3.5.3": "Mānañca pahāya asesaṃ, ",
  "sn8:3.5.4": "Vijjāyantakaro samitāvī”ti. ",
  "sn8:4.0.1": "Saṃyutta Nikāya 8 ",
  "sn8:4.0.2": "1. Vaṅgīsavagga ",
  "sn8:4.0.3": "4. Ānandasutta ",
  "sn8:4.1.1": "Ekaṃ samayaṃ āyasmā ānando sāvatthiyaṃ viharati jetavane anāthapiṇḍikassa ārāme. ",
  "sn8:4.1.2": "Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi āyasmatā vaṅgīsena pacchāsamaṇena. ",
  "sn8:4.1.3": "Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. ",
  "sn8:4.1.4": "Atha kho āyasmā vaṅgīso āyasmantaṃ ānandaṃ gāthāya ajjhabhāsi: ",
  "sn8:4.2.1": "“Kāmarāgena ḍayhāmi, ",
  "sn8:4.2.2": "cittaṃ me pariḍayhati; ",
  "sn8:4.2.3": "Sādhu nibbāpanaṃ brūhi, ",
  "sn8:4.2.4": "anukampāya gotamā”ti. ",
  "sn8:4.3.1": "“Saññāya vipariyesā, ",
  "sn8:4.3.2": "cittaṃ te pariḍayhati; ",
  "sn8:4.3.3": "Nimittaṃ parivajjehi, ",
  "sn8:4.3.4": "subhaṃ rāgūpasaṃhitaṃ. ",
  "sn8:4.4.1": "Saṅkhāre parato passa, ",
  "sn8:4.4.2": "dukkhato mā ca attato; ",
  "sn8:4.4.3": "Nibbāpehi mahārāgaṃ, ",
  "sn8:4.4.4": "mā ḍayhittho punappunaṃ. ",
  "sn8:4.5.1": "Asubhāya cittaṃ bhāvehi, ",
  "sn8:4.5.2": "ekaggaṃ susamāhitaṃ; ",
  "sn8:4.5.3": "Sati kāyagatā tyatthu, ",
  "sn8:4.5.4": "nibbidābahulo bhava. ",
  "sn8:4.6.1": "Animittañca bhāvehi, ",
  "sn8:4.6.2": "mānānusayamujjaha; ",
  "sn8:4.6.3": "Tato mānābhisamayā, ",
  "sn8:4.6.4": "upasanto carissasī”ti. ",
  "sn8:5.0.1": "Saṃyutta Nikāya 8 ",
  "sn8:5.0.2": "1. Vaṅgīsavagga ",
  "sn8:5.0.3": "5. Subhāsitasutta ",
  "sn8:5.1.1": "Sāvatthinidānaṃ. ",
  "sn8:5.1.2": "Tatra kho bhagavā bhikkhū āmantesi: ",
  "sn8:5.1.3": "“bhikkhavo”ti. ",
  "sn8:5.1.4": "“Bhadante”ti te bhikkhū bhagavato paccassosuṃ. ",
  "sn8:5.1.5": "Bhagavā etadavoca: ",
  "sn8:5.2.1": "“Catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṃ. ",
  "sn8:5.2.2": "Katamehi catūhi? ",
  "sn8:5.2.3": "Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ. ",
  "sn8:5.2.4": "Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti. ",
  "sn8:5.2.5": "Idamavoca bhagavā. ",
  "sn8:5.2.6": "Idaṃ vatvāna sugato athāparaṃ etadavoca satthā: ",
  "sn8:5.3.1": "“Subhāsitaṃ uttamamāhu santo, ",
  "sn8:5.3.2": "Dhammaṃ bhaṇe nādhammaṃ taṃ dutiyaṃ; ",
  "sn8:5.3.3": "Piyaṃ bhaṇe nāppiyaṃ taṃ tatiyaṃ, ",
  "sn8:5.3.4": "Saccaṃ bhaṇe nālikaṃ taṃ catutthan”ti. ",
  "sn8:5.4.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:5.4.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:5.4.3": "“Paṭibhātu taṃ, vaṅgīsā”ti bhagavā avoca. ",
  "sn8:5.4.4": "Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi: ",
  "sn8:5.5.1": "“Tameva vācaṃ bhāseyya, ",
  "sn8:5.5.2": "yāyattānaṃ na tāpaye; ",
  "sn8:5.5.3": "Pare ca na vihiṃseyya, ",
  "sn8:5.5.4": "sā ve vācā subhāsitā. ",
  "sn8:5.6.1": "Piyavācaṃva bhāseyya, ",
  "sn8:5.6.2": "yā vācā paṭinanditā; ",
  "sn8:5.6.3": "Yaṃ anādāya pāpāni, ",
  "sn8:5.6.4": "paresaṃ bhāsate piyaṃ. ",
  "sn8:5.7.1": "Saccaṃ ve amatā vācā, ",
  "sn8:5.7.2": "esa dhammo sanantano; ",
  "sn8:5.7.3": "Sacce atthe ca dhamme ca, ",
  "sn8:5.7.4": "āhu santo patiṭṭhitā. ",
  "sn8:5.8.1": "Yaṃ buddho bhāsate vācaṃ, ",
  "sn8:5.8.2": "khemaṃ nibbānapattiyā; ",
  "sn8:5.8.3": "Dukkhassantakiriyāya, ",
  "sn8:5.8.4": "sā ve vācānamuttamā”ti. ",
  "sn8:6.0.1": "Saṃyutta Nikāya 8 ",
  "sn8:6.0.2": "1. Vaṅgīsavagga ",
  "sn8:6.0.3": "6. Sāriputtasutta ",
  "sn8:6.1.1": "Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. ",
  "sn8:6.1.2": "Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā. ",
  "sn8:6.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8:6.1.4": "Atha kho āyasmato vaṅgīsassa etadahosi: ",
  "sn8:6.1.5": "“ayaṃ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā. ",
  "sn8:6.1.6": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8:6.1.7": "Yannūnāhaṃ āyasmantaṃ sāriputtaṃ sammukhā sāruppāhi gāthāhi abhitthaveyyan”ti. ",
  "sn8:6.2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yenāyasmā sāriputto tenañjaliṃ paṇāmetvā āyasmantaṃ sāriputtaṃ etadavoca: ",
  "sn8:6.2.2": "“paṭibhāti maṃ, āvuso sāriputta, paṭibhāti maṃ, āvuso sāriputtā”ti. ",
  "sn8:6.2.3": "“Paṭibhātu taṃ, āvuso vaṅgīsā”ti. ",
  "sn8:6.2.4": "Atha kho āyasmā vaṅgīso āyasmantaṃ sāriputtaṃ sammukhā sāruppāhi gāthāhi abhitthavi: ",
  "sn8:6.3.1": "“Gambhīrapañño medhāvī, ",
  "sn8:6.3.2": "maggāmaggassa kovido; ",
  "sn8:6.3.3": "Sāriputto mahāpañño, ",
  "sn8:6.3.4": "dhammaṃ deseti bhikkhunaṃ. ",
  "sn8:6.4.1": "Saṃkhittenapi deseti, ",
  "sn8:6.4.2": "vitthārenapi bhāsati; ",
  "sn8:6.4.3": "Sāḷikāyiva nigghoso, ",
  "sn8:6.4.4": "paṭibhānaṃ udīrayi. ",
  "sn8:6.5.1": "Tassa taṃ desayantassa, ",
  "sn8:6.5.2": "suṇanti madhuraṃ giraṃ; ",
  "sn8:6.5.3": "Sarena rajanīyena, ",
  "sn8:6.5.4": "savanīyena vaggunā; ",
  "sn8:6.5.5": "Udaggacittā muditā, ",
  "sn8:6.5.6": "sotaṃ odhenti bhikkhavo”ti. ",
  "sn8:7.0.1": "Saṃyutta Nikāya 8 ",
  "sn8:7.0.2": "1. Vaṅgīsavagga ",
  "sn8:7.0.3": "7. Pavāraṇāsutta ",
  "sn8:7.1.1": "Ekaṃ samayaṃ bhagavā sāvatthiyaṃ viharati pubbārāme migāramātupāsāde mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. ",
  "sn8:7.1.2": "Tena kho pana samayena bhagavā tadahuposathe pannarase pavāraṇāya bhikkhusaṅghaparivuto abbhokāse nisinno hoti. ",
  "sn8:7.1.3": "Atha kho bhagavā tuṇhībhūtaṃ bhikkhusaṅghaṃ anuviloketvā bhikkhū āmantesi: ",
  "sn8:7.1.4": "“handa dāni, bhikkhave, pavāremi vo. ",
  "sn8:7.1.5": "Na ca me kiñci garahatha kāyikaṃ vā vācasikaṃ vā”ti. ",
  "sn8:7.2.1": "Evaṃ vutte, āyasmā sāriputto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:7.2.2": "“na kho mayaṃ, bhante, bhagavato kiñci garahāma kāyikaṃ vā vācasikaṃ vā. ",
  "sn8:7.2.3": "Bhagavā hi, bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. ",
  "sn8:7.2.4": "Maggānugā ca, bhante, etarahi sāvakā viharanti pacchā samannāgatā; ",
  "sn8:7.2.5": "ahañca kho, bhante, bhagavantaṃ pavāremi. ",
  "sn8:7.2.6": "Na ca me bhagavā kiñci garahati kāyikaṃ vā vācasikaṃ vā”ti. ",
  "sn8:7.3.1": "“Na khvāhaṃ te, sāriputta, kiñci garahāmi kāyikaṃ vā vācasikaṃ vā. ",
  "sn8:7.3.2": "Paṇḍito tvaṃ, sāriputta, mahāpañño tvaṃ, sāriputta, puthupañño tvaṃ, sāriputta, hāsapañño tvaṃ, sāriputta, javanapañño tvaṃ, sāriputta, tikkhapañño tvaṃ, sāriputta, nibbedhikapañño tvaṃ, sāriputta. ",
  "sn8:7.3.3": "Seyyathāpi, sāriputta, rañño cakkavattissa jeṭṭhaputto pitarā pavattitaṃ cakkaṃ sammadeva anuppavatteti; ",
  "sn8:7.3.4": "evameva kho tvaṃ, sāriputta, mayā anuttaraṃ dhammacakkaṃ pavattitaṃ sammadeva anuppavattesī”ti. ",
  "sn8:7.4.1": "“No ce kira me, bhante, bhagavā kiñci garahati kāyikaṃ vā vācasikaṃ vā. ",
  "sn8:7.4.2": "Imesaṃ pana, bhante, bhagavā pañcannaṃ bhikkhusatānaṃ na kiñci garahati kāyikaṃ vā vācasikaṃ vā”ti. ",
  "sn8:7.4.3": "“Imesampi khvāhaṃ, sāriputta, pañcannaṃ bhikkhusatānaṃ na kiñci garahāmi kāyikaṃ vā vācasikaṃ vā. ",
  "sn8:7.4.4": "Imesañhi, sāriputta, pañcannaṃ bhikkhusatānaṃ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā”ti. ",
  "sn8:7.5.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:7.5.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:7.5.3": "“Paṭibhātu taṃ, vaṅgīsā”ti bhagavā avoca. ",
  "sn8:7.5.4": "Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi: ",
  "sn8:7.6.1": "“Ajja pannarase visuddhiyā, ",
  "sn8:7.6.2": "Bhikkhū pañcasatā samāgatā; ",
  "sn8:7.6.3": "Saṃyojanabandhanacchidā, ",
  "sn8:7.6.4": "Anīghā khīṇapunabbhavā isī. ",
  "sn8:7.7.1": "Cakkavattī yathā rājā, ",
  "sn8:7.7.2": "amaccaparivārito; ",
  "sn8:7.7.3": "Samantā anupariyeti, ",
  "sn8:7.7.4": "sāgarantaṃ mahiṃ imaṃ. ",
  "sn8:7.8.1": "Evaṃ vijitasaṅgāmaṃ, ",
  "sn8:7.8.2": "satthavāhaṃ anuttaraṃ; ",
  "sn8:7.8.3": "Sāvakā payirupāsanti, ",
  "sn8:7.8.4": "tevijjā maccuhāyino. ",
  "sn8:7.9.1": "Sabbe bhagavato puttā, ",
  "sn8:7.9.2": "palāpettha na vijjati; ",
  "sn8:7.9.3": "Taṇhāsallassa hantāraṃ, ",
  "sn8:7.9.4": "vande ādiccabandhunan”ti. ",
  "sn8:8.0.1": "Saṃyutta Nikāya 8 ",
  "sn8:8.0.2": "1. Vaṅgīsavagga ",
  "sn8:8.0.3": "8. Parosahassasutta ",
  "sn8:8.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṅghena saddhiṃ aḍḍhatelasehi bhikkhusatehi. ",
  "sn8:8.1.2": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn8:8.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8:8.1.4": "Atha kho āyasmato vaṅgīsassa etadahosi: ",
  "sn8:8.1.5": "“ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn8:8.1.6": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8:8.1.7": "Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti. ",
  "sn8:8.2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:8.2.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:8.2.3": "“Paṭibhātu taṃ, vaṅgīsā”ti bhagavā avoca. ",
  "sn8:8.2.4": "Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi: ",
  "sn8:8.3.1": "“Parosahassaṃ bhikkhūnaṃ, ",
  "sn8:8.3.2": "sugataṃ payirupāsati; ",
  "sn8:8.3.3": "Desentaṃ virajaṃ dhammaṃ, ",
  "sn8:8.3.4": "nibbānaṃ akutobhayaṃ. ",
  "sn8:8.4.1": "Suṇanti dhammaṃ vimalaṃ, ",
  "sn8:8.4.2": "sammāsambuddhadesitaṃ; ",
  "sn8:8.4.3": "Sobhati vata sambuddho, ",
  "sn8:8.4.4": "bhikkhusaṅghapurakkhato. ",
  "sn8:8.5.1": "Nāganāmosi bhagavā, ",
  "sn8:8.5.2": "isīnaṃ isisattamo; ",
  "sn8:8.5.3": "Mahāmeghova hutvāna, ",
  "sn8:8.5.4": "sāvake abhivassati. ",
  "sn8:8.6.1": "Divāvihārā nikkhamma, ",
  "sn8:8.6.2": "satthudassanakamyatā; ",
  "sn8:8.6.3": "Sāvako te mahāvīra, ",
  "sn8:8.6.4": "pāde vandati vaṅgiso”ti. ",
  "sn8:8.7.1": "“Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? ",
  "sn8:8.7.2": "“Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. ",
  "sn8:8.7.3": "“Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. ",
  "sn8:8.7.4": "“Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivitakkitāhi gāthāhi abhitthavi: ",
  "sn8:8.8.1": "“Ummaggapathaṃ mārassa abhibhuyya, ",
  "sn8:8.8.2": "Carasi pabhijja khilāni; ",
  "sn8:8.8.3": "Taṃ passatha bandhapamuñcakaraṃ, ",
  "sn8:8.8.4": "Asitaṃ bhāgaso pavibhajaṃ. ",
  "sn8:8.9.1": "Oghassa nittharaṇatthaṃ, ",
  "sn8:8.9.2": "Anekavihitaṃ maggaṃ akkhāsi; ",
  "sn8:8.9.3": "Tasmiñce amate akkhāte, ",
  "sn8:8.9.4": "Dhammaddasā ṭhitā asaṃhīrā. ",
  "sn8:8.10.1": "Pajjotakaro ativijjha, ",
  "sn8:8.10.2": "Sabbaṭṭhitīnaṃ atikkamamaddasa; ",
  "sn8:8.10.3": "Ñatvā ca sacchikatvā ca, ",
  "sn8:8.10.4": "Aggaṃ so desayi dasaddhānaṃ. ",
  "sn8:8.11.1": "Evaṃ sudesite dhamme, ",
  "sn8:8.11.2": "Ko pamādo vijānataṃ dhammaṃ; ",
  "sn8:8.11.3": "Tasmā hi tassa bhagavato sāsane, ",
  "sn8:8.11.4": "Appamatto sadā namassamanusikkhe”ti. ",
  "sn8:9.0.1": "Saṃyutta Nikāya 8 ",
  "sn8:9.0.2": "1. Vaṅgīsavagga ",
  "sn8:9.0.3": "9. Koṇḍaññasutta ",
  "sn8:9.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn8:9.1.2": "Atha kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti: ",
  "sn8:9.1.3": "“koṇḍaññohaṃ, bhagavā, koṇḍaññohaṃ, sugatā”ti. ",
  "sn8:9.1.4": "Atha kho āyasmato vaṅgīsassa etadahosi: ",
  "sn8:9.1.5": "“ayaṃ kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti: ",
  "sn8:9.1.6": "‘koṇḍaññohaṃ, bhagavā, koṇḍaññohaṃ, sugatā’ti. ",
  "sn8:9.1.7": "Yannūnāhaṃ āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthaveyyan”ti. ",
  "sn8:9.2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:9.2.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:9.2.3": "“Paṭibhātu taṃ, vaṅgīsā”ti bhagavā avoca. ",
  "sn8:9.2.4": "Atha kho āyasmā vaṅgīso āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthavi: ",
  "sn8:9.3.1": "“Buddhānubuddho so thero, ",
  "sn8:9.3.2": "koṇḍañño tibbanikkamo; ",
  "sn8:9.3.3": "Lābhī sukhavihārānaṃ, ",
  "sn8:9.3.4": "vivekānaṃ abhiṇhaso. ",
  "sn8:9.4.1": "Yaṃ sāvakena pattabbaṃ, ",
  "sn8:9.4.2": "satthusāsanakārinā; ",
  "sn8:9.4.3": "Sabbassa taṃ anuppattaṃ, ",
  "sn8:9.4.4": "appamattassa sikkhato. ",
  "sn8:9.5.1": "Mahānubhāvo tevijjo, ",
  "sn8:9.5.2": "cetopariyāyakovido; ",
  "sn8:9.5.3": "Koṇḍañño buddhadāyādo, ",
  "sn8:9.5.4": "pāde vandati satthuno”ti. ",
  "sn8:10.0.1": "Saṃyutta Nikāya 8 ",
  "sn8:10.0.2": "1. Vaṅgīsavagga ",
  "sn8:10.0.3": "10. Moggallānasutta ",
  "sn8:10.1.1": "Ekaṃ samayaṃ bhagavā rājagahe viharati isigilipasse kāḷasilāyaṃ mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. ",
  "sn8:10.1.2": "Tesaṃ sudaṃ āyasmā mahāmoggallāno cetasā cittaṃ samannesati vippamuttaṃ nirupadhiṃ. ",
  "sn8:10.1.3": "Atha kho āyasmato vaṅgīsassa etadahosi: ",
  "sn8:10.1.4": "“ayaṃ kho bhagavā rājagahe viharati isigilipasse kāḷasilāyaṃ mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. ",
  "sn8:10.1.5": "Tesaṃ sudaṃ āyasmā mahāmoggallāno cetasā cittaṃ samannesati vippamuttaṃ nirupadhiṃ. ",
  "sn8:10.1.6": "Yannūnāhaṃ āyasmantaṃ mahāmoggallānaṃ bhagavato sammukhā sāruppāhi gāthāhi abhitthaveyyan”ti. ",
  "sn8:10.2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:10.2.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:10.2.3": "“Paṭibhātu taṃ, vaṅgīsā”ti bhagavā avoca. ",
  "sn8:10.2.4": "Atha kho āyasmā vaṅgīso āyasmantaṃ mahāmoggallānaṃ bhagavato sammukhā sāruppāhi gāthāhi abhitthavi: ",
  "sn8:10.3.1": "“Nagassa passe āsīnaṃ, ",
  "sn8:10.3.2": "muniṃ dukkhassa pāraguṃ; ",
  "sn8:10.3.3": "Sāvakā payirupāsanti, ",
  "sn8:10.3.4": "tevijjā maccuhāyino. ",
  "sn8:10.4.1": "Te cetasā anupariyeti, ",
  "sn8:10.4.2": "Moggallāno mahiddhiko; ",
  "sn8:10.4.3": "Cittaṃ nesaṃ samannesaṃ, ",
  "sn8:10.4.4": "Vippamuttaṃ nirūpadhiṃ. ",
  "sn8:10.5.1": "Evaṃ sabbaṅgasampannaṃ, ",
  "sn8:10.5.2": "Muniṃ dukkhassa pāraguṃ; ",
  "sn8:10.5.3": "Anekākārasampannaṃ, ",
  "sn8:10.5.4": "Payirupāsanti gotaman”ti. ",
  "sn8:11.0.1": "Saṃyutta Nikāya 8 ",
  "sn8:11.0.2": "1. Vaṅgīsavagga ",
  "sn8:11.0.3": "11. Gaggarāsutta ",
  "sn8:11.1.1": "Ekaṃ samayaṃ bhagavā campāyaṃ viharati gaggarāya pokkharaṇiyā tīre mahatā bhikkhusaṃghena saddhiṃ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. ",
  "sn8:11.1.2": "Tyāssudaṃ bhagavā atirocati vaṇṇena ceva yasasā ca. ",
  "sn8:11.1.3": "Atha kho āyasmato vaṅgīsassa etadahosi: ",
  "sn8:11.1.4": "“ayaṃ kho bhagavā campāyaṃ viharati gaggarāya pokkharaṇiyā tīre mahatā bhikkhusaṃghena saddhiṃ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. ",
  "sn8:11.1.5": "Tyāssudaṃ bhagavā atirocati vaṇṇena ceva yasasā ca. ",
  "sn8:11.1.6": "Yannūnāhaṃ bhagavantaṃ sammukhā sāruppāya gāthāya abhitthaveyyan”ti. ",
  "sn8:11.2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8:11.2.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8:11.2.3": "“Paṭibhātu taṃ, vaṅgīsā”ti bhagavā avoca. ",
  "sn8:11.2.4": "Atha kho āyasmā vaṅgīso bhagavantaṃ sammukhā sāruppāya gāthāya abhitthavi: ",
  "sn8:11.3.1": "“Cando yathā vigatavalāhake nabhe, ",
  "sn8:11.3.2": "Virocati vigatamalova bhāṇumā; ",
  "sn8:11.3.3": "Evampi aṅgīrasa tvaṃ mahāmuni, ",
  "sn8:11.3.4": "Atirocasi yasasā sabbalokan”ti. ",
  "sn8:12.0.1": "Saṃyutta Nikāya 8 ",
  "sn8:12.0.2": "1. Vaṅgīsavagga ",
  "sn8:12.0.3": "12. Vaṅgīsasutta ",
  "sn8:12.1.1": "Ekaṃ samayaṃ āyasmā vaṅgīso sāvatthiyaṃ viharati jetavane anāthapiṇḍikassa ārāme. ",
  "sn8:12.1.2": "Tena kho pana samayena āyasmā vaṅgīso aciraarahattappatto hutvā vimuttisukhaṃ paṭisaṃvedī tāyaṃ velāyaṃ imā gāthāyo abhāsi: ",
  "sn8:12.2.1": "“Kāveyyamattā vicarimha pubbe, ",
  "sn8:12.2.2": "Gāmā gāmaṃ purā puraṃ; ",
  "sn8:12.2.3": "Athaddasāma sambuddhaṃ, ",
  "sn8:12.2.4": "Saddhā no upapajjatha. ",
  "sn8:12.3.1": "So me dhammamadesesi, ",
  "sn8:12.3.2": "khandhāyatanadhātuyo; ",
  "sn8:12.3.3": "Tassāhaṃ dhammaṃ sutvāna, ",
  "sn8:12.3.4": "pabbajiṃ anagāriyaṃ. ",
  "sn8:12.4.1": "Bahunnaṃ vata atthāya, ",
  "sn8:12.4.2": "bodhiṃ ajjhagamā muni; ",
  "sn8:12.4.3": "Bhikkhūnaṃ bhikkhunīnañca, ",
  "sn8:12.4.4": "ye niyāmagataddasā. ",
  "sn8:12.5.1": "Svāgataṃ vata me āsi, ",
  "sn8:12.5.2": "mama buddhassa santike; ",
  "sn8:12.5.3": "Tisso vijjā anuppattā, ",
  "sn8:12.5.4": "kataṃ buddhassa sāsanaṃ. ",
  "sn8:12.6.1": "Pubbenivāsaṃ jānāmi, ",
  "sn8:12.6.2": "Dibbacakkhuṃ visodhitaṃ; ",
  "sn8:12.6.3": "Tevijjo iddhipattomhi, ",
  "sn8:12.6.4": "Cetopariyāyakovido”ti. ",
  "sn8:12.7.1": "Nikkhantaṃ arati ceva, ",
  "sn8:12.7.2": "pesalā atimaññanā; ",
  "sn8:12.7.3": "Ānandena subhāsitā, ",
  "sn8:12.7.4": "sāriputtapavāraṇā; ",
  "sn8:12.7.5": "Parosahassaṃ koṇḍañño, ",
  "sn8:12.7.6": "moggallānena gaggarā; ",
  "sn8:12.7.7": "Vaṅgīsena dvādasāti. ",
  "sn8:12.7.8": "Vaṅgīsasaṃyuttaṃ samattaṃ. "
}