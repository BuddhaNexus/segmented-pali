{
  "sn42:1.0.1": "Saṃyutta Nikāya 42 ",
  "sn42:1.0.2": "1. Gāmaṇivagga ",
  "sn42:1.0.3": "1. Caṇḍasutta ",
  "sn42:1.1.1": "Sāvatthinidānaṃ. ",
  "sn42:1.1.2": "Atha kho caṇḍo gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho caṇḍo gāmaṇi bhagavantaṃ etadavoca: ",
  "sn42:1.1.3": "“ko nu kho, bhante, hetu, ko paccayo yena midhekacco caṇḍo caṇḍotveva saṅkhaṃ gacchati. ",
  "sn42:1.1.4": "Ko pana, bhante, hetu, ko paccayo yena midhekacco sorato soratotveva saṅkhaṃ gacchatī”ti? ",
  "sn42:1.1.5": "“Idha, gāmaṇi, ekaccassa rāgo appahīno hoti. ",
  "sn42:1.1.6": "Rāgassa appahīnattā pare kopenti, parehi kopiyamāno kopaṃ pātukaroti. ",
  "sn42:1.1.7": "So caṇḍotveva saṅkhaṃ gacchati. ",
  "sn42:1.1.8": "Doso appahīno hoti. ",
  "sn42:1.1.9": "Dosassa appahīnattā pare kopenti, parehi kopiyamāno kopaṃ pātukaroti. ",
  "sn42:1.1.10": "So caṇḍotveva saṅkhaṃ gacchati. ",
  "sn42:1.1.11": "Moho appahīno hoti. ",
  "sn42:1.1.12": "Mohassa appahīnattā pare kopenti, parehi kopiyamāno kopaṃ pātukaroti. ",
  "sn42:1.1.13": "So caṇḍotveva saṅkhaṃ gacchati. ",
  "sn42:1.1.14": "Ayaṃ kho, gāmaṇi, hetu, ayaṃ paccayo yena midhekacco caṇḍo caṇḍotveva saṅkhaṃ gacchati. ",
  "sn42:1.2.1": "Idha pana, gāmaṇi, ekaccassa rāgo pahīno hoti. ",
  "sn42:1.2.2": "Rāgassa pahīnattā pare na kopenti, parehi kopiyamāno kopaṃ na pātukaroti. ",
  "sn42:1.2.3": "So soratotveva saṅkhaṃ gacchati. ",
  "sn42:1.2.4": "Doso pahīno hoti. ",
  "sn42:1.2.5": "Dosassa pahīnattā pare na kopenti, parehi kopiyamāno kopaṃ na pātukaroti. ",
  "sn42:1.2.6": "So soratotveva saṅkhaṃ gacchati. ",
  "sn42:1.2.7": "Moho pahīno hoti. ",
  "sn42:1.2.8": "Mohassa pahīnattā pare na kopenti, parehi kopiyamāno kopaṃ na pātukaroti. ",
  "sn42:1.2.9": "So soratotveva saṅkhaṃ gacchati. ",
  "sn42:1.2.10": "Ayaṃ kho, gāmaṇi, hetu ayaṃ paccayo yena midhekacco sorato soratotveva saṅkhaṃ gacchatī”ti. ",
  "sn42:1.3.1": "Evaṃ vutte, caṇḍo gāmaṇi bhagavantaṃ etadavoca: ",
  "sn42:1.3.2": "“abhikkantaṃ, bhante, abhikkantaṃ, bhante. ",
  "sn42:1.3.3": "Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. ",
  "sn42:1.3.4": "Esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañca. ",
  "sn42:1.3.5": "Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. ",
  "sn42:1.3.6": "Paṭhamaṃ. ",
  "sn42:2.0.1": "Saṃyutta Nikāya 42 ",
  "sn42:2.0.2": "1. Gāmaṇivagga ",
  "sn42:2.0.3": "2. Tālapuṭasutta ",
  "sn42:2.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn42:2.1.2": "Atha kho tālapuṭo naṭagāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho tālapuṭo naṭagāmaṇi bhagavantaṃ etadavoca: ",
  "sn42:2.1.3": "“sutaṃ metaṃ, bhante, pubbakānaṃ ācariyapācariyānaṃ naṭānaṃ bhāsamānānaṃ: ",
  "sn42:2.1.4": "‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’ti. ",
  "sn42:2.1.5": "Idha bhagavā kimāhā”ti? ",
  "sn42:2.1.6": "“Alaṃ, gāmaṇi, tiṭṭhatetaṃ. Mā maṃ etaṃ pucchī”ti. ",
  "sn42:2.1.7": "Dutiyampi kho tālapuṭo naṭagāmaṇi bhagavantaṃ etadavoca: ",
  "sn42:2.1.8": "“sutaṃ metaṃ, bhante, pubbakānaṃ ācariyapācariyānaṃ naṭānaṃ bhāsamānānaṃ: ",
  "sn42:2.1.9": "‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’ti. ",
  "sn42:2.1.10": "Idha bhagavā kimāhā”ti? ",
  "sn42:2.1.11": "“Alaṃ, gāmaṇi, tiṭṭhatetaṃ. Mā maṃ etaṃ pucchī”ti. ",
  "sn42:2.1.12": "Tatiyampi kho tālapuṭo naṭagāmaṇi bhagavantaṃ etadavoca: ",
  "sn42:2.1.13": "“sutaṃ metaṃ, bhante, pubbakānaṃ ācariyapācariyānaṃ naṭānaṃ bhāsamānānaṃ: ",
  "sn42:2.1.14": "‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’ti. ",
  "sn42:2.1.15": "Idha bhagavā kimāhā”ti? ",
  "sn42:2.2.1": "“Addhā kho tyāhaṃ, gāmaṇi, na labhāmi: ",
  "sn42:2.2.2": "‘alaṃ, gāmaṇi, tiṭṭhatetaṃ, ",
  "sn42:2.2.3": "mā maṃ etaṃ pucchī’ti. ",
  "sn42:2.2.4": "Api ca tyāhaṃ byākarissāmi. ",
  "sn42:2.2.5": "Pubbe kho, gāmaṇi, sattā avītarāgā rāgabandhanabaddhā. ",
  "sn42:2.2.6": "Tesaṃ naṭo raṅgamajjhe samajjamajjhe ye dhammā rajanīyā te upasaṃharati bhiyyoso mattāya. ",
  "sn42:2.2.7": "Pubbe kho, gāmaṇi, sattā avītadosā dosabandhanabaddhā. ",
  "sn42:2.2.8": "Tesaṃ naṭo raṅgamajjhe samajjamajjhe ye dhammā dosanīyā te upasaṃharati bhiyyoso mattāya. ",
  "sn42:2.2.9": "Pubbe kho, gāmaṇi, sattā avītamohā mohabandhanabaddhā. ",
  "sn42:2.2.10": "Tesaṃ naṭo raṅgamajjhe samajjamajjhe ye dhammā mohanīyā te upasaṃharati bhiyyoso mattāya. ",
  "sn42:2.2.11": "So attanā matto pamatto pare madetvā pamādetvā kāyassa bhedā paraṃ maraṇā pahāso nāma nirayo tattha upapajjati. ",
  "sn42:2.2.12": "Sace kho panassa evaṃdiṭṭhi hoti: ",
  "sn42:2.2.13": "‘yo so naṭo raṅgamajjhe samajjamajjhe saccālikena janaṃ hāseti rameti, so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’ti, sāssa hoti micchādiṭṭhi. ",
  "sn42:2.2.14": "Micchādiṭṭhikassa kho panāhaṃ, gāmaṇi, purisapuggalassa dvinnaṃ gatīnaṃ aññataraṃ gatiṃ vadāmi—",
  "sn42:2.2.15": "nirayaṃ vā tiracchānayoniṃ vā”ti. ",
  "sn42:2.3.1": "Evaṃ vutte, tālapuṭo naṭagāmaṇi parodi assūni pavattesi. ",
  "sn42:2.3.2": "“Etaṃ kho tyāhaṃ, gāmaṇi, nālatthaṃ: ",
  "sn42:2.3.3": "‘alaṃ, gāmaṇi, tiṭṭhatetaṃ; mā maṃ etaṃ pucchī’”ti. ",
  "sn42:2.3.4": "“Nāhaṃ, bhante, etaṃ rodāmi yaṃ maṃ bhagavā evamāha; ",
  "sn42:2.3.5": "api cāhaṃ, bhante, pubbakehi ācariyapācariyehi naṭehi dīgharattaṃ nikato vañcito paluddho: ",
  "sn42:2.3.6": "‘yo so naṭo raṅgamajjhe samajjamajjhe saccālikena janaṃ hāseti rameti so kāyassa bhedā paraṃ maraṇā pahāsānaṃ devānaṃ sahabyataṃ upapajjatī’”ti. ",
  "sn42:2.3.7": "“Abhikkantaṃ, bhante, abhikkantaṃ, bhante. ",
  "sn42:2.3.8": "Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. ",
  "sn42:2.3.9": "Esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañca. ",
  "sn42:2.3.10": "Labheyyāhaṃ, bhante, bhagavato santike pabbajjaṃ, labheyyaṃ upasampadan”ti. ",
  "sn42:2.3.11": "Alattha kho tālapuṭo naṭagāmaṇi bhagavato santike pabbajjaṃ, alattha upasampadaṃ. ",
  "sn42:2.3.12": "Acirūpasampanno ca panāyasmā tālapuṭo …pe… ",
  "sn42:2.3.13": "arahataṃ ahosīti. ",
  "sn42:2.3.14": "Dutiyaṃ. ",
  "sn42:3.0.1": "Saṃyutta Nikāya 42 ",
  "sn42:3.0.2": "1. Gāmaṇivagga ",
  "sn42:3.0.3": "3. Yodhājīvasutta ",
  "sn42:3.1.1": "Atha kho yodhājīvo gāmaṇi yena bhagavā tenupasaṅkami; upasaṅkamitvā …pe… ekamantaṃ nisinno kho yodhājīvo gāmaṇi bhagavantaṃ etadavoca: ",
  "sn42:3.1.2": "“sutaṃ metaṃ, bhante, pubbakānaṃ ācariyapācariyānaṃ yodhājīvānaṃ bhāsamānānaṃ: ",
  "sn42:3.1.3": "‘yo so yodhājīvo saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti. ",
  "sn42:3.1.4": "Idha bhagavā kimāhā”ti? ",
  "sn42:3.1.5": "“Alaṃ, gāmaṇi, tiṭṭhatetaṃ; mā maṃ etaṃ pucchī”ti. ",
  "sn42:3.1.6": "Dutiyampi kho …pe… ",
  "sn42:3.1.7": "tatiyampi kho yodhājīvo gāmaṇi bhagavantaṃ etadavoca: ",
  "sn42:3.1.8": "“sutaṃ metaṃ, bhante, pubbakānaṃ ācariyapācariyānaṃ yodhājīvānaṃ bhāsamānānaṃ: ",
  "sn42:3.1.9": "‘yo so yodhājīvo saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti. ",
  "sn42:3.1.10": "Idha bhagavā kimāhā”ti? ",
  "sn42:3.2.1": "“Addhā kho tyāhaṃ, gāmaṇi, na labhāmi: ",
  "sn42:3.2.2": "‘alaṃ, gāmaṇi, tiṭṭhatetaṃ; mā maṃ etaṃ pucchī’ti. ",
  "sn42:3.2.3": "Api ca tyāhaṃ byākarissāmi. ",
  "sn42:3.2.4": "Yo so, gāmaṇi, yodhājīvo saṅgāme ussahati vāyamati, tassa taṃ cittaṃ pubbe gahitaṃ dukkaṭaṃ duppaṇihitaṃ: ",
  "sn42:3.2.5": "‘ime sattā haññantu vā bajjhantu vā ucchijjantu vā vinassantu vā mā vā ahesuṃ iti vā’ti. ",
  "sn42:3.2.6": "Tamenaṃ ussahantaṃ vāyamantaṃ pare hananti pariyāpādenti; ",
  "sn42:3.2.7": "so kāyassa bhedā paraṃ maraṇā parajito nāma nirayo tattha upapajjatīti. ",
  "sn42:3.2.8": "Sace kho panassa evaṃ diṭṭhi hoti: ",
  "sn42:3.2.9": "‘yo so yodhājīvo saṅgāme ussahati vāyamati tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti, sāssa hoti micchādiṭṭhi. ",
  "sn42:3.2.10": "Micchādiṭṭhikassa kho panāhaṃ, gāmaṇi, purisapuggalassa dvinnaṃ gatīnaṃ aññataraṃ gatiṃ vadāmi—",
  "sn42:3.2.11": "nirayaṃ vā tiracchānayoniṃ vā”ti. ",
  "sn42:3.3.1": "Evaṃ vutte, yodhājīvo gāmaṇi parodi, assūni pavattesi. ",
  "sn42:3.3.2": "“Etaṃ kho tyāhaṃ, gāmaṇi, nālatthaṃ: ",
  "sn42:3.3.3": "‘alaṃ, gāmaṇi, tiṭṭhatetaṃ; mā maṃ etaṃ pucchī’”ti. ",
  "sn42:3.3.4": "“Nāhaṃ, bhante, etaṃ rodāmi yaṃ maṃ bhagavā evamāha; ",
  "sn42:3.3.5": "api cāhaṃ, bhante, pubbakehi ācariyapācariyehi yodhājīvehi dīgharattaṃ nikato vañcito paluddho: ",
  "sn42:3.3.6": "‘yo so yodhājīvo saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’”ti. ",
  "sn42:3.3.7": "“Abhikkantaṃ, bhante …pe… ",
  "sn42:3.3.8": "ajjatagge pāṇupetaṃ saraṇaṃ gatan”ti. ",
  "sn42:3.3.9": "Tatiyaṃ. ",
  "sn42:4.0.1": "Saṃyutta Nikāya 42 ",
  "sn42:4.0.2": "1. Gāmaṇivagga ",
  "sn42:4.0.3": "4. Hatthārohasutta ",
  "sn42:4.1.1": "Atha kho hatthāroho gāmaṇi yena bhagavā tenupasaṅkami; upasaṅkamitvā …pe… ",
  "sn42:4.1.2": "ajjatagge pāṇupetaṃ saraṇaṃ gatanti. ",
  "sn42:4.1.3": "Catutthaṃ. ",
  "sn42:5.0.1": "Saṃyutta Nikāya 42 ",
  "sn42:5.0.2": "1. Gāmaṇivagga ",
  "sn42:5.0.3": "5. Assārohasutta ",
  "sn42:5.1.1": "Atha kho assāroho gāmaṇi yena bhagavā tenupasaṅkami; upasaṅkamitvā ekamantaṃ nisīdi. Ekamantaṃ nisinno kho assāroho gāmaṇi bhagavantaṃ etadavoca: ",
  "sn42:5.1.2": "“sutaṃ metaṃ, bhante, pubbakānaṃ ācariyapācariyānaṃ assārohānaṃ bhāsamānānaṃ: ",
  "sn42:5.1.3": "‘yo so assāroho saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti. ",
  "sn42:5.1.4": "Idha bhagavā kimāhā”ti? ",
  "sn42:5.1.5": "“Alaṃ, gāmaṇi, tiṭṭhatetaṃ; mā maṃ etaṃ pucchī”ti. ",
  "sn42:5.2.1": "Dutiyampi kho …pe… ",
  "sn42:5.2.2": "tatiyampi kho assāroho gāmaṇi bhagavantaṃ etadavoca: ",
  "sn42:5.2.3": "“sutaṃ metaṃ, bhante, pubbakānaṃ ācariyapācariyānaṃ assārohānaṃ bhāsamānānaṃ: ",
  "sn42:5.2.4": "‘yo so assāroho saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti. ",
  "sn42:5.2.5": "Idha bhagavā kimāhā”ti? ",
  "sn42:5.3.1": "“Addhā kho tyāhaṃ, gāmaṇi, na labhāmi: ",
  "sn42:5.3.2": "‘alaṃ, gāmaṇi, tiṭṭhatetaṃ; mā maṃ etaṃ pucchī’ti. ",
  "sn42:5.3.3": "Api ca kho tyāhaṃ byākarissāmi. ",
  "sn42:5.3.4": "Yo so, gāmaṇi, assāroho saṅgāme ussahati vāyamati tassa taṃ cittaṃ pubbe gahitaṃ dukkaṭaṃ duppaṇihitaṃ: ",
  "sn42:5.3.5": "‘ime sattā haññantu vā bajjhantu vā ucchijjantu vā vinassantu vā mā ahesuṃ iti vā’ti. ",
  "sn42:5.3.6": "Tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajito nāma nirayo tattha upapajjati. ",
  "sn42:5.3.7": "Sace kho panassa evaṃ diṭṭhi hoti: ",
  "sn42:5.3.8": "‘yo so assāroho saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’ti, sāssa hoti micchādiṭṭhi. ",
  "sn42:5.3.9": "Micchādiṭṭhikassa kho panāhaṃ, gāmaṇi, purisapuggalassa dvinnaṃ gatīnaṃ aññataraṃ gatiṃ vadāmi—",
  "sn42:5.3.10": "nirayaṃ vā tiracchānayoniṃ vā”ti. ",
  "sn42:5.4.1": "Evaṃ vutte, assāroho gāmaṇi parodi, assūni pavattesi. ",
  "sn42:5.4.2": "“Etaṃ kho tyāhaṃ, gāmaṇi, nālatthaṃ: ",
  "sn42:5.4.3": "‘alaṃ, gāmaṇi, tiṭṭhatetaṃ; mā maṃ etaṃ pucchī’”ti. ",
  "sn42:5.4.4": "“Nāhaṃ, bhante, etaṃ rodāmi yaṃ maṃ bhagavā evamāha. ",
  "sn42:5.4.5": "Api cāhaṃ, bhante, pubbakehi ācariyapācariyehi assārohehi dīgharattaṃ nikato vañcito paluddho: ",
  "sn42:5.4.6": "‘yo so assāroho saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti, so kāyassa bhedā paraṃ maraṇā parajitānaṃ devānaṃ sahabyataṃ upapajjatī’”ti. ",
  "sn42:5.4.7": "“Abhikkantaṃ, bhante …pe… ",
  "sn42:5.4.8": "ajjatagge pāṇupetaṃ saraṇaṃ gatan”ti. ",
  "sn42:5.4.9": "Pañcamaṃ. ",
  "sn42:6.0.1": "Saṃyutta Nikāya 42 ",
  "sn42:6.0.2": "1. Gāmaṇivagga ",
  "sn42:6.0.3": "6. Asibandhakaputtasutta ",
  "sn42:6.1.1": "Ekaṃ samayaṃ bhagavā nāḷandāyaṃ viharati pāvārikambavane. ",
  "sn42:6.1.2": "Atha kho asibandhakaputto gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho asibandhakaputto gāmaṇi bhagavantaṃ etadavoca: ",
  "sn42:6.2.1": "“brāhmaṇā, bhante, pacchā bhūmakā kāmaṇḍalukā sevālamālikā udakorohakā aggiparicārakā. ",
  "sn42:6.2.2": "Te mataṃ kālaṅkataṃ uyyāpenti nāma saññāpenti nāma saggaṃ nāma okkāmenti. ",
  "sn42:6.2.3": "Bhagavā pana, bhante, arahaṃ sammāsambuddho pahoti tathā kātuṃ yathā sabbo loko kāyassa bhedā paraṃ maraṇā sugatiṃ saggaṃ lokaṃ upapajjeyyā”ti? ",
  "sn42:6.3.1": "“Tena hi, gāmaṇi, taññevettha paṭipucchissāmi. Yathā te khameyya tathā naṃ byākareyyāsīti. ",
  "sn42:6.4.1": "Taṃ kiṃ maññasi, gāmaṇi, ",
  "sn42:6.4.2": "idhassa puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko. ",
  "sn42:6.4.3": "Tamenaṃ mahājanakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.4.4": "‘ayaṃ puriso kāyassa bhedā paraṃ maraṇā sugatiṃ saggaṃ lokaṃ upapajjatū’ti. ",
  "sn42:6.4.5": "Taṃ kiṃ maññasi, gāmaṇi, ",
  "sn42:6.4.6": "api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṃ maraṇā sugatiṃ saggaṃ lokaṃ upapajjeyyā”ti? ",
  "sn42:6.4.7": "“No hetaṃ, bhante”. ",
  "sn42:6.5.1": "“Seyyathāpi, gāmaṇi, puriso mahatiṃ puthusilaṃ gambhīre udakarahade pakkhipeyya. ",
  "sn42:6.5.2": "Tamenaṃ mahā janakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.5.3": "‘ummujja, bho puthusile, uplava, bho puthusile, thalamuplava, bho puthusile’ti. ",
  "sn42:6.5.4": "Taṃ kiṃ maññasi, gāmaṇi, ",
  "sn42:6.5.5": "api nu sā puthusilā mahato janakāyassa āyācanahetu vā thomanahetu vā pañjalikā anuparisakkanahetu vā ummujjeyya vā uplaveyya vā thalaṃ vā uplaveyyā”ti? ",
  "sn42:6.5.6": "“No hetaṃ, bhante”. ",
  "sn42:6.5.7": "“Evameva kho, gāmaṇi, yo so puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko. ",
  "sn42:6.5.8": "Kiñcāpi taṃ mahā janakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.5.9": "‘ayaṃ puriso kāyassa bhedā paraṃ maraṇā sugatiṃ saggaṃ lokaṃ upapajjatū’ti, atha kho so puriso kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya. ",
  "sn42:6.6.1": "Taṃ kiṃ maññasi, gāmaṇi, ",
  "sn42:6.6.2": "idhassa puriso pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko. ",
  "sn42:6.6.3": "Tamenaṃ mahā janakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.6.4": "‘ayaṃ puriso kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatū’ti. ",
  "sn42:6.6.5": "Taṃ kiṃ maññasi, gāmaṇi, ",
  "sn42:6.6.6": "api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā”ti? ",
  "sn42:6.6.7": "“No hetaṃ, bhante”. ",
  "sn42:6.7.1": "“Seyyathāpi, gāmaṇi, puriso sappikumbhaṃ vā telakumbhaṃ vā gambhīre udakarahade ogāhetvā bhindeyya. Tatra yāssa sakkharā vā kaṭhalā vā sā adhogāmī assa; yañca khvassa tatra sappi vā telaṃ vā taṃ uddhaṃ gāmi assa. ",
  "sn42:6.7.2": "Tamenaṃ mahā janakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.7.3": "‘osīda, bho sappitela, saṃsīda, bho sappitela, adho gaccha, bho sappitelā’ti. ",
  "sn42:6.7.4": "Taṃ kiṃ maññasi, gāmaṇi, ",
  "sn42:6.7.5": "api nu taṃ sappitelaṃ mahato janakāyassa āyācanahetu vā thomanahetu vā pañjalikā anuparisakkanahetu vā osīdeyya vā saṃsīdeyya vā adho vā gaccheyyā”ti? ",
  "sn42:6.7.6": "“No hetaṃ, bhante”. ",
  "sn42:6.8.1": "“Evameva kho, gāmaṇi, yo so puriso pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya vācāya paṭivirato, samphappalāpā paṭivirato, anabhijjhālu, abyāpannacitto, sammādiṭṭhiko, ",
  "sn42:6.8.2": "kiñcāpi taṃ mahā janakāyo saṅgamma samāgamma āyāceyya thomeyya pañjaliko anuparisakkeyya: ",
  "sn42:6.8.3": "‘ayaṃ puriso kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatū’ti, atha kho so puriso kāyassa bhedā paraṃ maraṇā sugatiṃ saggaṃ lokaṃ upapajjeyyā”ti. ",
  "sn42:6.8.4": "Evaṃ vutte, asibandhakaputto gāmaṇi bhagavantaṃ etadavoca: ",
  "sn42:6.8.5": "“abhikkantaṃ, bhante …pe… ",
  "sn42:6.8.6": "ajjatagge pāṇupetaṃ saraṇaṃ gatan”ti. ",
  "sn42:6.8.7": "Chaṭṭhaṃ. ",
  "sn42:7.0.1": "Saṃyutta Nikāya 42 ",
  "sn42:7.0.2": "1. Gāmaṇivagga ",
  "sn42:7.0.3": "7. Khettūpamasutta ",
  "sn42:7.1.1": "Ekaṃ samayaṃ bhagavā nāḷandāyaṃ viharati pāvārikambavane. ",
  "sn42:7.1.2": "Atha kho asibandhakaputto gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho asibandhakaputto gāmaṇi bhagavantaṃ etadavoca: ",
  "sn42:7.1.3": "“nanu, bhante, bhagavā sabbapāṇabhūtahitānukampī viharatī”ti? ",
  "sn42:7.1.4": "“Evaṃ, gāmaṇi, tathāgato sabbapāṇabhūtahitānukampī viharatī”ti. ",
  "sn42:7.1.5": "“Atha kiñcarahi, bhante, bhagavā ekaccānaṃ sakkaccaṃ dhammaṃ deseti, ekaccānaṃ no tathā sakkaccaṃ dhammaṃ desetī”ti? ",
  "sn42:7.1.6": "“Tena hi, gāmaṇi, taññevettha paṭipucchissāmi. Yathā te khameyya tathā naṃ byākareyyāsi. ",
  "sn42:7.1.7": "Taṃ kiṃ maññasi, gāmaṇi, idhassu kassakassa gahapatino tīṇi khettāni—ekaṃ khettaṃ aggaṃ, ekaṃ khettaṃ majjhimaṃ, ekaṃ khettaṃ hīnaṃ jaṅgalaṃ ūsaraṃ pāpabhūmi. ",
  "sn42:7.1.8": "Taṃ kiṃ maññasi, gāmaṇi, asu kassako gahapati bījāni patiṭṭhāpetukāmo kattha paṭhamaṃ patiṭṭhāpeyya, yaṃ vā aduṃ khettaṃ aggaṃ, yaṃ vā aduṃ khettaṃ majjhimaṃ, yaṃ vā aduṃ khettaṃ hīnaṃ jaṅgalaṃ ūsaraṃ pāpabhūmī”ti? ",
  "sn42:7.1.9": "“Asu, bhante, kassako gahapati bījāni patiṭṭhāpetukāmo yaṃ aduṃ khettaṃ aggaṃ tattha patiṭṭhāpeyya. Tattha patiṭṭhāpetvā yaṃ aduṃ khettaṃ majjhimaṃ tattha patiṭṭhāpeyya. Tattha patiṭṭhāpetvā yaṃ aduṃ khettaṃ hīnaṃ jaṅgalaṃ ūsaraṃ pāpabhūmi tattha patiṭṭhāpeyyapi, nopi patiṭṭhāpeyya. ",
  "sn42:7.1.10": "Taṃ kissa hetu? ",
  "sn42:7.1.11": "Antamaso gobhattampi bhavissatī”ti. ",
  "sn42:7.2.1": "“Seyyathāpi, gāmaṇi, yaṃ aduṃ khettaṃ aggaṃ; evameva mayhaṃ bhikkhubhikkhuniyo. ",
  "sn42:7.2.2": "Tesāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ, sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.2.3": "Taṃ kissa hetu? ",
  "sn42:7.2.4": "Ete hi, gāmaṇi, maṃdīpā maṃleṇā maṃtāṇā maṃsaraṇā viharanti. ",
  "sn42:7.2.5": "Seyyathāpi, gāmaṇi, yaṃ aduṃ khettaṃ majjhimaṃ; evameva mayhaṃ upāsakaupāsikāyo. ",
  "sn42:7.2.6": "Tesaṃ pāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ, sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.2.7": "Taṃ kissa hetu? ",
  "sn42:7.2.8": "Ete hi, gāmaṇi, maṃdīpā maṃleṇā maṃtāṇā maṃsaraṇā viharanti. ",
  "sn42:7.2.9": "Seyyathāpi, gāmaṇi, yaṃ aduṃ khettaṃ hīnaṃ jaṅgalaṃ ūsaraṃ pāpabhūmi; evameva mayhaṃ aññatitthiyā samaṇabrāhmaṇaparibbājakā. ",
  "sn42:7.2.10": "Tesaṃ pāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.2.11": "Taṃ kissa hetu? ",
  "sn42:7.2.12": "Appeva nāma ekaṃ padampi ājāneyyuṃ taṃ nesaṃ assa dīgharattaṃ hitāya sukhāyāti. ",
  "sn42:7.3.1": "Seyyathāpi, gāmaṇi, purisassa tayo udakamaṇikā—eko udakamaṇiko acchiddo ahārī aparihārī, eko udakamaṇiko acchiddo hārī parihārī, eko udakamaṇiko chiddo hārī parihārī. ",
  "sn42:7.3.2": "Taṃ kiṃ maññasi, gāmaṇi, asu puriso udakaṃ nikkhipitukāmo kattha paṭhamaṃ nikkhipeyya, yo vā so udakamaṇiko acchiddo ahārī aparihārī, yo vā so udakamaṇiko acchiddo hārī parihārī, yo vā so udakamaṇiko chiddo hārī parihārī”ti? ",
  "sn42:7.3.3": "“Asu, bhante, puriso udakaṃ nikkhipitukāmo, yo so udakamaṇiko acchiddo ahārī aparihārī tattha nikkhipeyya, tattha nikkhipitvā, yo so udakamaṇiko acchiddo hārī parihārī tattha nikkhipeyya, tattha nikkhipitvā, yo so udakamaṇiko chiddo hārī parihārī tattha nikkhipeyyapi, nopi nikkhipeyya. ",
  "sn42:7.3.4": "Taṃ kissa hetu? ",
  "sn42:7.3.5": "Antamaso bhaṇḍadhovanampi bhavissatī”ti. ",
  "sn42:7.4.1": "“Seyyathāpi, gāmaṇi, yo so udakamaṇiko acchiddo ahārī aparihārī; evameva mayhaṃ bhikkhubhikkhuniyo. ",
  "sn42:7.4.2": "Tesāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.4.3": "Taṃ kissa hetu? ",
  "sn42:7.4.4": "Ete hi, gāmaṇi, maṃdīpā maṃleṇā maṃtāṇā maṃsaraṇā viharanti. ",
  "sn42:7.4.5": "Seyyathāpi, gāmaṇi, yo so udakamaṇiko acchiddo hārī parihārī; evameva mayhaṃ upāsakaupāsikāyo. ",
  "sn42:7.4.6": "Tesāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.4.7": "Taṃ kissa hetu? ",
  "sn42:7.4.8": "Ete hi, gāmaṇi, maṃdīpā maṃleṇā maṃtāṇā maṃsaraṇā viharanti. ",
  "sn42:7.4.9": "Seyyathāpi, gāmaṇi, yo so udakamaṇiko chiddo hārī parihārī; evameva mayhaṃ aññatitthiyā samaṇabrāhmaṇaparibbājakā. ",
  "sn42:7.4.10": "Tesāhaṃ dhammaṃ desemi—ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsemi. ",
  "sn42:7.4.11": "Taṃ kissa hetu? ",
  "sn42:7.4.12": "Appeva nāma ekaṃ padampi ājāneyyuṃ, taṃ nesaṃ assa dīgharattaṃ hitāya sukhāyā”ti. ",
  "sn42:7.5.1": "Evaṃ vutte, asibandhakaputto gāmaṇi bhagavantaṃ etadavoca: ",
  "sn42:7.5.2": "“abhikkantaṃ, bhante, abhikkantaṃ, bhante …pe… ",
  "sn42:7.5.3": "upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. ",
  "sn42:7.5.4": "Sattamaṃ. ",
  "sn42:8.0.1": "Saṃyutta Nikāya 42 ",
  "sn42:8.0.2": "1. Gāmaṇivagga ",
  "sn42:8.0.3": "8. Saṅkhadhamasutta ",
  "sn42:8.1.1": "Ekaṃ samayaṃ bhagavā nāḷandāyaṃ viharati pāvārikambavane. ",
  "sn42:8.1.2": "Atha kho asibandhakaputto gāmaṇi nigaṇṭhasāvako yena bhagavā tenupasaṅkami; upasaṅkamitvā ekamantaṃ nisīdi. Ekamantaṃ nisinnaṃ kho asibandhakaputtaṃ gāmaṇiṃ bhagavā etadavoca: ",
  "sn42:8.1.3": "“kathaṃ nu kho, gāmaṇi, nigaṇṭho nāṭaputto sāvakānaṃ dhammaṃ desetī”ti? ",
  "sn42:8.1.4": "“Evaṃ kho, bhante, nigaṇṭho nāṭaputto sāvakānaṃ dhammaṃ deseti: ",
  "sn42:8.1.5": "‘yo koci pāṇaṃ atipāteti, sabbo so āpāyiko nerayiko, yo koci adinnaṃ ādiyati, sabbo so āpāyiko nerayiko, yo koci kāmesu micchā carati, sabbo so āpāyiko nerayiko, yo koci musā bhaṇati sabbo, so āpāyiko nerayiko. ",
  "sn42:8.1.6": "Yaṃbahulaṃ yaṃbahulaṃ viharati, tena tena nīyatī’ti. ",
  "sn42:8.1.7": "Evaṃ kho, bhante, nigaṇṭho nāṭaputto sāvakānaṃ dhammaṃ desetī”ti. ",
  "sn42:8.1.8": "“‘Yaṃbahulaṃ yaṃbahulañca, gāmaṇi, viharati, tena tena nīyati’, evaṃ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṃ. ",
  "sn42:8.2.1": "Taṃ kiṃ maññasi, gāmaṇi, ",
  "sn42:8.2.2": "yo so puriso pāṇātipātī rattiyā vā divasassa vā samayāsamayaṃ upādāya, katamo bahutaro samayo, yaṃ vā so pāṇamatipāteti, yaṃ vā so pāṇaṃ nātipātetī”ti? ",
  "sn42:8.2.3": "“Yo so, bhante, puriso pāṇātipātī rattiyā vā divasassa vā samayāsamayaṃ upādāya, appataro so samayo yaṃ so pāṇamatipāteti, atha kho sveva bahutaro samayo yaṃ so pāṇaṃ nātipātetī”ti. ",
  "sn42:8.2.4": "“‘Yaṃbahulaṃ yaṃbahulañca, gāmaṇi, viharati tena tena nīyatī’ti, evaṃ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṃ. ",
  "sn42:8.3.1": "Taṃ kiṃ maññasi, gāmaṇi, ",
  "sn42:8.3.2": "yo so puriso adinnādāyī rattiyā vā divasassa vā samayāsamayaṃ upādāya, katamo bahutaro samayo, yaṃ vā so adinnaṃ ādiyati, yaṃ vā so adinnaṃ nādiyatī”ti. ",
  "sn42:8.3.3": "“Yo so, bhante, puriso adinnādāyī rattiyā vā divasassa vā samayāsamayaṃ upādāya appataro so samayo, yaṃ so adinnaṃ ādiyati, atha kho sveva bahutaro samayo, yaṃ so adinnaṃ nādiyatī”ti. ",
  "sn42:8.3.4": "“‘Yaṃbahulaṃ yaṃbahulañca, gāmaṇi, viharati tena tena nīyatī’ti, evaṃ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṃ. ",
  "sn42:8.4.1": "Taṃ kiṃ maññasi, gāmaṇi, yo so puriso kāmesumicchācārī rattiyā vā divasassa vā samayāsamayaṃ upādāya, katamo bahutaro samayo, yaṃ vā so kāmesu micchā carati, yaṃ vā so kāmesu micchā na caratī”ti? ",
  "sn42:8.4.2": "“Yo so, bhante, puriso kāmesumicchācārī rattiyā vā divasassa vā samayāsamayaṃ upādāya, appataro so samayo yaṃ so kāmesu micchā carati, atha kho sveva bahutaro samayo, yaṃ so kāmesu micchā na caratī”ti. ",
  "sn42:8.4.3": "“‘Yaṃbahulaṃ yaṃbahulañca, gāmaṇi, viharati tena tena nīyatī’ti, evaṃ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṃ. ",
  "sn42:8.5.1": "Taṃ kiṃ maññasi, gāmaṇi, yo so puriso musāvādī rattiyā vā divasassa vā samayāsamayaṃ upādāya, katamo bahutaro samayo, yaṃ vā so musā bhaṇati, yaṃ vā so musā na bhaṇatī”ti? ",
  "sn42:8.5.2": "“Yo so, bhante, puriso musāvādī rattiyā vā divasassa vā samayāsamayaṃ upādāya, appataro so samayo, yaṃ so musā bhaṇati, atha kho sveva bahutaro samayo, yaṃ so musā na bhaṇatī”ti. ",
  "sn42:8.5.3": "“‘Yaṃbahulaṃ yaṃbahulañca, gāmaṇi, viharati tena tena nīyatī’ti, evaṃ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṃ. ",
  "sn42:8.6.1": "Idha, gāmaṇi, ekacco satthā evaṃvādī hoti evaṃdiṭṭhi: ",
  "sn42:8.6.2": "‘yo koci pāṇamatipāteti, sabbo so āpāyiko nerayiko, yo koci adinnaṃ ādiyati, sabbo so āpāyiko nerayiko, yo koci kāmesu micchā carati, sabbo so āpāyiko nerayiko, yo koci musā bhaṇati, sabbo so āpāyiko nerayiko’ti. ",
  "sn42:8.6.3": "Tasmiṃ kho pana, gāmaṇi, satthari sāvako abhippasanno hoti. ",
  "sn42:8.6.4": "Tassa evaṃ hoti: ",
  "sn42:8.6.5": "‘mayhaṃ kho satthā evaṃvādī evaṃdiṭṭhi—",
  "sn42:8.6.6": "yo koci pāṇamatipāteti, sabbo so āpāyiko nerayikoti. ",
  "sn42:8.6.7": "Atthi kho pana mayā pāṇo atipātito, ahampamhi āpāyiko nerayikoti diṭṭhiṃ paṭilabhati. ",
  "sn42:8.6.8": "Taṃ, gāmaṇi, vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ niraye. ",
  "sn42:8.6.9": "Mayhaṃ kho satthā evaṃvādī evaṃdiṭṭhi—",
  "sn42:8.6.10": "yo koci adinnaṃ ādiyati, sabbo so āpāyiko nerayikoti. ",
  "sn42:8.6.11": "Atthi kho pana mayā adinnaṃ ādinnaṃ ahampamhi āpāyiko nerayikoti diṭṭhiṃ paṭilabhati. ",
  "sn42:8.6.12": "Taṃ, gāmaṇi, vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ niraye. ",
  "sn42:8.6.13": "Mayhaṃ kho satthā evaṃvādī evaṃdiṭṭhi—",
  "sn42:8.6.14": "yo koci kāmesu micchā carati, sabbo so āpāyiko nerayiko’ti. ",
  "sn42:8.6.15": "Atthi kho pana mayā kāmesu micchā ciṇṇaṃ. ",
  "sn42:8.6.16": "‘Ahampamhi āpāyiko nerayiko’ti diṭṭhiṃ paṭilabhati. ",
  "sn42:8.6.17": "Taṃ, gāmaṇi, vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ niraye. ",
  "sn42:8.6.18": "Mayhaṃ kho satthā evaṃvādī evaṃdiṭṭhi—",
  "sn42:8.6.19": "yo koci musā bhaṇati, sabbo so āpāyiko nerayikoti. ",
  "sn42:8.6.20": "Atthi kho pana mayā musā bhaṇitaṃ. ",
  "sn42:8.6.21": "‘Ahampamhi āpāyiko nerayiko’ti diṭṭhiṃ paṭilabhati. ",
  "sn42:8.6.22": "Taṃ, gāmaṇi, vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ niraye. ",
  "sn42:8.7.1": "Idha pana, gāmaṇi, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. ",
  "sn42:8.7.2": "So anekapariyāyena pāṇātipātaṃ garahati vigarahati, ‘pāṇātipātā viramathā’ti cāha. ",
  "sn42:8.7.3": "Adinnādānaṃ garahati vigarahati, ‘adinnādānā viramathā’ti cāha. ",
  "sn42:8.7.4": "Kāmesumicchācāraṃ garahati, vigarahati ‘kāmesumicchācārā viramathā’ti cāha. ",
  "sn42:8.7.5": "Musāvādaṃ garahati vigarahati ‘musāvādā viramathā’ti cāha. ",
  "sn42:8.7.6": "Tasmiṃ kho pana, gāmaṇi, satthari sāvako abhippasanno hoti. ",
  "sn42:8.7.7": "So iti paṭisañcikkhati: ",
  "sn42:8.7.8": "‘bhagavā kho anekapariyāyena pāṇātipātaṃ garahati vigarahati, pāṇātipātā viramathāti cāha. ",
  "sn42:8.7.9": "Atthi kho pana mayā pāṇo atipātito yāvatako vā tāvatako vā. ",
  "sn42:8.7.10": "Yo kho pana mayā pāṇo atipātito yāvatako vā tāvatako vā, taṃ na suṭṭhu, taṃ na sādhu. ",
  "sn42:8.7.11": "Ahañceva kho pana tappaccayā vippaṭisārī assaṃ. ",
  "sn42:8.7.12": "Na metaṃ pāpaṃ kammaṃ akataṃ bhavissatī’ti. ",
  "sn42:8.7.13": "So iti paṭisaṅkhāya tañceva pāṇātipātaṃ pajahati. ",
  "sn42:8.7.14": "Āyatiñca pāṇātipātā paṭivirato hoti. ",
  "sn42:8.7.15": "Evametassa pāpassa kammassa pahānaṃ hoti. ",
  "sn42:8.7.16": "Evametassa pāpassa kammassa samatikkamo hoti. ",
  "sn42:8.8.1": "‘Bhagavā kho anekapariyāyena adinnādānaṃ garahati vigarahati, adinnādānā viramathāti cāha. ",
  "sn42:8.8.2": "Atthi kho pana mayā adinnaṃ ādinnaṃ yāvatakaṃ vā tāvatakaṃ vā. ",
  "sn42:8.8.3": "Yaṃ kho pana mayā adinnaṃ ādinnaṃ yāvatakaṃ vā tāvatakaṃ vā taṃ na suṭṭhu, taṃ na sādhu. ",
  "sn42:8.8.4": "Ahañceva kho pana tappaccayā vippaṭisārī assaṃ, na metaṃ pāpaṃ kammaṃ akataṃ bhavissatī’ti. ",
  "sn42:8.8.5": "So iti paṭisaṅkhāya tañceva adinnādānaṃ pajahati. ",
  "sn42:8.8.6": "Āyatiñca adinnādānā paṭivirato hoti. ",
  "sn42:8.8.7": "Evametassa pāpassa kammassa pahānaṃ hoti. ",
  "sn42:8.8.8": "Evametassa pāpassa kammassa samatikkamo hoti. ",
  "sn42:8.9.1": "‘Bhagavā kho pana anekapariyāyena kāmesumicchācāraṃ garahati vigarahati, kāmesumicchācārā viramathāti cāha. ",
  "sn42:8.9.2": "Atthi kho pana mayā kāmesu micchā ciṇṇaṃ yāvatakaṃ vā tāvatakaṃ vā. ",
  "sn42:8.9.3": "Yaṃ kho pana mayā kāmesu micchā ciṇṇaṃ yāvatakaṃ vā tāvatakaṃ vā taṃ na suṭṭhu, taṃ na sādhu. ",
  "sn42:8.9.4": "Ahañceva kho pana tappaccayā vippaṭisārī assaṃ, na metaṃ pāpaṃ kammaṃ akataṃ bhavissatī’ti. ",
  "sn42:8.9.5": "So iti paṭisaṅkhāya tañceva kāmesumicchācāraṃ pajahati, āyatiñca kāmesumicchācārā paṭivirato hoti. ",
  "sn42:8.9.6": "Evametassa pāpassa kammassa pahānaṃ hoti. ",
  "sn42:8.9.7": "Evametassa pāpassa kammassa samatikkamo hoti. ",
  "sn42:8.10.1": "‘Bhagavā kho pana anekapariyāyena musāvādaṃ garahati vigarahati, musāvādā viramathāti cāha. ",
  "sn42:8.10.2": "Atthi kho pana mayā musā bhaṇitaṃ yāvatakaṃ vā tāvatakaṃ vā. ",
  "sn42:8.10.3": "Yaṃ kho pana mayā musā bhaṇitaṃ yāvatakaṃ vā tāvatakaṃ vā taṃ na suṭṭhu, taṃ na sādhu. Ahañceva kho pana tappaccayā vippaṭisārī assaṃ, na metaṃ pāpaṃ kammaṃ akataṃ bhavissatī’ti. ",
  "sn42:8.10.4": "So iti paṭisaṅkhāya tañceva musāvādaṃ pajahati, āyatiñca musāvādā paṭivirato hoti. ",
  "sn42:8.10.5": "Evametassa pāpassa kammassa pahānaṃ hoti. Evametassa pāpassa kammassa samatikkamo hoti. ",
  "sn42:8.11.1": "So pāṇātipātaṃ pahāya pāṇātipātā paṭivirato hoti. ",
  "sn42:8.11.2": "Adinnādānaṃ pahāya adinnādānā paṭivirato hoti. ",
  "sn42:8.11.3": "Kāmesumicchācāraṃ pahāya kāmesumicchācārā paṭivirato hoti. ",
  "sn42:8.11.4": "Musāvādaṃ pahāya musāvādā paṭivirato hoti. ",
  "sn42:8.11.5": "Pisuṇaṃ vācaṃ pahāya pisuṇāya vācāya paṭivirato hoti. ",
  "sn42:8.11.6": "Pharusaṃ vācaṃ pahāya pharusāya vācāya paṭivirato hoti. ",
  "sn42:8.11.7": "Samphappalāpaṃ pahāya samphappalāpā paṭivirato hoti. ",
  "sn42:8.11.8": "Abhijjhaṃ pahāya anabhijjhālu hoti. ",
  "sn42:8.11.9": "Byāpādappadosaṃ pahāya abyāpannacitto hoti. ",
  "sn42:8.11.10": "Micchādiṭṭhiṃ pahāya sammādiṭṭhiko hoti. ",
  "sn42:8.12.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:8.12.2": "Seyyathāpi, gāmaṇi, balavā saṅkhadhamo appakasireneva catuddisā viññāpeyya; ",
  "sn42:8.12.3": "evameva kho, gāmaṇi, evaṃ bhāvitāya mettāya cetovimuttiyā evaṃ bahulīkatāya yaṃ pamāṇakataṃ kammaṃ, na taṃ tatrāvasissati, na taṃ tatrāvatiṭṭhati. ",
  "sn42:8.13.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato karuṇāsahagatena cetasā …pe… ",
  "sn42:8.13.2": "muditāsahagatena cetasā …pe…. ",
  "sn42:8.13.3": "Upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:8.13.4": "Seyyathāpi, gāmaṇi, balavā saṅkhadhamo appakasireneva catuddisā viññāpeyya; ",
  "sn42:8.13.5": "evameva kho, gāmaṇi, evaṃ bhāvitāya upekkhāya cetovimuttiyā evaṃ bahulīkatāya yaṃ pamāṇakataṃ kammaṃ na taṃ tatrāvasissati, na taṃ tatrāvatiṭṭhatī”ti. ",
  "sn42:8.14.1": "Evaṃ vutte, asibandhakaputto gāmaṇi bhagavantaṃ etadavoca: ",
  "sn42:8.14.2": "“abhikkantaṃ, bhante, abhikkantaṃ, bhante …pe… ",
  "sn42:8.14.3": "upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. ",
  "sn42:8.14.4": "Aṭṭhamaṃ. ",
  "sn42:9.0.1": "Saṃyutta Nikāya 42 ",
  "sn42:9.0.2": "1. Gāmaṇivagga ",
  "sn42:9.0.3": "9. Kulasutta ",
  "sn42:9.1.1": "Ekaṃ samayaṃ bhagavā kosalesu cārikaṃ caramāno mahatā bhikkhusaṅghena saddhiṃ yena nāḷandā tadavasari. ",
  "sn42:9.1.2": "Tatra sudaṃ bhagavā nāḷandāyaṃ viharati pāvārikambavane. ",
  "sn42:9.2.1": "Tena kho pana samayena nāḷandā dubbhikkhā hoti dvīhitikā setaṭṭhikā salākāvuttā. ",
  "sn42:9.2.2": "Tena kho pana samayena nigaṇṭho nāṭaputto nāḷandāyaṃ paṭivasati mahatiyā nigaṇṭhaparisāya saddhiṃ. ",
  "sn42:9.2.3": "Atha kho asibandhakaputto gāmaṇi nigaṇṭhasāvako yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ abhivādetvā ekamantaṃ nisīdi. Ekamantaṃ nisinnaṃ kho asibandhakaputtaṃ gāmaṇiṃ nigaṇṭho nāṭaputto etadavoca: ",
  "sn42:9.2.4": "“ehi tvaṃ, gāmaṇi, samaṇassa gotamassa vādaṃ āropehi. ",
  "sn42:9.2.5": "Evaṃ te kalyāṇo kittisaddo abbhuggacchissati: ",
  "sn42:9.2.6": "‘asibandhakaputtena gāmaṇinā samaṇassa gotamassa evaṃmahiddhikassa evaṃmahānubhāvassa vādo āropito’”ti. ",
  "sn42:9.3.1": "“Kathaṃ panāhaṃ, bhante, samaṇassa gotamassa evaṃmahiddhikassa evaṃmahānubhāvassa vādaṃ āropessāmī”ti? ",
  "sn42:9.3.2": "“Ehi tvaṃ, gāmaṇi, yena samaṇo gotamo tenupasaṅkama; upasaṅkamitvā samaṇaṃ gotamaṃ evaṃ vadehi: ",
  "sn42:9.3.3": "‘nanu, bhante, bhagavā anekapariyāyena kulānaṃ anuddayaṃ vaṇṇeti, anurakkhaṃ vaṇṇeti, anukampaṃ vaṇṇetī’ti? ",
  "sn42:9.3.4": "Sace kho, gāmaṇi, samaṇo gotamo evaṃ puṭṭho evaṃ byākaroti: ",
  "sn42:9.3.5": "‘evaṃ, gāmaṇi, tathāgato anekapariyāyena kulānaṃ anuddayaṃ vaṇṇeti, anurakkhaṃ vaṇṇeti, anukampaṃ vaṇṇetī’ti, tamenaṃ tvaṃ evaṃ vadeyyāsi: ",
  "sn42:9.3.6": "‘atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṃghena saddhiṃ cārikaṃ carati? ",
  "sn42:9.3.7": "Ucchedāya bhagavā kulānaṃ paṭipanno, anayāya bhagavā kulānaṃ paṭipanno, upaghātāya bhagavā kulānaṃ paṭipanno’ti. ",
  "sn42:9.3.8": "Imaṃ kho te, gāmaṇi, samaṇo gotamo ubhatokoṭikaṃ pañhaṃ puṭṭho neva sakkhati uggilituṃ, neva sakkhati ogilitun”ti. ",
  "sn42:9.3.9": "“Evaṃ, bhante”ti kho asibandhakaputto gāmaṇi nigaṇṭhassa nāṭaputtassa paṭissutvā uṭṭhāyāsanā nigaṇṭhaṃ nāṭaputtaṃ abhivādetvā padakkhiṇaṃ katvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho asibandhakaputto gāmaṇi bhagavantaṃ etadavoca: ",
  "sn42:9.4.1": "“Nanu, bhante, bhagavā anekapariyāyena kulānaṃ anuddayaṃ vaṇṇeti, anurakkhaṃ vaṇṇeti, anukampaṃ vaṇṇetī”ti? ",
  "sn42:9.4.2": "“Evaṃ, gāmaṇi, tathāgato anekapariyāyena kulānaṃ anuddayaṃ vaṇṇeti, anurakkhaṃ vaṇṇeti, anukampaṃ vaṇṇetī”ti. ",
  "sn42:9.4.3": "“Atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṃghena saddhiṃ cārikaṃ carati? ",
  "sn42:9.4.4": "Ucchedāya bhagavā kulānaṃ paṭipanno, anayāya bhagavā kulānaṃ paṭipanno, upaghātāya bhagavā kulānaṃ paṭipanno”ti. ",
  "sn42:9.4.5": "“Ito so, gāmaṇi, ekanavutikappe yamahaṃ anussarāmi, nābhijānāmi kiñci kulaṃ pakkabhikkhānuppadānamattena upahatapubbaṃ. ",
  "sn42:9.4.6": "Atha kho yāni tāni kulāni aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni, sabbāni tāni dānasambhūtāni ceva saccasambhūtāni ca sāmaññasambhūtāni ca. ",
  "sn42:9.4.7": "Aṭṭha kho, gāmaṇi, hetū, aṭṭha paccayā kulānaṃ upaghātāya. ",
  "sn42:9.4.8": "Rājato vā kulāni upaghātaṃ gacchanti, corato vā kulāni upaghātaṃ gacchanti, aggito vā kulāni upaghātaṃ gacchanti, udakato vā kulāni upaghātaṃ gacchanti, nihitaṃ vā ṭhānā vigacchati, duppayuttā vā kammantā vipajjanti, kule vā kulaṅgāroti uppajjati, yo te bhoge vikirati vidhamati viddhaṃseti, aniccatāyeva aṭṭhamīti. ",
  "sn42:9.4.9": "Ime kho, gāmaṇi, aṭṭha hetū, aṭṭha paccayā kulānaṃ upaghātāya. ",
  "sn42:9.4.10": "Imesu kho, gāmaṇi, aṭṭhasu hetūsu, aṭṭhasu paccayesu saṃvijjamānesu yo maṃ evaṃ vadeyya: ",
  "sn42:9.4.11": "‘ucchedāya bhagavā kulānaṃ paṭipanno, anayāya bhagavā kulānaṃ paṭipanno, upaghātāya bhagavā kulānaṃ paṭipanno’ti, ",
  "sn42:9.4.12": "taṃ, gāmaṇi, vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto evaṃ niraye”ti. ",
  "sn42:9.5.1": "Evaṃ vutte, asibandhakaputto gāmaṇi bhagavantaṃ etadavoca: ",
  "sn42:9.5.2": "“abhikkantaṃ, bhante, abhikkantaṃ, bhante …pe… ",
  "sn42:9.5.3": "upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. ",
  "sn42:9.5.4": "Navamaṃ. ",
  "sn42:10.0.1": "Saṃyutta Nikāya 42 ",
  "sn42:10.0.2": "1. Gāmaṇivagga ",
  "sn42:10.0.3": "10. Maṇicūḷakasutta ",
  "sn42:10.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn42:10.1.2": "Tena kho pana samayena rājantepure rājaparisāya sannisinnānaṃ sannipatitānaṃ ayamantarākathā udapādi: ",
  "sn42:10.1.3": "“kappati samaṇānaṃ sakyaputtiyānaṃ jātarūparajataṃ, sādiyanti samaṇā sakyaputtiyā jātarūparajataṃ, paṭiggaṇhanti samaṇā sakyaputtiyā jātarūparajatan”ti. ",
  "sn42:10.2.1": "Tena kho pana samayena maṇicūḷako gāmaṇi tassaṃ parisāyaṃ nisinno hoti. ",
  "sn42:10.2.2": "Atha kho maṇicūḷako gāmaṇi taṃ parisaṃ etadavoca: ",
  "sn42:10.2.3": "“mā ayyo evaṃ avacuttha. ",
  "sn42:10.2.4": "Na kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā”ti. ",
  "sn42:10.2.5": "Asakkhi kho maṇicūḷako gāmaṇi taṃ parisaṃ saññāpetuṃ. ",
  "sn42:10.2.6": "Atha kho maṇicūḷako gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho maṇicūḷako gāmaṇi bhagavantaṃ etadavoca: ",
  "sn42:10.2.7": "“idha, bhante, rājantepure rājaparisāya sannisinnānaṃ sannipatitānaṃ ayamantarākathā udapādi: ",
  "sn42:10.2.8": "‘kappati samaṇānaṃ sakyaputtiyānaṃ jātarūparajataṃ, sādiyanti samaṇā sakyaputtiyā jātarūparajataṃ, paṭiggaṇhanti samaṇā sakyaputtiyā jātarūparajatan’ti. ",
  "sn42:10.2.9": "Evaṃ vutte, ahaṃ, bhante, taṃ parisaṃ etadavocaṃ: ",
  "sn42:10.2.10": "‘mā ayyo evaṃ avacuttha. ",
  "sn42:10.2.11": "Na kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā’ti. ",
  "sn42:10.2.12": "Asakkhiṃ khvāhaṃ, bhante, taṃ parisaṃ saññāpetuṃ. ",
  "sn42:10.2.13": "Kaccāhaṃ, bhante, evaṃ byākaramāno vuttavādī ceva bhagavato homi, na ca bhagavantaṃ abhūtena abbhācikkhāmi, dhammassa cānudhammaṃ byākaromi, na ca koci sahadhammiko vādānuvādo gārayhaṃ ṭhānaṃ āgacchatī”ti? ",
  "sn42:10.3.1": "“Taggha tvaṃ, gāmaṇi, evaṃ byākaramāno vuttavādī ceva me hosi, na ca maṃ abhūtena abbhācikkhasi, dhammassa cānudhammaṃ byākarosi, na ca koci sahadhammiko vādānuvādo gārayhaṃ ṭhānaṃ āgacchati. ",
  "sn42:10.3.2": "Na hi, gāmaṇi, kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā. ",
  "sn42:10.3.3": "Yassa kho, gāmaṇi, jātarūparajataṃ kappati, pañcapi tassa kāmaguṇā kappanti. ",
  "sn42:10.3.4": "Yassa pañca kāmaguṇā kappanti (), ekaṃsenetaṃ, gāmaṇi, dhāreyyāsi assamaṇadhammo asakyaputtiyadhammoti. ",
  "sn42:10.3.5": "Api cāhaṃ, gāmaṇi, evaṃ vadāmi—",
  "sn42:10.3.6": "tiṇaṃ tiṇatthikena pariyesitabbaṃ, dāru dārutthikena pariyesitabbaṃ, sakaṭaṃ sakaṭatthikena pariyesitabbaṃ, puriso purisatthikena pariyesitabbo. ",
  "sn42:10.3.7": "Na tvevāhaṃ, gāmaṇi, kenaci pariyāyena ‘jātarūparajataṃ sāditabbaṃ pariyesitabban’ti vadāmī”ti. ",
  "sn42:10.3.8": "Dasamaṃ. ",
  "sn42:11.0.1": "Saṃyutta Nikāya 42 ",
  "sn42:11.0.2": "1. Gāmaṇivagga ",
  "sn42:11.0.3": "11. Bhadrakasutta ",
  "sn42:11.1.1": "Ekaṃ samayaṃ bhagavā mallesu viharati uruvelakappaṃ nāma mallānaṃ nigamo. ",
  "sn42:11.1.2": "Atha kho bhadrako gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho bhadrako gāmaṇi bhagavantaṃ etadavoca: ",
  "sn42:11.1.3": "“sādhu me, bhante, bhagavā dukkhassa samudayañca atthaṅgamañca desetū”ti. ",
  "sn42:11.1.4": "“Ahañce te, gāmaṇi, atītamaddhānaṃ ārabbha dukkhassa samudayañca atthaṅgamañca deseyyaṃ: ",
  "sn42:11.1.5": "‘evaṃ ahosi atītamaddhānan’ti, tatra te siyā kaṅkhā, siyā vimati. ",
  "sn42:11.1.6": "Ahañce te, gāmaṇi, anāgatamaddhānaṃ ārabbha dukkhassa samudayañca atthaṅgamañca deseyyaṃ: ",
  "sn42:11.1.7": "‘evaṃ bhavissati anāgatamaddhānan’ti, tatrāpi te siyā kaṅkhā, siyā vimati. ",
  "sn42:11.1.8": "Api cāhaṃ, gāmaṇi, idheva nisinno ettheva te nisinnassa dukkhassa samudayañca atthaṅgamañca desessāmi. ",
  "sn42:11.1.9": "Taṃ suṇāhi, sādhukaṃ manasi karohi; bhāsissāmī”ti. ",
  "sn42:11.1.10": "“Evaṃ, bhante”ti kho bhadrako gāmaṇi bhagavato paccassosi. ",
  "sn42:11.1.11": "Bhagavā etadavoca: ",
  "sn42:11.2.1": "“Taṃ kiṃ maññasi, gāmaṇi, ",
  "sn42:11.2.2": "atthi te uruvelakappe manussā yesaṃ te vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā”ti? ",
  "sn42:11.2.3": "“Atthi me, bhante, uruvelakappe manussā yesaṃ me vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā”ti. ",
  "sn42:11.2.4": "“Atthi pana te, gāmaṇi, uruvelakappe manussā yesaṃ te vadhena vā bandhena vā jāniyā vā garahāya vā nuppajjeyyuṃ sokaparidevadukkhadomanassupāyāsā”ti? ",
  "sn42:11.2.5": "“Atthi me, bhante, uruvelakappe manussā yesaṃ me vadhena vā bandhena vā jāniyā vā garahāya vā nuppajjeyyuṃ sokaparidevadukkhadomanassupāyāsā”ti. ",
  "sn42:11.2.6": "“Ko nu kho, gāmaṇi, hetu, ko paccayo yena te ekaccānaṃ uruvelakappiyānaṃ manussānaṃ vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā”ti? ",
  "sn42:11.2.7": "“Yesaṃ me, bhante, uruvelakappiyānaṃ manussānaṃ vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā, atthi me tesu chandarāgo. ",
  "sn42:11.2.8": "Yesaṃ pana, bhante, uruvelakappiyānaṃ manussānaṃ vadhena vā bandhena vā jāniyā vā garahāya vā nuppajjeyyuṃ sokaparidevadukkhadomanassupāyāsā, natthi me tesu chandarāgo”ti. ",
  "sn42:11.2.9": "“Iminā tvaṃ, gāmaṇi, dhammena diṭṭhena viditena akālikena pattena pariyogāḷhena atītānāgate nayaṃ nehi: ",
  "sn42:11.2.10": "‘yaṃ kho kiñci atītamaddhānaṃ dukkhaṃ uppajjamānaṃ uppajji sabbaṃ taṃ chandamūlakaṃ chandanidānaṃ. ",
  "sn42:11.2.11": "Chando hi mūlaṃ dukkhassa. ",
  "sn42:11.2.12": "Yampi hi kiñci anāgatamaddhānaṃ dukkhaṃ uppajjamānaṃ uppajjissati, sabbaṃ taṃ chandamūlakaṃ chandanidānaṃ. ",
  "sn42:11.2.13": "Chando hi mūlaṃ dukkhassā’”ti. ",
  "sn42:11.2.14": "“Acchariyaṃ, bhante, abbhutaṃ, bhante. ",
  "sn42:11.2.15": "Yāva subhāsitañcidaṃ, bhante, bhagavatā: ",
  "sn42:11.2.16": "‘yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. ",
  "sn42:11.2.17": "Chando hi mūlaṃ dukkhassā’ti. ",
  "sn42:11.2.18": "Atthi me, bhante, ciravāsī nāma kumāro bahi āvasathe paṭivasati. ",
  "sn42:11.2.19": "So khvāhaṃ, bhante, kālasseva vuṭṭhāya purisaṃ uyyojemi: ",
  "sn42:11.2.20": "‘gaccha, bhaṇe, ciravāsiṃ kumāraṃ jānāhī’ti. ",
  "sn42:11.2.21": "Yāvakīvañca, bhante, so puriso nāgacchati, tassa me hoteva aññathattaṃ: ",
  "sn42:11.2.22": "‘mā heva ciravāsissa kumārassa kiñci ābādhayitthā’”ti. ",
  "sn42:11.3.1": "“Taṃ kiṃ maññasi, gāmaṇi, ",
  "sn42:11.3.2": "ciravāsissa kumārassa vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā”ti? ",
  "sn42:11.3.3": "“Ciravāsissa me, bhante, kumārassa vadhena vā bandhena vā jāniyā vā garahāya vā jīvitassapi siyā aññathattaṃ, kiṃ pana me nuppajjissanti sokaparidevadukkhadomanassupāyāsā”ti. ",
  "sn42:11.3.4": "“Imināpi kho etaṃ, gāmaṇi, pariyāyena veditabbaṃ: ",
  "sn42:11.3.5": "‘yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. ",
  "sn42:11.3.6": "Chando hi mūlaṃ dukkhassā’ti. ",
  "sn42:11.4.1": "Taṃ kiṃ maññasi, gāmaṇi, ",
  "sn42:11.4.2": "yadā te ciravāsimātā adiṭṭhā ahosi, assutā ahosi, te ciravāsimātuyā chando vā rāgo vā pemaṃ vā”ti? ",
  "sn42:11.4.3": "“No hetaṃ, bhante”. ",
  "sn42:11.4.4": "“Dassanaṃ vā te, gāmaṇi, āgamma savanaṃ vā evaṃ te ahosi: ",
  "sn42:11.4.5": "‘ciravāsimātuyā chando vā rāgo vā pemaṃ vā’”ti? ",
  "sn42:11.4.6": "“Evaṃ, bhante”. ",
  "sn42:11.5.1": "“Taṃ kiṃ maññasi, gāmaṇi, ",
  "sn42:11.5.2": "ciravāsimātuyā te vadhena vā bandhena vā jāniyā vā garahāya vā uppajjeyyuṃ sokaparidevadukkhadomanassupāyāsā”ti? ",
  "sn42:11.5.3": "“Ciravāsimātuyā me, bhante, vadhena vā bandhena vā jāniyā vā garahāya vā jīvitassapi siyā aññathattaṃ, kiṃ pana me nuppajjissanti sokaparidevadukkhadomanassupāyāsā”ti. ",
  "sn42:11.5.4": "“Imināpi kho etaṃ, gāmaṇi, pariyāyena veditabbaṃ: ",
  "sn42:11.5.5": "‘yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. ",
  "sn42:11.5.6": "Chando hi mūlaṃ dukkhassā’”ti. ",
  "sn42:11.5.7": "Ekādasamaṃ. ",
  "sn42:12.0.1": "Saṃyutta Nikāya 42 ",
  "sn42:12.0.2": "1. Gāmaṇivagga ",
  "sn42:12.0.3": "12. Rāsiyasutta ",
  "sn42:12.1.1": "Atha kho rāsiyo gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rāsiyo gāmaṇi bhagavantaṃ etadavoca: ",
  "sn42:12.1.2": "“sutaṃ metaṃ, bhante, ‘samaṇo gotamo sabbaṃ tapaṃ garahati, sabbaṃ tapassiṃ lūkhajīviṃ ekaṃsena upavadati upakkosatī’ti. ",
  "sn42:12.1.3": "Ye te, bhante, evamāhaṃsu: ‘samaṇo gotamo sabbaṃ tapaṃ garahati, sabbaṃ tapassiṃ lūkhajīviṃ ekaṃsena upavadati upakkosatī’ti, kacci te, bhante, bhagavato vuttavādino, na ca bhagavantaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānuvādo gārayhaṃ ṭhānaṃ āgacchatī”ti? ",
  "sn42:12.1.4": "“Ye te, gāmaṇi, evamāhaṃsu: ‘samaṇo gotamo sabbaṃ tapaṃ garahati, sabbaṃ tapassiṃ lūkhajīviṃ ekaṃsena upavadati upakkosatī’ti, na me te vuttavādino, abbhācikkhanti ca pana maṃ te asatā tucchā abhūtena. ",
  "sn42:12.2.1": "Dveme, gāmaṇi, antā pabbajitena na sevitabbā—",
  "sn42:12.2.2": "yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito, yo cāyaṃ attakilamathānuyogo dukkho anariyo anatthasaṃhito. ",
  "sn42:12.2.3": "Ete te, gāmaṇi, ubho ante anupagamma majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. ",
  "sn42:12.2.4": "Katamā ca sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? ",
  "sn42:12.2.5": "Ayameva ariyo aṭṭhaṅgiko maggo, seyyathidaṃ—",
  "sn42:12.2.6": "sammādiṭṭhi …pe… sammāsamādhi. ",
  "sn42:12.2.7": "Ayaṃ kho sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. ",
  "sn42:12.3.1": "Tayo kho me, gāmaṇi, kāmabhogino santo saṃvijjamānā lokasmiṃ. ",
  "sn42:12.3.2": "Katame tayo? ",
  "sn42:12.3.3": "Idha, gāmaṇi, ekacco kāmabhogī adhammena bhoge pariyesati, sāhasena adhammena bhoge pariyesitvā sāhasena na attānaṃ sukheti na pīṇeti na saṃvibhajati na puññāni karoti. ",
  "sn42:12.3.4": "Idha pana, gāmaṇi, ekacco kāmabhogī adhammena bhoge pariyesati sāhasena. ",
  "sn42:12.3.5": "Adhammena bhoge pariyesitvā sāhasena attānaṃ sukheti pīṇeti, na saṃvibhajati na puññāni karoti. ",
  "sn42:12.3.6": "Idha pana, gāmaṇi, ekacco kāmabhogī adhammena bhoge pariyesati sāhasena. ",
  "sn42:12.3.7": "Adhammena bhoge pariyesitvā sāhasena attānaṃ sukheti pīṇeti saṃvibhajati puññāni karoti. (1–3.) ",
  "sn42:12.4.1": "Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi. ",
  "sn42:12.4.2": "Dhammādhammena bhoge pariyesitvā sāhasenapi asāhasenapi na attānaṃ sukheti, na pīṇeti, na saṃvibhajati, na puññāni karoti. ",
  "sn42:12.4.3": "Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi. ",
  "sn42:12.4.4": "Dhammādhammena bhoge pariyesitvā sāhasenapi asāhasenapi attānaṃ sukheti pīṇeti, na saṃvibhajati, na puññāni karoti. ",
  "sn42:12.4.5": "Idha pana, gāmaṇi, ekacco kāmabhogī dhammādhammena bhoge pariyesati, sāhasenapi asāhasenapi. ",
  "sn42:12.4.6": "Dhammādhammena bhoge pariyesitvā sāhasenapi asāhasenapi attānaṃ sukheti pīṇeti saṃvibhajati puññāni karoti. (4–6.) ",
  "sn42:12.5.1": "Idha pana, gāmaṇi, ekacco kāmabhogī dhammena bhoge pariyesati asāhasena. ",
  "sn42:12.5.2": "Dhammena bhoge pariyesitvā asāhasena na attānaṃ sukheti, na pīṇeti, na saṃvibhajati, na puññāni karoti. ",
  "sn42:12.5.3": "Idha pana, gāmaṇi, ekacco kāmabhogī dhammena bhoge pariyesati asāhasena. ",
  "sn42:12.5.4": "Dhammena bhoge pariyesitvā asāhasena attānaṃ sukheti pīṇeti, na saṃvibhajati, na puññāni karoti. ",
  "sn42:12.5.5": "Idha pana, gāmaṇi, ekacco kāmabhogī dhammena bhoge pariyesati asāhasena. ",
  "sn42:12.5.6": "Dhammena bhoge pariyesitvā asāhasena attānaṃ sukheti pīṇeti saṃvibhajati puññāni karoti. ",
  "sn42:12.5.7": "Te ca bhoge gadhito mucchito ajjhopanno anādīnavadassāvī anissaraṇapañño paribhuñjati. ",
  "sn42:12.5.8": "Idha pana, gāmaṇi, ekacco kāmabhogī dhammena bhoge pariyesati asāhasena. ",
  "sn42:12.5.9": "Dhammena bhoge pariyesitvā asāhasena attānaṃ sukheti pīṇeti saṃvibhajati puññāni karoti. ",
  "sn42:12.5.10": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjati. (7–9.) ",
  "sn42:12.6.1": "Tatra, gāmaṇi, yvāyaṃ kāmabhogī adhammena bhoge pariyesati sāhasena, adhammena bhoge pariyesitvā sāhasena na attānaṃ sukheti, na pīṇeti, na saṃvibhajati, na puññāni karoti. ",
  "sn42:12.6.2": "Ayaṃ, gāmaṇi, kāmabhogī tīhi ṭhānehi gārayho. ",
  "sn42:12.6.3": "Katamehi tīhi ṭhānehi gārayho? ",
  "sn42:12.6.4": "Adhammena bhoge pariyesati sāhasenāti, iminā paṭhamena ṭhānena gārayho. ",
  "sn42:12.6.5": "Na attānaṃ sukheti na pīṇetīti, iminā dutiyena ṭhānena gārayho. ",
  "sn42:12.6.6": "Na saṃvibhajati, na puññāni karotīti, iminā tatiyena ṭhānena gārayho. ",
  "sn42:12.6.7": "Ayaṃ, gāmaṇi, kāmabhogī imehi tīhi ṭhānehi gārayho. ",
  "sn42:12.7.1": "Tatra, gāmaṇi, yvāyaṃ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṃ sukheti pīṇeti, na saṃvibhajati, na puññāni karoti. ",
  "sn42:12.7.2": "Ayaṃ, gāmaṇi, kāmabhogī dvīhi ṭhānehi gārayho, ekena ṭhānena pāsaṃso. ",
  "sn42:12.7.3": "Katamehi dvīhi ṭhānehi gārayho? ",
  "sn42:12.7.4": "Adhammena bhoge pariyesati sāhasenāti, iminā paṭhamena ṭhānena gārayho. ",
  "sn42:12.7.5": "Na saṃvibhajati, na puññāni karotīti, iminā dutiyena ṭhānena gārayho. ",
  "sn42:12.7.6": "Katamena ekena ṭhānena pāsaṃso? ",
  "sn42:12.7.7": "Attānaṃ sukheti pīṇetīti, iminā ekena ṭhānena pāsaṃso. ",
  "sn42:12.7.8": "Ayaṃ, gāmaṇi, kāmabhogī imehi dvīhi ṭhānehi gārayho, iminā ekena ṭhānena pāsaṃso. (2) ",
  "sn42:12.8.1": "Tatra, gāmaṇi, yvāyaṃ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṃ sukheti pīṇeti saṃvibhajati puññāni karoti. ",
  "sn42:12.8.2": "Ayaṃ, gāmaṇi, kāmabhogī ekena ṭhānena gārayho, dvīhi ṭhānehi pāsaṃso. ",
  "sn42:12.8.3": "Katamena ekena ṭhānena gārayho? ",
  "sn42:12.8.4": "Adhammena bhoge pariyesati sāhasenāti, iminā ekena ṭhānena gārayho. ",
  "sn42:12.8.5": "Katamehi dvīhi ṭhānehi pāsaṃso? ",
  "sn42:12.8.6": "Attānaṃ sukheti pīṇetīti, iminā paṭhamena ṭhānena pāsaṃso. ",
  "sn42:12.8.7": "Saṃvibhajati puññāni karotīti, iminā dutiyena ṭhānena pāsaṃso. ",
  "sn42:12.8.8": "Ayaṃ, gāmaṇi, kāmabhogī, iminā ekena ṭhānena gārayho, imehi dvīhi ṭhānehi pāsaṃso. (3) ",
  "sn42:12.9.1": "Tatra, gāmaṇi, yvāyaṃ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi na attānaṃ sukheti, na pīṇeti, na saṃvibhajati, na puññāni karoti. ",
  "sn42:12.9.2": "Ayaṃ, gāmaṇi, kāmabhogī ekena ṭhānena pāsaṃso, tīhi ṭhānehi gārayho. ",
  "sn42:12.9.3": "Katamena ekena ṭhānena pāsaṃso? ",
  "sn42:12.9.4": "Dhammena bhoge pariyesati asāhasenāti, iminā ekena ṭhānena pāsaṃso. ",
  "sn42:12.9.5": "Katamehi tīhi ṭhānehi gārayho? ",
  "sn42:12.9.6": "Adhammena bhoge pariyesati sāhasenāti, iminā paṭhamena ṭhānena gārayho. ",
  "sn42:12.9.7": "Na attānaṃ sukheti, na pīṇetīti, iminā dutiyena ṭhānena gārayho. ",
  "sn42:12.9.8": "Na saṃvibhajati, na puññāni karotīti, iminā tatiyena ṭhānena gārayho. ",
  "sn42:12.9.9": "Ayaṃ, gāmaṇi, kāmabhogī iminā ekena ṭhānena pāsaṃso, imehi tīhi ṭhānehi gārayho. (4) ",
  "sn42:12.10.1": "Tatra, gāmaṇi, yvāyaṃ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi attānaṃ sukheti pīṇeti, na saṃvibhajati, na puññāni karoti. ",
  "sn42:12.10.2": "Ayaṃ, gāmaṇi, kāmabhogī dvīhi ṭhānehi pāsaṃso, dvīhi ṭhānehi gārayho. ",
  "sn42:12.10.3": "Katamehi dvīhi ṭhānehi pāsaṃso? ",
  "sn42:12.10.4": "Dhammena bhoge pariyesati asāhasenāti, iminā paṭhamena ṭhānena pāsaṃso. ",
  "sn42:12.10.5": "Attānaṃ sukheti pīṇetīti, iminā dutiyena ṭhānena pāsaṃso. ",
  "sn42:12.10.6": "Katamehi dvīhi ṭhānehi gārayho? ",
  "sn42:12.10.7": "Adhammena bhoge pariyesati sāhasenāti, iminā paṭhamena ṭhānena gārayho. ",
  "sn42:12.10.8": "Na saṃvibhajati, na puññāni karotīti, iminā dutiyena ṭhānena gārayho. ",
  "sn42:12.10.9": "Ayaṃ, gāmaṇi, kāmabhogī imehi dvīhi ṭhānehi pāsaṃso, imehi dvīhi ṭhānehi gārayho. (5) ",
  "sn42:12.11.1": "Tatra, gāmaṇi, yvāyaṃ kāmabhogī dhammādhammena bhoge pariyesati sāhasenapi asāhasenapi, dhammādhammena bhoge pariyesitvā sāhasenapi asāhasenapi attānaṃ sukheti pīṇeti saṃvibhajati puññāni karoti. ",
  "sn42:12.11.2": "Ayaṃ, gāmaṇi, kāmabhogī tīhi ṭhānehi pāsaṃso, ekena ṭhānena gārayho. ",
  "sn42:12.11.3": "Katamehi tīhi ṭhānehi pāsaṃso? ",
  "sn42:12.11.4": "Dhammena bhoge pariyesati asāhasenāti, iminā paṭhamena ṭhānena pāsaṃso. ",
  "sn42:12.11.5": "Attānaṃ sukheti pīṇetīti, iminā dutiyena ṭhānena pāsaṃso. ",
  "sn42:12.11.6": "Saṃvibhajati puññāni karotīti, iminā tatiyena ṭhānena pāsaṃso. ",
  "sn42:12.11.7": "Katamena ekena ṭhānena gārayho? ",
  "sn42:12.11.8": "Adhammena bhoge pariyesati sāhasenāti, iminā ekena ṭhānena gārayho. ",
  "sn42:12.11.9": "Ayaṃ, gāmaṇi, kāmabhogī imehi tīhi ṭhānehi pāsaṃso, iminā ekena ṭhānena gārayho. (6) ",
  "sn42:12.12.1": "Tatra, gāmaṇi, yvāyaṃ kāmabhogī dhammena bhoge pariyesati asāhasena, dhammena bhoge pariyesitvā asāhasena, na attānaṃ sukheti, na pīṇeti, na saṃvibhajati, na puññāni karoti. ",
  "sn42:12.12.2": "Ayaṃ, gāmaṇi, kāmabhogī ekena ṭhānena pāsaṃso, dvīhi ṭhānehi gārayho. ",
  "sn42:12.12.3": "Katamena ekena ṭhānena pāsaṃso? ",
  "sn42:12.12.4": "Dhammena bhoge pariyesati asāhasenāti, iminā ekena ṭhānena pāsaṃso. ",
  "sn42:12.12.5": "Katamehi dvīhi ṭhānehi gārayho? ",
  "sn42:12.12.6": "Na attānaṃ sukheti, na pīṇetīti, iminā paṭhamena ṭhānena gārayho. ",
  "sn42:12.12.7": "Na saṃvibhajati, na puññāni karotīti, iminā dutiyena ṭhānena gārayho. ",
  "sn42:12.12.8": "Ayaṃ, gāmaṇi, kāmabhogī iminā ekena ṭhānena pāsaṃso, imehi dvīhi ṭhānehi gārayho. (7) ",
  "sn42:12.13.1": "Tatra, gāmaṇi, yvāyaṃ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṃ sukheti pīṇeti, na saṃvibhajati, na puññāni karoti. ",
  "sn42:12.13.2": "Ayaṃ, gāmaṇi, kāmabhogī dvīhi ṭhānehi pāsaṃso, ekena ṭhānena gārayho. ",
  "sn42:12.13.3": "Katamehi dvīhi ṭhānehi pāsaṃso? ",
  "sn42:12.13.4": "Dhammena bhoge pariyesati asāhasenāti, iminā paṭhamena ṭhānena pāsaṃso. ",
  "sn42:12.13.5": "Attānaṃ sukheti pīṇetīti, iminā dutiyena ṭhānena pāsaṃso. ",
  "sn42:12.13.6": "Katamena ekena ṭhānena gārayho? ",
  "sn42:12.13.7": "Na saṃvibhajati, na puññāni karotīti, iminā ekena ṭhānena gārayho. ",
  "sn42:12.13.8": "Ayaṃ, gāmaṇi, kāmabhogī imehi dvīhi ṭhānehi pāsaṃso, iminā ekena ṭhānena gārayho. (8) ",
  "sn42:12.14.1": "Tatra, gāmaṇi, yvāyaṃ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṃ sukheti pīṇeti saṃvibhajati puññāni karoti, te ca bhoge gadhito mucchito ajjhopanno anādīnavadassāvī anissaraṇapañño paribhuñjati. ",
  "sn42:12.14.2": "Ayaṃ, gāmaṇi, kāmabhogī tīhi ṭhānehi pāsaṃso, ekena ṭhānena gārayho. ",
  "sn42:12.14.3": "Katamehi tīhi ṭhānehi pāsaṃso? ",
  "sn42:12.14.4": "Dhammena bhoge pariyesati asāhasenāti, iminā paṭhamena ṭhānena pāsaṃso. ",
  "sn42:12.14.5": "Attānaṃ sukheti pīṇetīti, iminā dutiyena ṭhānena pāsaṃso. ",
  "sn42:12.14.6": "Saṃvibhajati puññāni karotīti, iminā tatiyena ṭhānena pāsaṃso. ",
  "sn42:12.14.7": "Katamena ekena ṭhānena gārayho? ",
  "sn42:12.14.8": "Te ca bhoge gadhito mucchito ajjhopanno anādīnavadassāvī anissaraṇapañño paribhuñjatīti, iminā ekena ṭhānena gārayho. ",
  "sn42:12.14.9": "Ayaṃ, gāmaṇi, kāmabhogī imehi tīhi ṭhānehi pāsaṃso, iminā ekena ṭhānena gārayho. (9) ",
  "sn42:12.15.1": "Tatra, gāmaṇi, yvāyaṃ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṃ sukheti pīṇeti saṃvibhajati puññāni karoti. ",
  "sn42:12.15.2": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjati. ",
  "sn42:12.15.3": "Ayaṃ, gāmaṇi, kāmabhogī catūhi ṭhānehi pāsaṃso. ",
  "sn42:12.15.4": "Katamehi catūhi ṭhānehi pāsaṃso? ",
  "sn42:12.15.5": "Dhammena bhoge pariyesati asāhasenāti, iminā paṭhamena ṭhānena pāsaṃso. ",
  "sn42:12.15.6": "Attānaṃ sukheti pīṇetīti, iminā dutiyena ṭhānena pāsaṃso. ",
  "sn42:12.15.7": "Saṃvibhajati puññāni karotīti, iminā tatiyena ṭhānena pāsaṃso. ",
  "sn42:12.15.8": "Te ca bhoge agadhito amucchito anajjhopanno ādīnavadassāvī nissaraṇapañño paribhuñjatīti, iminā catutthena ṭhānena pāsaṃso. ",
  "sn42:12.15.9": "Ayaṃ, gāmaṇi, kāmabhogī imehi catūhi ṭhānehi pāsaṃso. (10) ",
  "sn42:12.16.1": "Tayome, gāmaṇi, tapassino lūkhajīvino santo saṃvijjamānā lokasmiṃ. ",
  "sn42:12.16.2": "Katame tayo? ",
  "sn42:12.16.3": "Idha, gāmaṇi, ekacco tapassī lūkhajīvī saddhā agārasmā anagāriyaṃ pabbajito hoti: ",
  "sn42:12.16.4": "‘appeva nāma kusalaṃ dhammaṃ adhigaccheyyaṃ, appeva nāma uttari manussadhammā alamariyañāṇadassanavisesaṃ sacchikareyyan’ti. ",
  "sn42:12.16.5": "So attānaṃ ātāpeti paritāpeti, kusalañca dhammaṃ nādhigacchati, uttari ca manussadhammā alamariyañāṇadassanavisesaṃ na sacchikaroti. ",
  "sn42:12.17.1": "Idha pana, gāmaṇi, ekacco tapassī lūkhajīvī saddhā agārasmā anagāriyaṃ pabbajito hoti: ",
  "sn42:12.17.2": "‘appeva nāma kusalaṃ dhammaṃ adhigaccheyyaṃ, appeva nāma uttari manussadhammā alamariyañāṇadassanavisesaṃ sacchikareyyan’ti. ",
  "sn42:12.17.3": "So attānaṃ ātāpeti paritāpeti, kusalañhi kho dhammaṃ adhigacchati, uttari manussadhammā alamariyañāṇadassanavisesaṃ na sacchikaroti. (2) ",
  "sn42:12.18.1": "Idha pana, gāmaṇi, ekacco tapassī lūkhajīvī saddhā agārasmā anagāriyaṃ pabbajito hoti: ",
  "sn42:12.18.2": "‘appeva nāma kusalaṃ dhammaṃ adhigaccheyyaṃ, appeva nāma uttari manussadhammā alamariyañāṇadassanavisesaṃ sacchikareyyan’ti. ",
  "sn42:12.18.3": "So attānaṃ ātāpeti paritāpeti, kusalañca dhammaṃ adhigacchati, uttari ca manussadhammā alamariyañāṇadassanavisesaṃ sacchikaroti. (3) ",
  "sn42:12.19.1": "Tatra, gāmaṇi, yvāyaṃ tapassī lūkhajīvī attānaṃ ātāpeti paritāpeti, kusalañca dhammaṃ nādhigacchati, uttari ca manussadhammā alamariyañāṇadassanavisesaṃ na sacchikaroti. Ayaṃ, gāmaṇi, tapassī lūkhajīvī tīhi ṭhānehi gārayho. ",
  "sn42:12.19.2": "Katamehi tīhi ṭhānehi gārayho? ",
  "sn42:12.19.3": "Attānaṃ ātāpeti paritāpetīti, iminā paṭhamena ṭhānena gārayho. ",
  "sn42:12.19.4": "Kusalañca dhammaṃ nādhigacchatīti, iminā dutiyena ṭhānena gārayho. ",
  "sn42:12.19.5": "Uttari ca manussadhammā alamariyañāṇadassanavisesaṃ na sacchikarotīti, iminā tatiyena ṭhānena gārayho. ",
  "sn42:12.19.6": "Ayaṃ, gāmaṇi, tapassī lūkhajīvī, imehi tīhi ṭhānehi gārayho. ",
  "sn42:12.20.1": "Tatra, gāmaṇi, yvāyaṃ tapassī lūkhajīvī attānaṃ ātāpeti paritāpeti, kusalañhi kho dhammaṃ adhigacchati, uttari ca manussadhammā alamariyañāṇadassanavisesaṃ na sacchikaroti. ",
  "sn42:12.20.2": "Ayaṃ, gāmaṇi, tapassī lūkhajīvī dvīhi ṭhānehi gārayho, ekena ṭhānena pāsaṃso. ",
  "sn42:12.20.3": "Katamehi dvīhi ṭhānehi gārayho? ",
  "sn42:12.20.4": "Attānaṃ ātāpeti paritāpetīti, iminā paṭhamena ṭhānena gārayho. ",
  "sn42:12.20.5": "Uttari ca manussadhammā alamariyañāṇadassanavisesaṃ na sacchikarotīti, iminā dutiyena ṭhānena gārayho. ",
  "sn42:12.20.6": "Katamena ekena ṭhānena pāsaṃso? ",
  "sn42:12.20.7": "Kusalañhi kho dhammaṃ adhigacchatīti, iminā ekena ṭhānena pāsaṃso. ",
  "sn42:12.20.8": "Ayaṃ, gāmaṇi, tapassī lūkhajīvī imehi dvīhi ṭhānehi gārayho, iminā ekena ṭhānena pāsaṃso. (2) ",
  "sn42:12.21.1": "Tatra, gāmaṇi, yvāyaṃ tapassī lūkhajīvī attānaṃ ātāpeti paritāpeti, kusalañca dhammaṃ adhigacchati, uttari ca manussadhammā alamariyañāṇadassanavisesaṃ sacchikaroti. Ayaṃ, gāmaṇi, tapassī lūkhajīvī ekena ṭhānena gārayho, dvīhi ṭhānehi pāsaṃso. ",
  "sn42:12.21.2": "Katamena ekena ṭhānena gārayho? ",
  "sn42:12.21.3": "Attānaṃ ātāpeti paritāpetīti, iminā ekena ṭhānena gārayho. ",
  "sn42:12.21.4": "Katamehi dvīhi ṭhānehi pāsaṃso? ",
  "sn42:12.21.5": "Kusalañca dhammaṃ adhigacchatīti, iminā paṭhamena ṭhānena pāsaṃso. ",
  "sn42:12.21.6": "Uttari ca manussadhammā alamariyañāṇadassanavisesaṃ sacchikarotīti, iminā dutiyena ṭhānena pāsaṃso. ",
  "sn42:12.21.7": "Ayaṃ, gāmaṇi, tapassī lūkhajīvī iminā ekena ṭhānena gārayho, imehi dvīhi ṭhānehi pāsaṃso. (3) ",
  "sn42:12.22.1": "Tisso imā, gāmaṇi, sandiṭṭhikā nijjarā akālikā ehipassikā opaneyyikā paccattaṃ veditabbā viññūhi. ",
  "sn42:12.22.2": "Katamā tisso? ",
  "sn42:12.22.3": "Yaṃ ratto rāgādhikaraṇaṃ attabyābādhāyapi ceteti, parabyābādhāyapi ceteti, ubhayabyābādhāyapi ceteti. ",
  "sn42:12.22.4": "Rāge pahīne nevattabyābādhāya ceteti, na parabyābādhāya ceteti, na ubhayabyābādhāya ceteti. ",
  "sn42:12.22.5": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi. ",
  "sn42:12.22.6": "Yaṃ duṭṭho dosādhikaraṇaṃ attabyābādhāyapi ceteti, parabyābādhāyapi ceteti, ubhayabyābādhāyapi ceteti. ",
  "sn42:12.22.7": "Dose pahīne nevattabyābādhāya ceteti, na parabyābādhāya ceteti, na ubhayabyābādhāya ceteti. ",
  "sn42:12.22.8": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi. ",
  "sn42:12.22.9": "Yaṃ mūḷho mohādhikaraṇaṃ attabyābādhāyapi ceteti, parabyābādhāyapi ceteti, ubhayabyābādhāyapi ceteti. ",
  "sn42:12.22.10": "Mohe pahīne nevattabyābādhāya ceteti, na parabyābādhāya ceteti, na ubhayabyābādhāya ceteti. ",
  "sn42:12.22.11": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi. ",
  "sn42:12.22.12": "Imā kho, gāmaṇi, tisso sandiṭṭhikā nijjarā akālikā ehipassikā opaneyyikā paccattaṃ veditabbā viññūhī”ti. ",
  "sn42:12.23.1": "Evaṃ vutte, rāsiyo gāmaṇi bhagavantaṃ etadavoca: ",
  "sn42:12.23.2": "“abhikkantaṃ, bhante …pe… ",
  "sn42:12.23.3": "upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. ",
  "sn42:12.23.4": "Dvādasamaṃ. ",
  "sn42:13.0.1": "Saṃyutta Nikāya 42 ",
  "sn42:13.0.2": "1. Gāmaṇivagga ",
  "sn42:13.0.3": "13. Pāṭaliyasutta ",
  "sn42:13.1.1": "Ekaṃ samayaṃ bhagavā koliyesu viharati uttaraṃ nāma koliyānaṃ nigamo. ",
  "sn42:13.1.2": "Atha kho pāṭaliyo gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho pāṭaliyo gāmaṇi bhagavantaṃ etadavoca: ",
  "sn42:13.1.3": "“sutaṃ metaṃ, bhante: ",
  "sn42:13.1.4": "‘samaṇo gotamo māyaṃ jānātī’ti. ",
  "sn42:13.2.1": "Ye te, bhante, evamāhaṃsu: ‘samaṇo gotamo māyaṃ jānātī’ti, kacci te, bhante, bhagavato vuttavādino, na ca bhagavantaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānuvādo gārayhaṃ ṭhānaṃ āgacchati? ",
  "sn42:13.2.2": "Anabbhācikkhitukāmā hi mayaṃ, bhante, bhagavantan”ti. ",
  "sn42:13.2.3": "“Ye te, gāmaṇi, evamāhaṃsu: ‘samaṇo gotamo māyaṃ jānātī’ti, vuttavādino ceva me, te na ca maṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānuvādo gārayhaṃ ṭhānaṃ āgacchatī”ti. ",
  "sn42:13.2.4": "“Saccaṃyeva kira, bho, mayaṃ tesaṃ samaṇabrāhmaṇānaṃ na saddahāma: ",
  "sn42:13.2.5": "‘samaṇo gotamo māyaṃ jānātī’ti, samaṇo khalu bho gotamo māyāvī”ti. ",
  "sn42:13.2.6": "“Yo nu kho, gāmaṇi, evaṃ vadeti: ‘ahaṃ māyaṃ jānāmī’ti, so evaṃ vadeti: ‘ahaṃ māyāvī’”ti. ",
  "sn42:13.2.7": "“Tatheva taṃ bhagavā hoti, tatheva taṃ sugata hotī”ti. ",
  "sn42:13.2.8": "“Tena hi, gāmaṇi, taññevettha paṭipucchissāmi; yathā te khameyya, tathā taṃ byākareyyāsi—",
  "sn42:13.3.1": "Taṃ kiṃ maññasi, gāmaṇi, ",
  "sn42:13.3.2": "jānāsi tvaṃ koliyānaṃ lambacūḷake bhaṭe”ti? ",
  "sn42:13.3.3": "“Jānāmahaṃ, bhante, koliyānaṃ lambacūḷake bhaṭe”ti. ",
  "sn42:13.3.4": "“Taṃ kiṃ maññasi, gāmaṇi, kimatthiyā koliyānaṃ lambacūḷakā bhaṭā”ti? ",
  "sn42:13.3.5": "“Ye ca, bhante, koliyānaṃ corā te ca paṭisedhetuṃ, yāni ca koliyānaṃ dūteyyāni tāni ca vahātuṃ, etadatthiyā, bhante, koliyānaṃ lambacūḷakā bhaṭā”ti. ",
  "sn42:13.3.6": "“Taṃ kiṃ maññasi, gāmaṇi, ",
  "sn42:13.3.7": "jānāsi tvaṃ koliyānaṃ lambacūḷake bhaṭe sīlavante vā te dussīle vā”ti? ",
  "sn42:13.3.8": "“Jānāmahaṃ, bhante, koliyānaṃ lambacūḷake bhaṭe dussīle pāpadhamme; ye ca loke dussīlā pāpadhammā koliyānaṃ lambacūḷakā bhaṭā tesaṃ aññatarā”ti. ",
  "sn42:13.3.9": "“Yo nu kho, gāmaṇi, evaṃ vadeyya: ",
  "sn42:13.3.10": "‘pāṭaliyo gāmaṇi jānāti koliyānaṃ lambacūḷake bhaṭe dussīle pāpadhamme, pāṭaliyopi gāmaṇi dussīlo pāpadhammo’ti, sammā nu kho so vadamāno vadeyyā”ti? ",
  "sn42:13.3.11": "“No hetaṃ, bhante. ",
  "sn42:13.3.12": "Aññe, bhante, koliyānaṃ lambacūḷakā bhaṭā, aññohamasmi. Aññathādhammā koliyānaṃ lambacūḷakā bhaṭā, aññathādhammohamasmī”ti. ",
  "sn42:13.3.13": "“Tvañhi nāma, gāmaṇi, lacchasi: ‘pāṭaliyo gāmaṇi jānāti koliyānaṃ lambacūḷake bhaṭe dussīle pāpadhamme, na ca pāṭaliyo gāmaṇi dussīlo pāpadhammo’ti, kasmā tathāgato na lacchati: ‘tathāgato māyaṃ jānāti, na ca tathāgato māyāvī’ti? ",
  "sn42:13.3.14": "Māyañcāhaṃ, gāmaṇi, pajānāmi, māyāya ca vipākaṃ, yathāpaṭipanno ca māyāvī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.1": "Pāṇātipātañcāhaṃ, gāmaṇi, pajānāmi, pāṇātipātassa ca vipākaṃ, yathāpaṭipanno ca pāṇātipātī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.2": "Adinnādānañcāhaṃ, gāmaṇi, pajānāmi, adinnādānassa ca vipākaṃ, yathāpaṭipanno ca adinnādāyī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.3": "Kāmesumicchācārañcāhaṃ, gāmaṇi, pajānāmi, kāmesumicchācārassa ca vipākaṃ, yathāpaṭipanno ca kāmesumicchācārī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.4": "Musāvādañcāhaṃ, gāmaṇi, pajānāmi, musāvādassa ca vipākaṃ, yathāpaṭipanno ca musāvādī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.5": "Pisuṇavācañcāhaṃ, gāmaṇi, pajānāmi, pisuṇavācāya ca vipākaṃ, yathāpaṭipanno ca pisuṇavāco kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.6": "Pharusavācañcāhaṃ, gāmaṇi, pajānāmi, pharusavācāya ca vipākaṃ, yathāpaṭipanno ca pharusavāco kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.7": "Samphappalāpañcāhaṃ, gāmaṇi, pajānāmi, samphappalāpassa ca vipākaṃ, yathāpaṭipanno ca samphappalāpī kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.8": "Abhijjhañcāhaṃ, gāmaṇi, pajānāmi, abhijjhāya ca vipākaṃ, yathāpaṭipanno ca abhijjhālu kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.9": "Byāpādapadosañcāhaṃ, gāmaṇi, pajānāmi, byāpādapadosassa ca vipākaṃ, yathāpaṭipanno ca byāpannacitto kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.4.10": "Micchādiṭṭhiñcāhaṃ, gāmaṇi, pajānāmi, micchādiṭṭhiyā ca vipākaṃ, yathāpaṭipanno ca micchādiṭṭhiko kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tañca pajānāmi. ",
  "sn42:13.5.1": "Santi hi, gāmaṇi, eke samaṇabrāhmaṇā evaṃvādino evaṃdiṭṭhino: ",
  "sn42:13.5.2": "‘yo koci pāṇamatipāteti, sabbo so diṭṭheva dhamme dukkhaṃ domanassaṃ paṭisaṃvedayati. ",
  "sn42:13.5.3": "Yo koci adinnaṃ ādiyati, sabbo so diṭṭheva dhamme dukkhaṃ domanassaṃ paṭisaṃvedayati. ",
  "sn42:13.5.4": "Yo koci kāmesu micchā carati, sabbo so diṭṭheva dhamme dukkhaṃ domanassaṃ paṭisaṃvedayati. ",
  "sn42:13.5.5": "Yo koci musā bhaṇati, sabbo so diṭṭheva dhamme dukkhaṃ domanassaṃ paṭisaṃvedayatī’ti. ",
  "sn42:13.6.1": "Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento. ",
  "sn42:13.6.2": "Tamenaṃ evamāhaṃsu: ",
  "sn42:13.6.3": "‘ambho, ayaṃ puriso kiṃ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti? ",
  "sn42:13.6.4": "Tamenaṃ evamāhaṃsu: ",
  "sn42:13.6.5": "‘ambho, ayaṃ puriso rañño paccatthikaṃ pasayha jīvitā voropesi. ",
  "sn42:13.6.6": "Tassa rājā attamano abhihāramadāsi. ",
  "sn42:13.6.7": "Tenāyaṃ puriso mālī kuṇḍalī sunhāto suvilitto kappitakesamassu, itthikāmehi rājā maññe paricāretī’ti. ",
  "sn42:13.7.1": "Dissati kho, gāmaṇi, idhekacco daḷhāya rajjuyā pacchābāhaṃ gāḷhabandhanaṃ bandhitvā khuramuṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā, dakkhiṇena dvārena nikkhāmetvā, dakkhiṇato nagarassa sīsaṃ chijjamāno. ",
  "sn42:13.7.2": "Tamenaṃ evamāhaṃsu: ",
  "sn42:13.7.3": "‘ambho, ayaṃ puriso kiṃ akāsi, daḷhāya rajjuyā pacchābāhaṃ gāḷhabandhanaṃ bandhitvā khuramuṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā dakkhiṇena dvārena nikkhāmetvā dakkhiṇato nagarassa sīsaṃ chindatī’ti? ",
  "sn42:13.7.4": "Tamenaṃ evamāhaṃsu: ",
  "sn42:13.7.5": "‘ambho, ayaṃ puriso rājaverī itthiṃ vā purisaṃ vā jīvitā voropesi, ",
  "sn42:13.7.6": "tena naṃ rājāno gahetvā evarūpaṃ kammakāraṇaṃ kārentī’ti. ",
  "sn42:13.8.1": "Taṃ kiṃ maññasi, gāmaṇi, ",
  "sn42:13.8.2": "api nu te evarūpaṃ diṭṭhaṃ vā sutaṃ vā”ti? ",
  "sn42:13.8.3": "“Diṭṭhañca no, bhante, sutañca suyyissati cā”ti. ",
  "sn42:13.8.4": "“Tatra, gāmaṇi, ye te samaṇabrāhmaṇā evaṃvādino evaṃdiṭṭhino: ",
  "sn42:13.8.5": "‘yo koci pāṇamatipāteti, sabbo so diṭṭheva dhamme dukkhaṃ domanassaṃ paṭisaṃvedayatī’ti, saccaṃ vā te āhaṃsu musā vā”ti? ",
  "sn42:13.8.6": "“Musā, bhante”. ",
  "sn42:13.8.7": "“Ye pana te tucchaṃ musā vilapanti, sīlavanto vā te dussīlā vā”ti? ",
  "sn42:13.8.8": "“Dussīlā, bhante”. ",
  "sn42:13.8.9": "“Ye pana te dussīlā pāpadhammā micchāpaṭipannā vā te sammāpaṭipannā vā”ti? ",
  "sn42:13.8.10": "“Micchāpaṭipannā, bhante”. ",
  "sn42:13.8.11": "“Ye pana te micchāpaṭipannā micchādiṭṭhikā vā te sammādiṭṭhikā vā”ti? ",
  "sn42:13.8.12": "“Micchādiṭṭhikā, bhante”. ",
  "sn42:13.8.13": "“Ye pana te micchādiṭṭhikā kallaṃ nu tesu pasīditun”ti? ",
  "sn42:13.8.14": "“No hetaṃ, bhante”. ",
  "sn42:13.9.1": "“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento. ",
  "sn42:13.9.2": "Tamenaṃ evamāhaṃsu: ",
  "sn42:13.9.3": "‘ambho, ayaṃ puriso kiṃ akāsi mālī kuṇḍalī …pe… itthikāmehi rājā maññe paricāretī’ti? ",
  "sn42:13.9.4": "Tamenaṃ evamāhaṃsu: ",
  "sn42:13.9.5": "‘ambho, ayaṃ puriso rañño paccatthikassa pasayha ratanaṃ ahāsi. ",
  "sn42:13.9.6": "Tassa rājā attamano abhihāramadāsi. ",
  "sn42:13.9.7": "Tenāyaṃ puriso mālī kuṇḍalī …pe… itthikāmehi rājā maññe paricāretī’ti. ",
  "sn42:13.10.1": "Dissati kho, gāmaṇi, idhekacco daḷhāya rajjuyā …pe… dakkhiṇato nagarassa sīsaṃ chijjamāno tamenaṃ evamāhaṃsu: ",
  "sn42:13.10.2": "‘ambho, ayaṃ puriso kiṃ akāsi daḷhāya rajjuyā …pe… dakkhiṇato nagarassa sīsaṃ chindatī’ti? ",
  "sn42:13.10.3": "Tamenaṃ evamāhaṃsu: ",
  "sn42:13.10.4": "‘ambho, ayaṃ puriso gāmā vā araññā vā adinnaṃ theyyasaṅkhātaṃ ādiyi. ",
  "sn42:13.10.5": "Tena naṃ rājāno gahetvā evarūpaṃ kammakāraṇaṃ kārentī’ti. ",
  "sn42:13.10.6": "Taṃ kiṃ maññasi, gāmaṇi, ",
  "sn42:13.10.7": "api nu te evarūpaṃ diṭṭhaṃ vā sutaṃ vā”ti? ",
  "sn42:13.10.8": "“Diṭṭhañca no, bhante, sutañca suyyissati cā”ti. ",
  "sn42:13.10.9": "“Tatra, gāmaṇi, ye te samaṇabrāhmaṇā evaṃvādino evaṃdiṭṭhino: ",
  "sn42:13.10.10": "‘yo koci adinnaṃ ādiyati, sabbo so diṭṭheva dhamme dukkhaṃ domanassaṃ paṭisaṃvedayatī’ti, saccaṃ vā te āhaṃsu musā vāti …pe… ",
  "sn42:13.10.11": "kallaṃ nu tesu pasīditun”ti? ",
  "sn42:13.10.12": "“No hetaṃ, bhante”. (2) ",
  "sn42:13.11.1": "“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento. ",
  "sn42:13.11.2": "Tamenaṃ evamāhaṃsu: ",
  "sn42:13.11.3": "‘ambho, ayaṃ puriso kiṃ akāsi mālī kuṇḍalī …pe… itthikāmehi rājā maññe paricāretī’ti? ",
  "sn42:13.11.4": "Tamenaṃ evamāhaṃsu: ",
  "sn42:13.11.5": "‘ambho, ayaṃ puriso rañño paccatthikassa dāresu cārittaṃ āpajji. ",
  "sn42:13.11.6": "Tassa rājā attamano abhihāramadāsi. ",
  "sn42:13.11.7": "Tenāyaṃ puriso mālī kuṇḍalī …pe… itthikāmehi rājā maññe paricāretī’ti. ",
  "sn42:13.12.1": "Dissati kho, gāmaṇi, idhekacco daḷhāya rajjuyā …pe… dakkhiṇato nagarassa sīsaṃ chijjamāno. ",
  "sn42:13.12.2": "Tamenaṃ evamāhaṃsu: ",
  "sn42:13.12.3": "‘ambho, ayaṃ puriso kiṃ akāsi daḷhāya rajjuyā …pe… dakkhiṇato nagarassa sīsaṃ chindatī’ti? ",
  "sn42:13.12.4": "Tamenaṃ evamāhaṃsu: ",
  "sn42:13.12.5": "‘ambho, ayaṃ puriso kulitthīsu kulakumārīsu cārittaṃ āpajji, ",
  "sn42:13.12.6": "tena naṃ rājāno gahetvā evarūpaṃ kammakāraṇaṃ kārentī’ti. ",
  "sn42:13.12.7": "Taṃ kiṃ maññasi, gāmaṇi, ",
  "sn42:13.12.8": "api nu te evarūpaṃ diṭṭhaṃ vā sutaṃ vā”ti? ",
  "sn42:13.12.9": "“Diṭṭhañca no, bhante, sutañca suyyissati cā”ti. ",
  "sn42:13.12.10": "“Tatra, gāmaṇi, ye te samaṇabrāhmaṇā evaṃvādino evaṃdiṭṭhino: ",
  "sn42:13.12.11": "‘yo koci kāmesu micchā carati, sabbo so diṭṭheva dhamme dukkhaṃ domanassaṃ paṭisaṃvedayatī’ti, saccaṃ vā te āhaṃsu musā vāti …pe… ",
  "sn42:13.12.12": "kallaṃ nu tesu pasīditun”ti? ",
  "sn42:13.12.13": "“No hetaṃ, bhante”. (3) ",
  "sn42:13.13.1": "“Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento. ",
  "sn42:13.13.2": "Tamenaṃ evamāhaṃsu: ",
  "sn42:13.13.3": "‘ambho, ayaṃ puriso kiṃ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti? ",
  "sn42:13.13.4": "Tamenaṃ evamāhaṃsu: ",
  "sn42:13.13.5": "‘ambho, ayaṃ puriso rājānaṃ musāvādena hāsesi. ",
  "sn42:13.13.6": "Tassa rājā attamano abhihāramadāsi. ",
  "sn42:13.13.7": "Tenāyaṃ puriso mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti. ",
  "sn42:13.14.1": "Dissati kho, gāmaṇi, idhekacco daḷhāya rajjuyā pacchābāhaṃ gāḷhabandhanaṃ bandhitvā khuramuṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā dakkhiṇena dvārena nikkhāmetvā dakkhiṇato nagarassa sīsaṃ chijjamāno. ",
  "sn42:13.14.2": "Tamenaṃ evamāhaṃsu: ",
  "sn42:13.14.3": "‘ambho, ayaṃ puriso kiṃ akāsi daḷhāya rajjuyā pacchābāhaṃ gāḷhabandhanaṃ bandhitvā khuramuṇḍaṃ karitvā kharassarena paṇavena rathiyāya rathiyaṃ siṅghāṭakena siṅghāṭakaṃ parinetvā, dakkhiṇena dvārena nikkhāmetvā, dakkhiṇato nagarassa sīsaṃ chindatī’ti? ",
  "sn42:13.14.4": "Tamenaṃ evamāhaṃsu: ",
  "sn42:13.14.5": "‘ambho, ayaṃ puriso gahapatissa vā gahapatiputtassa vā musāvādena atthaṃ bhañji, ",
  "sn42:13.14.6": "tena naṃ rājāno gahetvā evarūpaṃ kammakāraṇaṃ kārentī’ti. ",
  "sn42:13.14.7": "Taṃ kiṃ maññasi, gāmaṇi, ",
  "sn42:13.14.8": "api nu te evarūpaṃ diṭṭhaṃ vā sutaṃ vā”ti? ",
  "sn42:13.14.9": "“Diṭṭhañca no, bhante, sutañca suyyissati cā”ti. ",
  "sn42:13.14.10": "“Tatra, gāmaṇi, ye te samaṇabrāhmaṇā evaṃvādino evaṃdiṭṭhino: ",
  "sn42:13.14.11": "‘yo koci musā bhaṇati, sabbo so diṭṭheva dhamme dukkhaṃ domanassaṃ paṭisaṃvedayatī’ti, saccaṃ vā te āhaṃsu musā vā”ti? ",
  "sn42:13.14.12": "“Musā, bhante”. ",
  "sn42:13.14.13": "“Ye pana te tucchaṃ musā vilapanti sīlavanto vā te dussīlā vā”ti? ",
  "sn42:13.14.14": "“Dussīlā, bhante”. ",
  "sn42:13.14.15": "“Ye pana te dussīlā pāpadhammā micchāpaṭipannā vā te sammāpaṭipannā vā”ti? ",
  "sn42:13.14.16": "“Micchāpaṭipannā, bhante”. ",
  "sn42:13.14.17": "“Ye pana te micchāpaṭipannā micchādiṭṭhikā vā te sammādiṭṭhikā vā”ti? ",
  "sn42:13.14.18": "“Micchādiṭṭhikā, bhante”. ",
  "sn42:13.14.19": "“Ye pana te micchādiṭṭhikā kallaṃ nu tesu pasīditun”ti? ",
  "sn42:13.14.20": "“No hetaṃ, bhante”. (4) ",
  "sn42:13.15.1": "“Acchariyaṃ, bhante, abbhutaṃ, bhante. ",
  "sn42:13.15.2": "Atthi me, bhante, āvasathāgāraṃ. ",
  "sn42:13.15.3": "Tattha atthi mañcakāni, atthi āsanāni, atthi udakamaṇiko, atthi telappadīpo. ",
  "sn42:13.15.4": "Tattha yo samaṇo vā brāhmaṇo vā vāsaṃ upeti, tenāhaṃ yathāsatti yathābalaṃ saṃvibhajāmi. ",
  "sn42:13.15.5": "Bhūtapubbaṃ, bhante, cattāro satthāro nānādiṭṭhikā nānākhantikā nānārucikā, tasmiṃ āvasathāgāre vāsaṃ upagacchuṃ. ",
  "sn42:13.16.1": "Eko satthā evaṃvādī evaṃdiṭṭhi: ",
  "sn42:13.16.2": "‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko. Natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. ",
  "sn42:13.17.1": "Eko satthā evaṃvādī evaṃdiṭṭhi: ",
  "sn42:13.17.2": "‘atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā, ye imañca lokaṃ parañca lokaṃ sayaṃ abhiññā sacchikatvā pavedentī’ti. ",
  "sn42:13.18.1": "Eko satthā evaṃvādī evaṃdiṭṭhi: ",
  "sn42:13.18.2": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto na karīyati pāpaṃ. ",
  "sn42:13.18.3": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. ",
  "sn42:13.18.4": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, natthi tatonidānaṃ pāpaṃ, natthi pāpassa āgamo. ",
  "sn42:13.18.5": "Uttarañcepi gaṅgāya tīraṃ gaccheyya dadanto dāpento yajanto yajāpento, natthi tatonidānaṃ puññaṃ, natthi puññassa āgamo. ",
  "sn42:13.18.6": "Dānena damena saṃyamena saccavajjena natthi puññaṃ, natthi puññassa āgamo’ti. ",
  "sn42:13.19.1": "Eko satthā evaṃvādī evaṃdiṭṭhi: ",
  "sn42:13.19.2": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto karīyati pāpaṃ. ",
  "sn42:13.19.3": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, atthi tatonidānaṃ pāpaṃ, atthi pāpassa āgamo. ",
  "sn42:13.19.4": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, atthi tatonidānaṃ pāpaṃ, atthi pāpassa āgamo. ",
  "sn42:13.19.5": "Uttarañcepi gaṅgāya tīraṃ gaccheyya dadanto dāpento, yajanto yajāpento, atthi tatonidānaṃ puññaṃ, atthi puññassa āgamo. ",
  "sn42:13.19.6": "Dānena damena saṃyamena saccavajjena atthi puññaṃ, atthi puññassa āgamo’ti. ",
  "sn42:13.20.1": "Tassa mayhaṃ, bhante, ahudeva kaṅkhā, ahu vicikicchā: ",
  "sn42:13.20.2": "‘kosu nāma imesaṃ bhavataṃ samaṇabrāhmaṇānaṃ saccaṃ āha, ko musā’”ti? ",
  "sn42:13.21.1": "“Alañhi te, gāmaṇi, kaṅkhituṃ, alaṃ vicikicchituṃ. ",
  "sn42:13.21.2": "Kaṅkhanīye ca pana te ṭhāne vicikicchā uppannā”ti. ",
  "sn42:13.21.3": "“Evaṃ pasannohaṃ, bhante, bhagavati. Pahoti me bhagavā tathā dhammaṃ desetuṃ yathāhaṃ imaṃ kaṅkhādhammaṃ pajaheyyan”ti. ",
  "sn42:13.22.1": "“Atthi, gāmaṇi, dhammasamādhi. ",
  "sn42:13.22.2": "Tatra ce tvaṃ cittasamādhiṃ paṭilabheyyāsi. Evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.22.3": "Katamo ca, gāmaṇi, dhammasamādhi? ",
  "sn42:13.22.4": "Idha, gāmaṇi, ariyasāvako pāṇātipātaṃ pahāya pāṇātipātā paṭivirato hoti, adinnādānaṃ pahāya adinnādānā paṭivirato hoti, kāmesumicchācāraṃ pahāya kāmesumicchācārā paṭivirato hoti, musāvādaṃ pahāya musāvādā paṭivirato hoti, pisuṇaṃ vācaṃ pahāya pisuṇāya vācāya paṭivirato hoti, pharusaṃ vācaṃ pahāya pharusāya vācāya paṭivirato hoti, samphappalāpaṃ pahāya samphappalāpā paṭivirato hoti, abhijjhaṃ pahāya anabhijjhālu hoti, byāpādapadosaṃ pahāya abyāpannacitto hoti, micchādiṭṭhiṃ pahāya sammādiṭṭhiko hoti. ",
  "sn42:13.23.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.23.2": "So iti paṭisañcikkhati: ",
  "sn42:13.23.3": "‘yvāyaṃ satthā evaṃvādī evaṃdiṭṭhi: ",
  "sn42:13.23.4": "“natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā, sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti. ",
  "sn42:13.23.5": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.23.6": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.23.7": "Tassa pāmojjaṃ jāyati. ",
  "sn42:13.23.8": "Pamuditassa pīti jāyati. ",
  "sn42:13.23.9": "Pītimanassa kāyo passambhati. ",
  "sn42:13.23.10": "Passaddhakāyo sukhaṃ vedayati. ",
  "sn42:13.23.11": "Sukhino cittaṃ samādhiyati. ",
  "sn42:13.23.12": "Ayaṃ kho, gāmaṇi, dhammasamādhi. ",
  "sn42:13.23.13": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.24.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.24.2": "So iti paṭisañcikkhati: ",
  "sn42:13.24.3": "‘yvāyaṃ satthā evaṃvādī evaṃdiṭṭhi: ",
  "sn42:13.24.4": "“atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā, sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti. ",
  "sn42:13.24.5": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.24.6": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.24.7": "Tassa pāmojjaṃ jāyati. ",
  "sn42:13.24.8": "Pamuditassa pīti jāyati. ",
  "sn42:13.24.9": "Pītimanassa kāyo passambhati. ",
  "sn42:13.24.10": "Passaddhakāyo sukhaṃ vedayati. ",
  "sn42:13.24.11": "Sukhino cittaṃ samādhiyati. ",
  "sn42:13.24.12": "Ayaṃ kho, gāmaṇi, dhammasamādhi. ",
  "sn42:13.24.13": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.25.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.25.2": "So iti paṭisañcikkhati: ",
  "sn42:13.25.3": "‘yvāyaṃ satthā evaṃvādī evaṃdiṭṭhi: ",
  "sn42:13.25.4": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto na karīyati pāpaṃ. ",
  "sn42:13.25.5": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. ",
  "sn42:13.25.6": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, natthi tatonidānaṃ pāpaṃ, natthi pāpassa āgamo. ",
  "sn42:13.25.7": "Uttarañcepi gaṅgāya tīraṃ gaccheyya dadanto dāpento, yajanto yajāpento, natthi tatonidānaṃ puññaṃ, natthi puññassa āgamo. ",
  "sn42:13.25.8": "Dānena damena saṃyamena saccavajjena natthi puññaṃ, natthi puññassa āgamo”ti. ",
  "sn42:13.25.9": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.25.10": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.25.11": "Tassa pāmojjaṃ jāyati. ",
  "sn42:13.25.12": "Pamuditassa pīti jāyati. ",
  "sn42:13.25.13": "Pītimanassa kāyo passambhati. ",
  "sn42:13.25.14": "Passaddhakāyo sukhaṃ vedayati. ",
  "sn42:13.25.15": "Sukhino cittaṃ samādhiyati. ",
  "sn42:13.25.16": "Ayaṃ kho, gāmaṇi, dhammasamādhi ",
  "sn42:13.25.17": "tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.26.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.26.2": "So iti paṭisañcikkhati: ",
  "sn42:13.26.3": "‘yvāyaṃ satthā evaṃvādī evaṃdiṭṭhi: ",
  "sn42:13.26.4": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto karīyati pāpaṃ. ",
  "sn42:13.26.5": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, atthi tatonidānaṃ pāpaṃ, atthi pāpassa āgamo. ",
  "sn42:13.26.6": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, atthi tatonidānaṃ pāpaṃ, atthi pāpassa āgamo. ",
  "sn42:13.26.7": "Uttarañcepi gaṅgāya tīraṃ gaccheyya dadanto dāpento, yajanto yajāpento, atthi tatonidānaṃ puññaṃ, atthi puññassa āgamo. ",
  "sn42:13.26.8": "Dānena damena saṃyamena saccavajjena atthi puññaṃ atthi puññassa āgamo”ti. ",
  "sn42:13.26.9": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.26.10": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.26.11": "Tassa pāmojjaṃ jāyati. ",
  "sn42:13.26.12": "Pamuditassa pīti jāyati. ",
  "sn42:13.26.13": "Pītimanassa kāyo passambhati. ",
  "sn42:13.26.14": "Passaddhakāyo sukhaṃ vedayati. ",
  "sn42:13.26.15": "Sukhino cittaṃ samādhiyati. ",
  "sn42:13.26.16": "Ayaṃ kho, gāmaṇi, dhammasamādhi. ",
  "sn42:13.26.17": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.27.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato karuṇāsahagatena cetasā ekaṃ disaṃ pharitvā viharati …pe… ",
  "sn42:13.27.2": "muditāsahagatena cetasā ekaṃ disaṃ pharitvā viharati …pe…. ",
  "sn42:13.28.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.28.2": "So iti paṭisañcikkhati: ",
  "sn42:13.28.3": "‘yvāyaṃ satthā evaṃvādī evaṃdiṭṭhi: ",
  "sn42:13.28.4": "“natthi dinnaṃ, natthi yiṭṭhaṃ, natthi hutaṃ natthi sukatadukkaṭānaṃ kammānaṃ phalaṃ vipāko, natthi ayaṃ loko natthi paro loko, natthi mātā natthi pitā natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti. ",
  "sn42:13.28.5": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.28.6": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.28.7": "Tassa pāmojjaṃ jāyati. ",
  "sn42:13.28.8": "Pamuditassa pīti jāyati. ",
  "sn42:13.28.9": "Pītimanassa kāyo passambhati. ",
  "sn42:13.28.10": "Passaddhakāyo sukhaṃ vedayati. ",
  "sn42:13.28.11": "Sukhino cittaṃ samādhiyati. ",
  "sn42:13.28.12": "Ayaṃ kho, gāmaṇi, dhammasamādhi. ",
  "sn42:13.28.13": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.29.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.29.2": "So iti paṭisañcikkhati: ",
  "sn42:13.29.3": "‘yvāyaṃ satthā evaṃvādī evaṃdiṭṭhi: ",
  "sn42:13.29.4": "“atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko atthi paro loko, atthi mātā atthi pitā atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti. ",
  "sn42:13.29.5": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.29.6": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.29.7": "Tassa pāmojjaṃ jāyati. ",
  "sn42:13.29.8": "Pamuditassa pīti jāyati. ",
  "sn42:13.29.9": "Pītimanassa kāyo passambhati. ",
  "sn42:13.29.10": "Passaddhakāyo sukhaṃ vedayati. ",
  "sn42:13.29.11": "Sukhino cittaṃ samādhiyati. ",
  "sn42:13.29.12": "Ayaṃ kho, gāmaṇi, dhammasamādhi. ",
  "sn42:13.29.13": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.30.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.30.2": "So iti paṭisañcikkhati: ",
  "sn42:13.30.3": "‘yvāyaṃ satthā evaṃvādī evaṃdiṭṭhi: ",
  "sn42:13.30.4": "“karoto kārayato, chedato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto na karīyati pāpaṃ. ",
  "sn42:13.30.5": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. ",
  "sn42:13.30.6": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, natthi tatonidānaṃ pāpaṃ, natthi pāpassa āgamo. ",
  "sn42:13.30.7": "Uttarañcepi gaṅgāya tīraṃ gaccheyya dadanto dāpento, yajanto yajāpento, natthi tatonidānaṃ puññaṃ, natthi puññassa āgamo. ",
  "sn42:13.30.8": "Dānena damena saṃyamena saccavajjena natthi puññaṃ, natthi puññassa āgamo”ti. ",
  "sn42:13.30.9": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.30.10": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.30.11": "Tassa pāmojjaṃ jāyati. ",
  "sn42:13.30.12": "Pamuditassa pīti jāyati. ",
  "sn42:13.30.13": "Pītimanassa kāyo passambhati. ",
  "sn42:13.30.14": "Passaddhakāyo sukhaṃ vedayati. ",
  "sn42:13.30.15": "Sukhino cittaṃ samādhiyati. ",
  "sn42:13.30.16": "Ayaṃ kho, gāmaṇi, dhammasamādhi. ",
  "sn42:13.30.17": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsi. ",
  "sn42:13.31.1": "Sa kho so, gāmaṇi, ariyasāvako evaṃ vigatābhijjho vigatabyāpādo asammūḷho sampajāno paṭissato upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati. ",
  "sn42:13.31.2": "So iti paṭisañcikkhati: ",
  "sn42:13.31.3": "‘yvāyaṃ satthā evaṃvādī evaṃdiṭṭhi: ",
  "sn42:13.31.4": "“karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto karīyati pāpaṃ. ",
  "sn42:13.31.5": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, atthi tatonidānaṃ pāpaṃ, atthi pāpassa āgamo. ",
  "sn42:13.31.6": "Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, atthi tatonidānaṃ pāpaṃ, atthi pāpassa āgamo. ",
  "sn42:13.31.7": "Uttarañcepi gaṅgāya tīraṃ gaccheyya dadanto dāpento, yajanto yajāpento, atthi tatonidānaṃ puññaṃ, atthi puññassa āgamo. ",
  "sn42:13.31.8": "Dānena damena saṃyamena saccavajjena atthi puññaṃ, atthi puññassa āgamo”ti. ",
  "sn42:13.31.9": "Sace tassa bhoto satthuno saccaṃ vacanaṃ, apaṇṇakatāya mayhaṃ, yvāhaṃ na kiñci byābādhemi tasaṃ vā thāvaraṃ vā? ",
  "sn42:13.31.10": "Ubhayamettha kaṭaggāho, yaṃ camhi kāyena saṃvuto vācāya saṃvuto manasā saṃvuto, yañca kāyassa bhedā paraṃ maraṇā sugatiṃ saggaṃ lokaṃ upapajjissāmī’ti. ",
  "sn42:13.31.11": "Tassa pāmojjaṃ jāyati. ",
  "sn42:13.31.12": "Pamuditassa pīti jāyati. ",
  "sn42:13.31.13": "Pītimanassa kāyo passambhati. ",
  "sn42:13.31.14": "Passaddhakāyo sukhaṃ vedayati. ",
  "sn42:13.31.15": "Sukhino cittaṃ samādhiyati. ",
  "sn42:13.31.16": "Ayaṃ kho, gāmaṇi, dhammasamādhi. ",
  "sn42:13.31.17": "Tatra ce tvaṃ cittasamādhiṃ paṭilabheyyāsi, evaṃ tvaṃ imaṃ kaṅkhādhammaṃ pajaheyyāsī”ti. ",
  "sn42:13.32.1": "Evaṃ vutte, pāṭaliyo gāmaṇi bhagavantaṃ etadavoca: ",
  "sn42:13.32.2": "“abhikkantaṃ, bhante, abhikkantaṃ, bhante …pe… ",
  "sn42:13.32.3": "ajjatagge pāṇupetaṃ saraṇaṃ gatan”ti. ",
  "sn42:13.32.4": "Terasamaṃ. ",
  "sn42:13.32.5": "Gāmaṇivaggo paṭhamo. ",
  "sn42:13.33.1": "Caṇḍo puṭo yodhājīvo, ",
  "sn42:13.33.2": "Hatthasso asibandhako; ",
  "sn42:13.33.3": "Desanā saṅkhakulaṃ maṇicūḷaṃ, ",
  "sn42:13.33.4": "Bhadrarāsiyapāṭalīti. ",
  "sn42:13.33.5": "Gāmaṇisaṃyuttaṃ samattaṃ. "
}