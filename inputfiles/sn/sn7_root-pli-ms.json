{
  "sn7:1.0.1": "Saṃyutta Nikāya 7 ",
  "sn7:1.0.2": "1. Arahantavagga ",
  "sn7:1.0.3": "1. Dhanañjānīsutta ",
  "sn7:1.1.1": "Evaṃ me sutaṃ—",
  "sn7:1.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn7:1.1.3": "Tena kho pana samayena aññatarassa bhāradvājagottassa brāhmaṇassa dhanañjānī nāma brāhmaṇī abhippasannā hoti buddhe ca dhamme ca saṅghe ca. ",
  "sn7:1.1.4": "Atha kho dhanañjānī brāhmaṇī bhāradvājagottassa brāhmaṇassa bhattaṃ upasaṃharantī upakkhalitvā tikkhattuṃ udānaṃ udānesi: ",
  "sn7:1.2.1": "“Namo tassa bhagavato arahato sammāsambuddhassa. ",
  "sn7:1.3.1": "Namo tassa bhagavato arahato sammāsambuddhassa. ",
  "sn7:1.4.1": "Namo tassa bhagavato arahato sammāsambuddhassā”ti. ",
  "sn7:1.5.1": "Evaṃ vutte, bhāradvājagotto brāhmaṇo dhanañjāniṃ brāhmaṇiṃ etadavoca: ",
  "sn7:1.5.2": "“evamevaṃ panāyaṃ vasalī yasmiṃ vā tasmiṃ vā tassa muṇḍakassa samaṇassa vaṇṇaṃ bhāsati. ",
  "sn7:1.5.3": "Idāni tyāhaṃ, vasali, tassa satthuno vādaṃ āropessāmī”ti. ",
  "sn7:1.5.4": "“Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṃ āropeyya arahato sammāsambuddhassa. ",
  "sn7:1.5.5": "Api ca tvaṃ, brāhmaṇa, gaccha, gantvā vijānissasī”ti. ",
  "sn7:1.6.1": "Atha kho bhāradvājagotto brāhmaṇo kupito anattamano yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:1.6.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "sn7:1.6.3": "Ekamantaṃ nisinno kho bhāradvājagotto brāhmaṇo bhagavantaṃ gāthāya ajjhabhāsi: ",
  "sn7:1.7.1": "“Kiṃsu chetvā sukhaṃ seti, ",
  "sn7:1.7.2": "kiṃsu chetvā na socati; ",
  "sn7:1.7.3": "Kissassu ekadhammassa, ",
  "sn7:1.7.4": "vadhaṃ rocesi gotamā”ti. ",
  "sn7:1.8.1": "“Kodhaṃ chetvā sukhaṃ seti, ",
  "sn7:1.8.2": "kodhaṃ chetvā na socati; ",
  "sn7:1.8.3": "Kodhassa visamūlassa, ",
  "sn7:1.8.4": "madhuraggassa brāhmaṇa; ",
  "sn7:1.8.5": "Vadhaṃ ariyā pasaṃsanti, ",
  "sn7:1.8.6": "tañhi chetvā na socatī”ti. ",
  "sn7:1.9.1": "Evaṃ vutte, bhāradvājagotto brāhmaṇo bhagavantaṃ etadavoca: ",
  "sn7:1.9.2": "“abhikkantaṃ, bho gotama, abhikkantaṃ, bho gotama. ",
  "sn7:1.9.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. ",
  "sn7:1.9.4": "Esāhaṃ, bhante, bhagavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "sn7:1.9.5": "Labheyyāhaṃ bhoto gotamassa santike pabbajjaṃ, labheyyaṃ upasampadan”ti. ",
  "sn7:1.10.1": "Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. ",
  "sn7:1.10.2": "Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn7:1.10.3": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn7:1.10.4": "Aññataro ca panāyasmā bhāradvājo arahataṃ ahosīti. ",
  "sn7:2.0.1": "Saṃyutta Nikāya 7 ",
  "sn7:2.0.2": "1. Arahantavagga ",
  "sn7:2.0.3": "2. Akkosasutta ",
  "sn7:2.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn7:2.1.2": "Assosi kho akkosakabhāradvājo brāhmaṇo: ",
  "sn7:2.2.1": "“bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati. Evaṃ vutte, bhagavā akkosakabhāradvājaṃ brāhmaṇaṃ etadavoca: ",
  "sn7:2.2.2": "“Taṃ kiṃ maññasi, brāhmaṇa, ",
  "sn7:2.2.3": "api nu kho te āgacchanti mittāmaccā ñātisālohitā atithiyo”ti? ",
  "sn7:2.2.4": "“Appekadā me, bho gotama, āgacchanti mittāmaccā ñātisālohitā atithiyo”ti. ",
  "sn7:2.2.5": "“Taṃ kiṃ maññasi, brāhmaṇa, api nu tesaṃ anuppadesi khādanīyaṃ vā bhojanīyaṃ vā sāyanīyaṃ vā”ti? ",
  "sn7:2.2.6": "“Appekadā nesāhaṃ, bho gotama, anuppademi khādanīyaṃ vā bhojanīyaṃ vā sāyanīyaṃ vā”ti. ",
  "sn7:2.2.7": "“Sace kho pana te, brāhmaṇa, nappaṭiggaṇhanti, kassa taṃ hotī”ti? ",
  "sn7:2.2.8": "“Sace te, bho gotama, nappaṭiggaṇhanti, amhākameva taṃ hotī”ti. ",
  "sn7:2.2.9": "“Evameva kho, brāhmaṇa, yaṃ tvaṃ amhe anakkosante akkosasi, arosente rosesi, abhaṇḍante bhaṇḍasi, taṃ te mayaṃ nappaṭiggaṇhāma. ",
  "sn7:2.2.10": "Tavevetaṃ, brāhmaṇa, hoti; ",
  "sn7:2.2.11": "tavevetaṃ, brāhmaṇa, hoti. ",
  "sn7:2.3.1": "Yo kho, brāhmaṇa, akkosantaṃ paccakkosati, rosentaṃ paṭiroseti, bhaṇḍantaṃ paṭibhaṇḍati, ayaṃ vuccati, brāhmaṇa, sambhuñjati vītiharatīti. ",
  "sn7:2.3.2": "Te mayaṃ tayā neva sambhuñjāma na vītiharāma. ",
  "sn7:2.3.3": "Tavevetaṃ, brāhmaṇa, hoti; ",
  "sn7:2.3.4": "tavevetaṃ, brāhmaṇa, hotī”ti. ",
  "sn7:2.3.5": "“Bhavantaṃ kho gotamaṃ sarājikā parisā evaṃ jānāti: ",
  "sn7:2.3.6": "‘arahaṃ samaṇo gotamo’ti. ",
  "sn7:2.3.7": "Atha ca pana bhavaṃ gotamo kujjhatī”ti. ",
  "sn7:2.4.1": "“Akkodhassa kuto kodho, ",
  "sn7:2.4.2": "dantassa samajīvino; ",
  "sn7:2.4.3": "Sammadaññā vimuttassa, ",
  "sn7:2.4.4": "upasantassa tādino. ",
  "sn7:2.5.1": "Tasseva tena pāpiyo, ",
  "sn7:2.5.2": "yo kuddhaṃ paṭikujjhati; ",
  "sn7:2.5.3": "Kuddhaṃ appaṭikujjhanto, ",
  "sn7:2.5.4": "saṅgāmaṃ jeti dujjayaṃ. ",
  "sn7:2.6.1": "Ubhinnamatthaṃ carati, ",
  "sn7:2.6.2": "attano ca parassa ca; ",
  "sn7:2.6.3": "Paraṃ saṅkupitaṃ ñatvā, ",
  "sn7:2.6.4": "yo sato upasammati. ",
  "sn7:2.7.1": "Ubhinnaṃ tikicchantānaṃ, ",
  "sn7:2.7.2": "attano ca parassa ca; ",
  "sn7:2.7.3": "Janā maññanti bāloti, ",
  "sn7:2.7.4": "ye dhammassa akovidā”ti. ",
  "sn7:2.8.1": "Evaṃ vutte, akkosakabhāradvājo brāhmaṇo bhagavantaṃ etadavoca: ",
  "sn7:2.8.2": "“abhikkantaṃ, bho gotama …pe… ",
  "sn7:2.8.3": "esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "sn7:2.8.4": "Labheyyāhaṃ, bhante, bhoto gotamassa santike pabbajjaṃ, labheyyaṃ upasampadan”ti. ",
  "sn7:2.9.1": "Alattha kho akkosakabhāradvājo brāhmaṇo bhagavato santike pabbajjaṃ, alattha upasampadaṃ. ",
  "sn7:2.9.2": "Acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn7:2.9.3": "“Khīṇā jāti, vusitaṃ brahmacariyaṃ, kataṃ karaṇīyaṃ nāparaṃ itthattāyā”ti abbhaññāsi. ",
  "sn7:2.9.4": "Aññataro ca panāyasmā bhāradvājo arahataṃ ahosīti. ",
  "sn7:3.0.1": "Saṃyutta Nikāya 7 ",
  "sn7:3.0.2": "1. Arahantavagga ",
  "sn7:3.0.3": "3. Asurindakasutta ",
  "sn7:3.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn7:3.1.2": "Assosi kho asurindakabhāradvājo brāhmaṇo: ",
  "sn7:3.1.3": "“bhāradvājagotto brāhmaṇo kira samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati. ",
  "sn7:3.1.4": "Evaṃ vutte, bhagavā tuṇhī ahosi. ",
  "sn7:3.1.5": "Atha kho asurindakabhāradvājo brāhmaṇo bhagavantaṃ etadavoca: ",
  "sn7:3.1.6": "“jitosi, samaṇa, jitosi, samaṇā”ti. ",
  "sn7:3.2.1": "“Jayaṃ ve maññati bālo, ",
  "sn7:3.2.2": "vācāya pharusaṃ bhaṇaṃ; ",
  "sn7:3.2.3": "Jayañcevassa taṃ hoti, ",
  "sn7:3.2.4": "yā titikkhā vijānato. ",
  "sn7:3.3.1": "Tasseva tena pāpiyo, ",
  "sn7:3.3.2": "yo kuddhaṃ paṭikujjhati; ",
  "sn7:3.3.3": "Kuddhaṃ appaṭikujjhanto, ",
  "sn7:3.3.4": "saṅgāmaṃ jeti dujjayaṃ. ",
  "sn7:3.4.1": "Ubhinnamatthaṃ carati, ",
  "sn7:3.4.2": "attano ca parassa ca; ",
  "sn7:3.4.3": "Paraṃ saṅkupitaṃ ñatvā, ",
  "sn7:3.4.4": "yo sato upasammati. ",
  "sn7:3.5.1": "Ubhinnaṃ tikicchantānaṃ, ",
  "sn7:3.5.2": "attano ca parassa ca; ",
  "sn7:3.5.3": "Janā maññanti bāloti, ",
  "sn7:3.5.4": "ye dhammassa akovidā”ti. ",
  "sn7:3.6.1": "Evaṃ vutte, asurindakabhāradvājo brāhmaṇo bhagavantaṃ etadavoca: ",
  "sn7:3.6.2": "“abhikkantaṃ, bho gotama …pe… ",
  "sn7:3.6.3": "abbhaññāsi. ",
  "sn7:3.6.4": "Aññataro ca panāyasmā bhāradvājo arahataṃ ahosīti. ",
  "sn7:4.0.1": "Saṃyutta Nikāya 7 ",
  "sn7:4.0.2": "1. Arahantavagga ",
  "sn7:4.0.3": "4. Bilaṅgikasutta ",
  "sn7:4.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn7:4.1.2": "Assosi kho bilaṅgikabhāradvājo brāhmaṇo: ",
  "sn7:4.1.3": "“bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. ",
  "sn7:4.1.4": "Atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṃ bhāradvājaṃ brāhmaṇaṃ gāthāya ajjhabhāsi: ",
  "sn7:4.2.1": "“Yo appaduṭṭhassa narassa dussati, ",
  "sn7:4.2.2": "Suddhassa posassa anaṅgaṇassa; ",
  "sn7:4.2.3": "Tameva bālaṃ pacceti pāpaṃ, ",
  "sn7:4.2.4": "Sukhumo rajo paṭivātaṃva khitto”ti. ",
  "sn7:4.3.1": "Evaṃ vutte, bilaṅgikabhāradvājo brāhmaṇo bhagavantaṃ etadavoca: ",
  "sn7:4.3.2": "“abhikkantaṃ, bho gotama …pe… ",
  "sn7:4.3.3": "abbhaññāsi. ",
  "sn7:4.3.4": "Aññataro ca panāyasmā bhāradvājo arahataṃ ahosīti. ",
  "sn7:5.0.1": "Saṃyutta Nikāya 7 ",
  "sn7:5.0.2": "1. Arahantavagga ",
  "sn7:5.0.3": "5. Ahiṃsakasutta ",
  "sn7:5.1.1": "Sāvatthinidānaṃ. ",
  "sn7:5.1.2": "Atha kho ahiṃsakabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:5.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ahiṃsakabhāradvājo brāhmaṇo bhagavantaṃ etadavoca: ",
  "sn7:5.1.4": "“ahiṃsakāhaṃ, bho gotama, ahiṃsakāhaṃ, bho gotamā”ti. ",
  "sn7:5.2.1": "“Yathā nāmaṃ tathā cassa, ",
  "sn7:5.2.2": "siyā kho tvaṃ ahiṃsako; ",
  "sn7:5.2.3": "Yo ca kāyena vācāya, ",
  "sn7:5.2.4": "manasā ca na hiṃsati; ",
  "sn7:5.2.5": "Sa ve ahiṃsako hoti, ",
  "sn7:5.2.6": "yo paraṃ na vihiṃsatī”ti. ",
  "sn7:5.3.1": "Evaṃ vutte, ahiṃsakabhāradvājo brāhmaṇo bhagavantaṃ etadavoca: ",
  "sn7:5.3.2": "“abhikkantaṃ, bho gotama …pe… ",
  "sn7:5.3.3": "abbhaññāsi. ",
  "sn7:5.3.4": "Aññataro ca panāyasmā ahiṃsakabhāradvājo arahataṃ ahosīti. ",
  "sn7:6.0.1": "Saṃyutta Nikāya 7 ",
  "sn7:6.0.2": "1. Arahantavagga ",
  "sn7:6.0.3": "6. Jaṭāsutta ",
  "sn7:6.1.1": "Sāvatthinidānaṃ. ",
  "sn7:6.1.2": "Atha kho jaṭābhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:6.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "sn7:6.1.4": "Ekamantaṃ nisinno kho jaṭābhāradvājo brāhmaṇo bhagavantaṃ gāthāya ajjhabhāsi: ",
  "sn7:6.2.1": "“Antojaṭā bahijaṭā, ",
  "sn7:6.2.2": "Jaṭāya jaṭitā pajā; ",
  "sn7:6.2.3": "Taṃ taṃ gotama pucchāmi, ",
  "sn7:6.2.4": "Ko imaṃ vijaṭaye jaṭan”ti. ",
  "sn7:6.3.1": "“Sīle patiṭṭhāya naro sapañño, ",
  "sn7:6.3.2": "Cittaṃ paññañca bhāvayaṃ; ",
  "sn7:6.3.3": "Ātāpī nipako bhikkhu, ",
  "sn7:6.3.4": "So imaṃ vijaṭaye jaṭaṃ. ",
  "sn7:6.4.1": "Yesaṃ rāgo ca doso ca, ",
  "sn7:6.4.2": "avijjā ca virājitā; ",
  "sn7:6.4.3": "Khīṇāsavā arahanto, ",
  "sn7:6.4.4": "tesaṃ vijaṭitā jaṭā. ",
  "sn7:6.5.1": "Yattha nāmañca rūpañca, ",
  "sn7:6.5.2": "asesaṃ uparujjhati; ",
  "sn7:6.5.3": "Paṭighaṃ rūpasaññā ca, ",
  "sn7:6.5.4": "etthesā chijjate jaṭā”ti. ",
  "sn7:6.6.1": "Evaṃ vutte, jaṭābhāradvājo bhagavantaṃ etadavoca: ",
  "sn7:6.6.2": "“abhikkantaṃ, bho gotama …pe… ",
  "sn7:6.6.3": "aññataro ca panāyasmā bhāradvājo arahataṃ ahosī”ti. ",
  "sn7:7.0.1": "Saṃyutta Nikāya 7 ",
  "sn7:7.0.2": "1. Arahantavagga ",
  "sn7:7.0.3": "7. Suddhikasutta ",
  "sn7:7.1.1": "Sāvatthinidānaṃ. ",
  "sn7:7.1.2": "Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:7.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "sn7:7.1.4": "Ekamantaṃ nisinno kho suddhikabhāradvājo brāhmaṇo bhagavato santike imaṃ gāthaṃ ajjhabhāsi: ",
  "sn7:7.2.1": "“Na brāhmaṇo sujjhati koci, ",
  "sn7:7.2.2": "Loke sīlavāpi tapokaraṃ; ",
  "sn7:7.2.3": "Vijjācaraṇasampanno, ",
  "sn7:7.2.4": "So sujjhati na aññā itarā pajā”ti. ",
  "sn7:7.3.1": "“Bahumpi palapaṃ jappaṃ, ",
  "sn7:7.3.2": "na jaccā hoti brāhmaṇo; ",
  "sn7:7.3.3": "Antokasambu saṅkiliṭṭho, ",
  "sn7:7.3.4": "kuhanaṃ upanissito. ",
  "sn7:7.4.1": "Khattiyo brāhmaṇo vesso, ",
  "sn7:7.4.2": "Suddo caṇḍālapukkuso; ",
  "sn7:7.4.3": "Āraddhavīriyo pahitatto, ",
  "sn7:7.4.4": "Niccaṃ daḷhaparakkamo; ",
  "sn7:7.4.5": "Pappoti paramaṃ suddhiṃ, ",
  "sn7:7.4.6": "Evaṃ jānāhi brāhmaṇā”ti. ",
  "sn7:7.5.1": "Evaṃ vutte, suddhikabhāradvājo brāhmaṇo bhagavantaṃ etadavoca: ",
  "sn7:7.5.2": "“abhikkantaṃ, bho gotama …pe… ",
  "sn7:7.5.3": "aññataro ca panāyasmā bhāradvājo arahataṃ ahosīti. ",
  "sn7:8.0.1": "Saṃyutta Nikāya 7 ",
  "sn7:8.0.2": "1. Arahantavagga ",
  "sn7:8.0.3": "8. Aggikasutta ",
  "sn7:8.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn7:8.1.2": "Tena kho pana samayena aggikabhāradvājassa brāhmaṇassa sappinā pāyaso sannihito hoti: ",
  "sn7:8.1.3": "“aggiṃ juhissāmi, aggihuttaṃ paricarissāmī”ti. ",
  "sn7:8.2.1": "Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. ",
  "sn7:8.2.2": "Rājagahe sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami; upasaṅkamitvā ekamantaṃ aṭṭhāsi. ",
  "sn7:8.2.3": "Addasā kho aggikabhāradvājo brāhmaṇo bhagavantaṃ piṇḍāya ṭhitaṃ. ",
  "sn7:8.2.4": "Disvāna bhagavantaṃ gāthāya ajjhabhāsi: ",
  "sn7:8.3.1": "“Tīhi vijjāhi sampanno, ",
  "sn7:8.3.2": "jātimā sutavā bahū; ",
  "sn7:8.3.3": "Vijjācaraṇasampanno, ",
  "sn7:8.3.4": "somaṃ bhuñjeyya pāyasan”ti. ",
  "sn7:8.4.1": "“Bahumpi palapaṃ jappaṃ, ",
  "sn7:8.4.2": "na jaccā hoti brāhmaṇo; ",
  "sn7:8.4.3": "Antokasambu saṅkiliṭṭho, ",
  "sn7:8.4.4": "kuhanāparivārito. ",
  "sn7:8.5.1": "Pubbenivāsaṃ yo vedī, ",
  "sn7:8.5.2": "saggāpāyañca passati; ",
  "sn7:8.5.3": "Atho jātikkhayaṃ patto, ",
  "sn7:8.5.4": "abhiññāvosito muni. ",
  "sn7:8.6.1": "Etāhi tīhi vijjāhi, ",
  "sn7:8.6.2": "tevijjo hoti brāhmaṇo; ",
  "sn7:8.6.3": "Vijjācaraṇasampanno, ",
  "sn7:8.6.4": "somaṃ bhuñjeyya pāyasan”ti. ",
  "sn7:8.7.1": "“Bhuñjatu bhavaṃ gotamo. ",
  "sn7:8.7.2": "Brāhmaṇo bhavan”ti. ",
  "sn7:8.8.1": "“Gāthābhigītaṃ me abhojaneyyaṃ, ",
  "sn7:8.8.2": "Sampassataṃ brāhmaṇa nesa dhammo; ",
  "sn7:8.8.3": "Gāthābhigītaṃ panudanti buddhā, ",
  "sn7:8.8.4": "Dhamme sati brāhmaṇa vuttiresā. ",
  "sn7:8.9.1": "Aññena ca kevalinaṃ mahesiṃ, ",
  "sn7:8.9.2": "Khīṇāsavaṃ kukkuccavūpasantaṃ; ",
  "sn7:8.9.3": "Annena pānena upaṭṭhahassu, ",
  "sn7:8.9.4": "Khettañhi taṃ puññapekkhassa hotī”ti. ",
  "sn7:8.10.1": "Evaṃ vutte, aggikabhāradvājo brāhmaṇo bhagavantaṃ etadavoca: ",
  "sn7:8.10.2": "“abhikkantaṃ, bho gotama …pe… ",
  "sn7:8.10.3": "aññataro ca panāyasmā aggikabhāradvājo arahataṃ ahosīti. ",
  "sn7:9.0.1": "Saṃyutta Nikāya 7 ",
  "sn7:9.0.2": "1. Arahantavagga ",
  "sn7:9.0.3": "9. Sundarikasutta ",
  "sn7:9.1.1": "Ekaṃ samayaṃ bhagavā kosalesu viharati sundarikāya nadiyā tīre. ",
  "sn7:9.1.2": "Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. ",
  "sn7:9.1.3": "Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi: ",
  "sn7:9.1.4": "“ko nu kho imaṃ habyasesaṃ bhuñjeyyā”ti? ",
  "sn7:9.1.5": "Addasā kho sundarikabhāradvājo brāhmaṇo bhagavantaṃ aññatarasmiṃ rukkhamūle sasīsaṃ pārutaṃ nisinnaṃ. ",
  "sn7:9.1.6": "Disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. ",
  "sn7:9.1.7": "Atha kho bhagavā sundarikabhāradvājassa brāhmaṇassa padasaddena sīsaṃ vivari. ",
  "sn7:9.1.8": "Atha kho sundarikabhāradvājo brāhmaṇo “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. ",
  "sn7:9.1.9": "Atha kho sundarikabhāradvājassa brāhmaṇassa etadahosi: ",
  "sn7:9.1.10": "“muṇḍāpi hi idhekacce brāhmaṇā bhavanti; ",
  "sn7:9.1.11": "yannūnāhaṃ taṃ upasaṅkamitvā jātiṃ puccheyyan”ti. ",
  "sn7:9.2.1": "Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca: ",
  "sn7:9.2.2": "“kiṃjacco bhavan”ti? ",
  "sn7:9.3.1": "“Mā jātiṃ puccha caraṇañca puccha, ",
  "sn7:9.3.2": "Kaṭṭhā have jāyati jātavedo; ",
  "sn7:9.3.3": "Nīcākulīnopi muni dhitimā, ",
  "sn7:9.3.4": "Ājānīyo hoti hirīnisedho. ",
  "sn7:9.4.1": "Saccena danto damasā upeto, ",
  "sn7:9.4.2": "Vedantagū vusitabrahmacariyo; ",
  "sn7:9.4.3": "Yaññopanīto tamupavhayetha, ",
  "sn7:9.4.4": "Kālena so juhati dakkhiṇeyye”ti. ",
  "sn7:9.5.1": "“Addhā suyiṭṭhaṃ suhutaṃ mama yidaṃ, ",
  "sn7:9.5.2": "Yaṃ tādisaṃ vedagumaddasāmi; ",
  "sn7:9.5.3": "Tumhādisānañhi adassanena, ",
  "sn7:9.5.4": "Añño jano bhuñjati habyasesan”ti. ",
  "sn7:9.6.1": "“Bhuñjatu bhavaṃ gotamo. ",
  "sn7:9.6.2": "Brāhmaṇo bhavan”ti. ",
  "sn7:9.7.1": "“Gāthābhigītaṃ me abhojaneyyaṃ, ",
  "sn7:9.7.2": "Sampassataṃ brāhmaṇa nesa dhammo; ",
  "sn7:9.7.3": "Gāthābhigītaṃ panudanti buddhā, ",
  "sn7:9.7.4": "Dhamme sati brāhmaṇa vuttiresā. ",
  "sn7:9.8.1": "Aññena ca kevalinaṃ mahesiṃ, ",
  "sn7:9.8.2": "Khīṇāsavaṃ kukkuccavūpasantaṃ; ",
  "sn7:9.8.3": "Annena pānena upaṭṭhahassu, ",
  "sn7:9.8.4": "Khettañhi taṃ puññapekkhassa hotī”ti. ",
  "sn7:9.9.1": "“Atha kassa cāhaṃ, bho gotama, imaṃ habyasesaṃ dammī”ti? ",
  "sn7:9.9.2": "“Na khvāhaṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṃ gaccheyya aññatra, brāhmaṇa, tathāgatassa vā tathāgatasāvakassa vā. ",
  "sn7:9.9.3": "Tena hi tvaṃ, brāhmaṇa, taṃ habyasesaṃ appaharite vā chaḍḍehi appāṇake vā udake opilāpehī”ti. ",
  "sn7:9.10.1": "Atha kho sundarikabhāradvājo brāhmaṇo taṃ habyasesaṃ appāṇake udake opilāpesi. ",
  "sn7:9.10.2": "Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. ",
  "sn7:9.10.3": "Seyyathāpi nāma phālo divasaṃsantatto udake pakkhitto cicciṭāyati ciṭiciṭāyati sandhūpāyati sampadhūpāyati; ",
  "sn7:9.10.4": "evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. ",
  "sn7:9.11.1": "Atha kho sundarikabhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā ekamantaṃ aṭṭhāsi. ",
  "sn7:9.11.2": "Ekamantaṃ ṭhitaṃ kho sundarikabhāradvājaṃ brāhmaṇaṃ bhagavā gāthāhi ajjhabhāsi: ",
  "sn7:9.12.1": "“Mā brāhmaṇa dāru samādahāno, ",
  "sn7:9.12.2": "Suddhiṃ amaññi bahiddhā hi etaṃ; ",
  "sn7:9.12.3": "Na hi tena suddhiṃ kusalā vadanti, ",
  "sn7:9.12.4": "Yo bāhirena parisuddhimicche. ",
  "sn7:9.13.1": "Hitvā ahaṃ brāhmaṇa dārudāhaṃ, ",
  "sn7:9.13.2": "Ajjhattamevujjalayāmi jotiṃ; ",
  "sn7:9.13.3": "Niccagginī niccasamāhitatto, ",
  "sn7:9.13.4": "Arahaṃ ahaṃ brahmacariyaṃ carāmi. ",
  "sn7:9.13.5": "Māno hi te brāhmaṇa khāribhāro, ",
  "sn7:9.13.6": "Kodho dhumo bhasmani mosavajjaṃ; ",
  "sn7:9.13.7": "Jivhā sujā hadayaṃ jotiṭhānaṃ, ",
  "sn7:9.13.8": "Attā sudanto purisassa joti. ",
  "sn7:9.15.1": "Dhammo rahado brāhmaṇa sīlatittho, ",
  "sn7:9.15.2": "Anāvilo sabbhi sataṃ pasattho; ",
  "sn7:9.15.3": "Yattha have vedaguno sinātā, ",
  "sn7:9.15.4": "Anallagattāva taranti pāraṃ. ",
  "sn7:9.16.1": "Saccaṃ dhammo saṃyamo brahmacariyaṃ, ",
  "sn7:9.16.2": "Majjhe sitā brāhmaṇa brahmapatti; ",
  "sn7:9.16.3": "Sa tujjubhūtesu namo karohi, ",
  "sn7:9.16.4": "Tamahaṃ naraṃ dhammasārīti brūmī”ti. ",
  "sn7:9.17.1": "Evaṃ vutte, sundarikabhāradvājo brāhmaṇo bhagavantaṃ etadavoca: ",
  "sn7:9.17.2": "“abhikkantaṃ, bho gotama …pe… ",
  "sn7:9.17.3": "aññataro ca panāyasmā bhāradvājo arahataṃ ahosīti. ",
  "sn7:10.0.1": "Saṃyutta Nikāya 7 ",
  "sn7:10.0.2": "1. Arahantavagga ",
  "sn7:10.0.3": "10. Bahudhītarasutta ",
  "sn7:10.1.1": "Ekaṃ samayaṃ bhagavā kosalesu viharati aññatarasmiṃ vanasaṇḍe. ",
  "sn7:10.1.2": "Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. ",
  "sn7:10.1.3": "Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn7:10.1.4": "Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi: ",
  "sn7:10.2.1": "“Na hi nūnimassa samaṇassa, ",
  "sn7:10.2.2": "Balībaddā catuddasa; ",
  "sn7:10.2.3": "Ajjasaṭṭhiṃ na dissanti, ",
  "sn7:10.2.4": "Tenāyaṃ samaṇo sukhī. ",
  "sn7:10.3.1": "Na hi nūnimassa samaṇassa, ",
  "sn7:10.3.2": "Tilākhettasmi pāpakā; ",
  "sn7:10.3.3": "Ekapaṇṇā dupaṇṇā ca, ",
  "sn7:10.3.4": "Tenāyaṃ samaṇo sukhī. ",
  "sn7:10.4.1": "Na hi nūnimassa samaṇassa, ",
  "sn7:10.4.2": "Tucchakoṭṭhasmi mūsikā; ",
  "sn7:10.4.3": "Ussoḷhikāya naccanti, ",
  "sn7:10.4.4": "Tenāyaṃ samaṇo sukhī. ",
  "sn7:10.5.1": "Na hi nūnimassa samaṇassa, ",
  "sn7:10.5.2": "Santhāro sattamāsiko; ",
  "sn7:10.5.3": "Uppāṭakehi sañchanno, ",
  "sn7:10.5.4": "Tenāyaṃ samaṇo sukhī. ",
  "sn7:10.6.1": "Na hi nūnimassa samaṇassa, ",
  "sn7:10.6.2": "Vidhavā satta dhītaro; ",
  "sn7:10.6.3": "Ekaputtā duputtā ca, ",
  "sn7:10.6.4": "Tenāyaṃ samaṇo sukhī. ",
  "sn7:10.7.1": "Na hi nūnimassa samaṇassa, ",
  "sn7:10.7.2": "Piṅgalā tilakāhatā; ",
  "sn7:10.7.3": "Sottaṃ pādena bodheti, ",
  "sn7:10.7.4": "Tenāyaṃ samaṇo sukhī. ",
  "sn7:10.8.1": "Na hi nūnimassa samaṇassa, ",
  "sn7:10.8.2": "Paccūsamhi iṇāyikā; ",
  "sn7:10.8.3": "Detha dethāti codenti, ",
  "sn7:10.8.4": "Tenāyaṃ samaṇo sukhī”ti. ",
  "sn7:10.9.1": "“Na hi mayhaṃ brāhmaṇa, ",
  "sn7:10.9.2": "balībaddā catuddasa; ",
  "sn7:10.9.3": "Ajjasaṭṭhiṃ na dissanti, ",
  "sn7:10.9.4": "tenāhaṃ brāhmaṇā sukhī. ",
  "sn7:10.10.1": "Na hi mayhaṃ brāhmaṇa, ",
  "sn7:10.10.2": "tilākhettasmi pāpakā; ",
  "sn7:10.10.3": "Ekapaṇṇā dupaṇṇā ca, ",
  "sn7:10.10.4": "tenāhaṃ brāhmaṇā sukhī. ",
  "sn7:10.11.1": "Na hi mayhaṃ brāhmaṇa, ",
  "sn7:10.11.2": "tucchakoṭṭhasmi mūsikā; ",
  "sn7:10.11.3": "Ussoḷhikāya naccanti, ",
  "sn7:10.11.4": "tenāhaṃ brāhmaṇā sukhī. ",
  "sn7:10.12.1": "Na hi mayhaṃ brāhmaṇa, ",
  "sn7:10.12.2": "santhāro sattamāsiko; ",
  "sn7:10.12.3": "Uppāṭakehi sañchanno, ",
  "sn7:10.12.4": "tenāhaṃ brāhmaṇā sukhī. ",
  "sn7:10.13.1": "Na hi mayhaṃ brāhmaṇa, ",
  "sn7:10.13.2": "vidhavā satta dhītaro; ",
  "sn7:10.13.3": "Ekaputtā duputtā ca, ",
  "sn7:10.13.4": "tenāhaṃ brāhmaṇā sukhī. ",
  "sn7:10.14.1": "Na hi mayhaṃ brāhmaṇa, ",
  "sn7:10.14.2": "piṅgalā tilakāhatā; ",
  "sn7:10.14.3": "Sottaṃ pādena bodheti, ",
  "sn7:10.14.4": "tenāhaṃ brāhmaṇā sukhī. ",
  "sn7:10.15.1": "Na hi mayhaṃ brāhmaṇa, ",
  "sn7:10.15.2": "paccūsamhi iṇāyikā; ",
  "sn7:10.15.3": "Detha dethāti codenti, ",
  "sn7:10.15.4": "tenāhaṃ brāhmaṇā sukhī”ti. ",
  "sn7:10.16.1": "Evaṃ vutte, bhāradvājagotto brāhmaṇo bhagavantaṃ etadavoca: ",
  "sn7:10.16.2": "“abhikkantaṃ, bho gotama, abhikkantaṃ, bho gotama. ",
  "sn7:10.16.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. ",
  "sn7:10.16.4": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "sn7:10.16.5": "Labheyyāhaṃ bhoto gotamassa santike pabbajjaṃ, labheyyaṃ upasampadan”ti. ",
  "sn7:10.17.1": "Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. ",
  "sn7:10.17.2": "Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn7:10.17.3": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn7:10.17.4": "Aññataro ca panāyasmā bhāradvājo arahataṃ ahosīti. ",
  "sn7:10.17.5": "Arahantavaggo paṭhamo. ",
  "sn7:10.18.1": "Dhanañjānī ca akkosaṃ, ",
  "sn7:10.18.2": "asurindaṃ bilaṅgikaṃ; ",
  "sn7:10.18.3": "Ahiṃsakaṃ jaṭā ceva, ",
  "sn7:10.18.4": "suddhikañceva aggikā; ",
  "sn7:10.18.5": "Sundarikaṃ bahudhīta—",
  "sn7:10.18.6": "rena ca te dasāti. ",
  "sn7:11.0.1": "Saṃyutta Nikāya 7 ",
  "sn7:11.0.2": "2. Upāsakavagga ",
  "sn7:11.0.3": "11. Kasibhāradvājasutta ",
  "sn7:11.1.1": "Evaṃ me sutaṃ—",
  "sn7:11.1.2": "ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme. ",
  "sn7:11.1.3": "Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. ",
  "sn7:11.1.4": "Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. ",
  "sn7:11.2.1": "Tena kho pana samayena kasibhāradvājassa brāhmaṇassa parivesanā vattati. ",
  "sn7:11.2.2": "Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi. ",
  "sn7:11.2.3": "Addasā kho kasibhāradvājo brāhmaṇo bhagavantaṃ piṇḍāya ṭhitaṃ. ",
  "sn7:11.2.4": "Disvā bhagavantaṃ etadavoca: ",
  "sn7:11.2.5": "“ahaṃ kho, samaṇa, kasāmi ca vapāmi ca, kasitvā ca vapitvā ca bhuñjāmi. ",
  "sn7:11.2.6": "Tvampi, samaṇa, kasassu ca vapassu ca, kasitvā ca vapitvā ca bhuñjassū”ti. ",
  "sn7:11.2.7": "“Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti. ",
  "sn7:11.2.8": "“Na kho mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā, atha ca pana bhavaṃ gotamo evamāha: ",
  "sn7:11.2.9": "‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti. ",
  "sn7:11.2.10": "Atha kho kasibhāradvājo brāhmaṇo bhagavantaṃ gāthāya ajjhabhāsi: ",
  "sn7:11.3.1": "“Kassako paṭijānāsi, ",
  "sn7:11.3.2": "na ca passāmi te kasiṃ; ",
  "sn7:11.3.3": "Kassako pucchito brūhi, ",
  "sn7:11.3.4": "kathaṃ jānemu taṃ kasin”ti. ",
  "sn7:11.4.1": "“Saddhā bījaṃ tapo vuṭṭhi, ",
  "sn7:11.4.2": "paññā me yuganaṅgalaṃ; ",
  "sn7:11.4.3": "Hirī īsā mano yottaṃ, ",
  "sn7:11.4.4": "sati me phālapācanaṃ. ",
  "sn7:11.5.1": "Kāyagutto vacīgutto, ",
  "sn7:11.5.2": "āhāre udare yato; ",
  "sn7:11.5.3": "Saccaṃ karomi niddānaṃ, ",
  "sn7:11.5.4": "soraccaṃ me pamocanaṃ. ",
  "sn7:11.6.1": "Vīriyaṃ me dhuradhorayhaṃ, ",
  "sn7:11.6.2": "yogakkhemādhivāhanaṃ; ",
  "sn7:11.6.3": "Gacchati anivattantaṃ, ",
  "sn7:11.6.4": "yattha gantvā na socati. ",
  "sn7:11.7.1": "Evamesā kasī kaṭṭhā, ",
  "sn7:11.7.2": "sā hoti amatapphalā; ",
  "sn7:11.7.3": "Etaṃ kasiṃ kasitvāna, ",
  "sn7:11.7.4": "sabbadukkhā pamuccatī”ti. ",
  "sn7:11.8.1": "“Bhuñjatu bhavaṃ gotamo. ",
  "sn7:11.8.2": "Kassako bhavaṃ. ",
  "sn7:11.8.3": "Yañhi bhavaṃ gotamo amatapphalampi kasiṃ kasatī”ti. ",
  "sn7:11.9.1": "“Gāthābhigītaṃ me abhojaneyyaṃ, ",
  "sn7:11.9.2": "Sampassataṃ brāhmaṇa nesa dhammo; ",
  "sn7:11.9.3": "Gāthābhigītaṃ panudanti buddhā, ",
  "sn7:11.9.4": "Dhamme sati brāhmaṇa vuttiresā. ",
  "sn7:11.10.1": "Aññena ca kevalinaṃ mahesiṃ, ",
  "sn7:11.10.2": "Khīṇāsavaṃ kukkuccavūpasantaṃ; ",
  "sn7:11.10.3": "Annena pānena upaṭṭhahassu, ",
  "sn7:11.10.4": "Khettañhi taṃ puññapekkhassa hotī”ti. ",
  "sn7:11.11.1": "Evaṃ vutte, kasibhāradvājo brāhmaṇo bhagavantaṃ etadavoca: ",
  "sn7:11.11.2": "“abhikkantaṃ, bho gotama …pe… ",
  "sn7:11.11.3": "ajjatagge pāṇupetaṃ saraṇaṃ gatan”ti. ",
  "sn7:12.0.1": "Saṃyutta Nikāya 7 ",
  "sn7:12.0.2": "2. Upāsakavagga ",
  "sn7:12.0.3": "12. Udayasutta ",
  "sn7:12.1.1": "Sāvatthinidānaṃ. ",
  "sn7:12.1.2": "Atha kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami. ",
  "sn7:12.1.3": "Atha kho udayo brāhmaṇo bhagavato pattaṃ odanena pūresi. ",
  "sn7:12.1.4": "Dutiyampi kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami …pe… ",
  "sn7:12.1.5": "tatiyampi kho udayo brāhmaṇo bhagavato pattaṃ odanena pūretvā bhagavantaṃ etadavoca: ",
  "sn7:12.1.6": "“pakaṭṭhakoyaṃ samaṇo gotamo punappunaṃ āgacchatī”ti. ",
  "sn7:12.2.1": "“Punappunañceva vapanti bījaṃ, ",
  "sn7:12.2.2": "Punappunaṃ vassati devarājā; ",
  "sn7:12.2.3": "Punappunaṃ khettaṃ kasanti kassakā, ",
  "sn7:12.2.4": "Punappunaṃ dhaññamupeti raṭṭhaṃ. ",
  "sn7:12.3.1": "Punappunaṃ yācakā yācayanti, ",
  "sn7:12.3.2": "Punappunaṃ dānapatī dadanti; ",
  "sn7:12.3.3": "Punappunaṃ dānapatī daditvā, ",
  "sn7:12.3.4": "Punappunaṃ saggamupenti ṭhānaṃ. ",
  "sn7:12.4.1": "Punappunaṃ khīranikā duhanti, ",
  "sn7:12.4.2": "Punappunaṃ vaccho upeti mātaraṃ; ",
  "sn7:12.4.3": "Punappunaṃ kilamati phandati ca, ",
  "sn7:12.4.4": "Punappunaṃ gabbhamupeti mando. ",
  "sn7:12.5.1": "Punappunaṃ jāyati mīyati ca, ",
  "sn7:12.5.2": "Punappunaṃ sivathikaṃ haranti; ",
  "sn7:12.5.3": "Maggañca laddhā apunabbhavāya, ",
  "sn7:12.5.4": "Na punappunaṃ jāyati bhūripañño”ti. ",
  "sn7:12.6.1": "Evaṃ vutte, udayo brāhmaṇo bhagavantaṃ etadavoca: ",
  "sn7:12.6.2": "“abhikkantaṃ, bho gotama …pe… ",
  "sn7:12.6.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:13.0.1": "Saṃyutta Nikāya 7 ",
  "sn7:13.0.2": "2. Upāsakavagga ",
  "sn7:13.0.3": "13. Devahitasutta ",
  "sn7:13.1.1": "Sāvatthinidānaṃ. ",
  "sn7:13.1.2": "Tena kho pana samayena bhagavā vātehābādhiko hoti; ",
  "sn7:13.1.3": "āyasmā ca upavāṇo bhagavato upaṭṭhāko hoti. ",
  "sn7:13.1.4": "Atha kho bhagavā āyasmantaṃ upavāṇaṃ āmantesi: ",
  "sn7:13.1.5": "“iṅgha me tvaṃ, upavāṇa, uṇhodakaṃ jānāhī”ti. ",
  "sn7:13.1.6": "“Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. ",
  "sn7:13.1.7": "Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. ",
  "sn7:13.1.8": "Disvāna āyasmantaṃ upavāṇaṃ gāthāya ajjhabhāsi: ",
  "sn7:13.2.1": "“Tuṇhībhūto bhavaṃ tiṭṭhaṃ, ",
  "sn7:13.2.2": "muṇḍo saṅghāṭipāruto; ",
  "sn7:13.2.3": "Kiṃ patthayāno kiṃ esaṃ, ",
  "sn7:13.2.4": "kiṃ nu yācitumāgato”ti. ",
  "sn7:13.3.1": "“Arahaṃ sugato loke, ",
  "sn7:13.3.2": "vātehābādhiko muni; ",
  "sn7:13.3.3": "Sace uṇhodakaṃ atthi, ",
  "sn7:13.3.4": "munino dehi brāhmaṇa. ",
  "sn7:13.4.1": "Pūjito pūjaneyyānaṃ, ",
  "sn7:13.4.2": "sakkareyyāna sakkato; ",
  "sn7:13.4.3": "Apacito apaceyyānaṃ, ",
  "sn7:13.4.4": "tassa icchāmi hātave”ti. ",
  "sn7:13.5.1": "Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. ",
  "sn7:13.5.2": "Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. ",
  "sn7:13.5.3": "Atha kho bhagavato ābādho paṭippassambhi. ",
  "sn7:13.6.1": "Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:13.6.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "sn7:13.6.3": "Ekamantaṃ nisinno kho devahito brāhmaṇo bhagavantaṃ gāthāya ajjhabhāsi: ",
  "sn7:13.7.1": "“Kattha dajjā deyyadhammaṃ, ",
  "sn7:13.7.2": "kattha dinnaṃ mahapphalaṃ; ",
  "sn7:13.7.3": "Kathañhi yajamānassa, ",
  "sn7:13.7.4": "kathaṃ ijjhati dakkhiṇā”ti. ",
  "sn7:13.8.1": "“Pubbenivāsaṃ yo vedī, ",
  "sn7:13.8.2": "saggāpāyañca passati; ",
  "sn7:13.8.3": "Atho jātikkhayaṃ patto, ",
  "sn7:13.8.4": "abhiññāvosito muni. ",
  "sn7:13.9.1": "Ettha dajjā deyyadhammaṃ, ",
  "sn7:13.9.2": "ettha dinnaṃ mahapphalaṃ; ",
  "sn7:13.9.3": "Evañhi yajamānassa, ",
  "sn7:13.9.4": "evaṃ ijjhati dakkhiṇā”ti. ",
  "sn7:13.10.1": "Evaṃ vutte, devahito brāhmaṇo bhagavantaṃ etadavoca: ",
  "sn7:13.10.2": "“abhikkantaṃ, bho gotama …pe… ",
  "sn7:13.10.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:14.0.1": "Saṃyutta Nikāya 7 ",
  "sn7:14.0.2": "2. Upāsakavagga ",
  "sn7:14.0.3": "14. Mahāsālasutta ",
  "sn7:14.1.1": "Sāvatthinidānaṃ. ",
  "sn7:14.1.2": "Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:14.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho taṃ brāhmaṇamahāsālaṃ bhagavā etadavoca: ",
  "sn7:14.1.4": "“kiṃ nu tvaṃ, brāhmaṇa, lūkho lūkhapāvuraṇo”ti? ",
  "sn7:14.1.5": "“Idha me, bho gotama, cattāro puttā. ",
  "sn7:14.1.6": "Te maṃ dārehi sampuccha gharā nikkhāmentī”ti. ",
  "sn7:14.1.7": "“Tena hi tvaṃ, brāhmaṇa, imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu bhāsassu: ",
  "sn7:14.2.1": "‘Yehi jātehi nandissaṃ, ",
  "sn7:14.2.2": "yesañca bhavamicchisaṃ; ",
  "sn7:14.2.3": "Te maṃ dārehi sampuccha, ",
  "sn7:14.2.4": "sāva vārenti sūkaraṃ. ",
  "sn7:14.3.1": "Asantā kira maṃ jammā, ",
  "sn7:14.3.2": "tāta tātāti bhāsare; ",
  "sn7:14.3.3": "Rakkhasā puttarūpena, ",
  "sn7:14.3.4": "te jahanti vayogataṃ. ",
  "sn7:14.4.1": "Assova jiṇṇo nibbhogo, ",
  "sn7:14.4.2": "khādanā apanīyati; ",
  "sn7:14.4.3": "Bālakānaṃ pitā thero, ",
  "sn7:14.4.4": "parāgāresu bhikkhati. ",
  "sn7:14.5.1": "Daṇḍova kira me seyyo, ",
  "sn7:14.5.2": "yañce puttā anassavā; ",
  "sn7:14.5.3": "Caṇḍampi goṇaṃ vāreti, ",
  "sn7:14.5.4": "atho caṇḍampi kukkuraṃ. ",
  "sn7:14.6.1": "Andhakāre pure hoti, ",
  "sn7:14.6.2": "gambhīre gādhamedhati; ",
  "sn7:14.6.3": "Daṇḍassa ānubhāvena, ",
  "sn7:14.6.4": "khalitvā patitiṭṭhatī’”ti. ",
  "sn7:14.7.1": "Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu abhāsi: ",
  "sn7:14.8.1": "“Yehi jātehi nandissaṃ, ",
  "sn7:14.8.2": "yesañca bhavamicchisaṃ; ",
  "sn7:14.8.3": "Te maṃ dārehi sampuccha, ",
  "sn7:14.8.4": "sāva vārenti sūkaraṃ. ",
  "sn7:14.9.1": "Asantā kira maṃ jammā, ",
  "sn7:14.9.2": "tāta tātāti bhāsare; ",
  "sn7:14.9.3": "Rakkhasā puttarūpena, ",
  "sn7:14.9.4": "te jahanti vayogataṃ. ",
  "sn7:14.10.1": "Assova jiṇṇo nibbhogo, ",
  "sn7:14.10.2": "khādanā apanīyati; ",
  "sn7:14.10.3": "Bālakānaṃ pitā thero, ",
  "sn7:14.10.4": "parāgāresu bhikkhati. ",
  "sn7:14.11.1": "Daṇḍova kira me seyyo, ",
  "sn7:14.11.2": "yañce puttā anassavā; ",
  "sn7:14.11.3": "Caṇḍampi goṇaṃ vāreti, ",
  "sn7:14.11.4": "atho caṇḍampi kukkuraṃ. ",
  "sn7:14.12.1": "Andhakāre pure hoti, ",
  "sn7:14.12.2": "gambhīre gādhamedhati; ",
  "sn7:14.12.3": "Daṇḍassa ānubhāvena, ",
  "sn7:14.12.4": "khalitvā patitiṭṭhatī”ti. ",
  "sn7:14.13.1": "Atha kho naṃ brāhmaṇamahāsālaṃ puttā gharaṃ netvā nhāpetvā paccekaṃ dussayugena acchādesuṃ. ",
  "sn7:14.13.2": "Atha kho so brāhmaṇamahāsālo ekaṃ dussayugaṃ ādāya yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:14.13.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brāhmaṇamahāsālo bhagavantaṃ etadavoca: ",
  "sn7:14.13.4": "“mayaṃ, bho gotama, brāhmaṇā nāma ācariyassa ācariyadhanaṃ pariyesāma. ",
  "sn7:14.13.5": "Paṭiggaṇhatu me bhavaṃ gotamo ācariyadhanan”ti. ",
  "sn7:14.13.6": "Paṭiggahesi bhagavā anukampaṃ upādāya. ",
  "sn7:14.13.7": "Atha kho so brāhmaṇamahāsālo bhagavantaṃ etadavoca: ",
  "sn7:14.13.8": "“abhikkantaṃ, bho gotama …pe… ",
  "sn7:14.13.9": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:15.0.1": "Saṃyutta Nikāya 7 ",
  "sn7:15.0.2": "2. Upāsakavagga ",
  "sn7:15.0.3": "15. Mānatthaddhasutta ",
  "sn7:15.1.1": "Sāvatthinidānaṃ. ",
  "sn7:15.1.2": "Tena kho pana samayena mānatthaddho nāma brāhmaṇo sāvatthiyaṃ paṭivasati. ",
  "sn7:15.1.3": "So neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti. ",
  "sn7:15.1.4": "Tena kho pana samayena bhagavā mahatiyā parisāya parivuto dhammaṃ deseti. ",
  "sn7:15.1.5": "Atha kho mānatthaddhassa brāhmaṇassa etadahosi: ",
  "sn7:15.1.6": "“ayaṃ kho samaṇo gotamo mahatiyā parisāya parivuto dhammaṃ deseti. ",
  "sn7:15.1.7": "Yannūnāhaṃ yena samaṇo gotamo tenupasaṅkameyyaṃ. ",
  "sn7:15.1.8": "Sace maṃ samaṇo gotamo ālapissati, ahampi taṃ ālapissāmi. ",
  "sn7:15.1.9": "No ce maṃ samaṇo gotamo ālapissati, ahampi nālapissāmī”ti. ",
  "sn7:15.1.10": "Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. ",
  "sn7:15.1.11": "Atha kho bhagavā taṃ nālapi. ",
  "sn7:15.1.12": "Atha kho mānatthaddho brāhmaṇo: ",
  "sn7:15.1.13": "“nāyaṃ samaṇo gotamo kiñci jānātī”ti tatova puna nivattitukāmo ahosi. ",
  "sn7:15.1.14": "Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṃ brāhmaṇaṃ gāthāya ajjhabhāsi: ",
  "sn7:15.2.1": "“Na mānaṃ brāhmaṇa sādhu, ",
  "sn7:15.2.2": "atthikassīdha brāhmaṇa; ",
  "sn7:15.2.3": "Yena atthena āgacchi, ",
  "sn7:15.2.4": "tamevamanubrūhaye”ti. ",
  "sn7:15.3.1": "Atha kho mānatthaddho brāhmaṇo: ",
  "sn7:15.3.2": "“cittaṃ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti: ",
  "sn7:15.3.3": "“mānatthaddhāhaṃ, bho gotama, mānatthaddhāhaṃ, bho gotamā”ti. ",
  "sn7:15.3.4": "Atha kho sā parisā abbhutavittajātā ahosi: ",
  "sn7:15.3.5": "“acchariyaṃ vata bho, abbhutaṃ vata bho. ",
  "sn7:15.3.6": "Ayañhi mānatthaddho brāhmaṇo neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti; ",
  "sn7:15.3.7": "atha ca pana samaṇe gotame evarūpaṃ paramanipaccakāraṃ karotī”ti. ",
  "sn7:15.3.8": "Atha kho bhagavā mānatthaddhaṃ brāhmaṇaṃ etadavoca: ",
  "sn7:15.3.9": "“alaṃ, brāhmaṇa, uṭṭhehi, sake āsane nisīda. ",
  "sn7:15.3.10": "Yato te mayi cittaṃ pasannan”ti. ",
  "sn7:15.3.11": "Atha kho mānatthaddho brāhmaṇo sake āsane nisīditvā bhagavantaṃ gāthāya ajjhabhāsi: ",
  "sn7:15.4.1": "“Kesu na mānaṃ kayirātha, ",
  "sn7:15.4.2": "kesu cassa sagāravo; ",
  "sn7:15.4.3": "Kyassa apacitā assu, ",
  "sn7:15.4.4": "kyassu sādhu supūjitā”ti. ",
  "sn7:15.5.1": "“Mātari pitari cāpi, ",
  "sn7:15.5.2": "atho jeṭṭhamhi bhātari; ",
  "sn7:15.5.3": "Ācariye catutthamhi, ",
  "sn7:15.5.4": "tesu na mānaṃ kayirātha; ",
  "sn7:15.5.5": "Tesu assa sagāravo, ",
  "sn7:15.5.6": "tyassa apacitā assu; ",
  "sn7:15.5.7": "Tyassu sādhu supūjitā. ",
  "sn7:15.6.1": "Arahante sītībhūte, ",
  "sn7:15.6.2": "katakicce anāsave; ",
  "sn7:15.6.3": "Nihacca mānaṃ athaddho, ",
  "sn7:15.6.4": "te namasse anuttare”ti. ",
  "sn7:15.7.1": "Evaṃ vutte, mānatthaddho brāhmaṇo bhagavantaṃ etadavoca: ",
  "sn7:15.7.2": "“abhikkantaṃ, bho gotama …pe… ",
  "sn7:15.7.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:16.0.1": "Saṃyutta Nikāya 7 ",
  "sn7:16.0.2": "2. Upāsakavagga ",
  "sn7:16.0.3": "16. Paccanīkasutta ",
  "sn7:16.1.1": "Sāvatthinidānaṃ. ",
  "sn7:16.1.2": "Tena kho pana samayena paccanīkasāto nāma brāhmaṇo sāvatthiyaṃ paṭivasati. ",
  "sn7:16.1.3": "Atha kho paccanīkasātassa brāhmaṇassa etadahosi: ",
  "sn7:16.1.4": "“yannūnāhaṃ yena samaṇo gotamo tenupasaṅkameyyaṃ. ",
  "sn7:16.1.5": "Yaṃ yadeva samaṇo gotamo bhāsissati taṃ tadevassāhaṃ paccanīkāssan”ti. ",
  "sn7:16.1.6": "Tena kho pana samayena bhagavā abbhokāse caṅkamati. ",
  "sn7:16.1.7": "Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṃ caṅkamantaṃ etadavoca: ",
  "sn7:16.1.8": "“bhaṇa samaṇadhamman”ti. ",
  "sn7:16.2.1": "“Na paccanīkasātena, ",
  "sn7:16.2.2": "suvijānaṃ subhāsitaṃ; ",
  "sn7:16.2.3": "Upakkiliṭṭhacittena, ",
  "sn7:16.2.4": "sārambhabahulena ca. ",
  "sn7:16.3.1": "Yo ca vineyya sārambhaṃ, ",
  "sn7:16.3.2": "appasādañca cetaso; ",
  "sn7:16.3.3": "Āghātaṃ paṭinissajja, ",
  "sn7:16.3.4": "sa ve jaññā subhāsitan”ti. ",
  "sn7:16.4.1": "Evaṃ vutte, paccanīkasāto brāhmaṇo bhagavantaṃ etadavoca: ",
  "sn7:16.4.2": "“abhikkantaṃ, bho gotama, abhikkantaṃ, bho gotama …pe… ",
  "sn7:16.4.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:17.0.1": "Saṃyutta Nikāya 7 ",
  "sn7:17.0.2": "2. Upāsakavagga ",
  "sn7:17.0.3": "17. Navakammikasutta ",
  "sn7:17.1.1": "Ekaṃ samayaṃ bhagavā kosalesu viharati aññatarasmiṃ vanasaṇḍe. ",
  "sn7:17.1.2": "Tena kho pana samayena navakammikabhāradvājo brāhmaṇo tasmiṃ vanasaṇḍe kammantaṃ kārāpeti. ",
  "sn7:17.1.3": "Addasā kho navakammikabhāradvājo brāhmaṇo bhagavantaṃ aññatarasmiṃ sālarukkhamūle nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn7:17.1.4": "Disvānassa etadahosi: ",
  "sn7:17.1.5": "“ahaṃ kho imasmiṃ vanasaṇḍe kammantaṃ kārāpento ramāmi. ",
  "sn7:17.1.6": "Ayaṃ samaṇo gotamo kiṃ kārāpento ramatī”ti? ",
  "sn7:17.1.7": "Atha kho navakammikabhāradvājo brāhmaṇo yena bhagavā tenupasaṅkami. upasaṅkamitvā bhagavantaṃ gāthāya ajjhabhāsi: ",
  "sn7:17.2.1": "“Ke nu kammantā karīyanti, ",
  "sn7:17.2.2": "bhikkhu sālavane tava; ",
  "sn7:17.2.3": "Yadekako araññasmiṃ, ",
  "sn7:17.2.4": "ratiṃ vindati gotamo”ti. ",
  "sn7:17.3.1": "“Na me vanasmiṃ karaṇīyamatthi, ",
  "sn7:17.3.2": "Ucchinnamūlaṃ me vanaṃ visūkaṃ; ",
  "sn7:17.3.3": "Svāhaṃ vane nibbanatho visallo, ",
  "sn7:17.3.4": "Eko rame aratiṃ vippahāyā”ti. ",
  "sn7:17.4.1": "Evaṃ vutte, navakammikabhāradvājo brāhmaṇo bhagavantaṃ etadavoca: ",
  "sn7:17.4.2": "“abhikkantaṃ, bho gotama …pe… ",
  "sn7:17.4.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:18.0.1": "Saṃyutta Nikāya 7 ",
  "sn7:18.0.2": "2. Upāsakavagga ",
  "sn7:18.0.3": "18. Kaṭṭhahārasutta ",
  "sn7:18.1.1": "Ekaṃ samayaṃ bhagavā kosalesu viharati aññatarasmiṃ vanasaṇḍe. ",
  "sn7:18.1.2": "Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṃsu; upasaṅkamitvā addasaṃsu bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhāradvājagotto brāhmaṇo tenupasaṅkamiṃsu; upasaṅkamitvā bhāradvājagottaṃ brāhmaṇaṃ etadavocuṃ: ",
  "sn7:18.1.3": "“yagghe bhavaṃ jāneyyāsi. ",
  "sn7:18.1.4": "Asukasmiṃ vanasaṇḍe samaṇo nisinno pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā”. ",
  "sn7:18.1.5": "Atha kho bhāradvājagotto brāhmaṇo tehi māṇavakehi saddhiṃ yena so vanasaṇḍo tenupasaṅkami. ",
  "sn7:18.1.6": "Addasā kho bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "sn7:18.1.7": "Disvāna yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn7:18.2.1": "“Gambhīrarūpe bahubherave vane, ",
  "sn7:18.2.2": "Suññaṃ araññaṃ vijanaṃ vigāhiya; ",
  "sn7:18.2.3": "Aniñjamānena ṭhitena vaggunā, ",
  "sn7:18.2.4": "Sucārurūpaṃ vata bhikkhu jhāyasi. ",
  "sn7:18.3.1": "Na yattha gītaṃ napi yattha vāditaṃ, ",
  "sn7:18.3.2": "Eko araññe vanavassito muni; ",
  "sn7:18.3.3": "Accherarūpaṃ paṭibhāti maṃ idaṃ, ",
  "sn7:18.3.4": "Yadekako pītimano vane vase. ",
  "sn7:18.4.1": "Maññāmahaṃ lokādhipatisahabyataṃ, ",
  "sn7:18.4.2": "Ākaṅkhamāno tidivaṃ anuttaraṃ; ",
  "sn7:18.4.3": "Kasmā bhavaṃ vijanamaraññamassito, ",
  "sn7:18.4.4": "Tapo idha kubbasi brahmapattiyā”ti. ",
  "sn7:18.5.1": "“Yā kāci kaṅkhā abhinandanā vā, ",
  "sn7:18.5.2": "Anekadhātūsu puthū sadāsitā; ",
  "sn7:18.5.3": "Aññāṇamūlappabhavā pajappitā, ",
  "sn7:18.5.4": "Sabbā mayā byantikatā samūlikā. ",
  "sn7:18.6.1": "Svāhaṃ akaṅkho asito anūpayo, ",
  "sn7:18.6.2": "Sabbesu dhammesu visuddhadassano; ",
  "sn7:18.6.3": "Pappuyya sambodhimanuttaraṃ sivaṃ, ",
  "sn7:18.6.4": "Jhāyāmahaṃ brahma raho visārado”ti. ",
  "sn7:18.7.1": "Evaṃ vutte, bhāradvājagotto brāhmaṇo bhagavantaṃ etadavoca: ",
  "sn7:18.7.2": "“abhikkantaṃ, bho gotama, abhikkantaṃ, bho gotama …pe… ",
  "sn7:18.7.3": "ajjatagge pāṇupetaṃ saraṇaṃ gatan”ti. ",
  "sn7:19.0.1": "Saṃyutta Nikāya 7 ",
  "sn7:19.0.2": "2. Upāsakavagga ",
  "sn7:19.0.3": "19. Mātuposakasutta ",
  "sn7:19.1.1": "Sāvatthinidānaṃ. ",
  "sn7:19.1.2": "Atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:19.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho mātuposako brāhmaṇo bhagavantaṃ etadavoca: ",
  "sn7:19.1.4": "“ahañhi, bho gotama, dhammena bhikkhaṃ pariyesāmi, dhammena bhikkhaṃ pariyesitvā mātāpitaro posemi. ",
  "sn7:19.1.5": "Kaccāhaṃ, bho gotama, evaṅkārī kiccakārī homī”ti? ",
  "sn7:19.1.6": "“Taggha tvaṃ, brāhmaṇa, evaṅkārī kiccakārī hosi. ",
  "sn7:19.1.7": "Yo kho, brāhmaṇa, dhammena bhikkhaṃ pariyesati, dhammena bhikkhaṃ pariyesitvā mātāpitaro poseti, bahuṃ so puññaṃ pasavatīti. ",
  "sn7:19.2.1": "Yo mātaraṃ pitaraṃ vā, ",
  "sn7:19.2.2": "macco dhammena posati; ",
  "sn7:19.2.3": "Tāya naṃ pāricariyāya, ",
  "sn7:19.2.4": "mātāpitūsu paṇḍitā; ",
  "sn7:19.2.5": "Idheva naṃ pasaṃsanti, ",
  "sn7:19.2.6": "pecca sagge pamodatī”ti. ",
  "sn7:19.3.1": "Evaṃ vutte, mātuposako brāhmaṇo bhagavantaṃ etadavoca: ",
  "sn7:19.3.2": "“abhikkantaṃ, bho gotama, abhikkantaṃ, bho gotama …pe… ",
  "sn7:19.3.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:20.0.1": "Saṃyutta Nikāya 7 ",
  "sn7:20.0.2": "2. Upāsakavagga ",
  "sn7:20.0.3": "20. Bhikkhakasutta ",
  "sn7:20.1.1": "Sāvatthinidānaṃ. ",
  "sn7:20.1.2": "Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:20.1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho bhikkhako brāhmaṇo bhagavantaṃ etadavoca: ",
  "sn7:20.1.4": "“ahampi kho, bho gotama, bhikkhako, bhavampi bhikkhako, idha no kiṃ nānākaraṇan”ti? ",
  "sn7:20.2.1": "“Na tena bhikkhako hoti, ",
  "sn7:20.2.2": "yāvatā bhikkhate pare; ",
  "sn7:20.2.3": "Vissaṃ dhammaṃ samādāya, ",
  "sn7:20.2.4": "bhikkhu hoti na tāvatā. ",
  "sn7:20.3.1": "Yodha puññañca pāpañca, ",
  "sn7:20.3.2": "bāhitvā brahmacariyaṃ; ",
  "sn7:20.3.3": "Saṅkhāya loke carati, ",
  "sn7:20.3.4": "sa ve bhikkhūti vuccatī”ti. ",
  "sn7:20.4.1": "Evaṃ vutte, bhikkhako brāhmaṇo bhagavantaṃ etadavoca: ",
  "sn7:20.4.2": "“abhikkantaṃ, bho gotama, abhikkantaṃ, bho gotama …pe… ",
  "sn7:20.4.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:21.0.1": "Saṃyutta Nikāya 7 ",
  "sn7:21.0.2": "2. Upāsakavagga ",
  "sn7:21.0.3": "21. Saṅgāravasutta ",
  "sn7:21.1.1": "Sāvatthinidānaṃ. ",
  "sn7:21.1.2": "Tena kho pana samayena saṅgāravo nāma brāhmaṇo sāvatthiyaṃ paṭivasati udakasuddhiko, udakena parisuddhiṃ pacceti, sāyaṃ pātaṃ udakorohanānuyogamanuyutto viharati. ",
  "sn7:21.1.3": "Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn7:21.1.4": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn7:21.1.5": "“idha, bhante, saṅgāravo nāma brāhmaṇo sāvatthiyaṃ paṭivasati udakasuddhiko, udakena suddhiṃ pacceti, sāyaṃ pātaṃ udakorohanānuyogamanuyutto viharati. ",
  "sn7:21.1.6": "Sādhu, bhante, bhagavā yena saṅgāravassa brāhmaṇassa nivesanaṃ tenupasaṅkamatu anukampaṃ upādāyā”ti. ",
  "sn7:21.1.7": "Adhivāsesi bhagavā tuṇhībhāvena. ",
  "sn7:21.2.1": "Atha kho bhagavā pubbaṇhasamayaṃ nivāsetvā pattacīvaramādāya yena saṅgāravassa brāhmaṇassa nivesanaṃ tenupasaṅkami; upasaṅkamitvā paññatte āsane nisīdi. ",
  "sn7:21.2.2": "Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7:21.2.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho saṅgāravaṃ brāhmaṇaṃ bhagavā etadavoca: ",
  "sn7:21.2.4": "“saccaṃ kira tvaṃ, brāhmaṇa, udakasuddhiko, udakena suddhiṃ paccesi, sāyaṃ pātaṃ udakorohanānuyogamanuyutto viharasī”ti? ",
  "sn7:21.2.5": "“Evaṃ, bho gotama”. ",
  "sn7:21.2.6": "“Kiṃ pana tvaṃ, brāhmaṇa, atthavasaṃ sampassamāno udakasuddhiko, udakasuddhiṃ paccesi, sāyaṃ pātaṃ udakorohanānuyogamanuyutto viharasī”ti? ",
  "sn7:21.2.7": "“Idha me, bho gotama, yaṃ divā pāpakammaṃ kataṃ hoti, taṃ sāyaṃ nhānena pavāhemi, yaṃ rattiṃ pāpakammaṃ kataṃ hoti taṃ pātaṃ nhānena pavāhemi. ",
  "sn7:21.2.8": "Imaṃ khvāhaṃ, bho gotama, atthavasaṃ sampassamāno udakasuddhiko, udakena suddhiṃ paccemi, sāyaṃ pātaṃ udakorohanānuyogamanuyutto viharāmī”ti. ",
  "sn7:21.3.1": "“Dhammo rahado brāhmaṇa sīlatittho, ",
  "sn7:21.3.2": "Anāvilo sabbhi sataṃ pasattho; ",
  "sn7:21.3.3": "Yattha have vedaguno sinātā, ",
  "sn7:21.3.4": "Anallagattāva taranti pāran”ti. ",
  "sn7:21.4.1": "Evaṃ vutte, saṅgāravo brāhmaṇo bhagavantaṃ etadavoca: ",
  "sn7:21.4.2": "“abhikkantaṃ, bho gotama, abhikkantaṃ, bho gotama …pe… ",
  "sn7:21.4.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn7:22.0.1": "Saṃyutta Nikāya 7 ",
  "sn7:22.0.2": "2. Upāsakavagga ",
  "sn7:22.0.3": "22. Khomadussasutta ",
  "sn7:22.1.1": "Evaṃ me sutaṃ—",
  "sn7:22.1.2": "ekaṃ samayaṃ bhagavā sakkesu viharati khomadussaṃ nāmaṃ sakyānaṃ nigamo. ",
  "sn7:22.1.3": "Atha kho bhagavā pubbaṇhasamayaṃ nivāsetvā pattacīvaramādāya khomadussaṃ nigamaṃ piṇḍāya pāvisi. ",
  "sn7:22.1.4": "Tena kho pana samayena khomadussakā brāhmaṇagahapatikā sabhāyaṃ sannipatitā honti kenacideva karaṇīyena, devo ca ekamekaṃ phusāyati. ",
  "sn7:22.1.5": "Atha kho bhagavā yena sā sabhā tenupasaṅkami. ",
  "sn7:22.1.6": "Addasaṃsu khomadussakā brāhmaṇagahapatikā bhagavantaṃ dūratova āgacchantaṃ. ",
  "sn7:22.1.7": "Disvāna etadavocuṃ: ",
  "sn7:22.1.8": "“ke ca muṇḍakā samaṇakā, ke ca sabhādhammaṃ jānissantī”ti? ",
  "sn7:22.1.9": "Atha kho bhagavā khomadussake brāhmaṇagahapatike gāthāya ajjhabhāsi: ",
  "sn7:22.2.1": "“Nesā sabhā yattha na santi santo, ",
  "sn7:22.2.2": "Santo na te ye na vadanti dhammaṃ; ",
  "sn7:22.2.3": "Rāgañca dosañca pahāya mohaṃ, ",
  "sn7:22.2.4": "Dhammaṃ vadantā ca bhavanti santo”ti. ",
  "sn7:22.3.1": "Evaṃ vutte, khomadussakā brāhmaṇagahapatikā bhagavantaṃ etadavocuṃ: ",
  "sn7:22.3.2": "“abhikkantaṃ, bho gotama, abhikkantaṃ, bho gotama. ",
  "sn7:22.3.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. ",
  "sn7:22.3.4": "Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca. ",
  "sn7:22.3.5": "Upāsake no bhavaṃ gotamo dhāretu ajjatagge pāṇupete saraṇaṃ gate”ti. ",
  "sn7:22.3.6": "Upāsakavaggo dutiyo. ",
  "sn7:22.4.1": "Kasi udayo devahito, ",
  "sn7:22.4.2": "Aññataramahāsālaṃ; ",
  "sn7:22.4.3": "Mānatthaddhaṃ paccanīkaṃ, ",
  "sn7:22.4.4": "Navakammi kaṭṭhahāraṃ; ",
  "sn7:22.4.5": "Mātuposakaṃ bhikkhako, ",
  "sn7:22.4.6": "Saṅgāravo ca khomadussena dvādasāti. ",
  "sn7:22.4.7": "Brāhmaṇasaṃyuttaṃ samattaṃ. "
}