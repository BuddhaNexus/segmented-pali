{
  "sn9.1:0.1": "Saṁyutta Nikāya 9.1 ",
  "sn9.1:0.2": "1. Vanavagga ",
  "sn9.1:0.3": "Vivekasutta ",
  "sn9.1:1.1": "Evaṁ me sutaṁ—",
  "sn9.1:1.2": "ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.1:1.3": "Tena kho pana samayena so bhikkhu divāvihāragato pāpake akusale vitakke vitakketi gehanissite. ",
  "sn9.1:1.4": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi: ",
  "sn9.1:2.1": "“Vivekakāmosi vanaṁ paviṭṭho, ",
  "sn9.1:2.2": "Atha te mano niccharatī bahiddhā; ",
  "sn9.1:2.3": "Jano janasmiṁ vinayassu chandaṁ, ",
  "sn9.1:2.4": "Tato sukhī hohisi vītarāgo. ",
  "sn9.1:3.1": "Aratiṁ pajahāsi sato, ",
  "sn9.1:3.2": "Bhavāsi sataṁ taṁ sārayāmase; ",
  "sn9.1:3.3": "Pātālarajo hi duttaro, ",
  "sn9.1:3.4": "Mā taṁ kāmarajo avāhari. ",
  "sn9.1:4.1": "Sakuṇo yathā paṁsukunthito, ",
  "sn9.1:4.2": "Vidhunaṁ pātayati sitaṁ rajaṁ; ",
  "sn9.1:4.3": "Evaṁ bhikkhu padhānavā satimā, ",
  "sn9.1:4.4": "Vidhunaṁ pātayati sitaṁ rajan”ti. ",
  "sn9.1:5.1": "Atha kho so bhikkhu tāya devatāya saṁvejito saṁvegamāpādīti. ",
  "sn9.2:0.1": "Saṁyutta Nikāya 9.2 ",
  "sn9.2:0.2": "1. Vanavagga ",
  "sn9.2:0.3": "Upaṭṭhānasutta ",
  "sn9.2:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.2:1.2": "Tena kho pana samayena so bhikkhu divāvihāragato supati. ",
  "sn9.2:1.3": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi: ",
  "sn9.2:2.1": "“Uṭṭhehi bhikkhu kiṁ sesi, ",
  "sn9.2:2.2": "ko attho supitena te; ",
  "sn9.2:2.3": "Āturassa hi kā niddā, ",
  "sn9.2:2.4": "sallaviddhassa ruppato. ",
  "sn9.2:3.1": "Yāya saddhāya pabbajito, ",
  "sn9.2:3.2": "agārasmānagāriyaṁ; ",
  "sn9.2:3.3": "Tameva saddhaṁ brūhehi, ",
  "sn9.2:3.4": "mā niddāya vasaṁ gamī”ti. ",
  "sn9.2:4.1": "“Aniccā addhuvā kāmā, ",
  "sn9.2:4.2": "yesu mandova mucchito; ",
  "sn9.2:4.3": "Baddhesu muttaṁ asitaṁ, ",
  "sn9.2:4.4": "kasmā pabbajitaṁ tape. ",
  "sn9.2:5.1": "Chandarāgassa vinayā, ",
  "sn9.2:5.2": "avijjāsamatikkamā; ",
  "sn9.2:5.3": "Taṁ ñāṇaṁ paramodānaṁ, ",
  "sn9.2:5.4": "kasmā pabbajitaṁ tape. ",
  "sn9.2:6.1": "Chetvā avijjaṁ vijjāya, ",
  "sn9.2:6.2": "āsavānaṁ parikkhayā; ",
  "sn9.2:6.3": "Asokaṁ anupāyāsaṁ, ",
  "sn9.2:6.4": "kasmā pabbajitaṁ tape. ",
  "sn9.2:7.1": "Āraddhavīriyaṁ pahitattaṁ, ",
  "sn9.2:7.2": "Niccaṁ daḷhaparakkamaṁ; ",
  "sn9.2:7.3": "Nibbānaṁ abhikaṅkhantaṁ, ",
  "sn9.2:7.4": "Kasmā pabbajitaṁ tape”ti. ",
  "sn9.3:0.1": "Saṁyutta Nikāya 9.3 ",
  "sn9.3:0.2": "1. Vanavagga ",
  "sn9.3:0.3": "Kassapagottasutta ",
  "sn9.3:1.1": "Ekaṁ samayaṁ āyasmā kassapagotto kosalesu viharati aññatarasmiṁ vanasaṇḍe. ",
  "sn9.3:1.2": "Tena kho pana samayena āyasmā kassapagotto divāvihāragato aññataraṁ chetaṁ ovadati. ",
  "sn9.3:1.3": "Atha kho yā tasmiṁ vanasaṇḍe adhivatthā devatā āyasmantaṁ kassapagottaṁ saṁvejetukāmā yenāyasmā kassapagotto tenupasaṅkami; upasaṅkamitvā āyasmantaṁ kassapagottaṁ gāthāhi ajjhabhāsi: ",
  "sn9.3:2.1": "“Giriduggacaraṁ chetaṁ, ",
  "sn9.3:2.2": "appapaññaṁ acetasaṁ; ",
  "sn9.3:2.3": "Akāle ovadaṁ bhikkhu, ",
  "sn9.3:2.4": "mandova paṭibhāti maṁ. ",
  "sn9.3:3.1": "Suṇāti na vijānāti, ",
  "sn9.3:3.2": "Āloketi na passati; ",
  "sn9.3:3.3": "Dhammasmiṁ bhaññamānasmiṁ, ",
  "sn9.3:3.4": "Atthaṁ bālo na bujjhati. ",
  "sn9.3:4.1": "Sacepi dasa pajjote, ",
  "sn9.3:4.2": "dhārayissasi kassapa; ",
  "sn9.3:4.3": "Neva dakkhati rūpāni, ",
  "sn9.3:4.4": "cakkhu hissa na vijjatī”ti. ",
  "sn9.3:5.1": "Atha kho āyasmā kassapagotto tāya devatāya saṁvejito saṁvegamāpādīti. ",
  "sn9.4:0.1": "Saṁyutta Nikāya 9.4 ",
  "sn9.4:0.2": "1. Vanavagga ",
  "sn9.4:0.3": "Sambahulasutta ",
  "sn9.4:1.1": "Ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe. ",
  "sn9.4:1.2": "Atha kho te bhikkhū vassaṁvuṭṭhā temāsaccayena cārikaṁ pakkamiṁsu. ",
  "sn9.4:1.3": "Atha kho yā tasmiṁ vanasaṇḍe adhivatthā devatā te bhikkhū apassantī paridevamānā tāyaṁ velāyaṁ imaṁ gāthaṁ abhāsi: ",
  "sn9.4:2.1": "“Arati viya mejja khāyati, ",
  "sn9.4:2.2": "Bahuke disvāna vivitte āsane; ",
  "sn9.4:2.3": "Te cittakathā bahussutā, ",
  "sn9.4:2.4": "Kome gotamasāvakā gatā”ti. ",
  "sn9.4:3.1": "Evaṁ vutte, aññatarā devatā taṁ devataṁ gāthāya paccabhāsi: ",
  "sn9.4:4.1": "“Māgadhaṁ gatā kosalaṁ gatā, ",
  "sn9.4:4.2": "Ekacciyā pana vajjibhūmiyā; ",
  "sn9.4:4.3": "Magā viya asaṅgacārino, ",
  "sn9.4:4.4": "Aniketā viharanti bhikkhavo”ti. ",
  "sn9.5:0.1": "Saṁyutta Nikāya 9.5 ",
  "sn9.5:0.2": "1. Vanavagga ",
  "sn9.5:0.3": "Ānandasutta ",
  "sn9.5:1.1": "Ekaṁ samayaṁ āyasmā ānando kosalesu viharati aññatarasmiṁ vanasaṇḍe. ",
  "sn9.5:1.2": "Tena kho pana samayena āyasmā ānando ativelaṁ gihisaññattibahulo viharati. ",
  "sn9.5:1.3": "Atha kho yā tasmiṁ vanasaṇḍe adhivatthā devatā āyasmato ānandassa anukampikā atthakāmā āyasmantaṁ ānandaṁ saṁvejetukāmā yenāyasmā ānando tenupasaṅkami; upasaṅkamitvā āyasmantaṁ ānandaṁ gāthāya ajjhabhāsi: ",
  "sn9.5:2.1": "“Rukkhamūlagahanaṁ pasakkiya, ",
  "sn9.5:2.2": "Nibbānaṁ hadayasmiṁ opiya; ",
  "sn9.5:2.3": "Jhāya gotama mā pamādo, ",
  "sn9.5:2.4": "Kiṁ te biḷibiḷikā karissatī”ti. ",
  "sn9.5:3.1": "Atha kho āyasmā ānando tāya devatāya saṁvejito saṁvegamāpādīti. ",
  "sn9.6:0.1": "Saṁyutta Nikāya 9.6 ",
  "sn9.6:0.2": "1. Vanavagga ",
  "sn9.6:0.3": "Anuruddhasutta ",
  "sn9.6:1.1": "Ekaṁ samayaṁ āyasmā anuruddho kosalesu viharati aññatarasmiṁ vanasaṇḍe. ",
  "sn9.6:1.2": "Atha kho aññatarā tāvatiṁsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṁ anuruddhaṁ gāthāya ajjhabhāsi: ",
  "sn9.6:2.1": "“Tattha cittaṁ paṇidhehi, ",
  "sn9.6:2.2": "yattha te vusitaṁ pure; ",
  "sn9.6:2.3": "Tāvatiṁsesu devesu, ",
  "sn9.6:2.4": "sabbakāmasamiddhisu; ",
  "sn9.6:2.5": "Purakkhato parivuto, ",
  "sn9.6:2.6": "devakaññāhi sobhasī”ti. ",
  "sn9.6:3.1": "“Duggatā devakaññāyo, ",
  "sn9.6:3.2": "sakkāyasmiṁ patiṭṭhitā; ",
  "sn9.6:3.3": "Te cāpi duggatā sattā, ",
  "sn9.6:3.4": "devakaññāhi patthitā”ti. ",
  "sn9.6:4.1": "“Na te sukhaṁ pajānanti, ",
  "sn9.6:4.2": "ye na passanti nandanaṁ; ",
  "sn9.6:4.3": "Āvāsaṁ naradevānaṁ, ",
  "sn9.6:4.4": "tidasānaṁ yasassinan”ti. ",
  "sn9.6:5.1": "“Na tvaṁ bāle vijānāsi, ",
  "sn9.6:5.2": "yathā arahataṁ vaco; ",
  "sn9.6:5.3": "Aniccā sabbasaṅkhārā, ",
  "sn9.6:5.4": "uppādavayadhammino; ",
  "sn9.6:5.5": "Uppajjitvā nirujjhanti, ",
  "sn9.6:5.6": "tesaṁ vūpasamo sukho. ",
  "sn9.6:6.1": "Natthi dāni punāvāso, ",
  "sn9.6:6.2": "devakāyasmi jālini; ",
  "sn9.6:6.3": "Vikkhīṇo jātisaṁsāro, ",
  "sn9.6:6.4": "natthi dāni punabbhavo”ti. ",
  "sn9.7:0.1": "Saṁyutta Nikāya 9.7 ",
  "sn9.7:0.2": "1. Vanavagga ",
  "sn9.7:0.3": "Nāgadattasutta ",
  "sn9.7:1.1": "Ekaṁ samayaṁ āyasmā nāgadatto kosalesu viharati aññatarasmiṁ vanasaṇḍe. ",
  "sn9.7:1.2": "Tena kho pana samayena āyasmā nāgadatto atikālena gāmaṁ pavisati, atidivā paṭikkamati. ",
  "sn9.7:1.3": "Atha kho yā tasmiṁ vanasaṇḍe adhivatthā devatā āyasmato nāgadattassa anukampikā atthakāmā āyasmantaṁ nāgadattaṁ saṁvejetukāmā yenāyasmā nāgadatto tenupasaṅkami; upasaṅkamitvā āyasmantaṁ nāgadattaṁ gāthāhi ajjhabhāsi: ",
  "sn9.7:2.1": "“Kāle pavisa nāgadatta, ",
  "sn9.7:2.2": "Divā ca āgantvā ativelacārī; ",
  "sn9.7:2.3": "Saṁsaṭṭho gahaṭṭhehi, ",
  "sn9.7:2.4": "Samānasukhadukkho. ",
  "sn9.7:3.1": "Bhāyāmi nāgadattaṁ suppagabbhaṁ, ",
  "sn9.7:3.2": "Kulesu vinibaddhaṁ; ",
  "sn9.7:3.3": "Mā heva maccurañño balavato, ",
  "sn9.7:3.4": "Antakassa vasaṁ upesī”ti. ",
  "sn9.7:4.1": "Atha kho āyasmā nāgadatto tāya devatāya saṁvejito saṁvegamāpādīti. ",
  "sn9.8:0.1": "Saṁyutta Nikāya 9.8 ",
  "sn9.8:0.2": "1. Vanavagga ",
  "sn9.8:0.3": "Kulagharaṇīsutta ",
  "sn9.8:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.8:1.2": "Tena kho pana samayena so bhikkhu aññatarasmiṁ kule ativelaṁ ajjhogāḷhappatto viharati. ",
  "sn9.8:1.3": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yā tasmiṁ kule kulagharaṇī, tassā vaṇṇaṁ abhinimminitvā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi: ",
  "sn9.8:2.1": "“Nadītīresu saṇṭhāne, ",
  "sn9.8:2.2": "sabhāsu rathiyāsu ca; ",
  "sn9.8:2.3": "Janā saṅgamma mantenti, ",
  "sn9.8:2.4": "mañca tañca kimantaran”ti. ",
  "sn9.8:3.1": "“Bahūhi saddā paccūhā, ",
  "sn9.8:3.2": "khamitabbā tapassinā; ",
  "sn9.8:3.3": "Na tena maṅku hotabbaṁ, ",
  "sn9.8:3.4": "na hi tena kilissati. ",
  "sn9.8:4.1": "Yo ca saddaparittāsī, ",
  "sn9.8:4.2": "vane vātamigo yathā; ",
  "sn9.8:4.3": "Lahucittoti taṁ āhu, ",
  "sn9.8:4.4": "nāssa sampajjate vatan”ti. ",
  "sn9.9:0.1": "Saṁyutta Nikāya 9.9 ",
  "sn9.9:0.2": "1. Vanavagga ",
  "sn9.9:0.3": "Vajjiputtasutta ",
  "sn9.9:1.1": "Ekaṁ samayaṁ aññataro vajjiputtako bhikkhu vesāliyaṁ viharati aññatarasmiṁ vanasaṇḍe. ",
  "sn9.9:1.2": "Tena kho pana samayena vesāliyaṁ vajjiputtako sabbaratticāro hoti. ",
  "sn9.9:1.3": "Atha kho so bhikkhu vesāliyā tūriyatāḷitavāditanigghosasaddaṁ sutvā paridevamāno tāyaṁ velāyaṁ imaṁ gāthaṁ abhāsi: ",
  "sn9.9:2.1": "“Ekakā mayaṁ araññe viharāma, ",
  "sn9.9:2.2": "Apaviddhaṁva vanasmiṁ dārukaṁ; ",
  "sn9.9:2.3": "Etādisikāya rattiyā, ",
  "sn9.9:2.4": "Ko su nāmamhehi pāpiyo”ti. ",
  "sn9.9:3.1": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi: ",
  "sn9.9:4.1": "“Ekakova tvaṁ araññe viharasi, ",
  "sn9.9:4.2": "Apaviddhaṁva vanasmiṁ dārukaṁ; ",
  "sn9.9:4.3": "Tassa te bahukā pihayanti, ",
  "sn9.9:4.4": "Nerayikā viya saggagāminan”ti. ",
  "sn9.9:5.1": "Atha kho so bhikkhu tāya devatāya saṁvejito saṁvegamāpādīti. ",
  "sn9.10:0.1": "Saṁyutta Nikāya 9.10 ",
  "sn9.10:0.2": "1. Vanavagga ",
  "sn9.10:0.3": "Sajjhāyasutta ",
  "sn9.10:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.10:1.2": "Tena kho pana samayena so bhikkhu yaṁ sudaṁ pubbe ativelaṁ sajjhāyabahulo viharati so aparena samayena appossukko tuṇhībhūto saṅkasāyati. ",
  "sn9.10:1.3": "Atha kho yā tasmiṁ vanasaṇḍe adhivatthā devatā tassa bhikkhuno dhammaṁ asuṇantī yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi: ",
  "sn9.10:2.1": "“Kasmā tuvaṁ dhammapadāni bhikkhu, ",
  "sn9.10:2.2": "Nādhīyasi bhikkhuhi saṁvasanto; ",
  "sn9.10:2.3": "Sutvāna dhammaṁ labhatippasādaṁ, ",
  "sn9.10:2.4": "Diṭṭheva dhamme labhatippasaṁsan”ti. ",
  "sn9.10:3.1": "“Ahu pure dhammapadesu chando, ",
  "sn9.10:3.2": "Yāva virāgena samāgamimha; ",
  "sn9.10:3.3": "Yato virāgena samāgamimha, ",
  "sn9.10:3.4": "Yaṁ kiñci diṭṭhaṁva sutaṁ mutaṁ vā; ",
  "sn9.10:3.5": "Aññāya nikkhepanamāhu santo”ti. ",
  "sn9.11:0.1": "Saṁyutta Nikāya 9.11 ",
  "sn9.11:0.2": "1. Vanavagga ",
  "sn9.11:0.3": "Akusalavitakkasutta ",
  "sn9.11:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.11:1.2": "Tena kho pana samayena so bhikkhu divāvihāragato pāpake akusale vitakke vitakketi, seyyathidaṁ—",
  "sn9.11:1.3": "kāmavitakkaṁ, byāpādavitakkaṁ, vihiṁsāvitakkaṁ. ",
  "sn9.11:1.4": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi: ",
  "sn9.11:2.1": "“Ayoniso manasikārā, ",
  "sn9.11:2.2": "so vitakkehi khajjasi; ",
  "sn9.11:2.3": "Ayoniso paṭinissajja, ",
  "sn9.11:2.4": "yoniso anucintaya. ",
  "sn9.11:3.1": "Satthāraṁ dhammamārabbha, ",
  "sn9.11:3.2": "saṅghaṁ sīlāni attano; ",
  "sn9.11:3.3": "Adhigacchasi pāmojjaṁ, ",
  "sn9.11:3.4": "pītisukhamasaṁsayaṁ; ",
  "sn9.11:3.5": "Tato pāmojjabahulo, ",
  "sn9.11:3.6": "dukkhassantaṁ karissasī”ti. ",
  "sn9.11:4.1": "Atha kho so bhikkhu tāya devatāya saṁvejito saṁvegamāpādīti. ",
  "sn9.12:0.1": "Saṁyutta Nikāya 9.12 ",
  "sn9.12:0.2": "1. Vanavagga ",
  "sn9.12:0.3": "Majjhanhikasutta ",
  "sn9.12:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.12:1.2": "Atha kho tasmiṁ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṁ gāthaṁ abhāsi: ",
  "sn9.12:2.1": "“Ṭhite majjhanhike kāle, ",
  "sn9.12:2.2": "sannisīvesu pakkhisu; ",
  "sn9.12:2.3": "Saṇateva brahāraññaṁ, ",
  "sn9.12:2.4": "taṁ bhayaṁ paṭibhāti maṁ. ",
  "sn9.12:3.1": "Ṭhite majjhanhike kāle, ",
  "sn9.12:3.2": "sannisīvesu pakkhisu; ",
  "sn9.12:3.3": "Saṇateva brahāraññaṁ, ",
  "sn9.12:3.4": "sā rati paṭibhāti man”ti. ",
  "sn9.13:0.1": "Saṁyutta Nikāya 9.13 ",
  "sn9.13:0.2": "1. Vanavagga ",
  "sn9.13:0.3": "Pākatindriyasutta ",
  "sn9.13:1.1": "Ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. ",
  "sn9.13:1.2": "Atha kho yā tasmiṁ vanasaṇḍe adhivatthā devatā tesaṁ bhikkhūnaṁ anukampikā atthakāmā te bhikkhū saṁvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi: ",
  "sn9.13:2.1": "“Sukhajīvino pure āsuṁ, ",
  "sn9.13:2.2": "bhikkhū gotamasāvakā; ",
  "sn9.13:2.3": "Anicchā piṇḍamesanā, ",
  "sn9.13:2.4": "anicchā sayanāsanaṁ; ",
  "sn9.13:2.5": "Loke aniccataṁ ñatvā, ",
  "sn9.13:2.6": "dukkhassantaṁ akaṁsu te. ",
  "sn9.13:3.1": "Dupposaṁ katvā attānaṁ, ",
  "sn9.13:3.2": "gāme gāmaṇikā viya; ",
  "sn9.13:3.3": "Bhutvā bhutvā nipajjanti, ",
  "sn9.13:3.4": "parāgāresu mucchitā. ",
  "sn9.13:4.1": "Saṅghassa añjaliṁ katvā, ",
  "sn9.13:4.2": "idhekacce vadāmahaṁ; ",
  "sn9.13:4.3": "Apaviddhā anāthā te, ",
  "sn9.13:4.4": "yathā petā tatheva te. ",
  "sn9.13:5.1": "Ye kho pamattā viharanti, ",
  "sn9.13:5.2": "te me sandhāya bhāsitaṁ; ",
  "sn9.13:5.3": "Ye appamattā viharanti, ",
  "sn9.13:5.4": "namo tesaṁ karomahan”ti. ",
  "sn9.13:6.1": "Atha kho te bhikkhū tāya devatāya saṁvejitā saṁvegamāpādunti. ",
  "sn9.14:0.1": "Saṁyutta Nikāya 9.14 ",
  "sn9.14:0.2": "1. Vanavagga ",
  "sn9.14:0.3": "Gandhatthenasutta ",
  "sn9.14:1.1": "Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. ",
  "sn9.14:1.2": "Tena kho pana samayena so bhikkhu pacchābhattaṁ piṇḍapātapaṭikkanto pokkharaṇiṁ ogāhetvā padumaṁ upasiṅghati. ",
  "sn9.14:1.3": "Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi: ",
  "sn9.14:2.1": "“Yametaṁ vārijaṁ pupphaṁ, ",
  "sn9.14:2.2": "adinnaṁ upasiṅghasi; ",
  "sn9.14:2.3": "Ekaṅgametaṁ theyyānaṁ, ",
  "sn9.14:2.4": "gandhatthenosi mārisā”ti. ",
  "sn9.14:3.1": "“Na harāmi na bhañjāmi, ",
  "sn9.14:3.2": "ārā siṅghāmi vārijaṁ; ",
  "sn9.14:3.3": "Atha kena nu vaṇṇena, ",
  "sn9.14:3.4": "gandhatthenoti vuccati. ",
  "sn9.14:4.1": "Yvāyaṁ bhisāni khanati, ",
  "sn9.14:4.2": "puṇḍarīkāni bhañjati; ",
  "sn9.14:4.3": "Evaṁ ākiṇṇakammanto, ",
  "sn9.14:4.4": "kasmā eso na vuccatī”ti. ",
  "sn9.14:5.1": "“Ākiṇṇaluddo puriso, ",
  "sn9.14:5.2": "dhāticelaṁva makkhito; ",
  "sn9.14:5.3": "Tasmiṁ me vacanaṁ natthi, ",
  "sn9.14:5.4": "tvañcārahāmi vattave. ",
  "sn9.14:6.1": "Anaṅgaṇassa posassa, ",
  "sn9.14:6.2": "niccaṁ sucigavesino; ",
  "sn9.14:6.3": "Vālaggamattaṁ pāpassa, ",
  "sn9.14:6.4": "abbhāmattaṁva khāyatī”ti. ",
  "sn9.14:7.1": "“Addhā maṁ yakkha jānāsi, ",
  "sn9.14:7.2": "atho me anukampasi; ",
  "sn9.14:7.3": "Punapi yakkha vajjāsi, ",
  "sn9.14:7.4": "yadā passasi edisan”ti. ",
  "sn9.14:8.1": "“Neva taṁ upajīvāma, ",
  "sn9.14:8.2": "napi te bhatakāmhase; ",
  "sn9.14:8.3": "Tvameva bhikkhu jāneyya, ",
  "sn9.14:8.4": "yena gaccheyya suggatin”ti. ",
  "sn9.14:9.1": "Atha kho so bhikkhu tāya devatāya saṁvejito saṁvegamāpādīti. ",
  "sn9.14:9.2": "Vanavaggo paṭhamo. ",
  "sn9.14:10.0": "Tassuddānaṁ ",
  "sn9.14:10.1": "Vivekaṁ upaṭṭhānañca, ",
  "sn9.14:10.2": "Kassapagottena sambahulā; ",
  "sn9.14:10.3": "Ānando anuruddho ca, ",
  "sn9.14:10.4": "Nāgadattañca kulagharaṇī. ",
  "sn9.14:11.1": "Vajjiputto ca vesālī, ",
  "sn9.14:11.2": "Sajjhāyena ayoniso; ",
  "sn9.14:11.3": "Majjhanhikālamhi pākatindriya—",
  "sn9.14:11.4": "Padumapupphena cuddasa bhaveti. ",
  "sn9.14:11.5": "Vanasaṁyuttaṁ samattaṁ. "
}