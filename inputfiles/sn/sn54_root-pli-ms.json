{
  "sn54:1.0.1": "Saṁyutta Nikāya 54.1 ",
  "sn54:1.0.2": "1. Ekadhammavagga ",
  "sn54:1.0.3": "Ekadhammasutta ",
  "sn54:1.1.1": "Sāvatthinidānaṁ. ",
  "sn54:1.1.2": "Tatra kho …pe… etadavoca: ",
  "sn54:1.1.3": "“ekadhammo, bhikkhave, bhāvito bahulīkato mahapphalo hoti mahānisaṁso. ",
  "sn54:1.1.4": "Katamo ekadhammo? ",
  "sn54:1.1.5": "Ānāpānassati. ",
  "sn54:1.1.6": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "sn54:1.1.7": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:1.1.8": "So satova assasati, satova passasati. ",
  "sn54:1.2.1": "Dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti; ",
  "sn54:1.2.2": "rassaṁ vā assasanto ‘rassaṁ assasāmī’ti pajānāti, rassaṁ vā passasanto ‘rassaṁ passasāmī’ti pajānāti; ",
  "sn54:1.2.3": "‘sabbakāyappaṭisaṁvedī assasissāmī’ti sikkhati, ‘sabbakāyappaṭisaṁvedī passasissāmī’ti sikkhati; ",
  "sn54:1.2.4": "‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati. ",
  "sn54:1.3.1": "‘Pītippaṭisaṁvedī assasissāmī’ti sikkhati, ‘pītippaṭisaṁvedī passasissāmī’ti sikkhati; ",
  "sn54:1.3.2": "‘sukhappaṭisaṁvedī assasissāmī’ti sikkhati, ‘sukhappaṭisaṁvedī passasissāmī’ti sikkhati; ",
  "sn54:1.3.3": "‘cittasaṅkhārappaṭisaṁvedī assasissāmī’ti sikkhati, ‘cittasaṅkhārappaṭisaṁvedī passasissāmī’ti sikkhati; ",
  "sn54:1.3.4": "‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati. ",
  "sn54:1.4.1": "‘Cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati; ",
  "sn54:1.4.2": "‘abhippamodayaṁ cittaṁ assasissāmī’ti sikkhati, ‘abhippamodayaṁ cittaṁ passasissāmī’ti sikkhati; ",
  "sn54:1.4.3": "‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati; ",
  "sn54:1.4.4": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati; ",
  "sn54:1.4.5": "‘aniccānupassī assasissāmī’ti sikkhati. ",
  "sn54:1.5.1": "‘Aniccānupassī passasissāmī’ti sikkhati; ",
  "sn54:1.5.2": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati; ",
  "sn54:1.5.3": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati; ",
  "sn54:1.5.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:1.6.1": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti. ",
  "sn54:1.6.2": "Paṭhamaṁ. ",
  "sn54:2.0.1": "Saṁyutta Nikāya 54.2 ",
  "sn54:2.0.2": "1. Ekadhammavagga ",
  "sn54:2.0.3": "Bojjhaṅgasutta ",
  "sn54:2.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṁsā. ",
  "sn54:2.1.2": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "sn54:2.1.3": "Idha, bhikkhave, bhikkhu ānāpānassatisahagataṁ satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, ",
  "sn54:2.1.4": "ānāpānassatisahagataṁ dhammavicayasambojjhaṅgaṁ bhāveti …pe… ",
  "sn54:2.1.5": "ānāpānassatisahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn54:2.1.6": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti. ",
  "sn54:2.1.7": "Dutiyaṁ. ",
  "sn54:3.0.1": "Saṁyutta Nikāya 54.3 ",
  "sn54:3.0.2": "1. Ekadhammavagga ",
  "sn54:3.0.3": "Suddhikasutta ",
  "sn54:3.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṁsā. ",
  "sn54:3.1.2": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "sn54:3.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:3.1.4": "So satova assasati, satova passasati …pe… ",
  "sn54:3.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:3.1.6": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti. ",
  "sn54:3.1.7": "Tatiyaṁ. ",
  "sn54:4.0.1": "Saṁyutta Nikāya 54.4 ",
  "sn54:4.0.2": "1. Ekadhammavagga ",
  "sn54:4.0.3": "Paṭhamaphalasutta ",
  "sn54:4.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṁsā. ",
  "sn54:4.1.2": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "sn54:4.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:4.1.4": "So satova assasati, satova passasati …pe… ",
  "sn54:4.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:4.1.6": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā. ",
  "sn54:4.1.7": "Evaṁ bhāvitāya kho, bhikkhave, ānāpānassatiyā evaṁ bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ—",
  "sn54:4.1.8": "diṭṭheva dhamme aññā, sati vā upādisese anāgāmitā”ti. ",
  "sn54:4.1.9": "Catutthaṁ. ",
  "sn54:5.0.1": "Saṁyutta Nikāya 54.5 ",
  "sn54:5.0.2": "1. Ekadhammavagga ",
  "sn54:5.0.3": "Dutiyaphalasutta ",
  "sn54:5.1.1": "“Ānāpānassati, bhikkhave, bhāvitā bahulīkatā mahapphalā hoti mahānisaṁsā. ",
  "sn54:5.1.2": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "sn54:5.1.3": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:5.1.4": "So satova assasati, satova passasati …pe… ",
  "sn54:5.1.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:5.1.6": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā. ",
  "sn54:5.2.1": "Evaṁ bhāvitāya kho, bhikkhave, ānāpānassatiyā evaṁ bahulīkatāya satta phalā sattānisaṁsā pāṭikaṅkhā. ",
  "sn54:5.2.2": "Katame satta phalā sattānisaṁsā? ",
  "sn54:5.2.3": "Diṭṭheva dhamme paṭikacca aññaṁ ārādheti; ",
  "sn54:5.2.4": "no ce diṭṭheva dhamme paṭikacca aññaṁ ārādheti. ",
  "sn54:5.2.5": "Atha maraṇakāle aññaṁ ārādheti; ",
  "sn54:5.2.6": "no ce diṭṭheva dhamme paṭikacca aññaṁ ārādheti, no ce maraṇakāle aññaṁ ārādheti. ",
  "sn54:5.2.7": "Atha pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti … ",
  "sn54:5.2.8": "upahaccaparinibbāyī hoti … ",
  "sn54:5.2.9": "asaṅkhāraparinibbāyī hoti … ",
  "sn54:5.2.10": "sasaṅkhāraparinibbāyī hoti … ",
  "sn54:5.2.11": "uddhaṁsoto hoti akaniṭṭhagāmī—",
  "sn54:5.2.12": "evaṁ bhāvitāya kho, bhikkhave, ānāpānassatiyā evaṁ bahulīkatāya ime satta phalā sattānisaṁsā pāṭikaṅkhā”ti. ",
  "sn54:5.2.13": "Pañcamaṁ. ",
  "sn54:6.0.1": "Saṁyutta Nikāya 54.6 ",
  "sn54:6.0.2": "1. Ekadhammavagga ",
  "sn54:6.0.3": "Ariṭṭhasutta ",
  "sn54:6.1.1": "Sāvatthinidānaṁ. ",
  "sn54:6.1.2": "Tatra kho bhagavā …pe… etadavoca: ",
  "sn54:6.1.3": "“bhāvetha no tumhe bhikkhave, ānāpānassatin”ti? ",
  "sn54:6.1.4": "Evaṁ vutte, āyasmā ariṭṭho bhagavantaṁ etadavoca: ",
  "sn54:6.1.5": "“ahaṁ kho, bhante, bhāvemi ānāpānassatin”ti. ",
  "sn54:6.1.6": "“Yathā kathaṁ pana tvaṁ, ariṭṭha, bhāvesi ānāpānassatin”ti? ",
  "sn54:6.1.7": "“Atītesu me, bhante, kāmesu kāmacchando pahīno, anāgatesu me kāmesu kāmacchando vigato, ajjhattabahiddhā ca me dhammesu paṭighasaññā suppaṭivinītā. ",
  "sn54:6.1.8": "So satova assasissāmi, satova passasissāmi. ",
  "sn54:6.1.9": "Evaṁ khvāhaṁ, bhante, bhāvemi ānāpānassatin”ti. ",
  "sn54:6.2.1": "“‘Atthesā, ariṭṭha, ānāpānassati, nesā natthī’ti vadāmi. ",
  "sn54:6.2.2": "Api ca, ariṭṭha, yathā ānāpānassati vitthārena paripuṇṇā hoti ",
  "sn54:6.2.3": "taṁ suṇāhi, sādhukaṁ manasi karohi; bhāsissāmī”ti. ",
  "sn54:6.2.4": "“Evaṁ, bhante”ti kho āyasmā ariṭṭho bhagavato paccassosi. ",
  "sn54:6.2.5": "Bhagavā etadavoca: ",
  "sn54:6.3.1": "“Kathañca, ariṭṭha, ānāpānassati vitthārena paripuṇṇā hoti? ",
  "sn54:6.3.2": "Idha, ariṭṭha, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:6.3.3": "So satova assasati, satova passasati. ",
  "sn54:6.3.4": "Dīghaṁ vā assasanto ‘dīghaṁ assasāmī’ti pajānāti …pe… ",
  "sn54:6.3.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:6.3.6": "Evaṁ kho, ariṭṭha, ānāpānassati vitthārena paripuṇṇā hotī”ti. ",
  "sn54:6.3.7": "Chaṭṭhaṁ. ",
  "sn54:7.0.1": "Saṁyutta Nikāya 54.7 ",
  "sn54:7.0.2": "1. Ekadhammavagga ",
  "sn54:7.0.3": "Mahākappinasutta ",
  "sn54:7.1.1": "Sāvatthinidānaṁ. ",
  "sn54:7.1.2": "Tena kho pana samayena āyasmā mahākappino bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:7.1.3": "Addasā kho bhagavā āyasmantaṁ mahākappinaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:7.1.4": "Disvāna bhikkhū āmantesi: ",
  "sn54:7.2.1": "“Passatha no tumhe, bhikkhave, etassa bhikkhuno kāyassa iñjitattaṁ vā phanditattaṁ vā”ti? ",
  "sn54:7.2.2": "“Yadāpi mayaṁ, bhante, taṁ āyasmantaṁ passāma saṅghamajjhe vā nisinnaṁ ekaṁ vā raho nisinnaṁ, tadāpi mayaṁ tassa āyasmato na passāma kāyassa iñjitattaṁ vā phanditattaṁ vā”ti. ",
  "sn54:7.3.1": "“Yassa, bhikkhave, samādhissa bhāvitattā bahulīkatattā neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā, tassa so, bhikkhave, bhikkhu samādhissa nikāmalābhī akicchalābhī akasiralābhī. ",
  "sn54:7.3.2": "Katamassa ca, bhikkhave, samādhissa bhāvitattā bahulīkatattā neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā? ",
  "sn54:7.4.1": "Ānāpānassatisamādhissa, bhikkhave, bhāvitattā bahulīkatattā neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā. ",
  "sn54:7.4.2": "Kathaṁ bhāvite ca, bhikkhave, ānāpānassatisamādhimhi kathaṁ bahulīkate neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā? ",
  "sn54:7.5.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:7.5.2": "So satova assasati, satova passasati …pe… ",
  "sn54:7.5.3": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:7.5.4": "Evaṁ bhāvite ca kho, bhikkhave, ānāpānassatisamādhimhi evaṁ bahulīkate neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā”ti. ",
  "sn54:7.5.5": "Sattamaṁ. ",
  "sn54:8.0.1": "Saṁyutta Nikāya 54.8 ",
  "sn54:8.0.2": "1. Ekadhammavagga ",
  "sn54:8.0.3": "Padīpopamasutta ",
  "sn54:8.1.1": "“Ānāpānassatisamādhi, bhikkhave, bhāvito bahulīkato mahapphalo hoti mahānisaṁso. ",
  "sn54:8.1.2": "Kathaṁ bhāvito ca, bhikkhave, ānāpānassatisamādhi kathaṁ bahulīkato mahapphalo hoti mahānisaṁso? ",
  "sn54:8.2.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:8.2.2": "So satova assasati, satova passasati. ",
  "sn54:8.2.3": "Dīghaṁ vā assasanto ‘dīghaṁ assasāmī’ti pajānāti …pe… ",
  "sn54:8.2.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:8.2.5": "Evaṁ bhāvito kho, bhikkhave, ānāpānassatisamādhi evaṁ bahulīkato mahapphalo hoti mahānisaṁso. ",
  "sn54:8.3.1": "Ahampi sudaṁ, bhikkhave, pubbeva sambodhā anabhisambuddho bodhisattova samāno iminā vihārena bahulaṁ viharāmi. ",
  "sn54:8.3.2": "Tassa mayhaṁ, bhikkhave, iminā vihārena bahulaṁ viharato neva kāyo kilamati na cakkhūni; ",
  "sn54:8.3.3": "anupādāya ca me āsavehi cittaṁ vimucci. ",
  "sn54:8.4.1": "Tasmātiha, bhikkhave, bhikkhu cepi ākaṅkheyya: ",
  "sn54:8.4.2": "‘neva me kāyo kilameyya na cakkhūni, anupādāya ca me āsavehi cittaṁ vimucceyyā’ti, ",
  "sn54:8.4.3": "ayameva ānāpānassatisamādhi sādhukaṁ manasi kātabbo. ",
  "sn54:8.5.1": "Tasmātiha, bhikkhave, bhikkhu cepi ākaṅkheyya: ",
  "sn54:8.5.2": "‘ye me gehasitā sarasaṅkappā te pahīyeyyun’ti, ",
  "sn54:8.5.3": "ayameva ānāpānassatisamādhi sādhukaṁ manasi kātabbo. ",
  "sn54:8.6.1": "Tasmātiha, bhikkhave, bhikkhu cepi ākaṅkheyya: ",
  "sn54:8.6.2": "‘appaṭikūle paṭikūlasaññī vihareyyan’ti, ",
  "sn54:8.6.3": "ayameva ānāpānassatisamādhi sādhukaṁ manasi kātabbo. ",
  "sn54:8.7.1": "Tasmātiha, bhikkhave, bhikkhu cepi ākaṅkheyya: ",
  "sn54:8.7.2": "‘paṭikūle appaṭikūlasaññī vihareyyan’ti, ",
  "sn54:8.7.3": "ayameva ānāpānassatisamādhi sādhukaṁ manasi kātabbo. ",
  "sn54:8.8.1": "Tasmātiha, bhikkhave, bhikkhu cepi ākaṅkheyya: ",
  "sn54:8.8.2": "‘paṭikūle ca appaṭikūle ca paṭikūlasaññī vihareyyan’ti, ",
  "sn54:8.8.3": "ayameva ānāpānassatisamādhi sādhukaṁ manasi kātabbo. ",
  "sn54:8.9.1": "Tasmātiha, bhikkhave, bhikkhu cepi ākaṅkheyya: ",
  "sn54:8.9.2": "‘paṭikūle ca appaṭikūle ca appaṭikūlasaññī vihareyyan’ti, ",
  "sn54:8.9.3": "ayameva ānāpānassatisamādhi sādhukaṁ manasi kātabbo. ",
  "sn54:8.10.1": "Tasmātiha, bhikkhave, bhikkhu cepi ākaṅkheyya: ",
  "sn54:8.10.2": "‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, ",
  "sn54:8.10.3": "ayameva ānāpānassatisamādhi sādhukaṁ manasi kātabbo. ",
  "sn54:8.11.1": "Tasmātiha, bhikkhave, bhikkhu cepi ākaṅkheyya: ",
  "sn54:8.11.2": "‘vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihareyyan’ti, ",
  "sn54:8.11.3": "ayameva ānāpānassatisamādhi sādhukaṁ manasi kātabbo. ",
  "sn54:8.12.1": "Tasmātiha, bhikkhave, bhikkhu cepi ākaṅkheyya: ",
  "sn54:8.12.2": "‘vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihareyyan’ti, ",
  "sn54:8.12.3": "ayameva ānāpānassatisamādhi sādhukaṁ manasi kātabbo. ",
  "sn54:8.13.1": "Tasmātiha, bhikkhave, bhikkhu cepi ākaṅkheyya: ",
  "sn54:8.13.2": "‘pītiyā ca virāgā upekkhako ca vihareyyaṁ sato ca sampajāno, sukhañca kāyena paṭisaṁvedeyyaṁ, yaṁ taṁ ariyā ācikkhanti—upekkhako satimā sukhavihārīti tatiyaṁ jhānaṁ upasampajja vihareyyan’ti, ",
  "sn54:8.13.3": "ayameva ānāpānassatisamādhi sādhukaṁ manasi kātabbo. ",
  "sn54:8.14.1": "Tasmātiha, bhikkhave, bhikkhu cepi ākaṅkheyya: ",
  "sn54:8.14.2": "‘sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihareyyan’ti, ",
  "sn54:8.14.3": "ayameva ānāpānassatisamādhi sādhukaṁ manasi kātabbo. ",
  "sn54:8.15.1": "Tasmātiha, bhikkhave, bhikkhu cepi ākaṅkheyya: ",
  "sn54:8.15.2": "‘sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja vihareyyan’ti, ",
  "sn54:8.15.3": "ayameva ānāpānassatisamādhi sādhukaṁ manasi kātabbo. ",
  "sn54:8.16.1": "Tasmātiha, bhikkhave, bhikkhu cepi ākaṅkheyya: ",
  "sn54:8.16.2": "‘sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja vihareyyan’ti, ",
  "sn54:8.16.3": "ayameva ānāpānassatisamādhi sādhukaṁ manasi kātabbo. ",
  "sn54:8.17.1": "Tasmātiha, bhikkhave, bhikkhu cepi ākaṅkheyya: ",
  "sn54:8.17.2": "‘sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja vihareyyan’ti, ",
  "sn54:8.17.3": "ayameva ānāpānassatisamādhi sādhukaṁ manasi kātabbo. ",
  "sn54:8.18.1": "Tasmātiha, bhikkhave, bhikkhu cepi ākaṅkheyya: ",
  "sn54:8.18.2": "‘sabbaso ākiñcaññāyatanaṁ samatikkamma nevasaññānāsaññāyatanaṁ upasampajja vihareyyan’ti, ",
  "sn54:8.18.3": "ayameva ānāpānassatisamādhi sādhukaṁ manasi kātabbo. ",
  "sn54:8.19.1": "Tasmātiha, bhikkhave, bhikkhu cepi ākaṅkheyya: ",
  "sn54:8.19.2": "‘sabbaso nevasaññānāsaññāyatanaṁ samatikkamma saññāvedayitanirodhaṁ upasampajja vihareyyan’ti, ",
  "sn54:8.19.3": "ayameva ānāpānassatisamādhi sādhukaṁ manasi kātabbo. ",
  "sn54:8.20.1": "Evaṁ bhāvite kho, bhikkhave, ānāpānassatisamādhimhi evaṁ bahulīkate, sukhañce vedanaṁ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti; ",
  "sn54:8.20.2": "dukkhañce vedanaṁ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti; ",
  "sn54:8.20.3": "adukkhamasukhañce vedanaṁ vedayati, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti. ",
  "sn54:8.21.1": "Sukhañce vedanaṁ vedayati, visaṁyutto naṁ vedayati; ",
  "sn54:8.21.2": "dukkhañce vedanaṁ vedayati, visaṁyutto naṁ vedayati; ",
  "sn54:8.21.3": "adukkhamasukhañce vedanaṁ vedayati, visaṁyutto naṁ vedayati. ",
  "sn54:8.21.4": "So kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti, ",
  "sn54:8.21.5": "‘kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti. ",
  "sn54:8.22.1": "Seyyathāpi, bhikkhave, telañca paṭicca, vaṭṭiñca paṭicca telappadīpo jhāyeyya, ",
  "sn54:8.22.2": "tasseva telassa ca vaṭṭiyā ca pariyādānā anāhāro nibbāyeyya; ",
  "sn54:8.22.3": "evameva kho, bhikkhave, bhikkhu kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti, ",
  "sn54:8.22.4": "‘kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti. ",
  "sn54:8.22.5": "Aṭṭhamaṁ. ",
  "sn54:9.0.1": "Saṁyutta Nikāya 54.9 ",
  "sn54:9.0.2": "1. Ekadhammavagga ",
  "sn54:9.0.3": "Vesālīsutta ",
  "sn54:9.1.1": "Evaṁ me sutaṁ—",
  "sn54:9.1.2": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn54:9.1.3": "Tena kho pana samayena bhagavā bhikkhūnaṁ anekapariyāyena asubhakathaṁ katheti, asubhāya vaṇṇaṁ bhāsati, asubhabhāvanāya vaṇṇaṁ bhāsati. ",
  "sn54:9.2.1": "Atha kho bhagavā bhikkhū āmantesi: ",
  "sn54:9.2.2": "“icchāmahaṁ, bhikkhave, aḍḍhamāsaṁ paṭisallīyituṁ. ",
  "sn54:9.2.3": "Nāmhi kenaci upasaṅkamitabbo, aññatra ekena piṇḍapātanīhārakenā”ti. ",
  "sn54:9.2.4": "“Evaṁ, bhante”ti kho te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena. ",
  "sn54:9.3.1": "Atha kho te bhikkhū: ",
  "sn54:9.3.2": "“bhagavā anekapariyāyena asubhakathaṁ katheti, asubhāya vaṇṇaṁ bhāsati, asubhabhāvanāya vaṇṇaṁ bhāsatī”ti anekākāravokāraṁ asubhabhāvanānuyogamanuyuttā viharanti. ",
  "sn54:9.3.3": "Te iminā kāyena aṭṭīyamānā harāyamānā jigucchamānā satthahārakaṁ pariyesanti. ",
  "sn54:9.3.4": "Dasapi bhikkhū ekāhena satthaṁ āharanti, vīsampi …pe… tiṁsampi bhikkhū ekāhena satthaṁ āharanti. ",
  "sn54:9.4.1": "Atha kho bhagavā tassa aḍḍhamāsassa accayena paṭisallānā vuṭṭhito āyasmantaṁ ānandaṁ āmantesi: ",
  "sn54:9.4.2": "“kiṁ nu kho, ānanda, tanubhūto viya bhikkhusaṅgho”ti? ",
  "sn54:9.4.3": "“Tathā hi pana, bhante, ‘bhagavā bhikkhūnaṁ anekapariyāyena asubhakathaṁ katheti, asubhāya vaṇṇaṁ bhāsati, asubhabhāvanāya vaṇṇaṁ bhāsatī’ti anekākāravokāraṁ asubhabhāvanānuyogamanuyuttā viharanti. ",
  "sn54:9.4.4": "Te iminā kāyena aṭṭīyamānā harāyamānā jigucchamānā satthahārakaṁ pariyesanti. ",
  "sn54:9.4.5": "Dasapi bhikkhū ekāhena satthaṁ āharanti, vīsampi bhikkhū … tiṁsampi bhikkhū ekāhena satthaṁ āharanti. ",
  "sn54:9.4.6": "Sādhu, bhante, bhagavā aññaṁ pariyāyaṁ ācikkhatu yathāyaṁ bhikkhusaṅgho aññāya saṇṭhaheyyā”ti. ",
  "sn54:9.5.1": "“Tenahānanda, yāvatikā bhikkhū vesāliṁ upanissāya viharanti te sabbe upaṭṭhānasālāyaṁ sannipātehī”ti. ",
  "sn54:9.5.2": "“Evaṁ, bhante”ti kho āyasmā ānando bhagavato paṭissutvā yāvatikā bhikkhū vesāliṁ upanissāya viharanti te sabbe upaṭṭhānasālāyaṁ sannipātetvā yena bhagavā tenupasaṅkami; upasaṅkamitvā bhagavantaṁ etadavoca: ",
  "sn54:9.5.3": "“sannipatito, bhante, bhikkhusaṅgho. ",
  "sn54:9.5.4": "Yassadāni, bhante, bhagavā kālaṁ maññatī”ti. ",
  "sn54:9.6.1": "Atha kho bhagavā yena upaṭṭhānasālā tenupasaṅkami; upasaṅkamitvā paññatte āsane nisīdi. ",
  "sn54:9.6.2": "Nisajja kho bhagavā bhikkhū āmantesi: ",
  "sn54:9.6.3": "“ayampi kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti. ",
  "sn54:9.7.1": "Seyyathāpi, bhikkhave, gimhānaṁ pacchime māse ūhataṁ rajojallaṁ, tamenaṁ mahāakālamegho ṭhānaso antaradhāpeti vūpasameti; ",
  "sn54:9.7.2": "evameva kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti. ",
  "sn54:9.7.3": "Kathaṁ bhāvito ca, bhikkhave, ānāpānassatisamādhi kathaṁ bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti? ",
  "sn54:9.8.1": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:9.8.2": "So satova assasati, satova passasati …pe… ",
  "sn54:9.8.3": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:9.8.4": "Evaṁ bhāvito kho, bhikkhave, ānāpānassatisamādhi evaṁ bahulīkato santo ceva paṇīto ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasametī”ti. ",
  "sn54:9.8.5": "Navamaṁ. ",
  "sn54:10.0.1": "Saṁyutta Nikāya 54.10 ",
  "sn54:10.0.2": "1. Ekadhammavagga ",
  "sn54:10.0.3": "Kimilasutta ",
  "sn54:10.1.1": "Evaṁ me sutaṁ—",
  "sn54:10.1.2": "ekaṁ samayaṁ bhagavā kimilāyaṁ viharati veḷuvane. ",
  "sn54:10.1.3": "Tatra kho bhagavā āyasmantaṁ kimilaṁ āmantesi: ",
  "sn54:10.1.4": "“kathaṁ bhāvito nu kho, kimila, ānāpānassatisamādhi kathaṁ bahulīkato mahapphalo hoti mahānisaṁso”ti? ",
  "sn54:10.2.1": "Evaṁ vutte, āyasmā kimilo tuṇhī ahosi. ",
  "sn54:10.2.2": "Dutiyampi kho bhagavā …pe… ",
  "sn54:10.2.3": "tatiyampi kho bhagavā āyasmantaṁ kimilaṁ āmantesi: ",
  "sn54:10.2.4": "“kathaṁ bhāvito nu kho, kimila, ānāpānassatisamādhi kathaṁ bahulīkato mahapphalo hoti mahānisaṁso”ti? ",
  "sn54:10.2.5": "Tatiyampi kho āyasmā kimilo tuṇhī ahosi. ",
  "sn54:10.3.1": "Evaṁ vutte, āyasmā ānando bhagavantaṁ etadavoca: ",
  "sn54:10.3.2": "“etassa, bhagavā, kālo; etassa, sugata, kālo. ",
  "sn54:10.3.3": "Yaṁ bhagavā ānāpānassatisamādhiṁ bhāseyya, bhagavato sutvā bhikkhū dhāressantī”ti. ",
  "sn54:10.4.1": "“Tenahānanda, suṇāhi, sādhukaṁ manasi karohi; bhāsissāmī”ti. ",
  "sn54:10.4.2": "“Evaṁ, bhante”ti kho āyasmā ānando bhagavato paccassosi. ",
  "sn54:10.4.3": "Bhagavā etadavoca: ",
  "sn54:10.4.4": "“kathaṁ bhāvito ca, ānanda, ānāpānassatisamādhi kathaṁ bahulīkato mahapphalo hoti mahānisaṁso? ",
  "sn54:10.4.5": "Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:10.4.6": "So satova assasati, satova passasati …pe… ",
  "sn54:10.4.7": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:10.4.8": "Evaṁ bhāvito kho, ānanda, ānāpānassatisamādhi evaṁ bahulīkato mahapphalo hoti mahānisaṁso. ",
  "sn54:10.5.1": "Yasmiṁ samaye, ānanda, bhikkhu dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti; ",
  "sn54:10.5.2": "rassaṁ vā assasanto ‘rassaṁ assasāmī’ti pajānāti, rassaṁ vā passasanto ‘rassaṁ passasāmī’ti pajānāti; ",
  "sn54:10.5.3": "‘sabbakāyappaṭisaṁvedī assasissāmī’ti sikkhati, ‘sabbakāyappaṭisaṁvedī passasissāmī’ti sikkhati; ",
  "sn54:10.5.4": "‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—",
  "sn54:10.5.5": "kāye kāyānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.5.6": "Taṁ kissa hetu? ",
  "sn54:10.5.7": "Kāyaññatarāhaṁ, ānanda, etaṁ vadāmi yadidaṁ—assāsapassāsaṁ. ",
  "sn54:10.5.8": "Tasmātihānanda, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.6.1": "Yasmiṁ samaye, ānanda, bhikkhu ‘pītippaṭisaṁvedī assasissāmī’ti sikkhati, ‘pītippaṭisaṁvedī passasissāmī’ti sikkhati; ",
  "sn54:10.6.2": "‘sukhappaṭisaṁvedī assasissāmī’ti sikkhati, ‘sukhappaṭisaṁvedī passasissāmī’ti sikkhati; ",
  "sn54:10.6.3": "‘cittasaṅkhārappaṭisaṁvedī assasissāmī’ti sikkhati, ‘cittasaṅkhārappaṭisaṁvedī passasissāmī’ti sikkhati; ",
  "sn54:10.6.4": "‘passambhayaṁ cittasaṅkhāraṁ passasissāmī’ti sikkhati—",
  "sn54:10.6.5": "vedanāsu vedanānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.6.6": "Taṁ kissa hetu? ",
  "sn54:10.6.7": "Vedanāññatarāhaṁ, ānanda, etaṁ vadāmi, yadidaṁ—assāsapassāsānaṁ sādhukaṁ manasikāraṁ. ",
  "sn54:10.6.8": "Tasmātihānanda, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.7.1": "Yasmiṁ samaye, ānanda, bhikkhu ‘cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati; ",
  "sn54:10.7.2": "abhippamodayaṁ cittaṁ …pe… ",
  "sn54:10.7.3": "samādahaṁ cittaṁ … ",
  "sn54:10.7.4": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—",
  "sn54:10.7.5": "citte cittānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.7.6": "Taṁ kissa hetu? ",
  "sn54:10.7.7": "Nāhaṁ, ānanda, muṭṭhassatissa asampajānassa ānāpānassatisamādhibhāvanaṁ vadāmi. ",
  "sn54:10.7.8": "Tasmātihānanda, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.8.1": "Yasmiṁ samaye, ānanda, bhikkhu ‘aniccānupassī assasissāmī’ti sikkhati …pe… ",
  "sn54:10.8.2": "virāgānupassī … ",
  "sn54:10.8.3": "nirodhānupassī … ",
  "sn54:10.8.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:10.8.5": "dhammesu dhammānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.8.6": "So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti. ",
  "sn54:10.8.7": "Tasmātihānanda, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:10.9.1": "Seyyathāpi, ānanda, catumahāpathe mahāpaṁsupuñjo. ",
  "sn54:10.9.2": "Puratthimāya cepi disāyaṁ āgaccheyya sakaṭaṁ vā ratho vā, upahanateva taṁ paṁsupuñjaṁ; ",
  "sn54:10.9.3": "pacchimāya cepi disāya āgaccheyya … ",
  "sn54:10.9.4": "uttarāya cepi disāya … ",
  "sn54:10.9.5": "dakkhiṇāya cepi disāya āgaccheyya sakaṭaṁ vā ratho vā, upahanateva taṁ paṁsupuñjaṁ. ",
  "sn54:10.9.6": "Evameva kho, ānanda, bhikkhu kāye kāyānupassī viharantopi upahanateva pāpake akusale dhamme; ",
  "sn54:10.9.7": "vedanāsu …pe… ",
  "sn54:10.9.8": "citte …pe… ",
  "sn54:10.9.9": "dhammesu dhammānupassī viharantopi upahanateva pāpake akusale dhamme”ti. ",
  "sn54:10.9.10": "Dasamaṁ. ",
  "sn54:10.9.11": "Ekadhammavaggo paṭhamo. ",
  "sn54:10.10.0": "Tassuddānaṁ ",
  "sn54:10.10.1": "Ekadhammo ca bojjhaṅgo, ",
  "sn54:10.10.2": "suddhikañca duve phalā; ",
  "sn54:10.10.3": "Ariṭṭho kappino dīpo, ",
  "sn54:10.10.4": "vesālī kimilena cāti. ",
  "sn54:11.0.1": "Saṁyutta Nikāya 54.11 ",
  "sn54:11.0.2": "2. Dutiyavagga ",
  "sn54:11.0.3": "Icchānaṅgalasutta ",
  "sn54:11.1.1": "Ekaṁ samayaṁ bhagavā icchānaṅgale viharati icchānaṅgalavanasaṇḍe. ",
  "sn54:11.1.2": "Tatra kho bhagavā bhikkhū āmantesi: ",
  "sn54:11.1.3": "“icchāmahaṁ, bhikkhave, temāsaṁ paṭisallīyituṁ. ",
  "sn54:11.1.4": "Nāmhi kenaci upasaṅkamitabbo, aññatra ekena piṇḍapātanīhārakenā”ti. ",
  "sn54:11.1.5": "“Evaṁ, bhante”ti kho te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena. ",
  "sn54:11.2.1": "Atha kho bhagavā tassa temāsassa accayena paṭisallānā vuṭṭhito bhikkhū āmantesi: ",
  "sn54:11.2.2": "“sace kho, bhikkhave, aññatitthiyā paribbājakā evaṁ puccheyyuṁ: ",
  "sn54:11.2.3": "‘katamenāvuso, vihārena samaṇo gotamo vassāvāsaṁ bahulaṁ vihāsī’ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn54:11.2.4": "‘ānāpānassatisamādhinā kho, āvuso, bhagavā vassāvāsaṁ bahulaṁ vihāsī’ti. ",
  "sn54:11.2.5": "Idhāhaṁ, bhikkhave, sato assasāmi, sato passasāmi. ",
  "sn54:11.2.6": "Dīghaṁ assasanto ‘dīghaṁ assasāmī’ti pajānāmi, dīghaṁ passasanto ‘dīghaṁ passasāmī’ti pajānāmi; ",
  "sn54:11.2.7": "rassaṁ assasanto ‘rassaṁ assasāmī’ti pajānāmi, rassaṁ passasanto ‘rassaṁ passasāmī’ti pajānāmi; ",
  "sn54:11.2.8": "‘sabbakāyappaṭisaṁvedī assasissāmī’ti pajānāmi …pe… ",
  "sn54:11.2.9": "‘paṭinissaggānupassī assasissāmī’ti pajānāmi, ‘paṭinissaggānupassī passasissāmī’ti pajānāmi. ",
  "sn54:11.3.1": "Yañhi taṁ, bhikkhave, sammā vadamāno vadeyya: ",
  "sn54:11.3.2": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.3.3": "Ānāpānassatisamādhiṁ sammā vadamāno vadeyya: ",
  "sn54:11.3.4": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.3.5": "Ye te, bhikkhave, bhikkhū sekhā appattamānasā anuttaraṁ yogakkhemaṁ patthayamānā viharanti tesaṁ ānāpānassatisamādhi bhāvito bahulīkato āsavānaṁ khayāya saṁvattati. ",
  "sn54:11.3.6": "Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ ānāpānassatisamādhi bhāvito bahulīkato diṭṭhadhammasukhavihārāya ceva saṁvattati satisampajaññāya ca. ",
  "sn54:11.4.1": "Yañhi taṁ, bhikkhave, sammā vadamāno vadeyya: ",
  "sn54:11.4.2": "‘ariyavihāro’ itipi, ‘brahmavihāro’ itipi, ‘tathāgatavihāro’ itipi. ",
  "sn54:11.4.3": "Ānāpānassatisamādhiṁ sammā vadamāno vadeyya: ",
  "sn54:11.4.4": "‘ariyavihāro’ itipi, ‘brahmavihāro’ itipi, ‘tathāgatavihāro’ itipī”ti. ",
  "sn54:11.4.5": "Paṭhamaṁ. ",
  "sn54:12.0.1": "Saṁyutta Nikāya 54.12 ",
  "sn54:12.0.2": "2. Dutiyavagga ",
  "sn54:12.0.3": "Kaṅkheyyasutta ",
  "sn54:12.1.1": "Ekaṁ samayaṁ āyasmā lomasakaṁbhiyo sakkesu viharati kapilavatthusmiṁ nigrodhārāme. ",
  "sn54:12.1.2": "Atha kho mahānāmo sakko yenāyasmā lomasakaṁbhiyo tenupasaṅkami; upasaṅkamitvā āyasmantaṁ lomasakaṁbhiyaṁ abhivādetvā ekamantaṁ nisīdi. Ekamantaṁ nisinno kho mahānāmo sakko āyasmantaṁ lomasakaṁbhiyaṁ etadavoca: ",
  "sn54:12.1.3": "“so eva nu kho, bhante, sekho vihāro so tathāgatavihāro, udāhu aññova sekho vihāro añño tathāgatavihāro”ti? ",
  "sn54:12.2.1": "“Na kho, āvuso mahānāma, sveva sekho vihāro, so tathāgatavihāro. ",
  "sn54:12.2.2": "Añño kho, āvuso mahānāma, sekho vihāro, añño tathāgatavihāro. ",
  "sn54:12.2.3": "Ye te, āvuso mahānāma, bhikkhū sekhā appattamānasā anuttaraṁ yogakkhemaṁ patthayamānā viharanti, te pañca nīvaraṇe pahāya viharanti. ",
  "sn54:12.2.4": "Katame pañca? ",
  "sn54:12.2.5": "Kāmacchandanīvaraṇaṁ pahāya viharanti, byāpādanīvaraṇaṁ …pe… ",
  "sn54:12.2.6": "thinamiddhanīvaraṇaṁ … ",
  "sn54:12.2.7": "uddhaccakukkuccanīvaraṇaṁ … ",
  "sn54:12.2.8": "vicikicchānīvaraṇaṁ pahāya viharanti. ",
  "sn54:12.3.1": "Yepi te, āvuso mahānāma, bhikkhū sekhā appattamānasā anuttaraṁ yogakkhemaṁ patthayamānā viharanti, te ime pañca nīvaraṇe pahāya viharanti. ",
  "sn54:12.4.1": "Ye ca kho te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ pañca nīvaraṇā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn54:12.4.2": "Katame pañca? ",
  "sn54:12.4.3": "Kāmacchandanīvaraṇaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ; ",
  "sn54:12.4.4": "byāpādanīvaraṇaṁ pahīnaṁ …pe… ",
  "sn54:12.4.5": "thinamiddhanīvaraṇaṁ … ",
  "sn54:12.4.6": "uddhaccakukkuccanīvaraṇaṁ … ",
  "sn54:12.4.7": "vicikicchānīvaraṇaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. ",
  "sn54:12.5.1": "Ye te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ ime pañca nīvaraṇā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn54:12.5.2": "Tadamināpetaṁ, āvuso mahānāma, pariyāyena veditabbaṁ yathā—",
  "sn54:12.5.3": "aññova sekho vihāro, añño tathāgatavihāro. ",
  "sn54:12.6.1": "Ekamidaṁ, āvuso mahānāma, samayaṁ bhagavā icchānaṅgale viharati icchānaṅgalavanasaṇḍe. ",
  "sn54:12.6.2": "Tatra kho, āvuso mahānāma, bhagavā bhikkhū āmantesi: ",
  "sn54:12.6.3": "‘icchāmahaṁ, bhikkhave, temāsaṁ paṭisallīyituṁ. ",
  "sn54:12.6.4": "Nāmhi kenaci upasaṅkamitabbo, aññatra ekena piṇḍapātanīhārakenā’ti. ",
  "sn54:12.6.5": "‘Evaṁ, bhante’ti kho, āvuso mahānāma, te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena. ",
  "sn54:12.7.1": "Atha kho, āvuso, bhagavā tassa temāsassa accayena paṭisallānā vuṭṭhito bhikkhū āmantesi: ",
  "sn54:12.7.2": "‘sace kho, bhikkhave, aññatitthiyā paribbājakā evaṁ puccheyyuṁ: ",
  "sn54:12.7.3": "“katamenāvuso, vihārena samaṇo gotamo vassāvāsaṁ bahulaṁ vihāsī”ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn54:12.7.4": "“ānāpānassatisamādhinā kho, āvuso, bhagavā vassāvāsaṁ bahulaṁ vihāsī”’ti. ",
  "sn54:12.7.5": "Idhāhaṁ, bhikkhave, sato assasāmi, sato passasāmi. ",
  "sn54:12.7.6": "Dīghaṁ assasanto dīghaṁ assasāmīti pajānāmi, dīghaṁ passasanto dīghaṁ passasāmīti pajānāmi …pe… ",
  "sn54:12.7.7": "paṭinissaggānupassī assasissāmīti pajānāmi, paṭinissaggānupassī passasissāmīti pajānāmi. ",
  "sn54:12.8.1": "Yañhi taṁ, bhikkhave, sammā vadamāno vadeyya—",
  "sn54:12.8.2": "ariyavihāro itipi, brahmavihāro itipi, tathāgatavihāro itipi. ",
  "sn54:12.8.3": "Ānāpānassatisamādhiṁ sammā vadamāno vadeyya—",
  "sn54:12.8.4": "ariyavihāro itipi, brahmavihāro itipi, tathāgatavihāro itipi. ",
  "sn54:12.9.1": "Ye te, bhikkhave, bhikkhū sekhā appattamānasā anuttaraṁ yogakkhemaṁ patthayamānā viharanti, tesaṁ ānāpānassatisamādhi bhāvito bahulīkato āsavānaṁ khayāya saṁvattati. ",
  "sn54:12.10.1": "Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ ānāpānassatisamādhi bhāvito bahulīkato diṭṭheva dhamme sukhavihārāya ceva saṁvattati satisampajaññāya ca. ",
  "sn54:12.11.1": "Yañhi taṁ, bhikkhave, sammā vadamāno vadeyya—",
  "sn54:12.11.2": "ariyavihāro itipi, brahmavihāro itipi, tathāgatavihāro itipi. ",
  "sn54:12.11.3": "Ānāpānassatisamādhiṁ sammā vadamāno vadeyya—",
  "sn54:12.11.4": "ariyavihāro itipi, brahmavihāro itipi, tathāgatavihāro itipīti. ",
  "sn54:12.11.5": "Iminā kho etaṁ, āvuso mahānāma, pariyāyena veditabbaṁ, yathā—",
  "sn54:12.11.6": "aññova sekho vihāro, añño tathāgatavihāro”ti. ",
  "sn54:12.11.7": "Dutiyaṁ. ",
  "sn54:13.0.1": "Saṁyutta Nikāya 54.13 ",
  "sn54:13.0.2": "2. Dutiyavagga ",
  "sn54:13.0.3": "Paṭhamaānandasutta ",
  "sn54:13.1.1": "Sāvatthinidānaṁ. ",
  "sn54:13.1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "sn54:13.1.3": "“atthi nu kho, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:13.2.1": "“Atthi kho, ānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:13.3.1": "“Katamo pana, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:13.3.2": "“Ānāpānassatisamādhi kho, ānanda, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṁ paripūrenti. ",
  "sn54:13.4.1": "Kathaṁ bhāvito, ānanda, ānāpānassatisamādhi kathaṁ bahulīkato cattāro satipaṭṭhāne paripūreti? ",
  "sn54:13.4.2": "Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:13.4.3": "So satova assasati, satova passasati. ",
  "sn54:13.4.4": "Dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti …pe… ",
  "sn54:13.4.5": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:13.5.1": "Yasmiṁ samaye, ānanda, bhikkhu dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti; ",
  "sn54:13.5.2": "rassaṁ vā …pe… ",
  "sn54:13.5.3": "‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—",
  "sn54:13.5.4": "kāye kāyānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.5.5": "Taṁ kissa hetu? ",
  "sn54:13.5.6": "Kāyaññatarāhaṁ, ānanda, etaṁ vadāmi, yadidaṁ—assāsapassāsaṁ. ",
  "sn54:13.5.7": "Tasmātihānanda, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.6.1": "Yasmiṁ samaye, ānanda, bhikkhu ‘pītippaṭisaṁvedī assasissāmī’ti sikkhati, ",
  "sn54:13.6.2": "sukhappaṭisaṁvedī …pe… ",
  "sn54:13.6.3": "cittasaṅkhārappaṭisaṁvedī … ",
  "sn54:13.6.4": "‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati—",
  "sn54:13.6.5": "vedanāsu vedanānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.6.6": "Taṁ kissa hetu? ",
  "sn54:13.6.7": "Vedanāññatarāhaṁ, ānanda, etaṁ vadāmi, yadidaṁ—assāsapassāsānaṁ sādhukaṁ manasikāraṁ. ",
  "sn54:13.6.8": "Tasmātihānanda, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.7.1": "Yasmiṁ samaye, ānanda, bhikkhu ‘cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati; ",
  "sn54:13.7.2": "abhippamodayaṁ cittaṁ …pe… ",
  "sn54:13.7.3": "samādahaṁ cittaṁ … ",
  "sn54:13.7.4": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—",
  "sn54:13.7.5": "citte cittānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.7.6": "Taṁ kissa hetu? ",
  "sn54:13.7.7": "Nāhaṁ, ānanda, muṭṭhassatissa asampajānassa ānāpānassatisamādhibhāvanaṁ vadāmi. ",
  "sn54:13.7.8": "Tasmātihānanda, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.8.1": "Yasmiṁ samaye, ānanda, bhikkhu aniccānupassī …pe… ",
  "sn54:13.8.2": "virāgānupassī … ",
  "sn54:13.8.3": "nirodhānupassī … ",
  "sn54:13.8.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:13.8.5": "dhammesu dhammānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.8.6": "So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti. ",
  "sn54:13.8.7": "Tasmātihānanda, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:13.9.1": "Evaṁ bhāvito kho, ānanda, ānāpānassatisamādhi evaṁ bahulīkato cattāro satipaṭṭhāne paripūreti. ",
  "sn54:13.10.1": "Kathaṁ bhāvitā cānanda, cattāro satipaṭṭhānā kathaṁ bahulīkatā satta bojjhaṅge paripūrenti? ",
  "sn54:13.10.2": "Yasmiṁ samaye, ānanda, bhikkhu kāye kāyānupassī viharati—",
  "sn54:13.10.3": "upaṭṭhitāssa tasmiṁ samaye bhikkhuno sati hoti asammuṭṭhā. ",
  "sn54:13.10.4": "Yasmiṁ samaye, ānanda, bhikkhuno upaṭṭhitā sati hoti asammuṭṭhā—satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti, satisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.11.1": "So tathā sato viharanto taṁ dhammaṁ paññāya pavicinati pavicarati parivīmaṁsamāpajjati. ",
  "sn54:13.11.2": "Yasmiṁ samaye, ānanda, bhikkhu tathā sato viharanto taṁ dhammaṁ paññāya pavicinati pavicarati parivīmaṁsamāpajjati—",
  "sn54:13.11.3": "dhammavicayasambojjhaṅgo tasmiṁ samaye bhikkhuno āraddho hoti, dhammavicayasambojjhaṅgaṁ tasmiṁ samaye bhikkhu bhāveti, dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.12.1": "Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ. ",
  "sn54:13.12.2": "Yasmiṁ samaye, ānanda, bhikkhuno taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—",
  "sn54:13.12.3": "vīriyasambojjhaṅgo tasmiṁ samaye bhikkhuno āraddho hoti, vīriyasambojjhaṅgaṁ tasmiṁ samaye bhikkhu bhāveti, vīriyasambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.13.1": "Āraddhavīriyassa uppajjati pīti nirāmisā. ",
  "sn54:13.13.2": "Yasmiṁ samaye, ānanda, bhikkhuno āraddhavīriyassa uppajjati pīti nirāmisā—",
  "sn54:13.13.3": "pītisambojjhaṅgo tasmiṁ samaye bhikkhuno āraddho hoti, pītisambojjhaṅgaṁ tasmiṁ samaye bhikkhu bhāveti, pītisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.14.1": "Pītimanassa kāyopi passambhati, cittampi passambhati. ",
  "sn54:13.14.2": "Yasmiṁ samaye, ānanda, bhikkhuno pītimanassa kāyopi passambhati, cittampi passambhati—",
  "sn54:13.14.3": "passaddhisambojjhaṅgo tasmiṁ samaye bhikkhuno āraddho hoti, passaddhisambojjhaṅgaṁ tasmiṁ samaye bhikkhu bhāveti, passaddhisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.15.1": "Passaddhakāyassa sukhino cittaṁ samādhiyati. ",
  "sn54:13.15.2": "Yasmiṁ samaye, ānanda, bhikkhuno passaddhakāyassa sukhino cittaṁ samādhiyati—",
  "sn54:13.15.3": "samādhisambojjhaṅgo tasmiṁ samaye bhikkhuno āraddho hoti, samādhisambojjhaṅgaṁ tasmiṁ samaye bhikkhu bhāveti, samādhisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.16.1": "So tathāsamāhitaṁ cittaṁ sādhukaṁ ajjhupekkhitā hoti. ",
  "sn54:13.16.2": "Yasmiṁ samaye, ānanda, bhikkhu tathāsamāhitaṁ cittaṁ sādhukaṁ ajjhupekkhitā hoti—",
  "sn54:13.16.3": "upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.17.1": "Yasmiṁ samaye, ānanda, bhikkhu vedanāsu …pe… ",
  "sn54:13.17.2": "citte …pe… ",
  "sn54:13.17.3": "dhammesu dhammānupassī viharati—",
  "sn54:13.17.4": "upaṭṭhitāssa tasmiṁ samaye bhikkhuno sati hoti asammuṭṭhā. ",
  "sn54:13.17.5": "Yasmiṁ samaye, ānanda, bhikkhuno upaṭṭhitā sati hoti asammuṭṭhā—",
  "sn54:13.17.6": "satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti, satisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.17.7": "(Yathā paṭhamaṁ satipaṭṭhānaṁ, evaṁ vitthāretabbaṁ.) ",
  "sn54:13.18.1": "So tathāsamāhitaṁ cittaṁ sādhukaṁ ajjhupekkhitā hoti. ",
  "sn54:13.18.2": "Yasmiṁ samaye, ānanda, bhikkhu tathāsamāhitaṁ cittaṁ sādhukaṁ ajjhupekkhitā hoti—",
  "sn54:13.18.3": "upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:13.18.4": "Evaṁ bhāvitā kho, ānanda, cattāro satipaṭṭhānā evaṁ bahulīkatā satta bojjhaṅge paripūrenti. ",
  "sn54:13.19.1": "Kathaṁ bhāvitā, ānanda, satta bojjhaṅgā kathaṁ bahulīkatā vijjāvimuttiṁ paripūrenti? ",
  "sn54:13.19.2": "Idhānanda, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, ",
  "sn54:13.19.3": "dhammavicayasambojjhaṅgaṁ bhāveti …pe… ",
  "sn54:13.19.4": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn54:13.19.5": "Evaṁ bhāvitā kho, ānanda, satta bojjhaṅgā evaṁ bahulīkatā vijjāvimuttiṁ paripūrentī”ti. ",
  "sn54:13.19.6": "Tatiyaṁ. ",
  "sn54:14.0.1": "Saṁyutta Nikāya 54.14 ",
  "sn54:14.0.2": "2. Dutiyavagga ",
  "sn54:14.0.3": "Dutiyaānandasutta ",
  "sn54:14.1.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca: ",
  "sn54:14.1.2": "“atthi nu kho, ānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:14.1.3": "“Bhagavaṁmūlakā no, bhante, dhammā …pe… ",
  "sn54:14.1.4": "“atthānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti. ",
  "sn54:14.2.1": "Katamo cānanda, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti? ",
  "sn54:14.2.2": "Ānāpānassatisamādhi, ānanda, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṁ paripūrentīti. ",
  "sn54:14.2.3": "Kathaṁ bhāvito cānanda, ānāpānassatisamādhi, kathaṁ bahulīkato cattāro satipaṭṭhāne paripūreti? ",
  "sn54:14.2.4": "Idhānanda, bhikkhu araññagato vā …pe… ",
  "sn54:14.2.5": "evaṁ bhāvitā kho, ānanda, satta bojjhaṅgā evaṁ bahulīkatā vijjāvimuttiṁ paripūrentī”ti. ",
  "sn54:14.2.6": "Catutthaṁ. ",
  "sn54:15.0.1": "Saṁyutta Nikāya 54.15 ",
  "sn54:15.0.2": "2. Dutiyavagga ",
  "sn54:15.0.3": "Paṭhamabhikkhusutta ",
  "sn54:15.1.1": "Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn54:15.1.2": "“atthi nu kho, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:15.1.3": "“Atthi kho, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti. ",
  "sn54:15.2.1": "“Katamo pana, bhante, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:15.2.2": "“Ānāpānassatisamādhi kho, bhikkhave, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṁ paripūrentīti. ",
  "sn54:15.3.1": "Kathaṁ bhāvito ca, bhikkhave, ānāpānassatisamādhi kathaṁ bahulīkato cattāro satipaṭṭhāne paripūreti? ",
  "sn54:15.3.2": "Idha, bhikkhave, bhikkhu araññagato vā …pe… ",
  "sn54:15.3.3": "evaṁ bhāvitā kho, bhikkhave, satta bojjhaṅgā evaṁ bahulīkatā vijjāvimuttiṁ paripūrentī”ti. ",
  "sn54:15.3.4": "Pañcamaṁ. ",
  "sn54:16.0.1": "Saṁyutta Nikāya 54.16 ",
  "sn54:16.0.2": "2. Dutiyavagga ",
  "sn54:16.0.3": "Dutiyabhikkhusutta ",
  "sn54:16.1.1": "Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te bhikkhū bhagavā etadavoca: ",
  "sn54:16.1.2": "“atthi nu kho, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrentī”ti? ",
  "sn54:16.1.3": "“Bhagavaṁmūlakā no, bhante, dhammā …pe… bhagavato sutvā bhikkhū dhāressantī”ti. ",
  "sn54:16.1.4": "“Atthi, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti. ",
  "sn54:16.2.1": "Katamo ca, bhikkhave, ekadhammo bhāvito bahulīkato cattāro dhamme paripūreti, cattāro dhammā bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti? ",
  "sn54:16.2.2": "Ānāpānassatisamādhi, bhikkhave, ekadhammo bhāvito bahulīkato cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṁ paripūrentīti. ",
  "sn54:16.3.1": "Kathaṁ bhāvito ca, bhikkhave, ānāpānassatisamādhi kathaṁ bahulīkato cattāro satipaṭṭhāne paripūreti? ",
  "sn54:16.3.2": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn54:16.3.3": "So satova assasati, satova passasati …pe… ",
  "sn54:16.3.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "sn54:16.4.1": "Yasmiṁ samaye, bhikkhave, bhikkhu dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti, rassaṁ vā assasanto ‘rassaṁ assasāmī’ti pajānāti …pe… ",
  "sn54:16.4.2": "sabbakāyappaṭisaṁvedī …pe… ",
  "sn54:16.4.3": "‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—",
  "sn54:16.4.4": "kāye kāyānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.4.5": "Taṁ kissa hetu? ",
  "sn54:16.4.6": "Kāyaññatarāhaṁ, bhikkhave, etaṁ vadāmi, yadidaṁ—assāsapassāsaṁ. ",
  "sn54:16.4.7": "Tasmātiha, bhikkhave, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.5.1": "Yasmiṁ samaye, bhikkhave, bhikkhu pītippaṭisaṁvedī …pe… ",
  "sn54:16.5.2": "sukhappaṭisaṁvedī … ",
  "sn54:16.5.3": "cittasaṅkhārappaṭisaṁvedī … ",
  "sn54:16.5.4": "‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati—",
  "sn54:16.5.5": "vedanāsu vedanānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.5.6": "Taṁ kissa hetu? ",
  "sn54:16.5.7": "Vedanāññatarāhaṁ, bhikkhave, etaṁ vadāmi, yadidaṁ—assāsapassāsānaṁ sādhukaṁ manasikāraṁ. ",
  "sn54:16.5.8": "Tasmātiha, bhikkhave, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.6.1": "Yasmiṁ samaye, bhikkhave, bhikkhu cittappaṭisaṁvedī …pe… ",
  "sn54:16.6.2": "abhippamodayaṁ cittaṁ …pe… ",
  "sn54:16.6.3": "‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati; ",
  "sn54:16.6.4": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—",
  "sn54:16.6.5": "citte cittānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.6.6": "Taṁ kissa hetu? ",
  "sn54:16.6.7": "Nāhaṁ, bhikkhave, muṭṭhassatissa asampajānassa ānāpānassatisamādhibhāvanaṁ vadāmi. ",
  "sn54:16.6.8": "Tasmātiha, bhikkhave, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.7.1": "Yasmiṁ samaye, bhikkhave, bhikkhu aniccānupassī …pe… ",
  "sn54:16.7.2": "virāgānupassī …pe… ",
  "sn54:16.7.3": "nirodhānupassī …pe… ",
  "sn54:16.7.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—",
  "sn54:16.7.5": "dhammesu dhammānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.7.6": "So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti. ",
  "sn54:16.7.7": "Tasmātiha, bhikkhave, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ. ",
  "sn54:16.8.1": "Evaṁ bhāvito kho, bhikkhave, ānāpānassatisamādhi evaṁ bahulīkato cattāro satipaṭṭhāne paripūreti. ",
  "sn54:16.9.1": "Kathaṁ bhāvitā ca, bhikkhave, cattāro satipaṭṭhānā kathaṁ bahulīkatā satta bojjhaṅge paripūrenti? ",
  "sn54:16.9.2": "Yasmiṁ samaye, bhikkhave, bhikkhu kāye kāyānupassī viharati—upaṭṭhitāssa tasmiṁ samaye bhikkhuno sati hoti asammuṭṭhā. ",
  "sn54:16.9.3": "Yasmiṁ samaye, bhikkhave, bhikkhuno upaṭṭhitā sati asammuṭṭhā—",
  "sn54:16.9.4": "satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti, satisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.10.1": "So tathāsato viharanto taṁ dhammaṁ paññāya pavicinati pavicarati parivīmaṁsamāpajjati. ",
  "sn54:16.10.2": "Yasmiṁ samaye, bhikkhave, bhikkhu tathāsato viharanto taṁ dhammaṁ paññāya pavicinati pavicarati parivīmaṁsamāpajjati—",
  "sn54:16.10.3": "dhammavicayasambojjhaṅgo tasmiṁ samaye bhikkhuno āraddho hoti, dhammavicayasambojjhaṅgaṁ tasmiṁ samaye bhikkhu bhāveti, dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.11.1": "Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ. ",
  "sn54:16.11.2": "Yasmiṁ samaye, bhikkhave, bhikkhuno taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—",
  "sn54:16.11.3": "vīriyasambojjhaṅgo tasmiṁ samaye bhikkhuno āraddho hoti, vīriyasambojjhaṅgaṁ tasmiṁ samaye bhikkhu bhāveti, vīriyasambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.12.1": "Āraddhavīriyassa uppajjati pīti nirāmisā. ",
  "sn54:16.12.2": "Yasmiṁ samaye, bhikkhave, bhikkhuno āraddhavīriyassa uppajjati pīti nirāmisā—",
  "sn54:16.12.3": "pītisambojjhaṅgo tasmiṁ samaye bhikkhuno āraddho hoti, pītisambojjhaṅgaṁ tasmiṁ samaye bhikkhu bhāveti, pītisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.13.1": "Pītimanassa kāyopi passambhati, cittampi passambhati. ",
  "sn54:16.13.2": "Yasmiṁ samaye, bhikkhave, bhikkhuno pītimanassa kāyopi passambhati, cittampi passambhati—",
  "sn54:16.13.3": "passaddhisambojjhaṅgo tasmiṁ samaye bhikkhuno āraddho hoti, passaddhisambojjhaṅgaṁ tasmiṁ samaye bhikkhu bhāveti, passaddhisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.14.1": "Passaddhakāyassa sukhino cittaṁ samādhiyati. ",
  "sn54:16.14.2": "Yasmiṁ samaye, bhikkhave, bhikkhuno passaddhakāyassa sukhino cittaṁ samādhiyati—",
  "sn54:16.14.3": "samādhisambojjhaṅgo tasmiṁ samaye bhikkhuno āraddho hoti, samādhisambojjhaṅgaṁ tasmiṁ samaye bhikkhu bhāveti, samādhisambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.15.1": "So tathāsamāhitaṁ cittaṁ sādhukaṁ ajjhupekkhitā hoti. ",
  "sn54:16.15.2": "Yasmiṁ samaye, bhikkhave, bhikkhu tathāsamāhitaṁ cittaṁ sādhukaṁ ajjhupekkhitā hoti—",
  "sn54:16.15.3": "upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.16.1": "Yasmiṁ samaye, bhikkhave, bhikkhu vedanāsu …pe… ",
  "sn54:16.16.2": "citte …pe… ",
  "sn54:16.16.3": "dhammesu dhammānupassī viharati—upaṭṭhitāssa tasmiṁ samaye bhikkhuno sati hoti asammuṭṭhā. ",
  "sn54:16.16.4": "Yasmiṁ samaye, bhikkhave, bhikkhuno upaṭṭhitā sati hoti asammuṭṭhā—",
  "sn54:16.16.5": "satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti—satisambojjhaṅgo tasmiṁ samaye bhikkhuno bhāvanāpāripūriṁ gacchati …pe…. ",
  "sn54:16.17.1": "So tathāsamāhitaṁ cittaṁ sādhukaṁ ajjhupekkhitā hoti. ",
  "sn54:16.17.2": "Yasmiṁ samaye, bhikkhave, bhikkhu tathāsamāhitaṁ cittaṁ sādhukaṁ ajjhupekkhitā hoti—",
  "sn54:16.17.3": "upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati. ",
  "sn54:16.17.4": "Evaṁ bhāvitā kho, bhikkhave, cattāro satipaṭṭhānā evaṁ bahulīkatā satta bojjhaṅge paripūrenti. ",
  "sn54:16.18.1": "Kathaṁ bhāvitā ca, bhikkhave, satta bojjhaṅgā kathaṁ bahulīkatā vijjāvimuttiṁ paripūrenti? ",
  "sn54:16.18.2": "Idha, bhikkhave, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ; ",
  "sn54:16.18.3": "dhammavicayasambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ …pe… ",
  "sn54:16.18.4": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn54:16.18.5": "Evaṁ bhāvitā kho, bhikkhave, satta bojjhaṅgā evaṁ bahulīkatā vijjāvimuttiṁ paripūrentī”ti. ",
  "sn54:16.18.6": "Chaṭṭhaṁ. ",
  "sn54:17.0.1": "Saṁyutta Nikāya 54.17 ",
  "sn54:17.0.2": "2. Dutiyavagga ",
  "sn54:17.0.3": "Saṁyojanappahānasutta ",
  "sn54:17.1.1": "“Ānāpānassatisamādhi, bhikkhave, bhāvito bahulīkato saṁyojanappahānāya saṁvattati …pe…. ",
  "sn54:17.1.2": "Sattamaṁ. ",
  "sn54:18.0.1": "Saṁyutta Nikāya 54.18 ",
  "sn54:18.0.2": "2. Dutiyavagga ",
  "sn54:18.0.3": "Anusayasamugghātasutta ",
  "sn54:18.1.1": "“… Anusayasamugghātāya saṁvattati …. ",
  "sn54:18.1.2": "Aṭṭhamaṁ. ",
  "sn54:19.0.1": "Saṁyutta Nikāya 54.19 ",
  "sn54:19.0.2": "2. Dutiyavagga ",
  "sn54:19.0.3": "Addhānapariññāsutta ",
  "sn54:19.1.1": "“… Addhānapariññāya saṁvattati …. ",
  "sn54:19.1.2": "Navamaṁ. ",
  "sn54:20.0.1": "Saṁyutta Nikāya 54.20 ",
  "sn54:20.0.2": "2. Dutiyavagga ",
  "sn54:20.0.3": "Āsavakkhayasutta ",
  "sn54:20.1.1": "“… Āsavānaṁ khayāya saṁvattati. ",
  "sn54:20.1.2": "Kathaṁ bhāvito ca, bhikkhave, ānāpānassatisamādhi kathaṁ bahulīkato saṁyojanappahānāya saṁvattati … ",
  "sn54:20.1.3": "anusayasamugghātāya saṁvattati … ",
  "sn54:20.1.4": "addhānapariññāya saṁvattati … ",
  "sn54:20.1.5": "āsavānaṁ khayāya saṁvattati? ",
  "sn54:20.1.6": "Idha, bhikkhave, bhikkhu araññagato vā rukkhamūlagato vā …pe… ",
  "sn54:20.1.7": "paṭinissaggānupassī assasissāmīti sikkhati, paṭinissaggānupassī passasissāmīti sikkhati. ",
  "sn54:20.1.8": "Evaṁ bhāvito kho, bhikkhave, ānāpānassatisamādhi evaṁ bahulīkato saṁyojanappahānāya saṁvattati …pe… ",
  "sn54:20.1.9": "anusayasamugghātāya saṁvattati …pe… ",
  "sn54:20.1.10": "addhānapariññāya saṁvattati …pe… ",
  "sn54:20.1.11": "āsavānaṁ khayāya saṁvattatī”ti. ",
  "sn54:20.1.12": "Dasamaṁ. ",
  "sn54:20.1.13": "Dutiyo vaggo. ",
  "sn54:20.2.0": "Tassuddānaṁ ",
  "sn54:20.2.1": "Icchānaṅgalaṁ kaṅkheyyaṁ, ",
  "sn54:20.2.2": "ānandā apare duve; ",
  "sn54:20.2.3": "Bhikkhū saṁyojanānusayā, ",
  "sn54:20.2.4": "addhānaṁ āsavakkhayanti. ",
  "sn54:20.2.5": "Ānāpānasaṁyuttaṁ dasamaṁ. "
}