{
  "sn10:1.0.1": "Saṃyutta Nikāya 10 ",
  "sn10:1.0.2": "1. Indakavagga ",
  "sn10:1.0.3": "1. Indakasutta ",
  "sn10:1.1.1": "Evaṃ me sutaṃ—",
  "sn10:1.1.2": "ekaṃ samayaṃ bhagavā rājagahe viharati indakūṭe pabbate, indakassa yakkhassa bhavane. ",
  "sn10:1.1.3": "Atha kho indako yakkho yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn10:1.2.1": "“Rūpaṃ na jīvanti vadanti buddhā, ",
  "sn10:1.2.2": "Kathaṃ nvayaṃ vindatimaṃ sarīraṃ; ",
  "sn10:1.2.3": "Kutassa aṭṭhīyakapiṇḍameti, ",
  "sn10:1.2.4": "Kathaṃ nvayaṃ sajjati gabbharasmin”ti. ",
  "sn10:1.3.1": "“Paṭhamaṃ kalalaṃ hoti, ",
  "sn10:1.3.2": "kalalā hoti abbudaṃ; ",
  "sn10:1.3.3": "Abbudā jāyate pesi, ",
  "sn10:1.3.4": "pesi nibbattatī ghano; ",
  "sn10:1.3.5": "Ghanā pasākhā jāyanti, ",
  "sn10:1.3.6": "kesā lomā nakhāpi ca. ",
  "sn10:1.4.1": "Yañcassa bhuñjatī mātā, ",
  "sn10:1.4.2": "annaṃ pānañca bhojanaṃ; ",
  "sn10:1.4.3": "Tena so tattha yāpeti, ",
  "sn10:1.4.4": "mātukucchigato naro”ti. ",
  "sn10:2.0.1": "Saṃyutta Nikāya 10 ",
  "sn10:2.0.2": "1. Indakavagga ",
  "sn10:2.0.3": "2. Sakkanāmasutta ",
  "sn10:2.1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "sn10:2.1.2": "Atha kho sakkanāmako yakkho yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: ",
  "sn10:2.2.1": "“Sabbaganthappahīnassa, ",
  "sn10:2.2.2": "vippamuttassa te sato; ",
  "sn10:2.2.3": "Samaṇassa na taṃ sādhu, ",
  "sn10:2.2.4": "yadaññamanusāsasī”ti. ",
  "sn10:2.3.1": "“Yena kenaci vaṇṇena, ",
  "sn10:2.3.2": "saṃvāso sakka jāyati; ",
  "sn10:2.3.3": "Na taṃ arahati sappañño, ",
  "sn10:2.3.4": "manasā anukampituṃ. ",
  "sn10:2.4.1": "Manasā ce pasannena, ",
  "sn10:2.4.2": "yadaññamanusāsati; ",
  "sn10:2.4.3": "Na tena hoti saṃyutto, ",
  "sn10:2.4.4": "yānukampā anuddayā”ti. ",
  "sn10:3.0.1": "Saṃyutta Nikāya 10 ",
  "sn10:3.0.2": "1. Indakavagga ",
  "sn10:3.0.3": "3. Sūcilomasutta ",
  "sn10:3.1.1": "Ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. ",
  "sn10:3.1.2": "Tena kho pana samayena kharo ca yakkho sūcilomo ca yakkho bhagavato avidūre atikkamanti. ",
  "sn10:3.1.3": "Atha kho kharo yakkho sūcilomaṃ yakkhaṃ etadavoca: ",
  "sn10:3.1.4": "“eso samaṇo”ti. ",
  "sn10:3.1.5": "“Neso samaṇo, samaṇako eso. ",
  "sn10:3.1.6": "Yāva jānāmi yadi vā so samaṇo yadi vā pana so samaṇako”ti. ",
  "sn10:3.2.1": "Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. ",
  "sn10:3.2.2": "Atha kho bhagavā kāyaṃ apanāmesi. ",
  "sn10:3.2.3": "Atha kho sūcilomo yakkho bhagavantaṃ etadavoca: ",
  "sn10:3.2.4": "“bhāyasi maṃ, samaṇā”ti? ",
  "sn10:3.2.5": "“Na khvāhaṃ taṃ, āvuso, bhāyāmi; ",
  "sn10:3.2.6": "api ca te samphasso pāpako”ti. ",
  "sn10:3.2.7": "“Pañhaṃ taṃ, samaṇa, pucchissāmi. ",
  "sn10:3.2.8": "Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti. ",
  "sn10:3.2.9": "“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya; ",
  "sn10:3.2.10": "api ca tvaṃ, āvuso, puccha yadā kaṅkhasī”ti. () ",
  "sn10:3.3.1": "“Rāgo ca doso ca kutonidānā, ",
  "sn10:3.3.2": "Aratī ratī lomahaṃso kutojā; ",
  "sn10:3.3.3": "Kuto samuṭṭhāya manovitakkā, ",
  "sn10:3.3.4": "Kumārakā dhaṅkamivossajantī”ti. ",
  "sn10:3.4.1": "“Rāgo ca doso ca itonidānā, ",
  "sn10:3.4.2": "Aratī ratī lomahaṃso itojā; ",
  "sn10:3.4.3": "Ito samuṭṭhāya manovitakkā, ",
  "sn10:3.4.4": "Kumārakā dhaṅkamivossajanti. ",
  "sn10:3.5.1": "Snehajā attasambhūtā, ",
  "sn10:3.5.2": "nigrodhasseva khandhajā; ",
  "sn10:3.5.3": "Puthū visattā kāmesu, ",
  "sn10:3.5.4": "māluvāva vitatā vane. ",
  "sn10:3.6.1": "Ye naṃ pajānanti yatonidānaṃ, ",
  "sn10:3.6.2": "Te naṃ vinodenti suṇohi yakkha; ",
  "sn10:3.6.3": "Te duttaraṃ oghamimaṃ taranti, ",
  "sn10:3.6.4": "Atiṇṇapubbaṃ apunabbhavāyā”ti. ",
  "sn10:4.0.1": "Saṃyutta Nikāya 10 ",
  "sn10:4.0.2": "1. Indakavagga ",
  "sn10:4.0.3": "4. Maṇibhaddasutta ",
  "sn10:4.1.1": "Ekaṃ samayaṃ bhagavā magadhesu viharati maṇimālike cetiye maṇibhaddassa yakkhassa bhavane. ",
  "sn10:4.1.2": "Atha kho maṇibhaddo yakkho yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi: ",
  "sn10:4.2.1": "“Satīmato sadā bhaddaṃ, ",
  "sn10:4.2.2": "satimā sukhamedhati; ",
  "sn10:4.2.3": "Satīmato suve seyyo, ",
  "sn10:4.2.4": "verā ca parimuccatī”ti. ",
  "sn10:4.3.1": "“Satīmato sadā bhaddaṃ, ",
  "sn10:4.3.2": "satimā sukhamedhati; ",
  "sn10:4.3.3": "Satīmato suve seyyo, ",
  "sn10:4.3.4": "verā na parimuccati. ",
  "sn10:4.4.1": "Yassa sabbamahorattaṃ, ",
  "sn10:4.4.2": "ahiṃsāya rato mano; ",
  "sn10:4.4.3": "Mettaṃso sabbabhūtesu, ",
  "sn10:4.4.4": "veraṃ tassa na kenacī”ti. ",
  "sn10:5.0.1": "Saṃyutta Nikāya 10 ",
  "sn10:5.0.2": "1. Indakavagga ",
  "sn10:5.0.3": "5. Sānusutta ",
  "sn10:5.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn10:5.1.2": "Tena kho pana samayena aññatarissā upāsikāya sānu nāma putto yakkhena gahito hoti. ",
  "sn10:5.1.3": "Atha kho sā upāsikā paridevamānā tāyaṃ velāyaṃ imā gāthāyo abhāsi: ",
  "sn10:5.2.1": "“Cātuddasiṃ pañcadasiṃ, ",
  "sn10:5.2.2": "yā ca pakkhassa aṭṭhamī; ",
  "sn10:5.2.3": "Pāṭihāriyapakkhañca, ",
  "sn10:5.2.4": "aṭṭhaṅgasusamāgataṃ. ",
  "sn10:5.3.1": "Uposathaṃ upavasanti, ",
  "sn10:5.3.2": "brahmacariyaṃ caranti ye; ",
  "sn10:5.3.3": "Na tehi yakkhā kīḷanti, ",
  "sn10:5.3.4": "iti me arahataṃ sutaṃ; ",
  "sn10:5.3.5": "Sā dāni ajja passāmi, ",
  "sn10:5.3.6": "yakkhā kīḷanti sānunā”ti. ",
  "sn10:5.4.1": "“Cātuddasiṃ pañcadasiṃ, ",
  "sn10:5.4.2": "yā ca pakkhassa aṭṭhamī; ",
  "sn10:5.4.3": "Pāṭihāriyapakkhañca, ",
  "sn10:5.4.4": "aṭṭhaṅgasusamāgataṃ; ",
  "sn10:5.5.1": "Uposathaṃ upavasanti, ",
  "sn10:5.5.2": "brahmacariyaṃ caranti ye. ",
  "sn10:5.5.3": "Na tehi yakkhā kīḷanti, ",
  "sn10:5.5.4": "sāhu te arahataṃ sutaṃ; ",
  "sn10:5.6.1": "Sānuṃ pabuddhaṃ vajjāsi, ",
  "sn10:5.6.2": "yakkhānaṃ vacanaṃ idaṃ; ",
  "sn10:5.6.3": "Mākāsi pāpakaṃ kammaṃ, ",
  "sn10:5.6.4": "āvi vā yadi vā raho. ",
  "sn10:5.7.1": "Sace ca pāpakaṃ kammaṃ, ",
  "sn10:5.7.2": "karissasi karosi vā; ",
  "sn10:5.7.3": "Na te dukkhā pamutyatthi, ",
  "sn10:5.7.4": "uppaccāpi palāyato”ti. ",
  "sn10:5.8.1": "“Mataṃ vā amma rodanti, ",
  "sn10:5.8.2": "yo vā jīvaṃ na dissati; ",
  "sn10:5.8.3": "Jīvantaṃ amma passantī, ",
  "sn10:5.8.4": "kasmā maṃ amma rodasī”ti. ",
  "sn10:5.9.1": "“Mataṃ vā putta rodanti, ",
  "sn10:5.9.2": "yo vā jīvaṃ na dissati; ",
  "sn10:5.9.3": "Yo ca kāme cajitvāna, ",
  "sn10:5.9.4": "punarāgacchate idha; ",
  "sn10:5.9.5": "Taṃ vāpi putta rodanti, ",
  "sn10:5.9.6": "puna jīvaṃ mato hi so. ",
  "sn10:5.10.1": "Kukkuḷā ubbhato tāta, ",
  "sn10:5.10.2": "kukkuḷaṃ patitumicchasi; ",
  "sn10:5.10.3": "Narakā ubbhato tāta, ",
  "sn10:5.10.4": "narakaṃ patitumicchasi. ",
  "sn10:5.11.1": "Abhidhāvatha bhaddante, ",
  "sn10:5.11.2": "kassa ujjhāpayāmase; ",
  "sn10:5.11.3": "Ādittā nīhataṃ bhaṇḍaṃ, ",
  "sn10:5.11.4": "puna ḍayhitumicchasī”ti. ",
  "sn10:6.0.1": "Saṃyutta Nikāya 10 ",
  "sn10:6.0.2": "1. Indakavagga ",
  "sn10:6.0.3": "6. Piyaṅkarasutta ",
  "sn10:6.1.1": "Ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. ",
  "sn10:6.1.2": "Tena kho pana samayena āyasmā anuruddho rattiyā paccūsasamayaṃ paccuṭṭhāya dhammapadāni bhāsati. ",
  "sn10:6.1.3": "Atha kho piyaṅkaramātā yakkhinī puttakaṃ evaṃ tosesi: ",
  "sn10:6.2.1": "“Mā saddaṃ kari piyaṅkara, ",
  "sn10:6.2.2": "Bhikkhu dhammapadāni bhāsati; ",
  "sn10:6.2.3": "Api ca dhammapadaṃ vijāniya, ",
  "sn10:6.2.4": "Paṭipajjema hitāya no siyā. ",
  "sn10:6.3.1": "Pāṇesu ca saṃyamāmase, ",
  "sn10:6.3.2": "Sampajānamusā na bhaṇāmase; ",
  "sn10:6.3.3": "Sikkhema susīlyamattano, ",
  "sn10:6.3.4": "Api muccema pisācayoniyā”ti. ",
  "sn10:7.0.1": "Saṃyutta Nikāya 10 ",
  "sn10:7.0.2": "1. Indakavagga ",
  "sn10:7.0.3": "7. Punabbasusutta ",
  "sn10:7.1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn10:7.1.2": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn10:7.1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn10:7.1.4": "Atha kho punabbasumātā yakkhinī puttake evaṃ tosesi: ",
  "sn10:7.2.1": "“Tuṇhī uttarike hohi, ",
  "sn10:7.2.2": "tuṇhī hohi punabbasu; ",
  "sn10:7.2.3": "Yāvāhaṃ buddhaseṭṭhassa, ",
  "sn10:7.2.4": "dhammaṃ sossāmi satthuno. ",
  "sn10:7.3.1": "Nibbānaṃ bhagavā āha, ",
  "sn10:7.3.2": "sabbaganthappamocanaṃ; ",
  "sn10:7.3.3": "Ativelā ca me hoti, ",
  "sn10:7.3.4": "asmiṃ dhamme piyāyanā. ",
  "sn10:7.4.1": "Piyo loke sako putto, ",
  "sn10:7.4.2": "piyo loke sako pati; ",
  "sn10:7.4.3": "Tato piyatarā mayhaṃ, ",
  "sn10:7.4.4": "assa dhammassa magganā. ",
  "sn10:7.5.1": "Na hi putto pati vāpi, ",
  "sn10:7.5.2": "piyo dukkhā pamocaye; ",
  "sn10:7.5.3": "Yathā saddhammassavanaṃ, ",
  "sn10:7.5.4": "dukkhā moceti pāṇinaṃ. ",
  "sn10:7.6.1": "Loke dukkhaparetasmiṃ, ",
  "sn10:7.6.2": "Jarāmaraṇasaṃyute; ",
  "sn10:7.6.3": "Jarāmaraṇamokkhāya, ",
  "sn10:7.6.4": "Yaṃ dhammaṃ abhisambudhaṃ; ",
  "sn10:7.6.5": "Taṃ dhammaṃ sotumicchāmi, ",
  "sn10:7.6.6": "Tuṇhī hohi punabbasū”ti. ",
  "sn10:7.7.1": "“Ammā na byāharissāmi, ",
  "sn10:7.7.2": "tuṇhībhūtāyamuttarā; ",
  "sn10:7.7.3": "Dhammameva nisāmehi, ",
  "sn10:7.7.4": "saddhammassavanaṃ sukhaṃ; ",
  "sn10:7.7.5": "Saddhammassa anaññāya, ",
  "sn10:7.7.6": "ammā dukkhaṃ carāmase. ",
  "sn10:7.8.1": "Esa devamanussānaṃ, ",
  "sn10:7.8.2": "sammūḷhānaṃ pabhaṅkaro; ",
  "sn10:7.8.3": "Buddho antimasārīro, ",
  "sn10:7.8.4": "dhammaṃ deseti cakkhumā”ti. ",
  "sn10:7.9.1": "“Sādhu kho paṇḍito nāma, ",
  "sn10:7.9.2": "putto jāto uresayo; ",
  "sn10:7.9.3": "Putto me buddhaseṭṭhassa, ",
  "sn10:7.9.4": "dhammaṃ suddhaṃ piyāyati. ",
  "sn10:7.10.1": "Punabbasu sukhī hohi, ",
  "sn10:7.10.2": "ajjāhamhi samuggatā; ",
  "sn10:7.10.3": "Diṭṭhāni ariyasaccāni, ",
  "sn10:7.10.4": "uttarāpi suṇātu me”ti. ",
  "sn10:8.0.1": "Saṃyutta Nikāya 10 ",
  "sn10:8.0.2": "1. Indakavagga ",
  "sn10:8.0.3": "8. Sudattasutta ",
  "sn10:8.1.1": "Ekaṃ samayaṃ bhagavā rājagahe viharati sītavane. ",
  "sn10:8.1.2": "Tena kho pana samayena anāthapiṇḍiko gahapati rājagahaṃ anuppatto hoti kenacideva karaṇīyena. ",
  "sn10:8.1.3": "Assosi kho anāthapiṇḍiko gahapati: ",
  "sn10:8.1.4": "“buddho kira loke uppanno”ti. ",
  "sn10:8.1.5": "Tāvadeva ca pana bhagavantaṃ dassanāya upasaṅkamitukāmo hoti. Athassa anāthapiṇḍikassa gahapatissa etadahosi: ",
  "sn10:8.1.6": "“akālo kho ajja bhagavantaṃ dassanāya upasaṅkamituṃ. ",
  "sn10:8.1.7": "Sve dānāhaṃ kālena bhagavantaṃ dassanāya gamissāmī”ti buddhagatāya satiyā nipajji. ",
  "sn10:8.1.8": "Rattiyā sudaṃ tikkhattuṃ vuṭṭhāsi pabhātanti maññamāno. ",
  "sn10:8.1.9": "Atha kho anāthapiṇḍiko gahapati yena sivathikadvāraṃ tenupasaṅkami. ",
  "sn10:8.1.10": "Amanussā dvāraṃ vivariṃsu. ",
  "sn10:8.1.11": "Atha kho anāthapiṇḍikassa gahapatissa nagaramhā nikkhamantassa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. ",
  "sn10:8.1.12": "Atha kho sivako yakkho antarahito saddamanussāvesi: ",
  "sn10:8.2.1": "“Sataṃ hatthī sataṃ assā, ",
  "sn10:8.2.2": "Sataṃ assatarīrathā; ",
  "sn10:8.2.3": "Sataṃ kaññāsahassāni, ",
  "sn10:8.2.4": "Āmukkamaṇikuṇḍalā; ",
  "sn10:8.2.5": "Ekassa padavītihārassa, ",
  "sn10:8.2.6": "Kalaṃ nāgghanti soḷasiṃ. ",
  "sn10:8.3.1": "Abhikkama gahapati, ",
  "sn10:8.3.2": "abhikkama gahapati; ",
  "sn10:8.3.3": "Abhikkamanaṃ te seyyo, ",
  "sn10:8.3.4": "no paṭikkamanan”ti. ",
  "sn10:8.4.1": "Atha kho anāthapiṇḍikassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. ",
  "sn10:8.4.2": "Dutiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. ",
  "sn10:8.4.3": "Dutiyampi kho sivako yakkho antarahito saddamanussāvesi: ",
  "sn10:8.5.1": "“Sataṃ hatthī sataṃ assā, ",
  "sn10:8.5.2": "…pe… ",
  "sn10:8.5.3": "Kalaṃ nāgghanti soḷasiṃ. ",
  "sn10:8.6.1": "Abhikkama gahapati, ",
  "sn10:8.6.2": "abhikkama gahapati; ",
  "sn10:8.6.3": "Abhikkamanaṃ te seyyo, ",
  "sn10:8.6.4": "no paṭikkamanan”ti. ",
  "sn10:8.7.1": "Atha kho anāthapiṇḍikassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. ",
  "sn10:8.7.2": "Tatiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. ",
  "sn10:8.7.3": "Tatiyampi kho sivako yakkho antarahito saddamanussāvesi: ",
  "sn10:8.8.1": "“Sataṃ hatthī sataṃ assā, ",
  "sn10:8.8.2": "…pe… ",
  "sn10:8.8.3": "Kalaṃ nāgghanti soḷasiṃ. ",
  "sn10:8.9.1": "Abhikkama gahapati, ",
  "sn10:8.9.2": "abhikkama gahapati; ",
  "sn10:8.9.3": "Abhikkamanaṃ te seyyo, ",
  "sn10:8.9.4": "no paṭikkamanan”ti. ",
  "sn10:8.10.1": "Atha kho anāthapiṇḍikassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. ",
  "sn10:8.10.2": "Atha kho anāthapiṇḍiko gahapati yena sītavanaṃ yena bhagavā tenupasaṅkami. ",
  "sn10:8.11.1": "Tena kho pana samayena bhagavā rattiyā paccūsasamayaṃ paccuṭṭhāya abbhokāse caṅkamati. ",
  "sn10:8.11.2": "Addasā kho bhagavā anāthapiṇḍikaṃ gahapatiṃ dūratova āgacchantaṃ. ",
  "sn10:8.11.3": "Disvāna caṅkamā orohitvā paññatte āsane nisīdi. ",
  "sn10:8.11.4": "Nisajja kho bhagavā anāthapiṇḍikaṃ gahapatiṃ etadavoca: ",
  "sn10:8.11.5": "“ehi, sudattā”ti. ",
  "sn10:8.11.6": "Atha kho anāthapiṇḍiko gahapati, nāmena maṃ bhagavā ālapatīti, haṭṭho udaggo tattheva bhagavato pādesu sirasā nipatitvā bhagavantaṃ etadavoca: ",
  "sn10:8.11.7": "“kacci, bhante, bhagavā sukhamasayitthā”ti? ",
  "sn10:8.12.1": "“Sabbadā ve sukhaṃ seti, ",
  "sn10:8.12.2": "brāhmaṇo parinibbuto; ",
  "sn10:8.12.3": "Yo na limpati kāmesu, ",
  "sn10:8.12.4": "sītibhūto nirūpadhi. ",
  "sn10:8.13.1": "Sabbā āsattiyo chetvā, ",
  "sn10:8.13.2": "vineyya hadaye daraṃ; ",
  "sn10:8.13.3": "Upasanto sukhaṃ seti, ",
  "sn10:8.13.4": "santiṃ pappuyya cetasā”ti. ",
  "sn10:9.0.1": "Saṃyutta Nikāya 10 ",
  "sn10:9.0.2": "1. Indakavagga ",
  "sn10:9.0.3": "9. Paṭhamasukkāsutta ",
  "sn10:9.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn10:9.1.2": "Tena kho pana samayena sukkā bhikkhunī mahatiyā parisāya parivutā dhammaṃ deseti. ",
  "sn10:9.1.3": "Atha kho sukkāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imā gāthāyo abhāsi: ",
  "sn10:9.2.1": "“Kiṃ me katā rājagahe manussā, ",
  "sn10:9.2.2": "Madhupītāva seyare; ",
  "sn10:9.2.3": "Ye sukkaṃ na payirupāsanti, ",
  "sn10:9.2.4": "Desentiṃ amataṃ padaṃ. ",
  "sn10:9.3.1": "Tañca pana appaṭivānīyaṃ, ",
  "sn10:9.3.2": "Asecanakamojavaṃ; ",
  "sn10:9.3.3": "Pivanti maññe sappaññā, ",
  "sn10:9.3.4": "Valāhakamiva panthagū”ti. ",
  "sn10:10.0.1": "Saṃyutta Nikāya 10 ",
  "sn10:10.0.2": "1. Indakavagga ",
  "sn10:10.0.3": "10. Dutiyasukkāsutta ",
  "sn10:10.1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn10:10.1.2": "Tena kho pana samayena aññataro upāsako sukkāya bhikkhuniyā bhojanaṃ adāsi. ",
  "sn10:10.1.3": "Atha kho sukkāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imaṃ gāthaṃ abhāsi: ",
  "sn10:10.2.1": "“Puññaṃ vata pasavi bahuṃ, ",
  "sn10:10.2.2": "Sappañño vatāyaṃ upāsako; ",
  "sn10:10.2.3": "Yo sukkāya adāsi bhojanaṃ, ",
  "sn10:10.2.4": "Sabbaganthehi vippamuttiyā”ti. ",
  "sn10:11.0.1": "Saṃyutta Nikāya 10 ",
  "sn10:11.0.2": "1. Indakavagga ",
  "sn10:11.0.3": "11. Cīrāsutta ",
  "sn10:11.1.1": "Evaṃ me sutaṃ—",
  "sn10:11.1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn10:11.1.3": "Tena kho pana samayena aññataro upāsako cīrāya bhikkhuniyā cīvaraṃ adāsi. ",
  "sn10:11.1.4": "Atha kho cīrāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imaṃ gāthaṃ abhāsi: ",
  "sn10:11.2.1": "“Puññaṃ vata pasavi bahuṃ, ",
  "sn10:11.2.2": "Sappañño vatāyaṃ upāsako; ",
  "sn10:11.2.3": "Yo cīrāya adāsi cīvaraṃ, ",
  "sn10:11.2.4": "Sabbayogehi vippamuttiyā”ti. ",
  "sn10:12.0.1": "Saṃyutta Nikāya 10 ",
  "sn10:12.0.2": "1. Indakavagga ",
  "sn10:12.0.3": "12. Āḷavakasutta ",
  "sn10:12.1.1": "Evaṃ me sutaṃ—",
  "sn10:12.1.2": "ekaṃ samayaṃ bhagavā āḷaviyaṃ viharati āḷavakassa yakkhassa bhavane. ",
  "sn10:12.1.3": "Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca: ",
  "sn10:12.1.4": "“nikkhama, samaṇā”ti. ",
  "sn10:12.1.5": "“Sādhāvuso”ti bhagavā nikkhami. ",
  "sn10:12.1.6": "“Pavisa, samaṇā”ti. ",
  "sn10:12.1.7": "“Sādhāvuso”ti bhagavā pāvisi. ",
  "sn10:12.1.8": "Dutiyampi kho āḷavako yakkho bhagavantaṃ etadavoca: ",
  "sn10:12.1.9": "“nikkhama, samaṇā”ti. ",
  "sn10:12.1.10": "“Sādhāvuso”ti bhagavā nikkhami. ",
  "sn10:12.1.11": "“Pavisa, samaṇā”ti. ",
  "sn10:12.1.12": "“Sādhāvuso”ti bhagavā pāvisi. ",
  "sn10:12.1.13": "Tatiyampi kho āḷavako yakkho bhagavantaṃ etadavoca: ",
  "sn10:12.1.14": "“nikkhama, samaṇā”ti. ",
  "sn10:12.1.15": "“Sādhāvuso”ti bhagavā nikkhami. ",
  "sn10:12.1.16": "“Pavisa, samaṇā”ti. ",
  "sn10:12.1.17": "“Sādhāvuso”ti bhagavā pāvisi. ",
  "sn10:12.1.18": "Catutthampi kho āḷavako yakkho bhagavantaṃ etadavoca: ",
  "sn10:12.1.19": "“nikkhama, samaṇā”ti. ",
  "sn10:12.1.20": "“Na khvāhaṃ taṃ, āvuso, nikkhamissāmi. ",
  "sn10:12.1.21": "Yaṃ te karaṇīyaṃ taṃ karohī”ti. ",
  "sn10:12.1.22": "“Pañhaṃ taṃ, samaṇa, pucchissāmi. ",
  "sn10:12.1.23": "Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti. ",
  "sn10:12.1.24": "“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṃ vā khipeyya hadayaṃ vā phāleyya, pādesu vā gahetvā pāragaṅgāya khipeyya. ",
  "sn10:12.1.25": "Api ca tvaṃ, āvuso, puccha yadā kaṅkhasī”ti (). ",
  "sn10:12.2.1": "“Kiṃsūdha vittaṃ purisassa seṭṭhaṃ, ",
  "sn10:12.2.2": "Kiṃsu suciṇṇaṃ sukhamāvahāti; ",
  "sn10:12.2.3": "Kiṃsu have sādutaraṃ rasānaṃ, ",
  "sn10:12.2.4": "Kathaṃjīviṃ jīvitamāhu seṭṭhan”ti. ",
  "sn10:12.3.1": "“Saddhīdha vittaṃ purisassa seṭṭhaṃ, ",
  "sn10:12.3.2": "Dhammo suciṇṇo sukhamāvahāti; ",
  "sn10:12.3.3": "Saccaṃ have sādutaraṃ rasānaṃ, ",
  "sn10:12.3.4": "Paññājīviṃ jīvitamāhu seṭṭhan”ti. ",
  "sn10:12.4.1": "“Kathaṃsu tarati oghaṃ, ",
  "sn10:12.4.2": "kathaṃsu tarati aṇṇavaṃ; ",
  "sn10:12.4.3": "Kathaṃsu dukkhamacceti, ",
  "sn10:12.4.4": "kathaṃsu parisujjhatī”ti. ",
  "sn10:12.5.1": "“Saddhāya tarati oghaṃ, ",
  "sn10:12.5.2": "appamādena aṇṇavaṃ; ",
  "sn10:12.5.3": "Vīriyena dukkhamacceti, ",
  "sn10:12.5.4": "paññāya parisujjhatī”ti. ",
  "sn10:12.6.1": "“Kathaṃsu labhate paññaṃ, ",
  "sn10:12.6.2": "kathaṃsu vindate dhanaṃ; ",
  "sn10:12.6.3": "Kathaṃsu kittiṃ pappoti, ",
  "sn10:12.6.4": "kathaṃ mittāni ganthati; ",
  "sn10:12.6.5": "Asmā lokā paraṃ lokaṃ, ",
  "sn10:12.6.6": "kathaṃ pecca na socatī”ti. ",
  "sn10:12.7.1": "“Saddahāno arahataṃ, ",
  "sn10:12.7.2": "dhammaṃ nibbānapattiyā; ",
  "sn10:12.7.3": "Sussūsaṃ labhate paññaṃ, ",
  "sn10:12.7.4": "appamatto vicakkhaṇo. ",
  "sn10:12.8.1": "Patirūpakārī dhuravā, ",
  "sn10:12.8.2": "uṭṭhātā vindate dhanaṃ; ",
  "sn10:12.8.3": "Saccena kittiṃ pappoti, ",
  "sn10:12.8.4": "dadaṃ mittāni ganthati; ",
  "sn10:12.8.5": "Asmā lokā paraṃ lokaṃ, ",
  "sn10:12.8.6": "evaṃ pecca na socati. ",
  "sn10:12.9.1": "Yassete caturo dhammā, ",
  "sn10:12.9.2": "saddhassa gharamesino; ",
  "sn10:12.9.3": "Saccaṃ dhammo dhiti cāgo, ",
  "sn10:12.9.4": "sa ve pecca na socati. ",
  "sn10:12.10.1": "Iṅgha aññepi pucchassu, ",
  "sn10:12.10.2": "puthū samaṇabrāhmaṇe; ",
  "sn10:12.10.3": "Yadi saccā dhammā cāgā, ",
  "sn10:12.10.4": "khantyā bhiyyodha vijjatī”ti. ",
  "sn10:12.11.1": "“Kathaṃ nu dāni puccheyyaṃ, ",
  "sn10:12.11.2": "puthū samaṇabrāhmaṇe; ",
  "sn10:12.11.3": "Yohaṃ ajja pajānāmi, ",
  "sn10:12.11.4": "yo attho samparāyiko. ",
  "sn10:12.12.1": "Atthāya vata me buddho, ",
  "sn10:12.12.2": "vāsāyāḷavimāgamā; ",
  "sn10:12.12.3": "Yohaṃ ajja pajānāmi, ",
  "sn10:12.12.4": "yattha dinnaṃ mahapphalaṃ. ",
  "sn10:12.13.1": "So ahaṃ vicarissāmi, ",
  "sn10:12.13.2": "Gāmā gāmaṃ purā puraṃ; ",
  "sn10:12.13.3": "Namassamāno sambuddhaṃ, ",
  "sn10:12.13.4": "Dhammassa ca sudhammatan”ti. ",
  "sn10:12.13.5": "Indakavaggo paṭhamo. ",
  "sn10:12.14.1": "Indako sakka sūci ca, ",
  "sn10:12.14.2": "Maṇibhaddo ca sānu ca; ",
  "sn10:12.14.3": "Piyaṅkara punabbasu sudatto ca, ",
  "sn10:12.14.4": "Dve sukkā cīraāḷavīti dvādasa. ",
  "sn10:12.14.5": "Yakkhasaṃyuttaṃ samattaṃ. "
}