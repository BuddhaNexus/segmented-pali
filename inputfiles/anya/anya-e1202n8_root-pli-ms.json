{
  "anya-e1202n8:0": "Tadatthadīpanatthaṁ ayamanupubbakathā",
  "anya-e1202n8:1": "15. Devānampiyatissa rañño kira dutiyabhātiko uparājā mahānāgo nāma ahosi. Atha rañño devī attano puttassa rajjaṁ icchanti taracchanāvā vāpiṁ karontassa uparājassavisena ambaṁ yojetvā ambamatthake ṭhapetvā pesesi deviyi putte, uparājena saddhiṁ gato bhājane vivaṭe sayameva amabaṁ gahetvā khāditvā kālamakāsi uparājā taṁ kāraṇaṁ ñatvā deviyā bhīto tatoyeva attano deviñca balavāhanañca gahetvā rohaṇaṁ agamāsi. Tassa aggamahesi antarāmagge yaṭṭālavihāre nāma puttaṁ vijāyi tassa tissoti bhātunāma’makaṁsi.",
  "anya-e1202n8:2": "So tato gantvā mahāgāme vasanto rohaṇe rajjaṁ kāresi tassa accayena tassa putto yaṭṭālatisso mahāgāmeyeva rajjaṁ kāresi. Tassa accayena tassāpi putto goṭhābhayo nāma tattheva rajjaṁ kāresi. Goṭhābhayassa putto kākavaṇṇatisso nāma tattheva rajjaṁ kāresi. Kākavaṇṇatissa rañño kira kalyāṇitissa rañño dhītā vihāramahādevī nāma aggamahesi ahosi sā rañño piyā ahosi manāpā. Rājā tāya saddhiṁ samaggavāsaṁ vasanto puññāni karonto vihāsi. Athekadivasaṁ devī rājageheyeva bhikkhusaṅghassa mahādānaṁ datvā sāyaṇhasamaye gaṇdhamālādīni gāhāpetvā dhammaṁ sotuṁ vihāraṁgatā, tattha nipannaṁ bāḷhagilānaṁ āsannamaraṇaṁ sīlavantaṁ sāmaṇeraṁ disvā gaṇdhamālādīhi pūjetvā attano sampattiṁ vaṇṇetvā mama puttabhāvaṁ patthetha bhanteti yāci.",
  "anya-e1202n8:3": "So na icchi, yāpi punappuna yāciyeva. Sāmaṇeropi evaṁ sante sāsanānuggahaṁ kātuṁ sakkātisampaṭicchitvā gatinimittavasena upaṭṭhitampi devalokaṁ chaḍḍetvā nikantivasena suvaṇṇa sivikāya gacchantiyā deviyā kucchimhi paṭisaṇdhiṁ gaṇhi.",
  "anya-e1202n8:4": "Sā dasamāsaccayena puttaṁ vijāyi. Tassa gāmaṇi abhayoti nāmaṁ kariṁsu. Aparabhāge aparampi tassa tissoti nāmaṁ kariṁsu. Gāmaṇi kumāro kamena vaḍḍhento soḷasa vassiko hutvā hatthassa tharā sippesu kovido tejobala parakkama sampanno ahosi. Atha kho kākavaṇṇatissa rājā naṇdhimitto-suranimmalo-mahāseno-goṭhayimbaro-theraputtābha- yo-bharaṇo-veḷusumano-khañcadevo-phussadevo-labhiyyavasabhoti ime dasāmahāyodhe puttassa santike ṭhapetvā vāsesi.",
  "anya-e1202n8:5": "Tesaṁ uppattikathā mahāvaṁsato gahetabbā rājā dasamahāyodhānaṁ puttassa sakkārasamaṁsakkāraṁ kāresi tissakumāraṁ janapada rakkhanatthāya dīghavāpiyaṁ ṭhapesi athekadivasaṁ gāmiṇī kumāro attano balavāhana sampattiṁ disvā damiḷehi saddhiṁ yujjhassāmīti rañño kathāpesi. Rājā puttaṁ anurakkhanto alaṁ oragaṅganti nivāresi. So yāva tatiyaṁ kathāpesi rājā kujjhitvā hemasaṅkhalikaṁ karotha baṇdhitvā rakkhissāmīti. Abhayo pitu rañño kujjhitvā palāyitvā malayaṁ agamāsi tato paṭṭhāya pitari duṭṭhattā duṭṭhagāmaṇīti paññāto rājā puttānaṁ kalahaṭṭhānaṁ āgamanatthāya yodhehi sapathaṁ kāresi.",
  "anya-e1202n8:6": "Atha kākavaṇṇatissa rājā catusaṭṭhivihāre kāretvā catusaṭṭhi saṁvaccharāneva ṭhatvā kālamakāsi tissakumāro pitukālakatabhāvaṁ sutvā dīghavāpito āgantvā pitu sarīrakiccaṁ kāretvā mātaraṁ - kaṇḍula hatthiñca gahetvā bhātu bhayā dīghavāpiṁ agamāsi. Amaccā sannipatitvā taṁ pavattiṁ vatvā duṭṭhagāmaṇitissa santikaṁ pesesuṁ. So taṁ sāsanaṁ sutvā bhuttasālaṁ āgamma bhātu santikaṁ dūte pesetvā tato mahāgāmaṁ āgantvā abhisekaṁ patvā mātaraṁ kaṇḍulahatthiñca pesetūti yāva tatiyaṁ bhātu santikaṁ lekhā pesetvā apesana bhāvaṁ ñatvā yuddhāya nikkhami. Kumāropi yuddhasajjohutvānikkhami. Cuḷaṅgaṇiya piṭṭhiyaṁ dvinnaṁ bhātūnaṁ mahāyuddhaṁ ahosi.",
  "anya-e1202n8:7": "Te kira yodhā sapathassa katattā tesaṁ yuddhe sahāyā na bhaviṁsu. Tadā rañño anekasahassa manussā mariṁsu. Rājā parajjitvā tissāmaccaṁ dighatuṇikaṁ vaḷavañca gahetvā palāyi. Kumāro pacchato pacchato anubaṇdhi. Antare bhikkhu pabbataṁ māpesuṁ. Taṁ disvā kumāro bhikkhusaṅghassa kammanti ñatvā nivatti rājā palāyitvā kappaṇdakara nadiyā jalamālatitthaṁ nāma gantvaṁ chātomhiti āha. Amacco suvaṇṇasarake pakkhittabhattā niharitvā adāsi.",
  "anya-e1202n8:8": "Rājā kālaṁ sallakkhetvā saṅghassa datvā bhuñjāmiti saṅghassa-amaccassa-vaḷavāya-attano cāti catubhāgaṁ katvā kālā ghosāpesi tadā piyaṅgudipato kuṭumbiyatissatthero nāma āgantvā purato aṭṭhāsi. Rājā theraṁ disvā pasannamānaso saṅghassa ṭhapitabhāgaṁ attano bhāgañca therassa patte pakkhipiṁ amaccopi attano bhāgaṁ pakkhipi vaḷavāpi dātukāmā ahosi. Tassābhippāyaṁ ñatvā amacco tassāpi bhāgaṁ patte pakkhipi.",
  "anya-e1202n8:9": "Iti so rājā therassa paripuṇṇa bhattapattaṁ adāsi. Thero pattaṁ gahetvā gantvā gotamattherassa nāma adāsi. So pañcasata bhikkhu bhojetvā puna tato laddhehi bhāgehi pattapūretvā ākāse khipi patto gantvā rañño purato aṭṭhāsi tisso pattaṁ gahetvā rājānaṁ bhojetvā tato sayaṁ bhuñjitvā vaḷavaṁ bhojesi. Tato rājā sannāhaṁ cumbaṭakaṁ katvā pattaṁ vissajjesi. Tato gantvā therassa hatthe patiṭṭhāsi, rājā puna mahāgāmaṁ āgantvā senaṁ saṅkaḍḍivo saṭṭhisahassabalā gahetvā puna bhātarā saddhiṁ yujjhi tadā kumārassa aneka sahassaṁ manussā patiṁsu.",
  "anya-e1202n8:10": "Kumāro palāyitvā vihāraṁ pavisitvā mahātherassa gehaṁ pāvisi.",
  "anya-e1202n8:11": "Rājā pacchato pacchato anubaṇdhanto vihāraṁ paviṭṭhabhāvaṁ ñatvā nivatti pacchā therā te ubho bhātaro aññamaññaṁ khamāpesuṁ. Tadā rājā sassakammāni kāretuṁ tissakumāraṁ dīghavāpimeva pahiṇitvā sayampi bheraṁ carāpetvā sassakammāni kāresi. Atha mahājanassa saṅgahaṁkatvā kunte dhātuṁ nidhāpetvā balavāhana parivuto tissārāmaṁ gantvā saṅghaṁ vaṇditvā bhante sāsanaṁ jotetuṁ pāragaṅgaṁ gamissāmi sakkāretuṁ amhehi sahagāmino bhikkhu dethāti āha.",
  "anya-e1202n8:12": "Saṅgho pañcasatabhikkhu adāsi. Rājā bhikkhusaṅghaṁ gahetvā kaṇḍulahatthimāruyha yodhehi parivuto mahatā balakāyena yuddhāya nikkhamitvā mahiyaṅgaṇaṁ āganantvā tattha damiḷehi saddhiṁ yujjhanto mahiyaṅgaṇe kañcuka thūpaṁ kāresi. Tassa thūpassa vibhāvanatthaṁ ayamānupubbakathā.",
  "anya-e1202n8:13": "16. Bhagavā kira bodhite navame māse imaṁ dīpamāgantvā gaṅgātīre tiyojanāyate yojanavitthate mahānāgavanuyyāne yakkhasamāgamaṁ āgantvā tesaṁ yakkhānaṁ uparibhāge mahiyaṅgaṇa thūpassa ṭhāne vehāsayaṁ ṭhito vuṭṭhi vātaṇdhakārādīhi yakkhe santāsetvā tehi abhayaṁ yācito tumhākaṁ abhayaṁ dassāmi tumhe samaggā mayhaṁ nisīdanaṭṭhānaṁ dethāti āha.",
  "anya-e1202n8:14": "Yakkhā, mārisa te imaṁ sakaladīpaṁ demi. Abhayaṁ no dehīti āhaṁsu. Tato bhagavā tesaṁ bhayaṁ apanuditvā tehi dinnabhabhūmiyaṁ cammakhaṇḍaṁ pattharitvā tattha nisinno tejokasiṇaṁ samāpajjitvā cammakhaṇḍaṁ samantato jāletvā vaḍḍhesi. Te cammakhaṇḍena abhibhūnā samantato sāgara pariyante rāsibhūtā ahesuṁ bhagavā iddhibalena giridīpaṁ nāma idhānetvā tattha yakkhe pavesetvā dīpaṁ yathāṭṭhāne ṭhapetvā cammakhaṇḍaṁ saṅkhipi tadā devatā samāgamo ahosi. Tasmiṁ samāgame bhagavā dhammaṁ desesi-tadā.",
  "anya-e1202n8:15": "‘‘Nekesaṁ pāṇakoṭīnaṁ-dhammābhisamayo ahū,",
  "anya-e1202n8:16": "Saraṇesu ca sīlesu-ṭhitā āsuṁ asaṅkhiyā;",
  "anya-e1202n8:17": "Sotāpattiphalaṁ patvā-sele sumanakūṭake,",
  "anya-e1202n8:18": "Mahāsumana deviṇdo-pūjiyaṁ yāci pūchiyaṁ;",
  "anya-e1202n8:19": "Siraṁ parāmasitvāna-nilāmalasiroruhe,",
  "anya-e1202n8:20": "Pāṇimatte adā kese tassa pāṇihito jino;",
  "anya-e1202n8:21": "So taṁ suvaṇṇicaṅgoṭaṁ-carenādāya satthuno, nisinnaṭṭhāna racite-nānāratanasañcaye.",
  "anya-e1202n8:22": "Uccato sattaratane-ṭhapetvāna siroruhe,",
  "anya-e1202n8:23": "Taṁ iṇdanīla thūpena-pidahesi namassi ca’’;",
  "anya-e1202n8:24": "Parinibbute pana bhagavati dhammasenāpati sāri puttattherassa antevāsiko sarabhū nāmeko thero citakato gīvaṭṭhidhātu gahetvā bhikkhu saṅghaparivuto āgantvā tasmiṁyeva cetiye patiṭṭhāpetvā meghavaṇṇapāsāṇehi chādetvā dvādasa hatthubbedhaṁ thūpaṁ kāretvā pakkāmi. Atha devānampiyatissa rañño bhātā cūḷābhayo nāma taṁ abbhutaṁ cetiyaṁ disvā tiṁsahatthubbedhaṁ cetiyaṁ kāresi. Idāni duṭṭhagāmaṇīpi abhayarājā mahiyaṅgaṇaṁ āgantvā tattha damiḷe maddanto asitihatthubbedhaṁ kañcukacetiyaṁ kāretvā pūjamakāsi.",
  "anya-e1202n8:25": "Evamaccāyikaṁ kammaṁ-karontāpi guṇākarā, karonti puññaṁ sappaññā-saṁsārabhasa bhīrukāti."
}