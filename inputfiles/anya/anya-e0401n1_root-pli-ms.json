{
  "anya-e0401n1:0": "2. Cetasikasaṅgahaanudīpanā",
  "anya-e0401n1:1": "68. Evaṁ citta saṅgahassa dīpaniṁ katvā cetasika saṅgahassa dīpaniṁ karonto pathamaṁ pubbāparānu sandhiñca ādigāthāya payojana sambandhañca dassetuṁ ‘‘evaṁ’’tiādi māraddho. Tattha ‘‘anupatta’’ntiādimhi cittaṁ cetasikaṁ rūpaṁ, nibbānamitisabbathāti evaṁ anukkamo vutto. Tena anukkamena anupattaṁ. Hetu visesanañcetaṁ. Yasmā cittasaṅgahānantaraṁ cetasika saṅgaho anupatto, tasmā idāni taṁ saṅgahaṁ karotīti dīpeti. Cattāri sampayoga lakkhaṇāni ‘ekuppādatā, eka nirodhatā, ekā rammaṇatā, eka vatthukatā,ti. ‘‘Cetasi yuttā’’ti cittasmiṁ niyuttā. Cittaṁ nissāya attano attano kiccesu ussukkaṁ āpannāti attho. ‘‘Cetasā vāyuttā’’ti cittena vā sampayuttā. Cittena saha ekībhāvaṁ gatāti attho. ‘‘Sarūpadassana’’nti saṅkhyāsarūpadassanaṁ. Siddhapadaṁ nāma pakati paccayehi nipphanna padaṁ. ‘‘Pubbantato’’ti ekassasaṅkhata dhammassa pathama bhāgato. Uddhaṁ pajjanaṁ nāma katamanti āha ‘‘sarūpato pātubhavana’’nti. Dhātu pāṭhesu-janipātubhāve-ti vuttattā āha ‘‘jātīti vuttaṁ hotī’’ti. ‘‘Sarūpa vināso’’ti sarūpato pātubhavantassa bhāvassa vināso antaradhānaṁ. ‘‘Evaṁ parattha pī’’ti parasmiṁ ekālambaṇavatthukādipadepi. ‘‘Eka cittassapi bahudevā’’ti cakkhu viññāṇaṁ rūpaṁ passantaṁ ekameva rūpaṁ passatīti natthi. Anekāni evarūpāni ekato katvā passati. Sotaviññāṇādīsupi eseva nayo. Evañca katvā pāḷiyaṁ. Cakkhuñca paṭicca rūpe ca uppajjati cakkhu viññāṇaṁ. Sotañca paṭicca sadde ca uppajjati sotaviññāṇantiādinā vatthudvāresu ekavacanaṁ vatvā ārammaṇesu bahuvacanaṁ katanti. ‘‘Ekattaṁ upanetvā’’ti cakkhu viññāṇe bahūnipi rūpārammaṇāni rūpatā samaññena ekībhāvaṁ katvā ekaṁ ārammaṇantveva vuttanti adhippāyo. Saddārammaṇādīsupi eseva nayo. Taṁ na sundaraṁ. Kasmā. Attha visesassa aviññāpanato. Kopanāyaṁ attha visesoti . Yācittassa jāti, sāyeva phassādīnantiādiko attho. Tenāha ‘‘atha kho’’tiādiṁ. Adhippetā ekuppādatā. Esa nayo eka nirodhatādīsu. ‘‘Mūlaṭīkāya’’nti rūpakaṇḍamūlaṭīkāyaṁ. ‘‘Sahevā’’ti ekato eva. ‘‘Uppādādippavattito’’ti uppādassa ca jīraṇassa ca nirodhassa ca pavattito. ‘‘Uppādādayo’’ti uppāda jīraṇa nirodhā. Jātijarāmaraṇānīti vuttaṁ hoti. ‘‘Cetasikāmatā’’ti cetasikā iti viññātā. ‘‘Bhāvappadhānaṁ’’ti ekuppāda bhāvo ekuppādoti vutto. Tathā eka nirodhādīsu. Yathā idaṁpi saṅgheratanaṁ paṇīta-ntiādīsu ayaṁ ratana bhāvo paṇītoti hettha attho. ‘‘Ye’’ti ye dhammā. ‘‘Sahajāta paccayuppanna rūpāni pī’’ti sahajātapaccayato uppannāni rūpānipi. Cetasikāni nāma siyunti sambandho. ‘‘Tadā yatta vuttitāyā’’ti cittāyattavuttiyāya. ‘‘Cetoyuttānī’’ti hetu visesanaṁ. Tadeva hetumanta visesananti ca hetu anto nītavisesananti ca hetu anto gadhavisesananti ca vadanti. ‘‘Tesa’’nti cittassa sahajātapaccayuppannarūpānaṁ. ‘‘Nānubhontī’’ti napāpuṇanti. ‘‘Na hi sakkā jānituṁ’’ti etena bhūtakathana visesanāni etānīti dīpeti. Bhūtakathanaṁpi samānaṁ vatticchāvasena byavacchedakaṁpi sambhavati. ‘‘Vayopaññāyatī’’ti vināso pakāsati. ‘‘Ṭhitāyā’’ti tiṭṭha mānāya vedanāya. Añño pakāro aññathā. Aññathā bhāvo aññathattaṁ. Jarāvasena pariṇāmoti vuttaṁ hoti. Yo pathavīdhātuyā uppādo, yā ṭhiti, yā abhinibbatti, yo pātubhāvo. Eso dukkhassa uppādo, esā rogānaṁ ṭhiti, eso jarāmaraṇassa pātubhāvoti yojanā. ‘‘Itarathā’’ti ito aññathā gahite satīti attho. Ekasmiṁ rūpārūpakalāpe nānā dhammānaṁ vasena bahūsu uppādesu ca nirodhesu ca gahitesūti vuttaṁ hoti. ‘‘Vikārarūpānaṁ’’ti viññatti dvaya lahutādittayānaṁ. Sabbānipi upādārūpāni catunnaṁ mahābhūtānaṁ upādāya pavattattā mahābhūta gaṇanāya cattāri cattāri siyuṁti iminā adhippāyena ‘‘sabbesampi vā’’tiādivuttaṁ. Sabbesampi vā cakkhādīnaṁ upādārūpānaṁ ekekasmiṁ kalāpe bahubhāvo vattabbo siyāti yojanā. Kasmā bahubhāvo vattabboti āha ‘‘catunnaṁ mahābhūtāna’’ntiādiṁ.",
  "anya-e0401n1:2": "Yadi evaṁ, ekasmiṁ cittuppāde lahutādīnipi ekekāni eva siyuṁ, atha kimatthaṁ dve dve katvā vuttānīti āha ‘‘kāyalahutā citta lahutādayopanā’’tiādiṁ. ‘‘Imamatthaṁ asallakkhetvā’’ti īdisaṁ vinicchayattaṁ acintetvāti adhippāyo. Vibhāvanipāṭhe ‘‘cittānuparivattino’’ti etena cittena uppajjitvā teneva cittena sahanirujjhanavasena cittaṁ anuparivattissa. ‘‘Pasaṅgā’’ti cetasikatā pasaṅgo. ‘‘Puretaramuppajjitvā’’ti puretaraṁ ekena cittena saha uppajjitvāti adhippāyo. ‘‘Cittassabhaṅgakkhaṇe’’ti aññassa sattara sama cittassa bhaṅgakkhaṇe. Tathā rūpadhammānaṁ pasaṅgo na sakkā nīvāretuṁ tiyojanā. ‘‘Pasaṅgo’’ti cetasikatā pasaṅgo. ‘‘Alamati papañcenā’’ti abhidhamme vedanāttikeṭīkāsu viya ati vitthārena niratthakaṁ hotīti attho. ‘‘Niratthakaṁ’’ti vibhāvaniyaṁ papañco niratthako evāti adhippāyo.",
  "anya-e0401n1:3": "69. Phassavacanatthe. ‘‘Phusatī’’ti ārammaṇaṁ āhanati, saṅghaṭṭeti. Tañca saṅghaṭṭa naṁ nadosapaṭighassa viya ārammaṇassa vibādhanaṁ hoti, atha kho bhamarassa paduma pupphesu pupphara saggahaṇaṁ viya vijānana matte aṭhatvā ārammaṇa rasapātubhāvatthaṁ yathārammaṇaṁ saṁhanana mevāti dassetuṁ ‘‘phusanañcetthā’’tiādimāha. ‘‘Āhaccā’’ti āhanitvā sampāpuṇitvā. ‘‘Upahaccā’’ti tasseva vevacanaṁ. Ayamattho kathaṁ pākaṭoti āha ‘‘yato’’tiādiṁ. Tattha ‘‘yato’’ti yaṁ kāraṇā. ‘‘Tadanubhavantī’’ti taṁ ārammaṇa rasaṁ anubhavantī, vedanā pātubhavati, vedanā pātubhāvaṁ disvā ārammaṇapphusanaṁ ñāṇe pākaṭaṁ hotīti adhippāyo. Svāyaṁ phusana lakkhaṇo, saṅghaṭṭanaraso, sannipātapaccupaṭṭhāno, āpātā gatavisaya padaṭṭhāno. Tattha sannipāto nāma tiṇṇaṁ tiṇṇaṁ dvārā rammaṇa viññāṇānaṁ saṅgati samāgamo samodhānaṁ. Tathāhi vuttaṁ. Cakkhuñca paṭicca rūpe ca uppajjati cakkhu viññāṇaṁ, tiṇṇaṁ saṅgati phasso tiādi. ‘‘Saṅghaṭṭanaraso’’ti ārammaṇe sammadeva ghaṭṭana kicco. Saṅghaṭṭana kiccattā eva tiṇṇaṁ sannipāto hutvā dhamma cintāñāṇassa paṭimukhaṁ upaṭṭhāti pakāsatīti. ‘‘Sannipāta paccupaṭṭhāno’’. Paccupaṭṭhānanti vā paññāṇaṁ vuccati dhajorathassa paññāṇanti ettha viya. Sannipātākāro paccupaṭṭhānaṁ yassāti sannipātapaccupaṭṭhāno. Vedanāpaccu paṭṭhāno vā. Dhūmoviya aggissa. Vedanāphalaṁ paccupaṭṭhānaṁ yassāti viggaho. Aṭṭhasāliniyaṁ pana kasmā panettha phasso pathamaṁ vutto tipucchitvā mahāaṭṭhakathā vādotāva dassito. Cittassa pathamābhinipātattā. Ārammaṇasmiñhi cittassa pathamābhinipāto hutvā phasso ārammaṇaṁ phusamāno uppajjati. Tasmā pathamaṁ vutto. Phassena phussitvā vedanāya vedayati. Saññāya sañjānāti. Cetanāya cetati. Tena vuttaṁ phuṭṭho bhikkhave vedeti, phuṭṭho sañjānāti, phuṭṭho cetetīti. Api ca ayaṁ phasso nāma yathāpāsādaṁ patvā thambho nāma sesadabba sambhārānaṁ balavapaccayo. Evameva sahajāta sampayutta dhammānaṁ balava paccayo hoti. Tasmā pathamaṁ vuttoti. Saṅgahakārena pana idaṁ pana akāraṇaṁ, ekakkhaṇasmiñhi uppanna dhammānaṁ ayaṁ pathamaṁ uppanno ayaṁ pacchāti idaṁ vattuṁ na labbhā. Balavapaccayabhāvepi phassassakāraṇaṁ na dissatīti evaṁ taṁ vādaṁ paṭikkhipetvā idaṁ vuttaṁ desanā vāreneva phasso pathamaṁ vuttoti. Tattha ‘‘desanāvāre nevā’’ti desanakkameneva, tato aññaṁ kāraṇaṁ natthīti adhippāyo. Tesu pana dvīsu vādesu mahāaṭṭhakathā vādo eva yutto. Yañhi tattha vuttaṁ cittassa pathamābhinipāto hutvāti. Tattha pathamābhinipātoti idaṁ kiccappadhānattā vuttaṁ. Na panaññehi cetasikehi vinā visuṁ pathamaṁ uppannattā. Yathā taṁ ye keci bhikkhave dhammā akusalā akusalabhāgiyā akusalapakkhikā. Sabbe te manopubbaṅgamā, mano tesaṁ dhammānaṁ pathamaṁ uppajjatīti imasmiṁ sutte kiccappadhānattā mano tesaṁ dhammānaṁ pathamaṁ uppajjatīti vuttaṁ. Na pana sabbacetasikehi vinā visuṁ pathamaṁ uppannattāti daṭṭhabbaṁ. Balavapaccaya bhāvepi phassassakāraṇaṁ dissatiyeva. Phassohetu phasso paccayo vedanākkhandhassa paññā panāya. Phasso hetu phasso paccayo saññākkhandhassa paññā nāya . Phasso hetu phasso paccayo saṅkhārakkhandhassa paññāpanāyāti hi vuttaṁ. Tasmā sabbesaṁ cetasikānaṁ dhammānaṁ phassappadhānattā eva phassa balavapaccayattā eva ca phasso pathamaṁ vuttoti daṭṭhabbaṁ. Ettha ca cittaṁ ārammaṇa vijānanaṭṭhena phassādīnaṁ sabbacetasika dhammānaṁ pubbaṅgamaṁ hoti, padhānaṁ, jeṭṭhakaṁ. Phasso pana ārammaṇa saṅghaṭṭanaṭṭhena sabbesaṁ cetasika dhammānaṁ pubbaṅgamo hoti, padhāno, jeṭṭhakoti ayaṁ dvinnaṁ visesoti. Ettha codako phusanaṁ nāma sappaṭigharūpānaṁ eva kiccanti maññamāno ‘‘nanucā’’tiādinā codeti. ‘‘Nanucā’’ti codedhīti dīpeti. ‘‘Appaṭighasabhāvā’’ti hetuvisesanaṁ. ‘‘Kiñcī’’ti kiñcivatthuṁ. Ayaṁ pana phasso. ‘‘Cittassa vikārā pattiṁ’’ti calana kampana thambhana jeguccha bhaya tāsa chambhitattā divasena vikārā pajjanaṁ. ‘‘Vedanā visesuppattiṁ’’ti sukhavedanīyaṁ phassaṁ paṭicca sukhavedanā, dukkhavedanīyaṁ phassaṁ paṭicca dukkha vedanātiādinā nayena phassa visesānurūpaṁ vedanā visesuppattiṁ sādheti. Ettha ca phusanaṁ nāma duvidhaṁ rūpapphusanaṁ, nāmapphusana, nti. Tattha rūpapphusanaṁ nāma phoṭṭhabba dhātūnaṁ kiccaṁ. Nāmapphusanaṁ duvidhaṁ phassapphusanaṁ, ñāṇapphusana, nti. Tattha ñāṇapphusanaṁ nāma ñāṇappaṭivedho. Api ca jhānamagga phala nibbānānaṁ paṭilābhopi phusananti vuccati. Phusanti dhīrā nibbānaṁ. Yogakkhemaṁ anuttaraṁ. Phusāmi nekkhamaṁ sukhaṁ. Aputhujjana sevitanti-ādīsu. Idaṁ upamā mattaṁ siyā, kassaci manda paññassāti adhippāyo. ‘‘Ida’’nti kheḷuppāda vacanaṁ. Viññussa pana atipākaṭa phassa nidassanena appākaṭa phassa vibhāvanaṁ yuttameva. Tenāha ‘‘atipākaṭāya panā’’tiādiṁ.",
  "anya-e0401n1:4": "70. Vedanāvacanatthe. ‘‘Taṁsamaṅgīpuggalānaṁ vā’’ti vedanā samaṅgīpuggalānaṁ vā. ‘‘Sātaṁ vā’’ti sādhurasaṁ vā. ‘‘Assātaṁ vā’’ti asādhurasaṁ vā. ‘‘Kiṁ vedayatī’’ti katamaṁ vedayati. ‘‘Sukhampi vedayatī’’ti sukhampi vedanaṁ vedayati. Athavā ‘‘kiñcavedayatī’’ti kathañcavedayati. ‘‘Sukhampi vedayatī’’ti sukhaṁ hutvāpi vedayati. Sukha bhāvena vedayatīti vuttaṁ hoti. Evaṁ sesapadesupi. ‘‘Kiccantarabyāvaṭā’’ti aññakiccabyāvaṭā. Adhipati bhāvo ādhipaccaṁ. Indriya kiccaṁ. ‘‘Evañca katvā’’ti laddhaguṇavacanaṁ. Rājāraha bhojanaṁ rājaggabhojanaṁ. ‘‘Sūdasadisatā’’ti raññobhattakārasadisatā. Tattha sūdo raññobhattaṁ pacanto rasajānanatthaṁ thokaṁ gahetvā jivhagge ṭhapetvā rasaṁ vīmaṁsati. Yathicchitaṁ pana bhuñjituṁ anissaro. Rājā eva yathicchitaṁ bhuñjituṁ issaro. Rājā viya vedanā. Sūdo viya sesacetasika dhammā.",
  "anya-e0401n1:5": "71. Saññāvacanatthe. ‘‘Sañjānātī’’ti suṭṭhu jānāti. Suṭṭhujānanañca nāma na viññāṇassa viya vividhajānanaṁ hoti. Na ca paññāya viya yathābhūtajānanaṁ hoti. Atha kho bhūtaṁ vā hotu, abhūtaṁ vā. Yaṁ yaṁ cha hi viññāṇehi vijānāti, paññāya vā pajānāti. Tassa tassa pacchā appamussakaraṇa mevāti vuttaṁ ‘‘punajānanatthaṁ saññāṇaṁ karotī’’ti. Tattha ‘‘saññāṇa’’nti nimitta karaṇaṁ. Bhavantaraṁ patvāpi appamuṭṭhabhāvaṁ sādheti opapātika puggalānanti adhippāyo. Tehi purimaṁ attano bhavaṁ jānanti. Gabbhaseyyakāpi keci purimaṁ bhavaṁ jānanti, yejātissara puggalāti vuccanti. Tattha ‘‘appamuṭṭhabhāva’’nti anaṭṭhabhāvaṁ. Micchābhinivesa saññā nāma anicce niccantiādippavattā saññā. ‘‘Bodhetu’’nti bujjhāpetuṁ. ‘‘Dārutacchakasadisāti ca vuttā’’ti dārutacchako nāma kaṭṭhavaḍḍhakī. So kaṭṭhakkhandhesu nimittakārīhoti. Sutacchitachinditesu kaṭṭhesu nimittāni katvā ṭhapeti. Pacchātāni oloketvā kaṭṭhāni kamme upaneti. ‘‘Hatthi dassaka andhasadisā’’ti ettha eko kira rājā keḷippasuto hoti. So jaccandhānaṁṭhāne ekaṁ hatthiṁ ānetvāṭhapento jaccandhe āha jānātha bho tumhe hatthinti. Te hatthiṁ jānissāmāti parāmasitvā attano parāmasitaṁ taṁ taṁ aṅgamavahatthīti abhinivisanti. Daḷhaṁ sallakkhenti. Puna rājā te pucchi kīdiso bho hatthīti. Te rañño hatthisaṇṭhānaṁ ācikkhantā vivādaṁ āpajjanti. Ācikkhanameva raññohatthidassananti katvā te hatthidassaka andhāti vuccanti. ‘‘Upaṭṭhitavisayaggahaṇe’’ti rattiyaṁ andhakāre rajjukkhaṇḍaṁ passantassa sappasaṇṭhānaṁ upaṭṭhāti. So upaṭṭhitaṁ saṇṭhānamattaṁ sappoti gaṇhāti. Evaṁ upaṭṭhitavisayaggahaṇaṁ hoti. Migapotakānañca araññekhettamajjhepurisasaṇṭhānaṁ tiṇa rūpaṁ passantānaṁ purisasaṇṭhā naṁ upaṭṭhāti. Te upaṭṭhitaṁ saṇṭhānamattaṁ purisoti gaṇhitvā so amhe pahareyyāti palāyanti. Vuttā aṭṭhasāliniyaṁ.",
  "anya-e0401n1:6": "72. Cetanāvacanatthe. Cetetīti cetanā. Cetanañcettha abhisandhānaṁ vā vuccati pakappanaṁ vā āyūhanaṁ vāti evaṁ tidhā atthavikappaṁ dassetuṁ ‘‘sampayutta dhamme’’tiādimāha. Tattha ‘‘abhisandahatī’’ti abhimukhaṁ sandahati, saṁyogaṁ karoti. Tenāha ‘‘punappunaṁ ghaṭetī’’ti. ‘‘Ghaṭetī’’ti sambandhati. ‘‘Pakappeti vāte’’ti athavā te sampayutta dhamme pakārato kappeti, sajjeti. Tenāha ‘‘saṁvidahatī’’ti. ‘‘Saṁvidahatī’’ti tvaṁ phusanakiccaṁ karohi, tvaṁ vedayita kiccaṁ karohi, tvaṁ sañjānanakiccaṁ karohītiādinā vadamānā viya saṁvidahati. ‘‘Āyūhativāte’’ti athavā tesampayutta dhamme bhuso byūhayati, rāsiṁ karoti. Tenāha ‘‘ārammaṇe sampiṇḍetī’’ti. ‘‘Samosarante’’ti ekato osarante. Saṅgamante. ‘‘Sā’’ti cetanā. ‘‘Tāyā’’ti cetanāya. ‘‘Tasmiṁ’’ti rūpādikevā ārammaṇe. Puññāpuñña kiccevā. Pavattamānāya satiyā. Jeṭṭhasisso nāma bahūsu sissesu jeṭṭhabhūto sisso. Tasmiṁ sajjhāyante sesā sabbe sajjhāyantiyeva. Tena so ubhayakicca sādhako hoti. Evaṁ mahāvaḍḍhakīpi.",
  "anya-e0401n1:7": "73. Ekaggatāvacanatthe. Ekattārammaṇaṁ nāma ekārammaṇassapi bahūsu sabhāvesu ekasabhāvasaṅkhātaṁ ārammaṇaṁ. ‘‘Tasmiṁ’’ cittasmiṁ. ‘‘Nivāte’’ti vātarahite padese. ‘‘Dīpaccīnaṁ’’ti dīpajālānaṁ.",
  "anya-e0401n1:8": "74. Jīvitindriyavacanatthe. ‘‘Issarabhāvo vuccati’’ bhāvappadhāna nayenāti adhippāyo. ‘‘Abhibhavitvā’’ti jīvana kicce attano vasaṁ vattāpetvāti vuttaṁ hoti. Citta santānaṁ jīvantaṁ hutvāti sambandho.",
  "anya-e0401n1:9": "75. Manasīkāravacanatthe. Samāsamajjhe sakārāgamo. Karadhātuyoge īkārāgamo ca daṭṭhabbo. Alutta sattamī padanthi keci. Evaṁ sati īdīghattaṁ nasijjhati. ‘‘Asuññaṁ’’ti arittaṁ. ‘‘Paṭipādetī’’ti paṭipajjanaṁ kiccasādhanaṁ kārāpeti. Atthato niyojeti nāmāti āha ‘‘yojetī’’ti. ‘‘Idameva dvayaṁ’’ti āvajjana dvayaṁ. ‘‘Taṁ’’ti taṁ dvayaṁ. Upatthambhitaṁ hutvā ārammaṇe ninnaṁ karotīti sambandho. ‘‘Yoniso’’ti upāyena hitasukha maggena. ‘‘Ayoniso’’ti anupāyena ahita asukha maggena. ‘‘Samudāciṇṇaninnaniyāmitādīhī’’ti ettha samudāciṇṇaṁ nāma āciṇṇa kammavasena suṭṭhu punappunaṁ ācaritaṁ. Ninnaṁ nāma idaṁ nāma passāmi, idaṁ nāma karissāmīti pubbe eva ajjhāsayena ninnaṁ. Niyāmitaṁ nāma idaṁ nāma kattabbaṁ, idaṁ nāma na kattabbaṁ, kattabbaṁ karomi, akattabbaṁ nakaromīti evaṁ niyāmitaṁ. ‘‘Asati kāraṇa visese’’ti bhavaṅga cittaṁ vīthicittuppattiyā asati, vīthicittāni ca kāyacittānaṁ akallādikevā adhimattassa ārammaṇantarassa upaṭṭhānevā asati. ‘‘Sādhāraṇā’’ti ettha saṁsadde bindu lopo, dīghattañcāti āha ‘‘samaṁ dhārentīti sādhāraṇā’’ti.",
  "anya-e0401n1:10": "76. Vitakkavacanatthe. ‘‘Tathā tathā saṅkappetvā’’ti kāmasaṅkappādīnaṁ nekkhammasaṅkappādīnañcavasena tena tena pakārena suṭṭhu cintetvā. ‘‘Taṁ’’ti ārammaṇaṁ. ‘‘Te’’ti sampayutta dhamme. ‘‘Avitakkampi cittaṁ’’ti pañcaviññāṇa cittañca dutīyā dijjhāna cittañca. ‘‘Apicā’’ti kiñci vattabbaṁ atthīti attho. ‘‘Dutīyajjhānādīni cā’’ti dutīyajjhāna cittādīni ca. ‘‘Upacāra bhāvanā vasenā’’ti samudāciṇṇa vasibhūtāya upacāra bhāvanāya vasena. ‘‘Kiṁ vā etāyayuttiyā’’ti savitakka cittasantānetiādikāya yuttiyā kiṁ payojanaṁ atthīti attho. Kiñci payojanaṁ natthīti adhippāyo. Ārammaṇaṁ ārohatiyeva ārammaṇena avinābhāvavuttikattā. ‘‘Taṁ’’ti cittaṁ. Niyāmako nāma nāvaṁ icchita disādesaniyojako. ‘‘Akusalaṁ patvā’’ti vuttaṁ. Kusalaṁ patvā pana kathaṁti. Kusalaṁ patvāpi patirūpadesāvāsādivasena samudā ciṇṇa ninnādivasena ca laddha paccaye sati cittampi saddhāsati ādayopi ārammaṇa rūhane thāmagatā eva. Aladdha paccaye pana sati akusala bhāve ṭhatvā thāmagataṁ hoti. ‘‘Manasikāra vīriya satīnaṁ’’ti bhāvanā balapattā nanti adhippāyo . Evaṁ pana sati, vitakkassa okāso natthīti. Atthi. Saṅkappana kicca visesattā. Tañhi kiccaṁ aññesaṁ asādhāraṇaṁ, vitakkasseva kiccanti dassento ‘‘vitakkopanā’’tiādimāha. ‘‘Sārammaṇa sabhāvā’’ti hetu visesanametaṁ. ‘‘Tathā vutto’’ti vitakkoti vutto.",
  "anya-e0401n1:11": "77. Vicāravacanatthe. ‘‘Vicaratī’’ti ekamekasmiṁ eva ārammaṇe vividhena carati, pavattati. Sabhāvākāro nāma nīlapītādiko agambhīro ārammaṇa sabhāvo ca ārammaṇassa nānā pavattākāro ca. ‘‘Anumajjanavasenā’’ti punappunaṁ majjanavasena sodhanavasena. Vitakko oḷāriko ca hotītiādinā yojetabbaṁ. ‘‘Oḷāriko’’ti vicārato oḷāriko. Evaṁ sesapadesu. ‘‘Ghaṇḍābhighāto viyā’’ti ghaṇḍābhighātena pathamuppannasaddo viyāti vadanti. Tathāhi vicāro ghaṇḍassa anuravo viya vuttoti. Daṇḍakena ghaṇḍassa abhighāta kiriyā vā ghaṇḍābhighāto. Tathāhi ārammaṇe cetaso pathamābhi nipāto vitakkoti ca, āhanana pariyāhanana rasoti ca vuttaṁ. ‘‘Ghaṇḍānuravo viyā’’ti ghaṇḍassa anuravasaddo viya.",
  "anya-e0401n1:12": "78. Adhimokkhavacanatthe. ‘‘Saṁsappanaṁ’’ti anavatthānaṁ. ‘‘Pakkhato muccanavasenā’’ti evaṁ nu khoti eko pakkho, nonu khoti dutīyo pakkho. Tādisamhā pakkhato muccanavasena.",
  "anya-e0401n1:13": "79. Vīriyavacanatthe. ‘‘Vīrassā’’ti vissaṭṭhassa. So ca kāyavacīmano kammesu paccu paṭṭhitesu sītuṇhādi dukkha bhayato alīna vuttivasena pavattoti āha ‘‘kammasūrassā’’ti. Etena anottappiṁ nivatteti. Anottavvīhi pāpasūro, ayaṁ kamma sūroti. ‘‘Mahantaṁ pikamma’’nti kusītassa mahantanti maññitaṁ kammaṁ. Evaṁ sesesu. ‘‘Appakato gaṇhātī’’ti appakabhāvena gaṇhāti. Appakamevidanti maññatīti vuttaṁ hoti. ‘‘Atta kilamathaṁ’’ti kāyacittakkhedaṁ. ‘‘Taṁ’’ti vīriyaṁ. ‘‘Tathāpavattiyā’’ti kammasūrabhāvena pavattiyā. ‘‘Hetuce vā’’ti etena bhāvasaddassa atthaṁ vadati. ‘‘Kāyacitta kiriyābhūtaṁ’’ti etena kammasaddassa atthaṁ. ‘‘Vidhinā’’ti tassa pavattiyā pubbābhisaṅkhāra vidhānena. Tameva vidhānaṁ kammesu netabbattā nayoti ca, upetabbattā upāyoti ca vuccatīti āha ‘‘nayena upāyenā’’ti. Tameva vidhānaṁ dasseti ‘‘vīriyavato’’tiādinā. ‘‘Īrantī’’ti erayanti. ‘‘Kicca sampattiyā’’ti ārammaṇa vijānana phusanādi kicca sampatti atthāya. Byāvaṭāni kāyacittāni yesanti viggaho. ‘‘Byāvaṭānī’’ti ussāhitāni. ‘‘Thūṇūpatthambhana sadisaṁ’’ti jiṇṇassa gehassa apatanatthāya sāratthambhena upatthambhanasadisaṁ. Upatthambhakatthambhasadisantipi vadanti. ‘‘Sabba sampattīnaṁ mūlaṁ’’ti sabbāsaṁ lokiya sampattīnaṁ lokuttara sampattī nañca mūlaṁ. Kasmā, puññakamma sampattiyā ca pārami puññasampattiyā ca patiṭṭhānattā. Satihi puññakammasampattiyā sabbā lokiya sampatti sijjhati. Sati ca pārami puñña sampattiyā sabbālokuttara sampatti sijjhatīti. Etena hīna vīriyo nāma sabba sampattito paribāhiyoti dīpeti.",
  "anya-e0401n1:14": "80. Pītivacanatthe. ‘‘Pinayatī’’ti pineti, pinaṁ karotīti āha ‘‘tappetī’’ti. Tosetīti attho. ‘‘Tuṭṭhiṁ’’ti tusitaṁ, pahaṭṭhaṁ. ‘‘Suhitaṁ’’ti sudhātaṁ, supuṇṇaṁ, vaddhitaṁ. Anekatthattā dhātūnaṁ ‘‘vaḍḍhetī’’ti vuttaṁ. ‘‘Pinantī’’ti tappanti, jotanti, virocanti, divā tappatiādiccotiādīsu viya. Khuddikā pīti nāma lomahaṁsa na mattakārikā pīti. Khaṇikā pīti nāma khaṇe khaṇe vijjuppādasadisā pīti. Okkantikā pīti nāma sarīraṁ okkamitvā okkamitvābhijjantī pīti. Ubbegāpīti nāma kāyaṁ udaggaṁ katvā ākāse ullaṅghāpentī pīti. Pharaṇā pīti nāma kappāsavattiyaṁ pharaṇakatelaṁ viya sakalakāyaṁ pharaṇavasena pavattā pīti.",
  "anya-e0401n1:15": "81. Chandavacanatthe. ‘‘Abhisandhī’’ti abhilāso, abhikaṅkhanaṁ. ‘‘Kattusaddo’’ti karadhātu vasena vuttaṁ. ‘‘Sabbakiriyā padānī’’ti sabbāni tumicchattha kiriyā padāni. ‘‘Atthiko’’ti asiddho hutvā sādhetuṁ icchito attho assāti atthiko. Icchantotipi vadanti. ‘‘Ārādhetukāmatā vasenā’’ti sādhetu kāmatāvasena, sampādetu kāmatā vasena. Usuṁ saraṁ a santi khipantīti issāsā. Ikārassa ukāro. Dhanuggahā. ‘‘Yasena vā’’ti parivārena vā, kitti saddena vā. ‘‘Sare’’ti kaṇḍe. Vibhāvanipāṭhe nānāvāda sodhanatthaṁ ayañcātiādivuttaṁ. ‘‘Yadaggenā’’ti yena kāraṇa koṭṭhāsena. Saṅgahitāti sambandho. ‘‘Vissajjitabba yuttakenā’’ti vissajjitabba yogyena. ‘‘Tena atthiko yevā’’ti paduddhāro. ‘‘So na yujjatī’’ti so attho na yujjati. ‘‘Khipita usūnaṁ’’ti pubbabhāge khipita usūnaṁ. ‘‘Atthato panā’’ti adhippāyatthato pana. ‘‘Hatthappasāraṇaṁ viyā’’ti loke kiñci icchantassa janassa hatthappasāraṇaṁ viyāti adhippāyo. ‘‘Thāmapatto’’ti adhipati bhāva pattoti vuttaṁ hoti. Tenāha ‘‘tathāhesā’’tiādiṁ. ‘‘Taṇhāya hatthe ṭhitā’’ti upacāra vacanametaṁ. Taṇhāya pariggahitāti vuttaṁ hoti. Nasakkhissantiyeva, no nasakkhissanti. Tasmā veditabbametaṁ chandoyeva taṇhāya balavataroti. Kasmā balavataroti. Ādīnavānisaṁsa dassanaññāṇena yuttattāti.",
  "anya-e0401n1:16": "82. ‘‘Pakirantī’’ti pattharanti. ‘‘Samānā’’ti sāvajjehi yuttā sāvajjā, anavajjehi yuttā anavajjāti evaṁ sadisā, sādhāraṇā.",
  "anya-e0401n1:17": "Aññasamānarāsimhianudīpanā niṭṭhitā.",
  "anya-e0401n1:18": "83. Akusalarāsimhi. ‘‘Muyhatī’’ti ñātabbassañeyya dhammassa aññāṇa vasena sammuyhati, cittassa andhabhāvo hoti. Caturaṅgatamo nāma ‘kāḷapakkha cātuddasi divaso, aḍḍharatti samayo, tibbavanasaṇḍo, bahalameghacchanno,ti ayaṁ caturaṅgatamo. So cakkhussa andhabhāvaṁ karoti. Evaṁ tassa tamassa cakkhussa andhabhāvakaraṇaṁ viya. Ñāṇagatiko hotīti daṭṭhabbo aṭṭhakathā nayena. Tameva aṭṭhakathā nayaṁ dassetuṁ ‘‘tathā hesā’’tiādi vuttaṁ. Abhidhammaṭīkāyaṁ pana micchā ñāṇanti micchā vitakko adhippeto. So hi micchā saṅkappo hutvā nānappakāra cintā pavatti vasena ñāṇagatiko hoti. Moho pana cittassa andhī bhūto , nānācintana kicca rahito, kathaṁ ñāṇagatiko bhaveyyāti tassa adhippāyo. ‘‘Pāpa kiriyāsū’’ti duccarita kammesu. ‘‘Upāya cintāvasenā’’ti katakammassa siddhatthāya satthāvudhādividhānesu nānāupāya cintāvasena. Appaṭi pajjanaṁ appaṭi patti. Ñāṇa gatiṁ agamananti attho. Tenāha ‘‘aññāṇameva vuccatī’’ti. ‘‘Ñāṇagatikā’’ti ñāṇappavattiyā samānappavattikā. Lobho ñāṇa gatiko māyāsāṭheyya kammesu vicittappavattikattā. Vicāro ñāṇa gatiko. Tathāhi so jhānaṅgesu vicikicchāya paṭipakkhoti vutto. Cittassa ñāṇa gati katā vicittatthavācakena cittasaddena siddho. Te ca dhammā sabba sattesu ñāṇa gatikā na honti. Ñāṇūpanissayaṁ labhitvā eva hontīti dassetuṁ ‘‘tehī’’tiādimāha. Te sādhentīti sambandho. Pakatiyā viññujātikā nāma tihetukappaṭi sandhikā. Aññappaṭi sandhikāpi bodhisatta bhūmiyaṁ ṭhitā vā paññāpasuta bhavato āgatā vā. Sutapariyatti sampannā nāma dvihetukappaṭi sandhikāpi imasmiṁ bhave bahussuta sampannā ca pariyatti kamma sampannā ca.",
  "anya-e0401n1:19": "84. Ahirikavacanatthe. ‘‘Na hirīyatī’’ti nāma dhātu padametaṁ. Harāyati lajjatīti hirī. Hare lajjāyaṁti dhātu. Na hirī ahirīti vacanattho. ‘‘Ruciṁ uppādetvā’’ti gāmasū karassa gūtharāsi dassane viya cittarocana citta khamanaṁ uppādetvā. Attānaṁ pāpakamma limpato cittassa alīnatā ajigucchanaṁ nāma. Attānaṁ asappurisa bhāvapattito cittassa alīnatā alajjā nāma.",
  "anya-e0401n1:20": "85. Anottappavacanatthe. ‘‘Na bhāyatī’’ti pāpakammaṁ bhayato na upaṭṭhāti. ‘‘Na utrasatī’’ti pāpakamma hetu na kampati. ‘‘Tāsū’’ti pāpakiriyāsu. ‘‘Asārajjamānaṁ katvā’’ti sūraṁ vissaṭṭhaṁ katvā. Asārajjaṁ nāma sūrabhāvo. Anuttāso nāma pāpakamma hetu cittassa akampanaṁ. Gāthāyaṁ. Ajigucchanasīlo puggalo ajegucchī. ‘‘Pāpā’’ti pāpakammato. ‘‘Sūkaro’’ti gāmasūkaro. So gūthato ajegucchī. Ahiriko pāpato ajegucchīti yojanā. Abhāyanasīlo abhīrū. ‘‘Salabho’’ti paṭaṅgo. ‘‘Pāvakā’’ti dīpajālamhā. Salabho pāvakamhā abhīrū viya anottavvī pāpato abhīrūti yojanā.",
  "anya-e0401n1:21": "86. Uddhaccavacanatthe. ‘‘Uddharatī’’ti ukkhipati. Ārammaṇasmiṁ na sanni sīdati. Vikkhipatīti vuttaṁ hoti. ‘‘Vaṭṭetvā’’ti āvaṭṭetvā. ‘‘Vissaṭṭhageṇḍuko viyā’’ti vissajjito sārageṇḍuko viya. ‘‘Dhajapaṭākā viyā’’ti vāteritā dhajapaṭākā viya.",
  "anya-e0401n1:22": "87. Lobhavacanatthe. ‘‘Lubbhatī’’ti gijjhati, abhikaṅkhati. Abhisajjanaṁ abhilagganaṁ. Makkaṭaṁ ālimpati bandhati etenāti makkaṭā lepo. ‘‘Tatta kapāle’’ti aggināsantatte ghaṭa kapāle. Telassa vatthamhi añjanaṁ abhilagganaṁ telañjanaṁ. Rajjanaṁ paṭisajjanaṁ rāgo. Telañjana bhūto rāgo telañjana rāgo. Na kilesarāgo. Ratti divaṁ pavattanaṭṭhena taṇhā eva nadīsotasadisattā taṇhā nadī. ‘‘Sattānaṁ’’ti puthujjana sattānaṁ. ‘‘Sukkhakaṭṭhasākhāpalāsatiṇakasaṭānī’’ti sukkha kaṭṭhakasaṭāni, sukkha sākhā kasaṭānītiādinā yojetabbaṁ. Kasaṭa saddena asārabhāvaṁ dīpeti. ‘‘Nadī viyā’’ti pabbateyyā nadī viya.",
  "anya-e0401n1:23": "88. Diṭṭhivacanatthe. ‘‘Dassanaṁ’’ti parikappanā siddhesu micchā sabhāvesu viparīta dassanaṁ. Tenāha ‘‘dhammānaṁ’’tiādiṁ. Tattha ‘‘dhammānaṁ’’ti rūpārūpa dhammānaṁ, aniccatādi dhammānañca. ‘‘Yāthāva sabhāvesū’’ti bhūtasabhāvesu. Bhūtasabhāvo hi yathā dhammaṁ avati rakkhatīti atthena yāthāvoti vuccati. Attānaṁ paṇḍitaṁ maññantīti paṇḍita mānino. Paṭivedhaññāṇaṁ nāma ariya maggaññāṇaṁ. Paramaṁ vajjanti daṭṭhabbā loke mahāsāvajjaṭṭhena taṁ sadisassa aññassa vajjassa abhāvatoti adhippāyo.",
  "anya-e0401n1:24": "89. Mānavacanatthe. ‘‘Maññatī’’ti bhūtasabhāvaṁ atikkamma adhikaṁ katvā ahamasmītiādinā tena tena abhūtākārena maññati. Tenāha ‘‘ahaṁ loke’’tiādiṁ. Tattha ‘‘kaṭṭhakathiṅgaro viyā’’ti sukkhadārukkhandho viya. So pana upatthambhito maññatīti sambandho. ‘‘Attānaṁ accuggataṁ maññatī’’ti puggalaṁ mānena abhinnaṁ katvā vuttaṁ. ‘‘Unnati lakkhaṇo’’ti unnamana sabhāvo.",
  "anya-e0401n1:25": "90. Dosavacanatthe . Caṇḍena kāyavacī manokammena samannāgato caṇḍiko. Caṇḍikassa bhāvo caṇḍikkaṁ. ‘‘Pahatāsīviso viyā’’ti daṇḍena pahato āsīviso viya. ‘‘Visappanaṭṭhenā’’ti sakalakāye vividhena sappanaṭṭhena, pharaṇaṭṭhena. Idañca taṁ samuṭṭhāna rūpānaṁ pharaṇa vasena vuttaṁ. ‘‘Asanipāto viyā’’ti sukkhā sanipatanaṁ viya. ‘‘Dāvaggiviyā’’ti araññaggi viya. ‘‘Sapatto viyā’’ti duṭṭhaverī viya. ‘‘Visasaṁsaṭṭhapūtimuttaṁ viyā’’ti yathā muttaṁ nāma pakatiyā eva duggandhattā paṭikulattā dūre chaṭṭanīyanti ahitameva hoti. Puna pūtibhāve sati, dūratare chaṭṭetabbaṁ. Visasaṁsaṭṭhepana vattabbamevanatthi. Sabbaso ahitarāsi hoti. Evaṁ dosopi taṁ samaṅgīno tasmiṁ khaṇe paresaṁ amanāpiyataṁ āpādeti. Attahita parahita vināsañca kāreti, parammaraṇā apāyañca pāpetīti sabbaso ahitarāsi hoti. Tena vuttaṁ ‘‘visasaṁsaṭṭhapūti muttaṁ viya daṭṭhabbo’’ti.",
  "anya-e0401n1:26": "91. Issāvacanatthe. Duvidhā issāladdhasampatti visayā calabhitabba sampatti visayā ca. Tattha laddha sampatti visayaṁ tāvadasseti ‘‘paresaṁ pakatiyā’’tiādinā. Laddha sampattiggahaṇena atīta sampattipi saṅgahitāti daṭṭhabbā. Issāpakatikāhi keci asuko nāma pubbe evaṁ sampattiko ahosīti vā, ahaṁ pubbe evaṁ sampattiko ahosinti vā sutvā nasahantiyeva. Taṁ vacanaṁ sotuṁpi na icchantīti. Asukotiādinā labhitabbasampatti visayaṁ dasseti.",
  "anya-e0401n1:27": "92. Macchariyavacanatthe. ‘‘Mama evā’’ti mamapakkhe evāti adhippāyo. ‘‘Guṇajātaṁ’’vāti attanivijjamānaṁ sippavijjādi sampatti guṇajātaṁ vā. ‘‘Vatthu vā’’ti dhanadhaññādivatthu vā. ‘‘Avipphārikatāvasenā’’ti aññena taṁ sippavijjādikaṁ vā dhanadhaññādikaṁ vā mayhaṁ dehīti vutte parahitatthāya dātabba yuttakaṁ dassāmīti evaṁ cittesati, parahitappharaṇāvasena taṁ cittaṁ vipphārikaṁ nāma hoti. Dehīti vacanampi sotuṁ anicchanto parahitatthāya avipphārika citto nāma hoti. Evaṁ avipphārikatāvasena carati pavattatīti maccharañca kārassa cha kāraṁ katvā. Tathā pavattaṁ cittaṁ. Puggalo pana maccharīti vuccati. ‘‘Taṁ’’ti laddhasampattiṁ. ‘‘Parehi sādhāraṇaṁ disvā’’tiādinā yojetabbaṁ. Sādhāraṇanti ca dvisantakaṁ vāti santakaṁ vā bhavissamānaṁ, parehi vā paribhuñjiyamānaṁ. ‘‘Nigguhanalakkhaṇaṁ’’ti rakkhāvaraṇaguttīhisaṅgopana sabhāvaṁ. Attanā laddha sampatti nāma issāya avisayo. Labhitabbasampatti pana ubhaya sādhāraṇaṁ. Tasmā tattha ubhinnaṁ viseso vattabboti taṁ dassetuṁ ‘‘ettha cā’’tiādimāha. ‘‘Yassa lābhaṁ na icchatī’’ti attanā labhatu vā māvā, kevalaṁ para sampattiṁ asahanto yassa parassa lābhaṁ na icchati. ‘‘Citta vighāto’’ti citta vihaññanaṁ. ‘‘Attanā laddhuṁ icchatī’’ti paro sampajjatu vā māvā, yattha paralābhesati, attanā na labhissati, tattha attanāva laddhuṁ icchati. Yattha attanā ca labhati, paro ca labhati, tattha vighāto natthīti adhippāyo. ‘‘Alabbhamānakaṁ cintetvā’’ti attanā alabhissamānaṁ sallakkhetvā.",
  "anya-e0401n1:28": "93. Kukkuccavacanatthe. ‘‘Kiriyā kataṁ’’ti kata saddassabhāva sādhanamāha. Evaṁ vacanatthaṁ dassetvā abhidheyyatthaṁ dassento ‘‘atthato panā’’tiādimāha. ‘‘Anusocana vasenā’’ti pacchā punappunaṁ cittasantāpavasena. So kukatanti vuccatīti sambandho. ‘‘Kusala dhammesū’’ti puñña kiriyavatthu dhammesu citta pariyādānāya eva saṁvattati. Kukkucca samaṅgī puggalo puññakammaṁ karontopi citta sukhaṁ na labhati. Bahujana majjhe vasitvā nānākiccāni karonto nānā tiracchāna kathaṁ kathento citta sukhaṁ labhati. Tadā tassa puññakamma karaṇatthāya cittaṁ pariyādīyati, parikkhiyyati. Cittavasaṁ gacchanto vicarati. Evaṁ citta pariyādānāya eva saṁvattati. ‘‘Aṭṭhakathāyaṁ’’ti aṭṭhasāliniyaṁ. ‘‘Katā katassa sāvajjānavajjassā’’ti pubbe katassa sāvajjakammassa, akatassa anavajja kammassa. Kammatthesāmivacanaṁ. ‘‘Abhimukhagamanaṁ’’ti ārammaṇa karaṇavasena cittassa abhimukhappavattanaṁ. Etena paṭimukhaṁ saraṇaṁ cintanaṁ paṭisāroti dasseti. ‘‘Akataṁ na karotī’’ti akataṁ kātuṁ na sakkotīti adhippāyo. Evaṁ kataṁ na karotīti etthapi. ‘‘Virūpo’’ti vībhaccho asobhaṇo. ‘‘Kucchito’’ti garahitabbo. Nanu pubbe cittuppādo kucchitoti vutto. Aṭṭhakathāyaṁ pana vippaṭisāro kucchitoti vutto. Ubhayametaṁ na sametīti. No na sameti, aññathānu papattitoti dassetuṁ ‘‘ettha cā’’tiādimāha. ‘‘Yena ca kāraṇenā’’ti katākataṁ paṭicca niratthaka cittappavatti kāraṇena. So cittuppādova kukatapade gahetuṁ yutto, navibhāvaniyaṁ viya katākata duccarita sucaritanti adhippāyo. Nanu vibhāvaniyampi so cittuppādova upacāra nayena gahitoti ce. Yutti vasena ca aṭṭhakathāgamena ca mukhyato siddhe sati, kiṁ upacāra nayena. Tenāha ‘‘vibhāvaniyaṁ panā’’tiādiṁ. Kukatassabhāvo kukkuccaṁ, akārassa ukāraṁ katvāti ayaṁ aṭṭhakathānayo. Idāni saddasatthanayena aparaṁ vacanatthañca adhippāyatthañca dassetuṁ ‘‘api cā’’tiādi āraddhaṁ. Tattha ‘‘dhātupāṭhesū’’ti akkharadhātuppakāsanesu nirutti pāṭhesu. Paṭhantiyeva, no na paṭhanti. Te ca atthā cetaso vippaṭisāro mano vilekhoti evaṁ pāḷiyaṁ vuttehi kukkuccapariyāyehi samentiyeva. Tasmā ayaṁ aparonayo idha avassaṁ vattabbo yevāti dīpeti. Vippaṭi sāripuggalo ca taṁ taṁ puññakammaṁ karontopi vippaṭi sāragginā dayhamāna citto puññakamme cittappasādaṁ nalabhati. Citta sukhaṁ na vindati. Kiṁ iminā kammenāti taṁ pahāya yattha citta sukhaṁ vindati, tattha vicarati. Evaṁ vippaṭisāro puññakammato saṅkocanaṁ nāma hotīti. Kilesasallikhanaṁ nāma santuṭṭhi sallekhappaṭipattiyaṁ ṭhitassa tadaṅgappahānādivasena taṁ taṁ kilesappahānaṁ vuccati. ‘‘Anutthunanākārenā’’ti punappunaṁ vilapanākārena. Saṅkocatīti vatvā tassa ubhayaṁ atthaṁ dassento ‘‘kusalakamma samādāne’’tiādimāha. Namitumpi na deti. Kuto samādātuṁ vā vaḍḍhetuṁ vā dassatīti adhippāyo. ‘‘Tanukaraṇenā’’ti dubbalakaraṇena. Visesanaṭṭhekaraṇa vacanaṁ. ‘‘So’’ti dhammasamūho. Taṁ pana kukkuccaṁ. Keci pana kukkuccaṁ paccuppanna sucarita duccaritā rammaṇampi anāgata sucarita duccaritā rammaṇampi kappenti. Taṁ paṭikkhipanto ‘‘tenā’’tiādimāha . Mahāniddesapāṭhe dvīhākārehi uppajjati kukkuccaṁ cetaso vippaṭisāro manovilekhoti pāṭho. ‘‘Katattā cā’’ti akattabbassa katattā ca. ‘‘Akatattā cā’’ti kattabbassa akatattā ca. Keci pana ayaṁ vippaṭisāro nāma kadāci kassaci kenaci kāraṇena pubbekata sucaritampi akata duccaritampi ārabbha uppajjati. Ummattakasadisañhi puthujjana cittanti vadanti. Taṁ paṭikkhipanto ‘‘etenā’’tiādimāha. So pana kesañci vāde vippaṭisāro nāma domanassaṁ hoti, na kukkuccanti adhippāyo. Soca kho dvidhā bhāvo. Apāyabhayena tajjīyanti tāsīyantīti apāyabhaya tajjitā. ‘‘Na aññesaṁ’’ti sucarita duccaritaṁ ajānantānaṁ amanasikarontānañca na hoti. Kathaṁ viññāyatīti ce. Sucaritaduccarita nāmena anusocanākārassa dassitattāti vuttaṁ ‘‘akataṁ me’’tiādi. Yāthāvamāno nāma seyyassa seyyo hamasmīti sadisassa sadisohamasmīti hīnassa hīnohamasmītiādinā pavatto bhūtamāno. Yañcakukkuccaṁ uppajjatīti sambandho. ‘‘Akatvā’’ti taṁ kalyāṇa kammaṁ akatvā. ‘‘Katvā’’ti taṁ pāpakammaṁ katvā. Idaṁ pana pubbekatā katakāle eva ayāthāvaṁ hoti. Anusocana kālepana yāthāvameva. ‘‘Hattha kukkuccaṁ’’ti ettha saṅkocanattho na labbhati. Kucchita kiriyattho eva labbhati. Hatthalolatāhi hattha kukkuccanti vuccati. Pādalolatā ca pādakukkuccaṁ. Tenāha ‘‘asaṁyata kukkuccaṁ nāmā’’ti. Yaṁ pana kukkuccaṁ. ‘‘Taṁ’’ti taṁ vatthuṁ. Kukkuccaṁ karontīti kukkuccāyantā. Nāmadhātu padañhetaṁ. Kappati nu kho, na nu kho kappatīti evaṁ vinaya saṁsayaṁ uppādentāti attho. ‘‘Kukkuccappakatatāyā’’ti kukkuccena apakatatāya abhibhūtatāya. ‘‘Attano avisaye’’ti āṇācakkaṭhāne. Āṇācakka sāmino buddhassavisayattā attano sāvaka bhūtassa avisayeti attho. Ye pana karontiyeva kukkuccāyantā pīti adhippāyo. ‘‘Āpattiṁ’’ti dukkaṭāpattiṁ.",
  "anya-e0401n1:29": "94-95. Thinamiddhavacanatthesu. ‘‘Cittaṁ mandamandaṁ katvā’’ti cintana kicce atimandaṁ paridubbalaṁ katvā. Cittaṁ gilānaṁ milātaṁ katvāti vuttaṁ hoti. ‘‘Ajjhottharatī’’ti abhibhavati. Ārammaṇa vijānane vā javanakicce vā parihīnathāmabalaṁ karoti. ‘‘Thiyatī’’ti padaṁ pāḷivasena siddhanti āha ‘‘thinaṁ thiyanā’’tiādiṁ. ‘‘Akammaññabhūte katvā’’ti kāyakammādīsu akammakkhame paridubbale katvā. [Muggarena pothetvā viyāti vuttaṁ hoti ]. ‘‘Te’’ti citta cetasike sampayutta dhamme. ‘‘Olīyāpetvā’’ti avalīne avasīdante katvā. Tenāha ‘‘iriyā pathaṁ pī’’tiādiṁ. Thinaṁ cittaṁ abhibhavati, vijānana kiccassa gelaññattā thinassa. Middhaṁ cetasike abhibhavati, phusanādi kiccassa gelaññattā middhassāti adhippāyo.",
  "anya-e0401n1:30": "96. Vicikicchāvacanatthe. ‘‘Cikicchanaṁ’’ti rogāpanaya natthe kitadhātuvasena siddhaṁ saṅkhata kiriyā padanti āha ‘‘ñāṇappaṭikāroti attho’’ti. ‘‘Paṭikāro’’ti ca rogassa paṭipakkha kammaṁ. ‘‘Etāyā’’ti nissakkavacanaṁ. Vicinanti dhammaṁ vicinantīti vicino. Dhamma vīmaṁsakā. Kicchati kilamati etāyāti kicchā. Vicinaṁ kicchāti vicikicchāti imamatthaṁ dassento ‘‘sabhāvaṁ’’tiādimāha. ‘‘Vicikicchatī’’ti saṅkhatadhātupadaṁ. Tañca kaṅkhāyaṁ vattatīti dassetuṁ ‘‘vicikicchati vā’’tiādi vuttaṁ. Dvidhā eḷayati kampatīti dveḷakaṁ. Tathā pavattaṁ cittaṁ. Dveḷakassa bhāvoti viggaho. ‘‘Buddhādīsu aṭṭhasū’’ti buddhe kaṅkhati, dhamme kaṅkhati, saṅghe kaṅkhati, sikkhāya kaṅkhati, pubbante kaṅkhati, aparante kaṅkhati, pubbantā parante kaṅkhati, idappaccayatā paṭicca samuppannesu dhammesu kaṅkhatīti evaṁ vuttesu aṭṭhasu saddheyya vatthūsu. Tattha ‘‘buddhe kaṅkhatī’’ti itipi so bhagavā arahaṁtiādinā vuttesu buddhaguṇesu asaddahanto buddhe kaṅkhati nāma. Svākkhāto bhagavatā dhammotiādinā vuttesu dhamma guṇesu asaddahanto dhamme kaṅkhati nāma. Suppaṭipanno bhagavato sāvakasaṅghotiādinā vuttesu saṅghaguṇesu asaddahanto saṅghe kaṅkhati nāma. Tissannaṁ sikkhānaṁ vaṭṭa dukkhato niyyānaṭṭhesu asaddahanto sikkhāya kaṅkhati nāma. Attano atīta bhavassa atthi natthibhāve kaṅkhanto pubbante kaṅkhati nāma. Attano parammaraṇā anāgata bhavassa atthi natthibhāve kaṅkhanto aparante kaṅkhati nāma. Tadubhayassa atthi natthi bhāve kaṅkhanto pubbantā parante kaṅkhati nāma. Imasmiṁ bhave attano khandhānaṁ paṭicca samuppāde ca paṭicca samuppannabhāve ca kaṅkhanto idappaccayatā paṭicca samuppannesu dhammesu kaṅkhati nāma. ‘‘Vimati vasenā’’ti vematikabhāvena. Pavattamānā vicikicchā. Vicikicchā paṭirūpakā nāma sabba dhammesu appaṭihatabuddhīnaṁ sabbaññu buddhānaṁ eva natthīti vuttaṁ ‘‘asabbaññūnaṁ’’tiādi.",
  "anya-e0401n1:31": "Akusalarāsimhianudīpanā niṭṭhitā.",
  "anya-e0401n1:32": "97. Saddhāvacanatthe. ‘‘Sannisinnaṁ’’ti acalitaṁ. ‘‘Suṭṭhū’’ti anassantaṁ acalantañca katvā. ‘‘Dhāretī’’ti evameva hotīti sallakkhaṇavasena dhāreti. Tathā ṭhapetīti. Saddahanti vā saddhā sampannā sattā. Saddhātuṁ arahantīti saddheyyāni. Akālussaṁ vuccati anāvilaṁ cittaṁ. Akālussaṁ eva akālussiyaṁ. Tassa bhāvoti viggaho. ‘‘Okappanā’’ti ahosādhu ahosuṭṭhūti adhimuccanavasena cintanā. ‘‘Micchādhimokkho yevā’’ti diṭṭhisampayutto adhimokkhoyeva. ‘‘Vitte asatī’’ti dhane asati. Dhanañhi vittanti vuccati. Yaṁ yaṁ icchati, taṁ taṁ vindanti etenāti katvā. ‘‘Tesaṁ’’ti manussānaṁ.",
  "anya-e0401n1:33": "98. Sativacanatthe. ‘‘Saratī’’ti anussarati. ‘‘Katānī’’ti pubbekatāni. ‘‘Kattabbānī’’ti idāni vā pacchā vā kattabbāni. Kalyāṇa kammaṁ nāmapakatiyā cittassa ratiṭṭhānaṁ na hoti. Pāpa kammameva cittassa ratiṭṭhānaṁ hoti. Tasmā kalyāṇa kamme eva appamajjituṁ visuṁ satināma icchitabbā. Pāpakamme pana visuṁ satiyā kiccaṁ natthi. Sabbepi cittacetasikā dhammā apamatta rūpā honti. Tenāha ‘‘itarāpanā’’tiādiṁ. ‘‘Satiyeva na hotī’’ti visuṁ sati nāmako eko cetasikoyeva na hoti. Katamā pana sā hotīti āha ‘‘katassā’’tiādiṁ. Tattha katassa appamajjanaṁ nāma kesañci anumodanavasena kesañci anusocanavasena appamajjanaṁ. Kattabbassa appamajjanaṁ nāma niccakālampi kātuṁ abhimukhatā. ‘‘Katassā’’ti vā bhummatthe sāmivacanaṁ. Tathā sesesu dvīsu padesu. Sabbesu rājakammesu niyutto sabbakammiko. ‘‘Niyutto’’ti appamatto hutvā byāvaṭakāya citto. Sabbesu ṭhānesu icchitabbāti sabbatthikā. Sā hi chasu dvāresu cittassa ārakkha kiccā hoti indriya saṁvaraṇa dhammattā. Tasmā chasu dvāresu iṭṭhārammaṇe lobhamūlacittassa anuppajjanatthāya sā icchitabbā, aniṭṭhā rammaṇe dosamūla cittassa, majjhattārammaṇe mohamūla cittassāti. Api ca, bojjhaṅga bhāvanā ṭhānesu idaṁ sutta padaṁ vuttaṁ. Tasmā bhāvanā cittassa līnaṭṭhānepi sā icchitabbā līnapakkhato cittassa nīvāraṇatthāyātiādinā yojetabbā.",
  "anya-e0401n1:34": "99-100. Hiriottappavacanatthesu. ‘‘Kāyaduccaritādīhi lajjatī’’ti tānikātuṁ lajjati. Tāni hīnakammāni lāmakakammānīti hīḷetvā tato attānaṁ rakkhituṁ icchati. Tenāha ‘‘jigucchatī’’ti. ‘‘Ukkaṇṭhatī’’ti virujjhati, viyogaṁ icchati. ‘‘Tehi yevā’’ti kāya duccaritādīhiyeva. ‘‘Ubbijjatī’’ti uttasati, bhayato upaṭṭhāti. Gāthāsu. ‘‘Alajjiyesū’’ti alajjitabbesu kalyāṇa kammesu. ‘‘Lajjare’’ti lajjanti. ‘‘Abhaye’’ti abhāyitabbe kalyāṇakamme. Yasmā pana sappurisā attānaṁ pariharantīti sambandho. ‘‘Hiriyā attani gāravaṁ uppādetvā’’ti attano jātiguṇādikaṁ vā sīla guṇādikaṁ vā garuṁ katvā mādisassa eva rūpaṁ pāpakammaṁ ayuttaṁ kātuṁ. Yadi kareyyaṁ, pacchā attānaṁ asuddhaṁ ñatvā dukkhīdummano bhaveyyanti evaṁ hiriyā attani gāravaṁ uppādetvā. ‘‘Ottappena paresu gāravaṁ uppādetvā’’ti parānuvādabhayaṁ bhāyitvāti adhippāyo. Tattha parānuvādabhayaṁ nāma paresaṁ sādhu janānaṁ garahā bhayaṁ. Aññampi apāyabhayaṁ saṁsāra vaṭṭabhayañca ettha saṅgayhatiyeva. Lokaṁpālentīti lokapālā. ‘‘Lokaṁ’’ti sattalokaṁ. ‘‘Pālentī’’ti apāya bhayato rakkhanti.",
  "anya-e0401n1:35": "101. Alobhavacanatthe. Akāro viruddhatthotiāha ‘‘lobhappaṭipakkho’’ti. Lobhassa paṭiviruddhoti attho. Paṭiviruddhatā ca pahāyaka pahātabba bhāvena veditabbāti dassetuṁ ‘‘sohī’’tiādimāha . Tattha so nekkhammadhātuvasena hutvā pavattatīti sambandho. ‘‘Hita saññitesū’’ti idaṁ me atthāya hitāya sukhāyāti evaṁ saññitesu. ‘‘Lagganavasenā’’ti amuñcitukāmatāvasena. Tesveva pavattatīti sambandho. ‘‘Bhavabhoga sampattiyo gūtharāsiṁ viya hīḷetvā’’ti idaṁ bodhisattānaṁ vasena nidassana vacanaṁ. Tattha ‘‘hīḷetvā’’ti garahitvā. Nikkhamanti etenāti nekkhammo. So eva dhātūti nekkhammadhātu.",
  "anya-e0401n1:36": "102. Ayaṁ nayo dosappaṭipakkho, mohappaṭipakkhotiādīsupi netabbo.",
  "anya-e0401n1:37": "103. Tatra majjhattatāyaṁ. ‘‘Līnuddhaccānaṁ’’ti cittassa līnatā eko visamapakkho. Uddhaṭatā dutīyo visamapakkho. Līnaṁ cittaṁ kosajje visamapakkhe patati. Uddhaṭaṁ cittaṁ uddhacce visamapakkhe patati. Tadubhayampi akusala pakkhikaṁ hoti. Tathā cittassa ati lūkhatā eko visama pakkho. Atipahaṭṭhatā ekotiādinā sabbaṁ bojjhaṅgavidhānaṁ vitthāretabbaṁ. Tatra majjhattatā pana sampayutta dhamme ubhosu antesu pātetuṁ adatvā sayaṁ majjhimappaṭipadāyaṁ daḷhaṁ tiṭṭhati.",
  "anya-e0401n1:38": "104. Passaddhādīsu. ‘‘Tattha taṁ vīndantī’’ti tesu puñña kammesu taṁ citta sukhaṁ paṭilabhanti.",
  "anya-e0401n1:39": "105. Lahutā dvaye. ‘‘Tattapāsāṇe’’ti santatte pāsāṇapiṭṭhe. ‘‘Tatthā’’ti puññakammesu.",
  "anya-e0401n1:40": "106-110. Mudutā dvayādīsu sabbaṁ suviññeyyaṁ.",
  "anya-e0401n1:41": "111. Viratittaye. ‘‘Kathā, cetanā, virati, vasenā’’ti ‘kathāsammāvācā, cetanā sammāvācā, virati sammāvācā, vasena. Taṁ kathāvācaṁ samuṭṭhāpetīti taṁ samuṭṭhāpikā. Yā pana pāpa viramaṇākārena cittassa pavattīti yojanā. ‘‘Samādiyantassa vā’’ti musāvādā viramāmītiādinā vacībhedaṁ katvā samādiyantassa vā. ‘‘Adhiṭṭhahantassa vā’’ti vacībhedaṁ akatvā citteneva tathā adhiṭṭhahantassa vā. Imehi dvīhi padehi samādāna viratippavattiṁ vadati . ‘‘Avītikkamantassa vā’’ti etena sampatta viratippavattiṁ vadati. ‘‘Etāyā’’ti sammāvācā viratiyā. Sā pana kattunā ca kriyāya ca sahabhāvinī hutvā samādāna kriyaṁ suṭṭhutaraṁ sādheti. Tasmā sā karaṇa sādhanaṁ nāma hoti. Tenāha ‘‘karaṇatthevākaraṇa vacana’’nti. Bahūsujavanavāresu pavattamānesu purima purima javanavārapariyāpannā sammāvācā pacchima pacchima javanavārasamuṭṭhitāya samādāna kriyāya paccayo hoti. Sā pana tāya kriyāya asahabhāvittā karaṇalakkhaṇaṁ na sampajjati. Hetu lakkhaṇe tiṭṭhati. Tenāha ‘‘hetu atthevā karaṇavacana’’nti. Idañca atthato labbhamānattā vuttaṁ. Sammāvācāti padaṁ pana kitasādhana padattākaraṇatthe evasiddhaṁ. Na hi akāraka bhūto hetu attho sādhanaṁ nāma sambhavati. ‘‘Samādāna vacanānī’’ti sammāvācā samuṭṭhitāni samādāna vacanāni. ‘‘Tato’’ti tatoparaṁ. ‘‘Tesaṁ’’ti te saṁvadamānānaṁ. Idañca sabbaṁ sammāvācāti vacane vacībhedavācaṁ padhānaṁ katvā vuttaṁ. Sampattavirati samuccheda viratibhūtāya pana sammāvācāya vacībhedena kiccaṁ natthi. Virati kicca mevapadhānanti dassetuṁ ‘‘apicā’’tiādi vuttaṁ. ‘‘Pavattamānā’’ti pavattamānattā. Visesana hetu padametaṁ.",
  "anya-e0401n1:42": "112-113. Sammākammantepi sammāājīvepi vattabbaṁ natthi.",
  "anya-e0401n1:43": "114. ‘‘Sampattaṁ vatthuṁ’’ti pāṇāti pātādikammassa vatthuṁ. Sāpaccuppannārammaṇāyeva. Kasmā, attano paccakkhe sampatta vasenavatthussadharamānattā. ‘‘Samādiyantassa vā uppannā’’ti pāṇāti pātāpaṭiviramādhītiādinā samādiyantassayā samādānakkhaṇe uppannā virati. ‘‘Sā pana paccuppannārammaṇā hotī’’ti ettha kathaṁ paccuppannā rammaṇā hotīti. Pāṇāti pātāpaṭiviramādhīti vadantassa cittaṁ anukkamena pāṇasaddādīnaṁ atthaṁ ārammaṇaṁ katvā pavattati. Tattha ‘‘pāṇo’’ti vohārato satto. Paramatthato jīvitindriyaṁ. So ca satto tañcajīvitindriyaṁ loke sabbakālampi saṁvijjatiyeva. Evarūpaṁ jīvitindriya sāmaññaṁ sandhāya paccuppannārammaṇāti vuttaṁ. Adinnādānā paṭiviramādhītiādīsupi eseva nayo. ‘‘Anāgatā rammaṇāvā’’ti ettha ekadivasaṁ niyametvā samādiyantassa tasmiṁ divase dharamāna sattāpi atthi. Uppajjissamānasattāpi atthi. Tadubhayampi pāṇavacane saṅgahitameva. Pāṇupetaṁ katvā samādiyantassa vattabbameva natthi. Api ca anāgatakālikampi samādānaṁ atthiyeva. Ahaṁ asukadivasato paṭṭhāya yāvajīvampi pāṇātipātā viramādhītiādi. Evaṁ samādāna virati anāgatā rammaṇāpi hotīti. ‘‘Paccayasamucchedavasenā’’ti taṁ taṁ kilesānusaya saṅkhātassa paccayassa samucchedavasena. Sesamettha suviññeyyaṁ.",
  "anya-e0401n1:44": "115-116. Appamaññādvaye. Apicātiādīsu. ‘‘Kalisambhavebhave’’ti dukkhuppattipaccayabhūte saṁsārabhave. ‘‘Pāpekali parājaye’’ti kalisaddo pāpe ca parājaye ca vattatīti attho. Sattehi kaliṁ avanti rakkhanti etāyāti karuṇā. Sattehīti ca rakkhaṇatthayoge icchitasmiṁ atthe apādāna vacanaṁ. Yathā-kāke rakkhanti taṇḍulā-ti. Sattevā kalito avanti rakkhanti etāyāti karuṇā. Kalitoti ca rakkhaṇattha yoge anicchitasmimpi apādānavacanaṁ. Yathā-pāpācittaṁ nivārayeti. Ekasmiṁ satte pavattāpi appamaññā eva nāma honti. Yathā taṁ sabbaññutaññāṇaṁ ekasmiṁ ārammaṇe pavattampi sabbaññutaññāṇameva hotīti.",
  "anya-e0401n1:45": "117. Paññindriye vattabbaṁ natthi.",
  "anya-e0401n1:46": "Sobhaṇarāsimhianudīpanā niṭṭhitā.",
  "anya-e0401n1:47": "118. Etaṁ parimāṇaṁ assāti ettāvaṁ. ‘‘Ettāvatā’’ti ettāvantena-phasso, vedanā, saññā,tiādivacanakkamena. ‘‘Cittuppādesū’’ti ettha-katame dhammā dassanena pahātabbā. Cattāro diṭṭhigatasampayutta cittuppādā-tiādīsu cittacetasika samūho cittuppādoti vuccati. Idha pana cittāni eva cittuppādāti vuccantīti āha ‘‘cittuppādesūti cittesu icceva attho’’ti. ‘‘Sabbadubbalattā’’ti sabbacittehi dubbalatarattā. ‘‘Bhāvanā balenā’’ti vitakka virāgasatti yuttena upacāra bhāvanā balena, vuṭṭhāna gāmini vipassanā bhāvanā balena ca. ‘‘Balanāyakattā’’ti bala dhammānaṁ nāyakattā, jeṭṭhakattā.",
  "anya-e0401n1:48": "119. Akusala cetasikesu. ‘‘Pacchimaṁ’’ti sabbesupi dvādasā kusala cittesūti vacanaṁ. ‘‘Purimassā’’ti sabbā kusala sādhāraṇā nāmāti vacanassa. ‘‘Samattana vacanaṁ’’ti-kasmā sabbākusala sādhāraṇā nāmāti. Yasmā sabbesupi. La. Cittesu labbhanti, tasmā sabbā kusala sādhāraṇā nāmā-ti evaṁ sādhana vacanaṁ. Yasmā pana imehi catūhi vinānuppajjanti, tasmā te sabbesu tesu labbhantīti yojanā. Kasmā vinā nuppajjantīti āha ‘‘na hitānī’’tiādiṁ. ‘‘Tehī’’ti pāpehi. Sabba pāpa dhammatoti attho. ‘‘Tathā tathā āmasitvā’’ti diṭṭhi khandhesu nicco dhuvo sassatotiādinā āmasati. Māno ahanti vā seyyo sadisotiādinā vā āmasati. Evaṁ tathā tathā āmasitvā. ‘‘Tesū’’ti diṭṭhimānesu. Niddhāraṇe bhummaṁ. Diṭṭhi parāmasantī pavattatīti yojanā. ‘‘Taṁ gahitākāra’’nti taṁ ahanti gahitaṁ nimittākāraṁ. Sakkāya diṭṭhi eva gati yesaṁ te diṭṭhi gatikā. Avikkhambhita sakkāya diṭṭhikā. ‘‘Ahanti gaṇhantī’’ti mānena gaṇhanti. ‘‘Na hi mānassa viyā’’ti yathā mānassa attasampaggahaṇe byāpāro atthi, na tathā diṭṭhiyā attasampaggahaṇe byāpāro atthīti yojanā. Ettha ca attasampaggahaṇaṁ nāma parehi saddhiṁ attānaṁ seyyādivasena suṭṭhupaggahaṇaṁ. ‘‘Na ca diṭṭhiyā viyā’’ti yathā diṭṭhiyā dhammānaṁ ayāthāvapakkhaparikappane byāpāro atthīti yojanā. Tattha ayāthāvapakkho nāma attā sassato ucchinnotiādi. Macchariyaṁ attasampattīsu lagganalobhasamuṭṭhitattā lobhasampayuttameva siyāti codanaṁ pariharanto ‘‘macchariyaṁ panā’’tiādimāha. Tattha ‘‘tāsaṁ’’ti attasampattīnaṁ. Sesamettha suviññeyyaṁ.",
  "anya-e0401n1:49": "120. Sobhaṇacetasikesu. ‘‘Tīsu khandhesu’’ti sīlakkhandha samādhikkhandha paññākkhandhesu ca. ‘‘Sammādiṭṭhi pacchimako’’ti sammādiṭṭhiyā pacchato anubandhakoti attho. Sammādiṭṭhiyā parivā ramattoti vuttaṁ hoti. ‘‘Tasmiṁ asati pī’’ti dutīyajjhānika maggādīsu tasmiṁ sammāsaṅkappe asantepi. ‘‘Sīlasamādhikkhandha dhammesu panā’’ti ‘sammāvācā, sammākammanto, sammāājīvo,ti ime tayo dhammā sīlakkhandha dhammā nāma. Sammā vāyāmo, sammāsati, sammāsamādhī,ti ime tayo dhammā samādhikkhandhā nāma. Imesu sīlakkhandha samādhikkhandhesu. ‘‘Eko ekassa kiccaṁ na sādhetī’’ti tesu sammāvācā sammākammantassa kiccaṁ na sādheti. Sammā ājīvassa kiccaṁ na sādheti. Sammākammanto ca sammāvācāya kiccaṁ na sādhetītiādinā sabbaṁ vattabbaṁ. ‘‘Sīlesu paripūrakāritā vasenā’’ti sīlappaṭipakkha dhammānaṁ samucchindakāritā vasenāti adhippāyo. Musāvāda virati musāvādameva pajahituṁ sakkoti. Na itarāni pisuṇavācādīnīti yojanā. Ettha siyā. Musāvādavirati nāma kusala dhammo hoti. Kusala dhammo ca nāma sabbassa akusala dhammassa paṭipakkho. Ekasmimpi kusala dhamme uppajjamāne tasmiṁ santāne sabbāni akusalāni pajahituṁ sakkontīti vattabbāni. Atha ca pana musāvāda virati musāvādameva pajahituṁ sakkoti, na itarānīti vuttaṁ. Kathamidaṁ daṭṭhabbanti. Vuccate. Pajahituṁ sakkotīti idaṁ pañcasu pahānesu tadaṅgappahāna vacanaṁ. Tadaṅgappahānanti ca tena tena kusalaṅgena tassa tassa akusalaṅgassa pahānaṁ tadaṅgappahānaṁ nāma. Idaṁ vuttaṁ hoti, idha sappuriso pāṇātipātā paṭiviramāmītiādinā visuṁ visuṁ sikkhāpadāni samādiyitvā pāṇāti pātavirati saṅkhātena kusalaṅgena pāṇātipāta saṅkhātaṁ akusalaṅgaṁ pajahati. Adinnādāna virati saṅkhātena kusalaṅgena adinnādāna saṅkhātaṁ akusalaṅgaṁ pajahatītiādinā vitthāretabbaṁ. Ekasmimpi kusala dhamme uppajjamāne tasmiṁ santāne sabbāni akusalāni na uppajjantīti ettha pana anokāsattā eva na uppajjanti, na pahānattā. Na hi tasmiṁ santāne tasmiṁ khaṇe tāni akusalāni eva na uppajjanti. Athakho sabbāni aññāni kusala cittāni ca na uppajjanti. Sabbāni abyākata cittāni ca na uppajjanti. Tāni anokā sattā eva na uppajjanti. Na pahānattā na uppajjanti. Tadaṅgappahānādi vasena pana pahānaṁ sandhāya idha pajahituṁ sakkoti-na sakkotīti vuttaṁ. Ettāvatā tadaṅgappahānaṁ nāma supākaṭaṁ hoti. Musāvāda virati musāvādameva pajahituṁ sakkoti. Na itarānīti idañca suṭṭhu upapannaṁ hotīti. ‘‘Ettha cā’’tiādīsu kāyaṅgacopanatthāya vācaṅgacopanatthāya ca pavattāni kāyavacīco pana bhāgiyāni nāma. Kāmāvacara kusalesveva viratiyo sandissanti. ‘‘Kāmāvacara kusalesu pī’’ti niddhāraṇe bhummavacanaṁ. Kāmabhūmiyaṁ uppannesu eva kāmāvacara kusalesu sandissanti. Tividha kuhanavatthūni ca viramitabbavatthuṭṭhāneṭhitāni. Ettha ca kuhanaṁ nāma vimhāpanaṁ lābhasakkāra silokatthāya manussānaṁ nānāmāyāsāṭheyya kammāni katvā acchariyabbhuta bhāvakaraṇanti vuttaṁ hoti. Taṁ pana tividhaṁ ‘paccayappaṭisevanakuhanañca, sāmantajappana kuhanañca, iriyā pathasaṇṭhā pana kuhanañca. Tattha mahicchoyeva samāno appicchākāraṁ dassetvā ādito āgatā gate catupaccaye paṭikkhipitvā pacchā bahuṁ bahuṁ āgate paccaye paṭiggaṇhāti. Idaṁ paccayappaṭisevana kuhanaṁ nāma. Pāpicchoyeva samāno ayaṁ jhānalābhīti vā abhiññālābhīti vā arahāti vā jano maṁ sambhāvetūti sambhāvanaṁ icchanto attānaṁ uttari manussa dhammānaṁ santike te vā attano santike katvā vañceti. Idaṁ sāmantajappana kuhanaṁ nāma. Pāpicchoyeva samāno ayaṁ santavutti samāhito āraddhavīriyoti jano maṁ sambhāvetūti sambhāvanaṁ icchanto iriyā patha nissitaṁ nānāvañcanaṁ karoti. Idaṁ iriyā patha saṇṭhāpana kuhanaṁ nāma. ‘‘Sikkhāpadassa vatthūnī’’ti surā pāna vikāla bhojana naccagītavādita dassana savanādīni. Surāmerayapānā viramādhīti samādiyantassa surāmerayapāna cetanā viramitabba vatthu nāma. Vikāla bhojanā viramāmīti samādiyantassa vikāle yāvakālika vatthussa paribhuñjana cetanā viramitabba vatthu nāma. Sesesupi eseva nayo. Lokuttara cittesu. ‘Sabbathāpī,ti ca ‘niyatā’ti ca ‘ekato vā’ti ca tīṇi visesanāni. Lokiyesu pana ‘kadācī’ti ca ‘visuṁ visuṁ’ti ca dve dve visesanāni. Tattha lokuttaresu ‘sabbathāpī’ti idaṁ samucchedappahāna dassanaṁ lokiyesupi tabbiparītaṁ tadaṅgappahāna dassanaṁ adhippetanti katvā ‘‘ekeka duccaritappahānavasene vā’’ti vuttaṁ.",
  "anya-e0401n1:50": "121. Appamaññāsu. ‘‘Vibhaṅge’’ti appamaññā vibhaṅge. ‘‘Kāruññappakatikassā’’ti kāruññasabhāvassa. ‘‘Anissukino’’ti issādhammarahitassa. Thāmagatā karuṇā dosa samuṭṭhitaṁ vihiṁsaṁ pajahati. Thāmagatā muditā dosasamuṭṭhitaṁ aratiṁ pajahatīti vuttaṁ ‘‘vihiṁsā aratīnaṁ nissaraṇa bhūtā’’ti. Ettha ca arati nāma suññāgāresu ca bhāvanā kammesu ca nibbidā. Dosa nissaraṇe sati domanassanissaraṇampi siddhameva. Nissaraṇañca nāma paṭipakkha dhamma saṇṭhānena hoti. Tasmā pubbabhāgepi appamaññāsu niccaṁ somanassa saṇṭhānaṁ veditabbanti adhippāyena ‘‘domanassappaṭipakkhañcā’’tiādimāha. ‘‘Aṭṭhakathāyapi saha viruddho’’ti aṭṭhasāliniyaṁ upekkhā sahagata kāmāvacara kusala cittesu karuṇā muditā parikammakālepi hi imesaṁ uppatti mahāaṭṭhakathāyaṁ anuññātā evā-ti vuttaṁ. Tāya aṭṭhakathāyapi saha viruddho. Sesamettha suviññeyyaṁ. ‘‘Paṭikūlā rammaṇesu pana…pe… vattabbameva natthī’’ti paṭikūlā rammaṇāni nāma somanassena dūre honti, tathā dukkhita sattā ca, tasmā tadā rammaṇāni asubha bhāvanā cittāni ca karuṇā bhāvanā cittāni ca ādito upekkhā sahagatā nevāti vattabbameva natthi. ‘‘Sāhivedanupekkhā nāmā’’ti kāmāvacara vedanupekkhā vuttā. Vibhāvanipāṭhe, ‘‘aññavihitassa pī’’ti aññaṁ ārammaṇaṁ manasikarontassapi. Sajjhāyanaṁ sampajjati, sammasanaṁ sampajjatīti pāṭhaseso. Iti tasmā. Ettha siyā ‘‘taṁ paṭikkhittaṁ hotī’’ti kasmā vuttaṁ. Na nu tampi upekkhā sahagata cittesu karuṇā muditānaṁ sambhavaṁ sādheti yevāti. Saccaṁ sādhetiyeva. Tena pana paricaya vasena tesu tāsaṁ sambhavaṁ dīpeti. Idha pana ‘‘ettha cā’’tiādinā ‘‘paṭikūlā rammaṇesū’’tiādinā ca paricayena vinā pakatiyā tāsaṁ upekkhā vedanāya eva saha pavatti bahulatā vuttāti. ‘‘Yogakamma balenā’’ti yuñjana vīriya kamma balena.",
  "anya-e0401n1:51": "122. Ceto yuttānaṁ citta cetasikānaṁ. ‘‘Ettha cā’’tiādīsu. Heṭṭhā ca vutto ‘kadāci sandissanti visuṁ visuṁ, kadāci nānā hutvā jāyantī’ti. Upari ca vakkhati ‘appamaññā viratiyo panettha pañcapi paccekameva yojetabbā’ti. Issādīnañca nānā kadāci yogo upari ‘issāmacchera kukkuccāni panettha paccekameva yojetabbānī’ti vakkhati. Mānathina middhānaṁ pana nānā kadāci yogo idha vattabbo. ‘‘Kadācī’’ti vatvā tadatthaṁ vivarati ‘‘tesaṁ’’tiādinā. ‘‘Tesaṁ’’ti diṭṭhi vippayuttānaṁ. ‘‘Niddābhibhūta vasenā’’ti nidassana vacanametaṁ. Tena kosajjādīnampi gahaṇaṁ veditabbaṁ. ‘‘Akammaññatāyā’’ti akammaññabhāvena. Tehi issāmacchariya kukkuccehi. Tena ca mānena. Kicca virodhe vā ārammaṇa virodhe vā nānābhāvo. Avirodhe sahabhāvo.",
  "anya-e0401n1:52": "123. ‘‘Yogaṭṭhānaparicchindana vasenā’’ti sabbacitta sādhāraṇā tāva sabbesupi ekūnanavuticittuppādesu, vitakko pañcapaññā sacittesūtiādinā yuttaṭṭhāna bhūtānaṁ cittānaṁ gaṇanasaṅkhyāparicchedavasena. ‘‘Yutta dhammarāsi paricchindana vasenā’’ti anuttare chattiṁsa, mahaggate pañcatiṁsātiādinā yutta dhammarāsīnaṁ gaṇana saṅkhyā pariccheda vasena. Sesaṁ suviññeyyaṁ. ‘‘Pāḷiyaṁ’’ti dhammasaṅgaṇi pāḷiyaṁ. ‘‘Tesaṁ nayānaṁ’’ti catukka pañcaka nayānaṁ.",
  "anya-e0401n1:53": "124. ‘‘Kāyavacī visodhana kiccā’’ti kāyadvāravacīdvāra sodhana kiccā.",
  "anya-e0401n1:54": "125. Lokuttara viratīnaṁ lokuttara vipākesupi uppajjanato ‘‘idañca…pe… daṭṭhabba’’nti. Tāsaṁ appamaññānaṁ. Tesu mahāvipākesu. Sattapaññattādīni ārammaṇāni yassāti viggaho. ‘‘Tenā’’ti kusalena. ‘‘Vikappa rahitattā’’ti vividhākāra cintana rahitattā. Appanāpatta kamma visesehi nibbattā appanāpattakamma visesa nibbattā. Paññatti visesāni nāma pathavīkasiṇa nimittādīni. ‘‘Api cā’’tiādīsu. Na paññatti dhammehi atthi. Evañca sati, kāmavipākāni kāmataṇhāya ārammaṇabhūtā paññattiyopi ālambeyyunti. ‘‘Saṅgahanayabhedakārakā’’ti patha majjhānika cittesu chattiṁsa. Dutīyajjhānika cittesu pañcatiṁsātiādinā saṅgahanayabhedassa kārakā.",
  "anya-e0401n1:55": "126. ‘‘Ettha cā’’tiādīsu. ‘‘Pañcasu asaṅkhārikesū’’ti niddhāraṇe bhummavacanaṁ. Tathā pañcasu sasaṅkhārikesūti. Sesamettha suviññeyyaṁ.",
  "anya-e0401n1:56": "128. ‘‘Bhūmi jāti sampayogādibhedenā’’ti phassotāva catubbidho hoti kāmāvacaro, rūpāvacaro, arūpāvacaro cāti. Ayaṁ bhūmibhedo.",
  "anya-e0401n1:57": "Dvādasākusalā phassā, kusalā ekavīsati;",
  "anya-e0401n1:58": "Chattiṁseva vipākā ca, vīsati kriyā matā.",
  "anya-e0401n1:59": "Iti ayaṁ jātibhedo. Somanassa sahagato, diṭṭhigata sampayutto, asaṅkhāriko ca, sasaṅkhāriko cātiādinā sampayogādibhedo vattabbo. ‘‘Cittena samaṁ bheda’’nti attanā vā sampayuttena cittabhedena samaṁ bhedaṁ. Ekūnana vutiyā cittesu vā. Ettha ca vicikicchā cetasikaṁ ekasmiṁ citte yuttanti ekameva hoti. Doso, issā, macchariyaṁ, kukkuccanti ime cattāro dvīsu cittesu yuttāti visuṁ visuṁ dve dve honti. Tathā diṭṭhimānā paccekaṁ cattāro. Thinamiddhaṁ paccekaṁ pañcātiādinā sabbaṁ vattabbanti.",
  "anya-e0401n1:60": "Cetasikasaṅgahadīpaniyāanudīpanā niṭṭhitā."
}