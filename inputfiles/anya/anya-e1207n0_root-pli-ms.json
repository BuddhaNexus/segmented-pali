{
  "anya-e1207n0:0": "Jinacaritaya ",
  "anya-e1207n0:1": "Namo tassa bhagavato arahato sammāsambuddhassa",
  "anya-e1207n0:2": "1.",
  "anya-e1207n0:3": " Uttamaṃ uttamaṅgena namassitvā mahesino;",
  "anya-e1207n0:4": "Nibbāṇamadhudaṃ pādapaṅkajaṃ sajjanālinaṃ.",
  "anya-e1207n0:5": "2.",
  "anya-e1207n0:6": " Mahāmohatamaṃ loke dhaṃsentaṃ dhammabhākaraṃ;",
  "anya-e1207n0:7": "Pātubhūtaṃ mahātejaṃ dhammarājodayācale.",
  "anya-e1207n0:8": "3.",
  "anya-e1207n0:9": " Jantucittasare jātaṃ pasādakumudaṃ sadā;",
  "anya-e1207n0:10": "Bodhentaṃ saṅghavandañca silorukiraṇujjalaṃ.",
  "anya-e1207n0:11": "4.",
  "anya-e1207n0:12": " Tahiṃ, tahiṃ suvitthiṇṇaṃ jinassa caritaṃ hitaṃ;",
  "anya-e1207n0:13": "Pavakkhāmi samāsena sadā’nussaraṇatthiko.",
  "anya-e1207n0:14": "5.",
  "anya-e1207n0:15": " Paṇitaṃ taṃ sarantānaṃ dullabhampi sivaṃpadaṃ;",
  "anya-e1207n0:16": "Adullabhaṃ bhave bhogapaṭilābhamhi kā kathā?",
  "anya-e1207n0:17": "6.",
  "anya-e1207n0:18": " Tasmā taṃ bhaññamānaṃ me cittavuttapadakkamaṃ;",
  "anya-e1207n0:19": "Sundaraṃ madhuraṃ suddhaṃ sotusotarasāyanaṃ.",
  "anya-e1207n0:20": "7.",
  "anya-e1207n0:21": " Sotahatthapuṭā sammā gahetvāna nirantaraṃ;",
  "anya-e1207n0:22": "Ajarāmarami’cchantā sādhavo paribhuñjatha.",
  "anya-e1207n0:23": "8.",
  "anya-e1207n0:24": " Kappasatasahassassa catunnaṃ cā’pi matthake;",
  "anya-e1207n0:25": "Asaṅkheyyānamā’vāsaṃ sabbadā puññakāminaṃ.",
  "anya-e1207n0:26": "9. ",
  "anya-e1207n0:27": " Nānāratanasampannaṃ nānājanasamākulaṃ;",
  "anya-e1207n0:28": "Vicittāpaṇa saṃkiṇṇaṃ toraṇa gghika bhūsitaṃ.",
  "anya-e1207n0:29": "10.",
  "anya-e1207n0:30": " Yuttaṃ dasahi saddehi devindapurasannibhaṃ;",
  "anya-e1207n0:31": "Puraṃ amarasaṅkhātaṃ ahosī ruciraṃ varaṃ.",
  "anya-e1207n0:32": "11.",
  "anya-e1207n0:33": " Tahiṃ brāhmanvaye jāto sabbalokābhipūjito;",
  "anya-e1207n0:34": "Mahādayo mahāpañño abhirūpo manoramo.",
  "anya-e1207n0:35": "12.",
  "anya-e1207n0:36": " Sumedho nāma nāmena vedasāgarapāragū;",
  "anya-e1207n0:37": "Kumāro’si garūnaṃ so avasāne jinaṃkuro.",
  "anya-e1207n0:38": "13.",
  "anya-e1207n0:39": " Rāsivaḍḍhakamaccena dassitaṃ amitaṃ dhanaṃ;",
  "anya-e1207n0:40": "Anekasatagabbhesu nicitaṃ taṃ udikkhiya.",
  "anya-e1207n0:41": "14.",
  "anya-e1207n0:42": " Dhanasannicayaṃ katvā aho mayhaṃ pitādayo;",
  "anya-e1207n0:43": "Gatā māsakame’kampi nevā’dāya divaṃ iti.",
  "anya-e1207n0:44": "15.",
  "anya-e1207n0:45": " Saṃvegamu’payāto’vacīmantesī’ti guṇākaro;",
  "anya-e1207n0:46": "Dhanasāraṃ ihaṃ gayha gantuṃ yuttanti me pana.",
  "anya-e1207n0:47": "16.",
  "anya-e1207n0:48": " Rahogato nisīditvā sundare nijamandire;",
  "anya-e1207n0:49": "Dehe doso udikkhanto ovadanto’pi attano.",
  "anya-e1207n0:50": "17.",
  "anya-e1207n0:51": " Bhedanaṃ tanunodukkhaṃ dukkho tasso’dayo’pi ca;",
  "anya-e1207n0:52": "Jātidhammo jarādhammo vyādhidhammo ahaṃ iti.",
  "anya-e1207n0:53": "18.",
  "anya-e1207n0:54": " Evamā’dīhi dehasmiṃ disvā dose anekadhā;",
  "anya-e1207n0:55": "Pure bheriṃ carāpetvā ārocetvāna rājino.",
  "anya-e1207n0:56": "19.",
  "anya-e1207n0:57": " Bherinādasugandhena yācakālisamāgate;",
  "anya-e1207n0:58": "Dānakiñjakkhaoghena sattāhaṃ pīnayī tato.",
  "anya-e1207n0:59": "20.",
  "anya-e1207n0:60": " Dānaggahimabindūnaṃ nipātenā’pi dhaṃsanaṃ;",
  "anya-e1207n0:61": "Ayātaṃ taṃ viloketvā ratanambujakānanaṃ.",
  "anya-e1207n0:62": "21.",
  "anya-e1207n0:63": " Rudato ñātisaṅghassa jalitānalakānanā;",
  "anya-e1207n0:64": "Gajindo viya gehamhā nikkhamitvā manoramā.",
  "anya-e1207n0:65": "22. ",
  "anya-e1207n0:66": " Mahantaṃ so mahāvīro upagañchi himālayaṃ;",
  "anya-e1207n0:67": "Haricandanakappūrāgarugandhehi vāsitaṃ.",
  "anya-e1207n0:68": "23.",
  "anya-e1207n0:69": " Suphallacampakāsokapāṭalītilakehi ca;",
  "anya-e1207n0:70": "Pūgapunnāganāgādipādapehi ca maṇḍitaṃ.",
  "anya-e1207n0:71": "24.",
  "anya-e1207n0:72": " Sīhavyagghataracchehi ibhadīpikapīhi ca;",
  "anya-e1207n0:73": "Turaṅgamādinekehi migehi ca samākulaṃ.",
  "anya-e1207n0:74": "25.",
  "anya-e1207n0:75": " Sāḷikāravihaṃsehi haṃsakoñcasuvehi ca;",
  "anya-e1207n0:76": "Kapotakaravīkādisakuntehi ca kūjitaṃ.",
  "anya-e1207n0:77": "26.",
  "anya-e1207n0:78": " Yakkharakkhasagandhabbadevadānavakehi ca;",
  "anya-e1207n0:79": "Siddhavijjādharādīhi bhūtehi ca nisevitaṃ.",
  "anya-e1207n0:80": "27.",
  "anya-e1207n0:81": " Manosīlindanīlorucārupabbatapantihi;",
  "anya-e1207n0:82": "Sajjhuhemādinekehi bhūdharehi ca bhāsuraṃ.",
  "anya-e1207n0:83": "28.",
  "anya-e1207n0:84": " Suvaṇṇamaṇisopānanekatitthasarehi ca;",
  "anya-e1207n0:85": "Sobhitaṃ tattha kīḷantanekadevaṅganāhi ca.",
  "anya-e1207n0:86": "29.",
  "anya-e1207n0:87": " Sītasīkarasañchannanijjharānaṃ satehi ca;",
  "anya-e1207n0:88": "Kiṇṇaroragaraṅgehi rammehi virājitaṃ.",
  "anya-e1207n0:89": "30.",
  "anya-e1207n0:90": " Sikhaṇḍisaṇḍanaccehi latānaṃ maṇḍapehi ca;",
  "anya-e1207n0:91": "Setavālukasañchannamālakehi ca maṇḍitaṃ.",
  "anya-e1207n0:92": "31.",
  "anya-e1207n0:93": " Suvaṇṇamaṇimuttādi anekaratanākaraṃ;",
  "anya-e1207n0:94": "Icchantānaṃ janālīnaṃ puññakiñjakkhamā’layaṃ.",
  "anya-e1207n0:95": "32.",
  "anya-e1207n0:96": " Tama’jjhogayha so dhīro sahassakkhena māpite;",
  "anya-e1207n0:97": "Disvā isiparikkhāre paṇṇasālavare tahiṃ.",
  "anya-e1207n0:98": "33.",
  "anya-e1207n0:99": " Isivesaṃ gahetvāna viharanto samāhito;",
  "anya-e1207n0:100": "Sattāha’bbhantare pañca abhiñña’ṭṭhavidhā’pi ca.",
  "anya-e1207n0:101": "34.",
  "anya-e1207n0:102": " Uppādetvā samāpattisukhene’ca tapodhano;",
  "anya-e1207n0:103": "Nabhasā divase’kasmiṃ gacchanto janataṃ isi.",
  "anya-e1207n0:104": "35. ",
  "anya-e1207n0:105": " Sodhentama’ñjasaṃ disvā otaritvā nabhā tahiṃ;",
  "anya-e1207n0:106": "Iti taṃ janataṃ pucchi kasmā sodhetha añjasaṃ.",
  "anya-e1207n0:107": "36.",
  "anya-e1207n0:108": " Sumedha tvaṃ najānāsi dīpaṅkaratathāgato;",
  "anya-e1207n0:109": "Sambodhimu’ttamaṃ patvā dhammacakkama’nuttaraṃ.",
  "anya-e1207n0:110": "37.",
  "anya-e1207n0:111": " Pavattetvāna lokassa karonto dhammasaṅgahaṃ;",
  "anya-e1207n0:112": "Rammaṃ rammapuraṃ patvā vasatī’ha sudassane.",
  "anya-e1207n0:113": "38.",
  "anya-e1207n0:114": " Bhikkhusatasahassehi catūhi vimalehi taṃ;",
  "anya-e1207n0:115": "Nimantayimha dānena mayaṃ lokekanāyaka.",
  "anya-e1207n0:116": "39.",
  "anya-e1207n0:117": " Tassa āgamanatthāya maggaṃ sodhema cakkhuma;",
  "anya-e1207n0:118": "Iti sotassa so tassa sukhaṃ dento jano’braviṃ.",
  "anya-e1207n0:119": "40.",
  "anya-e1207n0:120": " Buddho’ti vacanaṃ sutvā pītiyo’daggamānaso;",
  "anya-e1207n0:121": "Sakabhāvena saṇṭhātuṃ nevasakkhi guṇākaro.",
  "anya-e1207n0:122": "41.",
  "anya-e1207n0:123": " Tenā’raddhañjasā dhīro yācitvāna padesakaṃ;",
  "anya-e1207n0:124": "Labhitvā visamaṃ ṭhānaṃ samaṃ kātuṃ samārabhi.",
  "anya-e1207n0:125": "42.",
  "anya-e1207n0:126": " Nā’laṅkateyeva tahiṃ padese,",
  "anya-e1207n0:127": "Lokekanātho sanarāmarehi;",
  "anya-e1207n0:128": "Sampūjito lokahito mahesi,",
  "anya-e1207n0:129": "Vasīhi saddhiṃ paṭipajji maggaṃ.",
  "anya-e1207n0:130": "43.",
  "anya-e1207n0:131": " Chabbaṇṇaraṃsijālehi pajjalantaṃ tathāgataṃ;",
  "anya-e1207n0:132": "Āgacchantaṃ tahi disvā modamāno vicintayi.",
  "anya-e1207n0:133": "44.",
  "anya-e1207n0:134": " Yannūni’massa dhīrassa setuṃ katvāna kaddame;",
  "anya-e1207n0:135": "Sakattānaṃ nipajjaye sasaṅghassa mahesino.",
  "anya-e1207n0:136": "45.",
  "anya-e1207n0:137": " Dīgharattāma’laṃ taṃ me hitāya ca sukhāya ca;",
  "anya-e1207n0:138": "Icce’vaṃ cintayitvāna nipanno’so jinaṅkuro.",
  "anya-e1207n0:139": "46.",
  "anya-e1207n0:140": " Pabodhetvāna disvāna cārulocanapaṅkaje;",
  "anya-e1207n0:141": "Puna’pe’vaṃ vicintesi nipanno dhitimā tahiṃ.",
  "anya-e1207n0:142": "47. ",
  "anya-e1207n0:143": " Iccheyyaṃ ce’hama’jje’va hantvā’nantaraṇe bhave;",
  "anya-e1207n0:144": "Saṅghassa navako hutvā paviseyyaṃ puraṃ varaṃ.",
  "anya-e1207n0:145": "48.",
  "anya-e1207n0:146": " Kima’ññātakavesena klesanibbāpaṇena me;",
  "anya-e1207n0:147": "Ayaṃ buddho’va’haṃ buddho hutvā loke anuttaro.",
  "anya-e1207n0:148": "49.",
  "anya-e1207n0:149": " Janataṃ dhammanāvāya tāretvāna bhavaṇṇavāva;",
  "anya-e1207n0:150": "Nibbāṇapuramā’netvā seyyaṃ me parinibbutaṃ.",
  "anya-e1207n0:151": "50.",
  "anya-e1207n0:152": " Icce’vaṃ cintayitvāna nipanno kaddame tahiṃ;",
  "anya-e1207n0:153": "Suvaṇṇakadalikkhandhasannibho so’ti sobhati.",
  "anya-e1207n0:154": "51.",
  "anya-e1207n0:155": " Chabbaṇṇaraṃsīhi virājamānaṃ,",
  "anya-e1207n0:156": "Disvā manuññaṃ sugatattabhāvaṃ;",
  "anya-e1207n0:157": "Sañjātapītīhi udaggacitto,",
  "anya-e1207n0:158": "Sambodhiyā chandama’kāsi dhīro.",
  "anya-e1207n0:159": "52.",
  "anya-e1207n0:160": " Āgantvāna tahiṃ ṭhānaṃ isiṃ paṅke nipannakaṃ;",
  "anya-e1207n0:161": "Lokassa setubhūto’pi setubhūtaṃ tama’ttano.",
  "anya-e1207n0:162": "53.",
  "anya-e1207n0:163": " Disvā ussīsake tassa ṭhatvā lokekasetuno;",
  "anya-e1207n0:164": "Lokekalocano dhīro dīpaṅkaratathāgato.",
  "anya-e1207n0:165": "54.",
  "anya-e1207n0:166": " Gotamo nāma nāmena sambuddho’yaṃ anāgate;",
  "anya-e1207n0:167": "Bhavissatīti vyākāsi sāvake ca purādike.",
  "anya-e1207n0:168": "55.",
  "anya-e1207n0:169": " Idaṃ vatvāna katvāna sasaṅgho taṃ padakkhiṇaṃ;",
  "anya-e1207n0:170": "Pūjesi aṭṭhamuṭṭhihi kusumehi guṇappiyo.",
  "anya-e1207n0:171": "56.",
  "anya-e1207n0:172": " Iti kātūna pāyāsi sasaṅgho lokanāyakova;",
  "anya-e1207n0:173": "Rammakaṃ nāma nagaraṃ rammārāmālayālayaṃ",
  "anya-e1207n0:174": "57.",
  "anya-e1207n0:175": " Jinassa vacanaṃ sutvā uṭṭhahitvāna paṅkato;",
  "anya-e1207n0:176": "Mudito devasaṅghehi kusumādīhi pūjito.",
  "anya-e1207n0:177": "58.",
  "anya-e1207n0:178": " Pallaṅkamā’bhujitvāna nisīdi kusumāsane;",
  "anya-e1207n0:179": "Mahātapo mahāpañño sumedho damitindriyo.",
  "anya-e1207n0:180": "59. ",
  "anya-e1207n0:181": " Devā dasasahassesu cakkavāḷesu moditā;",
  "anya-e1207n0:182": "Abhitvaviṃsu taṃ dhīraṃ nisinnaṃ kusumāsane.",
  "anya-e1207n0:183": "60.",
  "anya-e1207n0:184": " Nisinno upadhāresi dhamme buddhakare tadā;",
  "anya-e1207n0:185": "Kimuddhaṃ vā adho vā’pi disāsu vidisāsu ca.",
  "anya-e1207n0:186": "61.",
  "anya-e1207n0:187": " Icce’vaṃ vicinanto so sakalaṃ dhammadhātukaṃ;",
  "anya-e1207n0:188": "Addakkhi sakasantāne paṭhamaṃ dānapāramiṃ.",
  "anya-e1207n0:189": "62.",
  "anya-e1207n0:190": " Evame’vaṃ gavesanto uttariṃ pāramī vidū;",
  "anya-e1207n0:191": "Sabbā pāramiyo disvā attano ñāṇacakkhunā.",
  "anya-e1207n0:192": "63.",
  "anya-e1207n0:193": " Saṃsāre saṃsaranto so bahuṃ dukkhaṃ titikkhiya;",
  "anya-e1207n0:194": "Gavesanto’mataṃ santo pūretvā dānapāramiṃ.",
  "anya-e1207n0:195": "64.",
  "anya-e1207n0:196": " Sattanaṃ kapparukkho’va cintāmaṇi’va kāmado;",
  "anya-e1207n0:197": "Icchiticchitamannādiṃ dadanto dadataṃ varo.",
  "anya-e1207n0:198": "65.",
  "anya-e1207n0:199": " Tārakāhi bahuṃ katvā nabhe cāruvilocane;",
  "anya-e1207n0:200": "Uppāṭetvā dadaṃ dhīro yācakānaṃ pamodito.",
  "anya-e1207n0:201": "66.",
  "anya-e1207n0:202": " Mahiyā paṃsuto cā’pi samuddodakato’dhikaṃ;",
  "anya-e1207n0:203": "Dadaṃ sarīramaṃsañca lohitampi ca attano.",
  "anya-e1207n0:204": "67.",
  "anya-e1207n0:205": " Molinā’laṅkate sīse’dhikaṃ katvā sineruto;",
  "anya-e1207n0:206": "Kampayitvā mahiṃ dento sute cā’pi sakaṅgatāva.",
  "anya-e1207n0:207": "68.",
  "anya-e1207n0:208": " Sīlanekkammapaññādī pūretvā sabbapāramī;",
  "anya-e1207n0:209": "Vessantarattabhāve’ vampatvā tambhā cuto pana.",
  "anya-e1207n0:210": "69.",
  "anya-e1207n0:211": " Uppajjitvā surāvāse sundare tusite pure;",
  "anya-e1207n0:212": "Vasanto suciraṃ kālaṃ bhutvānā’tantasampadaṃ.",
  "anya-e1207n0:213": "70.",
  "anya-e1207n0:214": " Katañjalīhi devehi yācito dipaduttamo;",
  "anya-e1207n0:215": "Sambodhāya mahāvīra kālo tuyhantiādinā.",
  "anya-e1207n0:216": "71.",
  "anya-e1207n0:217": " Viloketvāna kālādiṃ ñatvā kālanti bodhiyā;",
  "anya-e1207n0:218": "Paṭiññaṃ devasaṅghassa datvā nandanakānanaṃ.",
  "anya-e1207n0:219": "72. ",
  "anya-e1207n0:220": " Gantvāna devasaṅghehi sugatiṃ gacchi’to cuto;",
  "anya-e1207n0:221": "Abhitthuto mahāpañño cavitvāna tato idha.",
  "anya-e1207n0:222": "73.",
  "anya-e1207n0:223": " Susajjitaṅgoruturaṅgamākule,",
  "anya-e1207n0:224": "Vicittanānāpaṇapaṇyasampade;",
  "anya-e1207n0:225": "Manoramuttuṅgajindarājite,",
  "anya-e1207n0:226": "Vibhūsite toraṇaketurāsihi.",
  "anya-e1207n0:227": "74.",
  "anya-e1207n0:228": " Alaṅkataṭṭālavisālamālaye,",
  "anya-e1207n0:229": "Sugopure sundarasundarālaye;",
  "anya-e1207n0:230": "Sudassanīye kapiḷavhaye pure,",
  "anya-e1207n0:231": "Purindadassā’pi purassa hāsake.",
  "anya-e1207n0:232": "75.",
  "anya-e1207n0:233": " Bhūpālamoḷiratanālinisevitaṅghi,",
  "anya-e1207n0:234": "Paṅkeruhaṃ vimalanekaguṇādhivāsaṃ;",
  "anya-e1207n0:235": "Okkākarājakulaketumanāthanāthaṃ,",
  "anya-e1207n0:236": "Suddhodanaṃ narapatiṃ pavaraṃ paṭicca.",
  "anya-e1207n0:237": "76.",
  "anya-e1207n0:238": " So sajjhudāmadhavalāmaladassanīya,",
  "anya-e1207n0:239": "Soṇḍāya saṃgahitasetavarāracindaṃ;",
  "anya-e1207n0:240": "Candāvadātavaravāraṇarājavaṇṇaṃ,",
  "anya-e1207n0:241": "Sandassayitva supinena visālapañño.",
  "anya-e1207n0:242": "77.",
  "anya-e1207n0:243": " Bimbādharāya vikacuppalalocanāya,",
  "anya-e1207n0:244": "Devindacāparaticaḍḍhanabhūlatāya;",
  "anya-e1207n0:245": "Sampuṇṇasommavimalinduvarānanāya,",
  "anya-e1207n0:246": "Sovaṇṇahaṃsayugacārupayodharāya.",
  "anya-e1207n0:247": "78.",
  "anya-e1207n0:248": " Pādāravindakarapallavasundarāya,",
  "anya-e1207n0:249": "Sovaṇṇavaṇṇatanuvaṇṇavirājitāya;",
  "anya-e1207n0:250": "Sīlādineka guṇabhūsanabhūsitāya,",
  "anya-e1207n0:251": "Māyāya rājavanitāyu’pagañchi kucchiṃ.",
  "anya-e1207n0:252": "79.",
  "anya-e1207n0:253": " Paṭisandhikkhaṇe tassa jātā’nekavidhabbhutā;",
  "anya-e1207n0:254": "Athā’yaṃ gahitārakkho narehi amarehi ca.",
  "anya-e1207n0:255": "80. ",
  "anya-e1207n0:256": " Manuññarattambujakaṇṇikāya,",
  "anya-e1207n0:257": "Mā’sīnasiṅgīpaṭimā’va rammā;",
  "anya-e1207n0:258": "Suvaṇṇavaṇṇo dipadānamindo,",
  "anya-e1207n0:259": "Pallaṅkamā’bhuñchiya mātugabbhe.",
  "anya-e1207n0:260": "81.",
  "anya-e1207n0:261": " Maṇimhi vippasannamhi rattasuttami’vā’vutaṃ;",
  "anya-e1207n0:262": "Mātucittambujaṃ dhīro bodhayanto padissati.",
  "anya-e1207n0:263": "82.",
  "anya-e1207n0:264": " Dasamāsāvasānamhi devī rañño kathesi’daṃ;",
  "anya-e1207n0:265": "Mayhaṃ ñātigharaṃ deva gantumi’cchāma’haṃ iti.",
  "anya-e1207n0:266": "83.",
  "anya-e1207n0:267": " Rañño’tha samanuññatā gacchanti kulama’ttano;",
  "anya-e1207n0:268": "Mahatā parihārena dibbañjasa samañjase.",
  "anya-e1207n0:269": "84.",
  "anya-e1207n0:270": " Surabhikusumasaṇḍālaṅkatassālasaṇḍaṃ,",
  "anya-e1207n0:271": "Samadahamaramālāgīyamānagganādaṃ;",
  "anya-e1207n0:272": "Nayanavihagasaṅghe avhayantaṃ’va disvā,",
  "anya-e1207n0:273": "Vipularatinivāsaṃ lumbinīkānanaṃ taṃ.",
  "anya-e1207n0:274": "85.",
  "anya-e1207n0:275": " Vipulatararatiṃ sā tamhi kātūna ramme,",
  "anya-e1207n0:276": "Amarayuvatilīlācārulīlābhirāmā;",
  "anya-e1207n0:277": "Vikasitavarasālasso’pagantvāna mūlaṃ,",
  "anya-e1207n0:278": "Sayama’tinamite kaṃ sālasākhaṃ agaṇhi.",
  "anya-e1207n0:279": "86.",
  "anya-e1207n0:280": " Tasmiṃ khaṇe kammajamāluta’ssā,",
  "anya-e1207n0:281": "Caliṃsu sānīhi parikkhipitvā;",
  "anya-e1207n0:282": "Deviṃ jano taṃ abhipālayanto,",
  "anya-e1207n0:283": "Tamhā paṭikkamma susaṇṭhitā’tha.",
  "anya-e1207n0:284": "87.",
  "anya-e1207n0:285": " Sagacāruhemavalayādivibhūsitena,",
  "anya-e1207n0:286": "Accantatambanakharaṃsisamujjalena;",
  "anya-e1207n0:287": "Tulātikomalasurattakarena sākhaṃ,",
  "anya-e1207n0:288": "Olamba tattha majanesi ṭṭhitā’va dhīraṃ.",
  "anya-e1207n0:289": "88. ",
  "anya-e1207n0:290": " Sovaṇṇavaṇṇatanuvaṇṇavirājamānaṃ,",
  "anya-e1207n0:291": "Nettābhirāmamatulaṃ atulāya gabbhā;",
  "anya-e1207n0:292": "Sammā pasāritakaraṅghīyugābhirāmaṃ,",
  "anya-e1207n0:293": "Paṅkeruhā kaṇakahaṃsami’vo’tarantaṃ.",
  "anya-e1207n0:294": "89.",
  "anya-e1207n0:295": " Brahmā managgharativaḍḍhanahemajāla,",
  "anya-e1207n0:296": "Mā’dāya tena upagamma paṭiggahetvā;",
  "anya-e1207n0:297": "‘‘Sammoda devi aya ma’ggataro suto te,",
  "anya-e1207n0:298": "Jāto’’ti tāya purato kathayiṃsu ṭhatvā.",
  "anya-e1207n0:299": "90.",
  "anya-e1207n0:300": " Jāyanti sesamanujā malamakkhitaṅgā,",
  "anya-e1207n0:301": "Jāto pane’sa pavaro dipadānamindo;",
  "anya-e1207n0:302": "Accanta saṇhamalakāsikavatthakamhi,",
  "anya-e1207n0:303": "Nikkhittanagghataracārumaṇī’va suddho.",
  "anya-e1207n0:304": "91.",
  "anya-e1207n0:305": " Eva’mpi sante sabhato’pagantvā,",
  "anya-e1207n0:306": "Dve vāridhārā subhagassa dehe;",
  "anya-e1207n0:307": "Janettidehe’pi utuṃ manuññaṃ,",
  "anya-e1207n0:308": "Gāhāpayuṃ maṅgalakiccatāya.",
  "anya-e1207n0:309": "92.",
  "anya-e1207n0:310": " Tesaṃ karaṃ ratikarā ajinappaveṇī,",
  "anya-e1207n0:311": "Mā’dāya tena upagamma paṭiggahesuṃ;",
  "anya-e1207n0:312": "Devā dukūlamayacumbaṭakena vīraṃ,",
  "anya-e1207n0:313": "Tesaṃ karaṃ naravarā narasīharājaṃ.",
  "anya-e1207n0:314": "93.",
  "anya-e1207n0:315": " Tesaṃ karā ratikaro vimalo’va cando,",
  "anya-e1207n0:316": "Cakkaṅkitorucaraṇehi mahītalasmiṃ;",
  "anya-e1207n0:317": "Sammā patiṭṭhiya puratthimakaṃ disaṃ so,",
  "anya-e1207n0:318": "Olokayittha kamalāyatalocanehi.",
  "anya-e1207n0:319": "94.",
  "anya-e1207n0:320": " Ekaṅganā nekasatāni cakka,",
  "anya-e1207n0:321": "Vāḷāna’hesuṃ sanarāmarā’tha;",
  "anya-e1207n0:322": "Dhīraṃ sugandhappabhūtīhi tesu,",
  "anya-e1207n0:323": "Sampūjayantā idama’braviṃsu.",
  "anya-e1207n0:324": "95. ",
  "anya-e1207n0:325": " Natthe’ttha tumhehi samo sudhīsa,",
  "anya-e1207n0:326": "Eko pumā’pa’ggataro kuto’ti;",
  "anya-e1207n0:327": "Evaṃ disā lokiya lokanātho,",
  "anya-e1207n0:328": "Tapekkhamāno sadisa’mpi ekaṃ.",
  "anya-e1207n0:329": "96.",
  "anya-e1207n0:330": " Uttarā’bhimukho sattapadaṃ gantvā kathesi’daṃ,",
  "anya-e1207n0:331": "‘‘Aggo’hamasmi lokassa jeṭṭho seṭṭho’’tiādikaṃ.",
  "anya-e1207n0:332": "97.",
  "anya-e1207n0:333": " Anaññasādhāraṇanādamu’ttamaṃ,",
  "anya-e1207n0:334": "Surāsurabrahmanarindapūjitaṃ;",
  "anya-e1207n0:335": "Narinda’mādāya gato mahājano,",
  "anya-e1207n0:336": "Susajjitaṃ taṃ kapiḷavhayaṃ puraṃ.",
  "anya-e1207n0:337": "98.",
  "anya-e1207n0:338": " Bhārātibhāranagapādapamerurājaṃ,",
  "anya-e1207n0:339": "Sabba’mpi sāgarajalaṃ vahituṃ samatthā;",
  "anya-e1207n0:340": "Jātakkhaṇe,pi guṇabhārama’sayhamānā,",
  "anya-e1207n0:341": "Saṅkampayī’va pathavī pavarassa tassa.",
  "anya-e1207n0:342": "99.",
  "anya-e1207n0:343": " Ramiṃsu soṇā hariṇehi saddhiṃ,",
  "anya-e1207n0:344": "Kākā ulūkehi mudaggudaggā;",
  "anya-e1207n0:345": "Supaṇṇarājūhi mahoragā ca,",
  "anya-e1207n0:346": "Majjārasaṅghā’pi ca undurehi.",
  "anya-e1207n0:347": "100.",
  "anya-e1207n0:348": " Migā migindehi samāgamiṃsu,",
  "anya-e1207n0:349": "Puttehi mātāpitaro yathe’va;",
  "anya-e1207n0:350": "Nāvā videsa’mpi gatā sadesaṃ,",
  "anya-e1207n0:351": "Gatā’ca kaṇḍaṃ sarabhaṅgasatthu.",
  "anya-e1207n0:352": "101.",
  "anya-e1207n0:353": " Nānāvirāgujjalapaṅkajehi,",
  "anya-e1207n0:354": "Vibhūsito santataraṅgamālo;",
  "anya-e1207n0:355": "Mahaṇṇavo āsi tahiṃ jala’mpi,",
  "anya-e1207n0:356": "Accantasātattamu’pāgamāsi.",
  "anya-e1207n0:357": "102.",
  "anya-e1207n0:358": " Suphullaolambakapaṅkajehi,",
  "anya-e1207n0:359": "Samākulattaṃ gaganaṃ agañchi;",
  "anya-e1207n0:360": "Jahiṃsu pakkhī gamanaṃ nabhamhi,",
  "anya-e1207n0:361": "Ṭhitā’ca sindhū’pi asandamānā.",
  "anya-e1207n0:362": "103. ",
  "anya-e1207n0:363": " Akālameghappiyasaṅgamena,",
  "anya-e1207n0:364": "Mahīvadhū sommatamā ahosi;",
  "anya-e1207n0:365": "Marūhi vassāpitanekapuppha,",
  "anya-e1207n0:366": "Vibhūsitenā’tivibhūsitāva.",
  "anya-e1207n0:367": "104.",
  "anya-e1207n0:368": " Suphullamālābharaṇābhirāmā,",
  "anya-e1207n0:369": "Lataṅganā’liṃgitapādapindā;",
  "anya-e1207n0:370": "Sugandhakiñjakkhavarambarehi,",
  "anya-e1207n0:371": "Disaṅganāyo atisobhayiṃsu.",
  "anya-e1207n0:372": "105.",
  "anya-e1207n0:373": " Sugandhadhūpehi nabhaṃ asesaṃ,",
  "anya-e1207n0:374": "Pavāsitaṃ rammataraṃ ahosi;",
  "anya-e1207n0:375": "Surāsurindā chanavesadhārī,",
  "anya-e1207n0:376": "Saṃgītiyuttā vicariṃsu sabbe.",
  "anya-e1207n0:377": "106.",
  "anya-e1207n0:378": " Piyaṃvadā sabbajanā ahesuṃ,",
  "anya-e1207n0:379": "Disā asesā’pi ca vippasannā;",
  "anya-e1207n0:380": "Gajā’tigajjiṃsu nadiṃsu sīhā,",
  "anya-e1207n0:381": "Hesāravo cā’si turaṅgamānaṃ.",
  "anya-e1207n0:382": "107.",
  "anya-e1207n0:383": " Saveṇuvīṇā suradundubhī nabhe,",
  "anya-e1207n0:384": "Sakaṃ sakaṃ cārusarampamocayuṃ;",
  "anya-e1207n0:385": "Sapabbatindapputhulokadhātuyā,",
  "anya-e1207n0:386": "Uḷāraobhāsavayo manoramo.",
  "anya-e1207n0:387": "108.",
  "anya-e1207n0:388": " Manuññagandho mudusītalānilo,",
  "anya-e1207n0:389": "Sukhappadaṃ vāyi asesajantuno;",
  "anya-e1207n0:390": "Anekarogādupapīḷitaṃgino,",
  "anya-e1207n0:391": "Tato pamuttā sukhino siyuṃ janā.",
  "anya-e1207n0:392": "109.",
  "anya-e1207n0:393": " Vijambhamānāmitavāḷavījanippa,",
  "anya-e1207n0:394": "-Bhābhirāmaṃ bhuvanaṃ ahosi.",
  "anya-e1207n0:395": "Mahiṃhi bhetvā cu’dakāni sandayuṃ,",
  "anya-e1207n0:396": "Gamiṃsu bujjā ujugattataṃ janā.",
  "anya-e1207n0:397": "110. ",
  "anya-e1207n0:398": " Andhā paṅgulanaccāni līlopetāni pekkhayuṃ;",
  "anya-e1207n0:399": "Suṇiṃsu badhirā mūga gītiyo’pi manoramā.",
  "anya-e1207n0:400": "111.",
  "anya-e1207n0:401": " Sitalattamu’pāgañchi avīcaggi’pi tāvade;",
  "anya-e1207n0:402": "Modiṃsu jalajā tasmiṃ jantavo pahasiṃsu ca.",
  "anya-e1207n0:403": "112.",
  "anya-e1207n0:404": " Khuppipāsābhi bhūtānaṃ petānaṃ āsi bhojanaṃ;",
  "anya-e1207n0:405": "Lokantare’pi āloko andhakāranirantare.",
  "anya-e1207n0:406": "113.",
  "anya-e1207n0:407": " Atirekatarā tārāvaḷicandadivākarā;",
  "anya-e1207n0:408": "Virociṃsu nabhe bhūmigatāni ratanāni ca.",
  "anya-e1207n0:409": "114.",
  "anya-e1207n0:410": " Mahītalādayo bhetvā nikkhamma uparūpari;",
  "anya-e1207n0:411": "Vicittapañcavaṇṇā’suṃ suphullavipulambujā.",
  "anya-e1207n0:412": "115.",
  "anya-e1207n0:413": " Dundubhādī ca’laṅkārā avādita aghaṭṭitā;",
  "anya-e1207n0:414": "Accantamadhuraṃ nādaṃ pamuñcaṃsu mahītale.",
  "anya-e1207n0:415": "116.",
  "anya-e1207n0:416": " Baddhā saṅkhalikādīhi muñciṃsu manujā tato;",
  "anya-e1207n0:417": "Bhuvane bhavanadvārakavāṭā vivaṭā sayaṃ.",
  "anya-e1207n0:418": "117.",
  "anya-e1207n0:419": " ‘‘Pure kapiḷavatthumhi jāto suddhodanatrajo;",
  "anya-e1207n0:420": "Nisajja bodhimaṇḍe’ti ayaṃ buddho bhavissati.’’",
  "anya-e1207n0:421": "118.",
  "anya-e1207n0:422": " Celukkhepādayo cā’pī pavattentā pamoditā;",
  "anya-e1207n0:423": "Kīḷiṃsu devasaṅghā te tāvatiṃsālaye tadā.",
  "anya-e1207n0:424": "119.",
  "anya-e1207n0:425": " Iddhimanto mahāpañño kāladevalatāpaso;",
  "anya-e1207n0:426": "Suddhodananarindassa dhīmato so kulūpago.",
  "anya-e1207n0:427": "120.",
  "anya-e1207n0:428": " Bhojanassāvasānamhi tāvatiṃsālayaṃ gato;",
  "anya-e1207n0:429": "Gantvā divāvihārāya nisinno bhavane tahiṃ.",
  "anya-e1207n0:430": "121.",
  "anya-e1207n0:431": " Chanavesaṃ gahetvāna kīḷante te udikkhiya;",
  "anya-e1207n0:432": "Santosakāraṇaṃ pucchi tesaṃ te’pi na’mabravuṃ.",
  "anya-e1207n0:433": "122.",
  "anya-e1207n0:434": " Sutvā taṃ tattato tamhā pītiyo’daggamānaso;",
  "anya-e1207n0:435": "Tāvadevo’pagantvāna suddhodananivesanaṃ.",
  "anya-e1207n0:436": "123. ",
  "anya-e1207n0:437": " Pavisitvā supaññatte nisisso āsane isi;",
  "anya-e1207n0:438": "‘‘Jāto kira mahārāja putto te nuttaro sudhi.",
  "anya-e1207n0:439": "124.",
  "anya-e1207n0:440": " Daṭṭṭhu’micchāma’haṃ taṃ’’ti āha rājā alaṅkataṃ;",
  "anya-e1207n0:441": "Ānāpetvā kumāraṃ taṃ vandāpetu’mupāgamī.",
  "anya-e1207n0:442": "125.",
  "anya-e1207n0:443": " Kumārabhūtassa’pi tāvadeva guṇānubhāvena manoramāni;",
  "anya-e1207n0:444": "Pādāravindā parivattiya’ggā patiṭṭhitā muddhani tāpasassa.",
  "anya-e1207n0:445": "126.",
  "anya-e1207n0:446": " Tenattabhāvena naruttamassa,",
  "anya-e1207n0:447": "Na vanditabbo tibhavepi koci;",
  "anya-e1207n0:448": "Tilokanāthassa sace hi sīsaṃ,",
  "anya-e1207n0:449": "Tapassino pādatale ṭhapeyyaṃ.",
  "anya-e1207n0:450": "127.",
  "anya-e1207n0:451": " Phāleyyamuddhā khalu tāpasassa paggayha so añjalimuttamassa;",
  "anya-e1207n0:452": "Aṭṭhāsi dhīrassa guṇaṇṇavassa nāsetu’mattāna’mayuttakanti.",
  "anya-e1207n0:453": "128.",
  "anya-e1207n0:454": " Disvāna taṃ acchariyaṃ narindo devātidevassa sakatrajassa;",
  "anya-e1207n0:455": "Pādāravindāna’bhivandi tuṭṭho vicittacakkaṅkitakomalāni.",
  "anya-e1207n0:456": "129.",
  "anya-e1207n0:457": " Yadā’si rañño puthuvappamaṅgalaṃ tadā puraṃ devapuraṃ’va sajjitaṃ;",
  "anya-e1207n0:458": "Vibhūsitā tā janatā manoramā samāgatā tassa niketamuttamaṃ.",
  "anya-e1207n0:459": "130.",
  "anya-e1207n0:460": " Vibhūsitaṅgo janatāhi tāhi so purakkhato bhūsanabhūsitatrajaṃ;",
  "anya-e1207n0:461": "Tamā’dayitvā’tulavappamaṅgalaṃ surindalīlāya gato narissaro.",
  "anya-e1207n0:462": "131.",
  "anya-e1207n0:463": " Nānāvirāgujjalacārusāni parikkhite kamhi ca jambumūle;",
  "anya-e1207n0:464": "Sayāpayitvā bahimaṅgalaṃ taṃ udikkhituṃ dhātigaṇā gamiṃsu.",
  "anya-e1207n0:465": "132. ",
  "anya-e1207n0:466": " Suvaṇṇatārādivirājamāna’vitānajotujjalajambumūle;",
  "anya-e1207n0:467": "Nisajja dhīro sayane manuññe’jhānaṃ samāpajji katāvakāso.",
  "anya-e1207n0:468": "133.",
  "anya-e1207n0:469": " Suvaṇṇabimbaṃ viya taṃ nisinnaṃ chāyañca tassā ṭhitame’va disvā;",
  "anya-e1207n0:470": "Tamabravī dhātijano’pagantvā ‘‘puttassa te abbhutamī’disanti.’’",
  "anya-e1207n0:471": "134.",
  "anya-e1207n0:472": " Visuddhacandānanabhāsurassa sutvāna taṃ paṅkajalocanassa;",
  "anya-e1207n0:473": "Savandanaṃ me dutiya’nti vatvā puttassa pāde sirasā’bhivandi.",
  "anya-e1207n0:474": "135.",
  "anya-e1207n0:475": " Tadaññānipi lokasmiṃ jātā’nekavidhabbhutā;",
  "anya-e1207n0:476": "Dassitā me samāsena ganthavitthārabhīrunā.",
  "anya-e1207n0:477": "136.",
  "anya-e1207n0:478": " Yasmiṃ vicittamaṇimaṇḍitamandirānaṃ,",
  "anya-e1207n0:479": "Nānāvitānasayanāsanamaṇḍitānaṃ;",
  "anya-e1207n0:480": "Nisseṇi seṇi puthubhūmikabhūsitānaṃ,",
  "anya-e1207n0:481": "Tiṇṇaṃ utūnama’nurūpama’laṅkatānaṃ.",
  "anya-e1207n0:482": "137.",
  "anya-e1207n0:483": " Siṅgesu raṃsinikarā suramandirānaṃ,",
  "anya-e1207n0:484": "Siṅgesu raṃsimapahāsakarā’va niccaṃ;",
  "anya-e1207n0:485": "Ādiccaraṃsi viya paṅkajakānanāni,",
  "anya-e1207n0:486": "Lokānanambujavanāni vikāsayanti.",
  "anya-e1207n0:487": "138.",
  "anya-e1207n0:488": " Nānā maṇivicittāhi bhittīti vanitā sadā;",
  "anya-e1207n0:489": "Vinā’pi dappaṇacchāyaṃ pasādhenti sakaṃ tanuṃ.",
  "anya-e1207n0:490": "139.",
  "anya-e1207n0:491": " Telāsanagasaṅkāsaṃ vilocanarasāyanaṃ;",
  "anya-e1207n0:492": "Sudhālaṅkatapākāravalayaṃ yattha dissate.",
  "anya-e1207n0:493": "140.",
  "anya-e1207n0:494": " Indanīloruvalayaṃ nānā ratanabhūsitaṃ;",
  "anya-e1207n0:495": "Dissate’va sadā yasmiṃ parikhānekapaṅkajā.",
  "anya-e1207n0:496": "141. ",
  "anya-e1207n0:497": " Patvāna vuddhiṃ vipule manuññe,",
  "anya-e1207n0:498": "Bhutvāna kāme ca tahiṃ vasanto;",
  "anya-e1207n0:499": "Gacchaṃ tilokekavilocano so,",
  "anya-e1207n0:500": "Uyyānakīḷāya mahāpathamhi.",
  "anya-e1207n0:501": "142.",
  "anya-e1207n0:502": " Kamena jiṇṇaṃ byadhitaṃ matañca,",
  "anya-e1207n0:503": "Disvāna rūpaṃ tibhave viratto;",
  "anya-e1207n0:504": "Manoramaṃ pabbajitañca rūpaṃ,",
  "anya-e1207n0:505": "Katvā ratiṃ tamhi catutthavāre.",
  "anya-e1207n0:506": "143.",
  "anya-e1207n0:507": " Suphullanānātarusaṇḍamaṇḍitaṃ sikhaṇḍisaṇḍādidijūpakūjitaṃ;",
  "anya-e1207n0:508": "Sudassanīyaṃ viya nandanaṃ vanaṃ manoramuyyānama’gā mahāyaso.",
  "anya-e1207n0:509": "144.",
  "anya-e1207n0:510": " Suraṅganā sundarasundarīnaṃ manorame vāditanaccagīte surindalīlāya;",
  "anya-e1207n0:511": "Tahiṃ narindo ramitva kāmaṃ dipadāna’mindo.",
  "anya-e1207n0:512": "145.",
  "anya-e1207n0:513": " Ābhujitvāna pallaṅkaṃ nisinno rucirāsane;",
  "anya-e1207n0:514": "Kārāpetuma’cintesi dehabhūsana’mattano.",
  "anya-e1207n0:515": "146.",
  "anya-e1207n0:516": " Tassa cittaṃ viditvāna vissakammassi’daṃbravī;",
  "anya-e1207n0:517": "Alaṅkarohi siddhattha’miti devānamissaro.",
  "anya-e1207n0:518": "147.",
  "anya-e1207n0:519": " Tenā’ṇatto’pagantvāna vissakammo yasassino;",
  "anya-e1207n0:520": "Dasadussasahassehi sīsaṃ veṭhesi sobhanaṃ.",
  "anya-e1207n0:521": "148.",
  "anya-e1207n0:522": " Tanuṃ manuññampi akāsi sobhanaṃ,",
  "anya-e1207n0:523": "Anaññasādhāraṇalakkhaṇujjalaṃ;",
  "anya-e1207n0:524": "Vicittanānuttamabhūsanehi so,",
  "anya-e1207n0:525": "Sugandhigandhuppalacandanādinā.",
  "anya-e1207n0:526": "149.",
  "anya-e1207n0:527": " Vibhūsito tena vibhūsitaṅginā,",
  "anya-e1207n0:528": "Tahiṃ nisinno vimale silātale;",
  "anya-e1207n0:529": "Suraṅganāsannibhasundarīhi so,",
  "anya-e1207n0:530": "Purakkhato devapatīva sobhati.",
  "anya-e1207n0:531": "150. ",
  "anya-e1207n0:532": " Suddhodananarindena pesitaṃ sāsanuttamaṃ;",
  "anya-e1207n0:533": "‘‘Putto te putta jāto’’ti sutvāna dīpaduttamo.",
  "anya-e1207n0:534": "151.",
  "anya-e1207n0:535": " ‘‘Mama’jja bandhanaṃ jātaṃ’’iti vatvāna tāvade;",
  "anya-e1207n0:536": "Samiddhaṃ sabbakāmehi agamā sundaraṃ puraṃ.",
  "anya-e1207n0:537": "152.",
  "anya-e1207n0:538": " Ṭhitā uparipāsāde kisāgotami taṃ tadā;",
  "anya-e1207n0:539": "Rājentaṃ sataraṃsi’ṃva rājaṃ disvā kathe si’daṃ.",
  "anya-e1207n0:540": "153.",
  "anya-e1207n0:541": " ‘‘Yesaṃ sūnu ayaṃ dhīro yā ca jāyā imassa tu;",
  "anya-e1207n0:542": "Te sabbe nibbutā nūna sadā’nūnaguṇassa ve’’.",
  "anya-e1207n0:543": "154.",
  "anya-e1207n0:544": " Itī’disaṃ giraṃ sutvā manuññaṃ tāya bhāsitaṃ;",
  "anya-e1207n0:545": "Sañjātapītiyā pīno gacchamāno sakālayaṃ.",
  "anya-e1207n0:546": "155.",
  "anya-e1207n0:547": " Sītalaṃ vimalaṃ hāriṃ hāraṃ taṃ rativaḍḍhanaṃ;",
  "anya-e1207n0:548": "Pesetvā santikaṃ tassā omuñcitvāna kaṇṭhato.",
  "anya-e1207n0:549": "156.",
  "anya-e1207n0:550": " Pāsādama’bhirūhitvā vejayantaṃ’va sundaraṃva;",
  "anya-e1207n0:551": "Nipajji devarājā’va sayane so mahārahe.",
  "anya-e1207n0:552": "157.",
  "anya-e1207n0:553": " Sundarī taṃ purakkhatvā surasundarisannibhā;",
  "anya-e1207n0:554": "Payojayiṃsu naccāni gītāni vividhāni’pi.",
  "anya-e1207n0:555": "158.",
  "anya-e1207n0:556": " Pabbajjābhirato dhīro pañcakāme nirālayo;",
  "anya-e1207n0:557": "Tādise naccagīte’pi na ramitvā manorame.",
  "anya-e1207n0:558": "159.",
  "anya-e1207n0:559": " Nipanno vissamitvāna īsakaṃ sayane tahiṃ;",
  "anya-e1207n0:560": "Pallaṅkamā’bhujitvāna mahāvīro mahīpati.",
  "anya-e1207n0:561": "160.",
  "anya-e1207n0:562": " Nisinno’va’nekappakāraṃ vikāraṃ,",
  "anya-e1207n0:563": "Padisvāna niddupagānaṃ vadhūnaṃ;",
  "anya-e1207n0:564": "Gamissāmi’dānī’ti ubbiggacitto,",
  "anya-e1207n0:565": "Bhave dvāramūlaṃ’pagantvāna rammaṃ.",
  "anya-e1207n0:566": "161.",
  "anya-e1207n0:567": " Ṭhapetvāna sīsaṃ subhummārakasmiṃ,",
  "anya-e1207n0:568": "Suṇissāmi dhīrassa saddanti tasmiṃ;",
  "anya-e1207n0:569": "Nipannaṃ sudantaṃ pasādāvahantaṃ,",
  "anya-e1207n0:570": "Sahāyaṃ amaccaṃ mahāpuññavantaṃ.",
  "anya-e1207n0:571": "162. ",
  "anya-e1207n0:572": " Acchannasavanaṃ channaṃ āmantetvā kathesi’daṃ;",
  "anya-e1207n0:573": "‘‘Ānehi iti kappetvā kanthakaṃ nāma sindhavaṃ.’’",
  "anya-e1207n0:574": "163.",
  "anya-e1207n0:575": " So channo patigaṇhitvā taṃ giraṃ tena bhāsitaṃ;",
  "anya-e1207n0:576": "Tato gantvāna kappetvā sīghamā’nesi sindhavaṃ.",
  "anya-e1207n0:577": "164.",
  "anya-e1207n0:578": " Abhinikkhamanaṃ tassa ñatvā varaturaṅgamo;",
  "anya-e1207n0:579": "Tena sajjiyamāno so hesāravamu’dīrayi.",
  "anya-e1207n0:580": "165.",
  "anya-e1207n0:581": " Pattharitvāna gacchantaṃ saddaṃ taṃ sakalaṃ puraṃ;",
  "anya-e1207n0:582": "Sabbe suragaṇā tasmiṃ sotuṃ nā’daṃsu kassaci.",
  "anya-e1207n0:583": "166.",
  "anya-e1207n0:584": " Atha so sajjanānando uttamaṃ puttama’ttano;",
  "anya-e1207n0:585": "Passitvā paṭhamaṃ gantvā pacchā buddho bhavāma’haṃ.",
  "anya-e1207n0:586": "167.",
  "anya-e1207n0:587": " Cintayitvāna eva’mpi gantvā jāyānivesanaṃ;",
  "anya-e1207n0:588": "Ṭhapetvā pādadu’mmāre gīvaṃ anto pavesiya.",
  "anya-e1207n0:589": "168.",
  "anya-e1207n0:590": " Kusumehi samākiṇṇe devindasayanūpame;",
  "anya-e1207n0:591": "Nipannaṃ mātuyā saddhiṃ sayane sakama’trajaṃ.",
  "anya-e1207n0:592": "169.",
  "anya-e1207n0:593": " Viloketvāna cintesi iti lokekanāyako;",
  "anya-e1207n0:594": "Sacā’haṃ deviyā bāhuma’panetvā mama’trajaṃ.",
  "anya-e1207n0:595": "170.",
  "anya-e1207n0:596": " Gaṇhissāma’ntarāya’mpi kareyya gamanassa me;",
  "anya-e1207n0:597": "Pabujjhitvā mahantena pemene’sā yasodharā.",
  "anya-e1207n0:598": "171.",
  "anya-e1207n0:599": " Buddho hutvā punā’gamma passissāmī’ti atrajaṃ;",
  "anya-e1207n0:600": "Narādhipo tadā tamhā pāsādatalato’tari.",
  "anya-e1207n0:601": "172.",
  "anya-e1207n0:602": " Pesalānanakaraṅghipaṅkajā hāsaphenabhamuvīcibhāsurā;",
  "anya-e1207n0:603": "Nettanīlakamalā yasodharākomudī’va nayanālipatthitā.",
  "anya-e1207n0:604": "173.",
  "anya-e1207n0:605": " Samattho assa ko tassā jahituṃ dehasampadaṃ;",
  "anya-e1207n0:606": "Vindamāno vinā dhīraṃ ṭhitaṃ paramimuddhani.",
  "anya-e1207n0:607": "174.",
  "anya-e1207n0:608": " ‘‘Asso sāmi mayānīto kālaṃ jāna rathesabha’’;",
  "anya-e1207n0:609": "Iti abravi channo so bhūpālassa yasassino.",
  "anya-e1207n0:610": "175. ",
  "anya-e1207n0:611": " Mahīpati tadā sutvā channeno’dīritaṃ giraṃ;",
  "anya-e1207n0:612": "Pāsādā otaritvāna gantvā kanthakasantikaṃ.",
  "anya-e1207n0:613": "176.",
  "anya-e1207n0:614": " Tassi’daṃ vacanaṃ bhāsi sabbasattahite rato;",
  "anya-e1207n0:615": "‘‘Kanthaka’jje’karattiṃ mā tārehi’’ sanarāmaraṃ.",
  "anya-e1207n0:616": "177.",
  "anya-e1207n0:617": " Lokamu’ttārayissāmi buddho hutvā anuttaro;",
  "anya-e1207n0:618": "Bhavasāgarato ghorajarādimakarākarā.’’",
  "anya-e1207n0:619": "178.",
  "anya-e1207n0:620": " Idaṃ vatvā tamā’ruyha sindhavaṃ saṅkhasannibhaṃ;",
  "anya-e1207n0:621": "Gāhāpetvāna channena sudaḷhaṃ tassa vāladhiṃ.",
  "anya-e1207n0:622": "179.",
  "anya-e1207n0:623": " Patvāna so mahādvārasamīpaṃ samacintayi;",
  "anya-e1207n0:624": "Bhaveyya vivaṭaṃ dvāraṃ yena kenaci no sace.",
  "anya-e1207n0:625": "180.",
  "anya-e1207n0:626": " Vāladhiṃ gahiteneva saddhiṃ channena kanthakaṃ,",
  "anya-e1207n0:627": "Nippīḷayitvā satthīhi imamaccuggataṃ subhaṃ;",
  "anya-e1207n0:628": "Ullaṅghitvāna pākāraṃ gacchāmī’ti mahabbalo.",
  "anya-e1207n0:629": "181.",
  "anya-e1207n0:630": " Tathā thāmabalūpeto channo’pi turaguttamo;",
  "anya-e1207n0:631": "Visuṃ visuṃ vicintesuṃ pākāraṃ samatikkamaṃ.",
  "anya-e1207n0:632": "182.",
  "anya-e1207n0:633": " Tassa cittaṃ viditvāna moditā gamane subhe;",
  "anya-e1207n0:634": "Vivariṃsu tadā dvāraṃ dvāre’dhiggahitā surā.",
  "anya-e1207n0:635": "183.",
  "anya-e1207n0:636": " Taṃ siddhatthama’siddhatthaṃ karissāmī’ti cintiya;",
  "anya-e1207n0:637": "Āgantvā tassi’daṃ bhāsi antalikkhe ṭṭhitantiko.",
  "anya-e1207n0:638": "184.",
  "anya-e1207n0:639": " ‘‘Mā nikkhami mahāvīra ito te sattame dine;",
  "anya-e1207n0:640": "Dibbaṃ tu cakkaratanaṃ addhā pātubhavissati.’’",
  "anya-e1207n0:641": "185.",
  "anya-e1207n0:642": " Iccevaṃ vuccamāno so antakena mahāyaso;",
  "anya-e1207n0:643": "‘‘Ko’si tvami’ti’’taṃ bhāsi māro ca’ttānamā’disi.",
  "anya-e1207n0:644": "186.",
  "anya-e1207n0:645": " ‘‘Mārajānāma’haṃ mayhaṃ dibbacakkassa sambhavaṃ;",
  "anya-e1207n0:646": "Gaccha tvami’dha mā tiṭṭha na’mhi rajjenamatthiko.",
  "anya-e1207n0:647": "187.",
  "anya-e1207n0:648": " Sabbaṃ dasasahassimpi lokadhātuma’haṃ pana;",
  "anya-e1207n0:649": "Unnādetvā bhavissāmi buddho lokekanāyako.’’",
  "anya-e1207n0:650": "188. ",
  "anya-e1207n0:651": " Evaṃ vutte mahāsatte attano giramu’ttariṃ;",
  "anya-e1207n0:652": "Gāhāpetuma’sakkonto tatthe’va’ntaradhāyi’so.",
  "anya-e1207n0:653": "189.",
  "anya-e1207n0:654": " Pāpimassa idaṃ vatvā cakkavattisirimpi ca;",
  "anya-e1207n0:655": "Pahāya khepiṇḍaṃ’va paccusasamaye vasiṃ.",
  "anya-e1207n0:656": "190.",
  "anya-e1207n0:657": " Gacchantama’bhipūjetuṃ samāgantvāna tāvade;",
  "anya-e1207n0:658": "Ratanukkāsahassāni dhārayantā marū tahiṃ.",
  "anya-e1207n0:659": "191.",
  "anya-e1207n0:660": " Pacchato purato tassa ubhopassesu gacchare;",
  "anya-e1207n0:661": "Tathe’va abhipūjentā supaṇṇā ca mahoragā.",
  "anya-e1207n0:662": "192.",
  "anya-e1207n0:663": " Suvipulasurasenā cārulīlābhirāmā,",
  "anya-e1207n0:664": "Kusumasaliladhārā vassayantā nabhamhā;",
  "anya-e1207n0:665": "Ihahi dasasahassī cakkavāḷā gatā tā,",
  "anya-e1207n0:666": "Sukhumatanutametodaggudaggā caranti.",
  "anya-e1207n0:667": "193.",
  "anya-e1207n0:668": " Yasmiṃ sugandhavarapupphasudhūpa cuṇṇa,",
  "anya-e1207n0:669": "Hemaddhajappabhutibhāsuracārumagge;",
  "anya-e1207n0:670": "Gacchaṃ mahājavavaraṅga turaṃga rājā,",
  "anya-e1207n0:671": "Gantuṃ na sakkhi javato kusumādilaggo.",
  "anya-e1207n0:672": "194.",
  "anya-e1207n0:673": " Itthaṃ tamhi pathe ramme vattamāne mahāmahe;",
  "anya-e1207n0:674": "Gacchanto rattisesena tiṃsayojanamañjase.",
  "anya-e1207n0:675": "195.",
  "anya-e1207n0:676": " Patvā’nomānadītīraṃ piṭṭhito turagassa so;",
  "anya-e1207n0:677": "Otaritvāna vimale sītale sikatātale.",
  "anya-e1207n0:678": "196.",
  "anya-e1207n0:679": " Vissamitvā idaṃ vatvā ‘‘gacchāhī’ti sakaṃ puraṃ;",
  "anya-e1207n0:680": "Ābharaṇāni ādiya channe’maṃ guragampi ca.’’",
  "anya-e1207n0:681": "197.",
  "anya-e1207n0:682": " Ṭhito tasmiṃ mahāvīro accanta nisitā’sinā;",
  "anya-e1207n0:683": "Sugandhavāsitaṃ moḷiṃ chetvā’nukkhipi ambare.",
  "anya-e1207n0:684": "198.",
  "anya-e1207n0:685": " Cāruhemasumuggena kesadhātuṃ nabhuggataṃ;",
  "anya-e1207n0:686": "Pūjanatthaṃ sahassakkho sirasā sampaṭicchiya.",
  "anya-e1207n0:687": "199. ",
  "anya-e1207n0:688": " Vilocanānandakarindanīlamayehi cūḷāmaṇi cetiyaṃ so;",
  "anya-e1207n0:689": "Patiṭṭhapesā’malatāvatiṃse ubbedhato yojanamattamaggā.",
  "anya-e1207n0:690": "200.",
  "anya-e1207n0:691": " Uttamaṭṭhaparikkhāraṃ dhāretvā brahmunābhataṃ;",
  "anya-e1207n0:692": "Ambare’ca pavijjhittha varaṃ dussayugampi ca.",
  "anya-e1207n0:693": "201.",
  "anya-e1207n0:694": " Tamā’dāya mahābrahmā brahmaloke manoramaṃ;",
  "anya-e1207n0:695": "Dvādasayojanubbedhaṃ dussathūpaṃ akārayi.",
  "anya-e1207n0:696": "202.",
  "anya-e1207n0:697": " Nāmenā’nupiyaṃ nāma gantvā ambavanaṃ tahiṃ;",
  "anya-e1207n0:698": "Sattāhaṃ vītināmetvā pabbajjāsukhato tato.",
  "anya-e1207n0:699": "203.",
  "anya-e1207n0:700": " Gantvāne’kadinene’va tiṃsayojanamañjasaṃ;",
  "anya-e1207n0:701": "Patvā rājagahaṃ dhīro piṇḍāya cari subbato.",
  "anya-e1207n0:702": "204.",
  "anya-e1207n0:703": " Indanīlasilāyā’pi katā pākāragopurā;",
  "anya-e1207n0:704": "Hemacalā’va dissanti tassā’bhāgi tahiṃ tadā.",
  "anya-e1207n0:705": "205.",
  "anya-e1207n0:706": " Ko’yaṃ sakko nukho brahmā māro nāgo’tiādinā;",
  "anya-e1207n0:707": "Bhiyyo kotuhaḷappatto padisvā taṃ mahājano.",
  "anya-e1207n0:708": "206.",
  "anya-e1207n0:709": " Pavisitvā garahetūna bhattaṃ yāpanamattakaṃ;",
  "anya-e1207n0:710": "Yugamattaṃ’va pekkhanto gacchanto rājavīthiyaṃ.",
  "anya-e1207n0:711": "207.",
  "anya-e1207n0:712": " Mathitaṃ merumanthena samudda’va mahājanaṃ;",
  "anya-e1207n0:713": "Tamhā so ākulī katvā gantvā paṇḍavapabbataṃ.",
  "anya-e1207n0:714": "208.",
  "anya-e1207n0:715": " Tato tasse’va chāyāya bhūmibhāge manorame;",
  "anya-e1207n0:716": "Nisinno missakaṃ bhattaṃ paribhuñjitumā’rabhi.",
  "anya-e1207n0:717": "209.",
  "anya-e1207n0:718": " Paccavekkhaṇamattena antasappaṃ nivārisa;",
  "anya-e1207n0:719": "Dehavammikato dhīro nikkhamantaṃ mahabbalo.",
  "anya-e1207n0:720": "210.",
  "anya-e1207n0:721": " Bhutvāna bimbisārena narindena narāsabho;",
  "anya-e1207n0:722": "Nimantino’pi rajjena upagantvāna’nekadhā.",
  "anya-e1207n0:723": "211. ",
  "anya-e1207n0:724": " Paṭikkhipiya taṃ rajjaṃ atha tenā’bhiyācito;",
  "anya-e1207n0:725": "Dhammaṃ desehi mayhanti buddho hutvā anuttaro.",
  "anya-e1207n0:726": "212.",
  "anya-e1207n0:727": " Datvā paṭiññaṃ manujādhipassa dhīro’pagantvāna padhānabhūmiṃ;",
  "anya-e1207n0:728": "Anaññasādhāraṇadukkarāni katvā tato kiñci apassamāno.",
  "anya-e1207n0:729": "213.",
  "anya-e1207n0:730": " Oḷārikannapānāni bhuñjitvā dehasampadaṃ;",
  "anya-e1207n0:731": "Patvā’japālanigrodhamūlaṃ patto suro viya.",
  "anya-e1207n0:732": "214.",
  "anya-e1207n0:733": " Puratthā’bhimukho hutvā nisinno’si jutindharo;",
  "anya-e1207n0:734": "Dehavaṇṇehi nigrodho hemavaṇṇo’si tassa so.",
  "anya-e1207n0:735": "215.",
  "anya-e1207n0:736": " Samiddhapatthanā ekā sujātā nāma sundarī;",
  "anya-e1207n0:737": "Hemapātiṃ sapāyāsaṃ sīsenā’dāya onatā.",
  "anya-e1207n0:738": "216.",
  "anya-e1207n0:739": " Tasmiṃ adhiggahītassa rukkhadevassa tāvade;",
  "anya-e1207n0:740": "Baliṃ dammī’ti gantvāna disvā tā dīpaduttamaṃ.",
  "anya-e1207n0:741": "217.",
  "anya-e1207n0:742": " Dovo’ti saññāya udaggacittā pāyāsapātiṃ pavarassa datvā;",
  "anya-e1207n0:743": "‘‘Āsiṃsanā ijjhiyathā hi mayhaṃ tuyhampi sā sāmi samijjhitū’ti.’’",
  "anya-e1207n0:744": "218.",
  "anya-e1207n0:745": " Icce’vaṃ vacanaṃ vatvā gatā tamhā varaṅganā;",
  "anya-e1207n0:746": "Atha pāyāsapātiṃ taṃ gahetvā munipuṅgavo.",
  "anya-e1207n0:747": "219.",
  "anya-e1207n0:748": " Gantvā nerañjarātīraṃ bhūtvā taṃ varabhojanaṃ;",
  "anya-e1207n0:749": "Paṭisotaṃ pavissajji tassā pātiṃ manoramaṃ.",
  "anya-e1207n0:750": "220.",
  "anya-e1207n0:751": " Jantālipālimananettavilumpamānaṃ,",
  "anya-e1207n0:752": "Samphullasālavanarājivirājamānaṃ;",
  "anya-e1207n0:753": "Devindanandanavanaṃ’va’bhinandanīya,",
  "anya-e1207n0:754": "Mu’yyānamu’ttamataraṃ pavaro’pagantvā.",
  "anya-e1207n0:755": "221.",
  "anya-e1207n0:756": " Katvā divāvihāraṃ so sāyaṇhasamaye tahiṃ;",
  "anya-e1207n0:757": "Gacchaṃ kesaralīlāya bodhipādapasantikaṃ.",
  "anya-e1207n0:758": "222. ",
  "anya-e1207n0:759": " Brahmasurāsuramahoragapakkhirāja,",
  "anya-e1207n0:760": "Saṃsajjitoruvaṭume dipadānamindo;",
  "anya-e1207n0:761": "Pāyāsi sotthiyadvijo tiṇahārako taṃ,",
  "anya-e1207n0:762": "Disvāna tassa adadā tiṇamuṭṭhiyo so.",
  "anya-e1207n0:763": "223.",
  "anya-e1207n0:764": " Indivarāravindādikusumāna’mbarā tahiṃ;",
  "anya-e1207n0:765": "Patantī vuṭṭhidhārā’va gacchante dīpaduttame.",
  "anya-e1207n0:766": "224.",
  "anya-e1207n0:767": " Cārucandanacuṇṇādi’dhupagandhehi nekadhā;",
  "anya-e1207n0:768": "Anokāso’si ākāso gacchante dīpaduttame.",
  "anya-e1207n0:769": "225.",
  "anya-e1207n0:770": " Ratanujjalachattehi cāruhemaddhajehi ca;",
  "anya-e1207n0:771": "Anokāso’si ākāso gacchante dipaduttame.",
  "anya-e1207n0:772": "226.",
  "anya-e1207n0:773": " Velukkhepasahassehi kīḷantehi marūhi’pi;",
  "anya-e1207n0:774": "Anokāso’si ākāso gacchante dipaduttame.",
  "anya-e1207n0:775": "227.",
  "anya-e1207n0:776": " Suradundubhivajjāni karontehi marūhipi;",
  "anya-e1207n0:777": "Anokāso’si ākāso gacchante dipaduttame.",
  "anya-e1207n0:778": "228.",
  "anya-e1207n0:779": " Suraṅganāhi saṅgitiṃ gāyantihi’pi’nekadhā;",
  "anya-e1207n0:780": "Anokāso’si ākāso gacchante dipaduttame.",
  "anya-e1207n0:781": "229.",
  "anya-e1207n0:782": " Manoramā kiṇṇarakiṇṇaraṅganā,",
  "anya-e1207n0:783": "Manoramaṅgā uragoragaṅkanā;",
  "anya-e1207n0:784": "Manoramā tamhi ca naccagītiyo,",
  "anya-e1207n0:785": "Manoramā’nekavidhā pavattayuṃ.",
  "anya-e1207n0:786": "230.",
  "anya-e1207n0:787": " Tadā mahoghe’va mahāmagehi,",
  "anya-e1207n0:788": "Pavattamāne iti so mahāyaso;",
  "anya-e1207n0:789": "Tiṇe gahetvā tibhavekanāyako,",
  "anya-e1207n0:790": "Upāgato bodhidumindasantikaṃ.",
  "anya-e1207n0:791": "231.",
  "anya-e1207n0:792": " Viddumāsitaselaggarajatācalasannibhaṃ;",
  "anya-e1207n0:793": "Katvā padakkhiṇaṃ bodhipādapaṃ dipaduttamo.",
  "anya-e1207n0:794": "232.",
  "anya-e1207n0:795": " Puratthimadisābhāge acale raṇadhaṃsake;",
  "anya-e1207n0:796": "Mahītale ṭhito dhīro cālesi tiṇamuṭṭhiyo.",
  "anya-e1207n0:797": "233. ",
  "anya-e1207n0:798": " Viddasahatthamatto so pallaṅko āsi tāvade;",
  "anya-e1207n0:799": "Atha naṃ abbhutaṃ disvā mahāpañño vicintayi.",
  "anya-e1207n0:800": "234.",
  "anya-e1207n0:801": " ‘‘Maṃsalohitamaṭṭhi ca nahārū ca taco ca me;",
  "anya-e1207n0:802": "Kāmaṃ sussatu nevā’haṃ jahāmi vīriyaṃ’’iti.",
  "anya-e1207n0:803": "235.",
  "anya-e1207n0:804": " Ābhujitvā mahāvīro pallaṅkama’parājitaṃ;",
  "anya-e1207n0:805": "Pācinābhimukho tasmiṃ nisīdi dīpaduttamo.",
  "anya-e1207n0:806": "236.",
  "anya-e1207n0:807": " Devadevassa devindo saṅkhamā’dāya tāvade;",
  "anya-e1207n0:808": "Vīsuttarasatubbedhaṃ dhamayanto tahiṃ ṭhito.",
  "anya-e1207n0:809": "237.",
  "anya-e1207n0:810": " Dutiyaṃ puṇṇacandaṃ’va setacchattaṃ tiyojanaṃ;",
  "anya-e1207n0:811": "Dhārayanto ṭhito sammā mahābrahmā sahampati.",
  "anya-e1207n0:812": "238.",
  "anya-e1207n0:813": " Cārucāmaramā’dāya suyāmo’pi surādhipo;",
  "anya-e1207n0:814": "Vījayanto ṭhito tattha mandaṃ mandaṃ tigāvutaṃ.",
  "anya-e1207n0:815": "239.",
  "anya-e1207n0:816": " Beluvaṃ vīṇamā’dāya suropañcasikhavhayo;",
  "anya-e1207n0:817": "Nānāvidhalayopetaṃ vādayanto tathā ṭhito.",
  "anya-e1207n0:818": "240.",
  "anya-e1207n0:819": " Thutigītāni gāyanto nāṭakīhi purakkhato;",
  "anya-e1207n0:820": "Tathe’va’ṭṭhāsi so nāgarājā kālavhayo’pi ca.",
  "anya-e1207n0:821": "241.",
  "anya-e1207n0:822": " Gahetvā hemamañjusā surapupphehi pūritā;",
  "anya-e1207n0:823": "Pūjayantā’va aṭṭhaṃsu battiṃsā’pi kumārikā.",
  "anya-e1207n0:824": "242.",
  "anya-e1207n0:825": " Sendadevasaṅghehi tehi itthaṃ mahāmahe;",
  "anya-e1207n0:826": "Vattamāne tadā māro pāpimā iti cintayi.",
  "anya-e1207n0:827": "243.",
  "anya-e1207n0:828": " ‘‘Atikkamitukāmo’yaṃ kumāro visayaṃ mama;",
  "anya-e1207n0:829": "Siddhattho atha siddhatthaṃ karissāmī’’ti tāvade.",
  "anya-e1207n0:830": "244.",
  "anya-e1207n0:831": " Māpetva bhiṃsanatarorusahassabāhuṃ,",
  "anya-e1207n0:832": "Saṅgayha tehi jalitā vividhāyudhāni;",
  "anya-e1207n0:833": "Āruyha cāru diradaṃ girimekhalākkhyaṃ,",
  "anya-e1207n0:834": "Caṇḍaṃ diyaḍḍhasatayojanamāyataṃ taṃ.",
  "anya-e1207n0:835": "245. ",
  "anya-e1207n0:836": " Nānānanāya’nalavaṇṇasiroruhāya,",
  "anya-e1207n0:837": "Rattoruvaṭṭabahiniggatalocanāya;",
  "anya-e1207n0:838": "Daṭṭhoṭṭhabhiṃsanamukhāyu’ragabbhujāya,",
  "anya-e1207n0:839": "Senāya so parivuto vividhāyudhāya.",
  "anya-e1207n0:840": "246.",
  "anya-e1207n0:841": " Tattho’pagamma atibhīmaramaṃ ravanto,",
  "anya-e1207n0:842": "Siddhatthame’tha iti gaṇhatha bandhathe’maṃ;",
  "anya-e1207n0:843": "Āṇāpayaṃ suragaṇaṃ sahadassanena,",
  "anya-e1207n0:844": "Caṇḍānīluggatapicuṃ’va palāpayittha.",
  "anya-e1207n0:845": "247.",
  "anya-e1207n0:846": " Gambhīramegharavasantibhavaṇḍanādaṃ,",
  "anya-e1207n0:847": "Vātaṃca māpiya tato subhagassa tassa;",
  "anya-e1207n0:848": "Kaṇṇampi vīvaravarassa manoramassa,",
  "anya-e1207n0:849": "No āsiyeva calituṃ pabhu antakotha.",
  "anya-e1207n0:850": "248.",
  "anya-e1207n0:851": " Saṃvaṭṭavuṭṭhijavasannibhabhīmaghora,",
  "anya-e1207n0:852": "Vassaṃ pavassiya tato’dakabindukampi;",
  "anya-e1207n0:853": "Nāsakkhi netuma’tulassa samīpakampi,",
  "anya-e1207n0:854": "Disvā tama’bbhutama’tho’pi sudummukho so.",
  "anya-e1207n0:855": "249.",
  "anya-e1207n0:856": " Accantabhīmanaḷaaccisamujjaloru,",
  "anya-e1207n0:857": "Pāsānabhasmakalalāyudhavassadhārā;",
  "anya-e1207n0:858": "Aṅgārapajjalitavālukavassadhārā,",
  "anya-e1207n0:859": "Vassāpayittha sakalāni imāni tāni.",
  "anya-e1207n0:860": "250.",
  "anya-e1207n0:861": " Mārānubhāvabalato nabhato’pagantvā,",
  "anya-e1207n0:862": "Patvāna puññasikharuggatasantikaṃ tu;",
  "anya-e1207n0:863": "Mālāguḷappabhūtibhāvagatāni’thāpi,",
  "anya-e1207n0:864": "Lokantare’va timiraṃ timiraṃ sughoraṃ.",
  "anya-e1207n0:865": "251.",
  "anya-e1207n0:866": " Māpetva mohatimirampi hatassa tassa,",
  "anya-e1207n0:867": "Dehappabhāgi sataraṃsisatoditaṃ’va;",
  "anya-e1207n0:868": "Jātaṃ manoramataraṃ atidassanīya,",
  "anya-e1207n0:869": "Mā’lokapuñjama’valokiya pāpadhammo.",
  "anya-e1207n0:870": "252. ",
  "anya-e1207n0:871": " Kopoparattavadano bhukuṭippavārā,",
  "anya-e1207n0:872": "Accantabhiṃsanavirūpakavesadhārī;",
  "anya-e1207n0:873": "Accantatiṇhataradhāramasaṅgame’va,",
  "anya-e1207n0:874": "Cakkāyudhaṃ carataraṃ api merurājaṃ.",
  "anya-e1207n0:875": "253.",
  "anya-e1207n0:876": " Saṅkhaṇḍayantami’va thūlakalīrakaṇḍaṃ,",
  "anya-e1207n0:877": "Vissajji tena’pi na kiñci guṇākarassa;",
  "anya-e1207n0:878": "Kātuṃ pahuttamu’pagañchi tato tame’taṃ,",
  "anya-e1207n0:879": "Gantvā nabhā kusumachattatamā’ga sīsaṃ.",
  "anya-e1207n0:880": "254.",
  "anya-e1207n0:881": " Vissajjitā’pi senāya selakūṭānalākulā;",
  "anya-e1207n0:882": "Pagantvā nabhasā mālāgulattaṃ samupāgatā.",
  "anya-e1207n0:883": "255.",
  "anya-e1207n0:884": " Tampi disvā sasoko so gantvā dhīrassa santikaṃ;",
  "anya-e1207n0:885": "Pāpuṇāti mamevā’yaṃ pallaṅko aparājito.",
  "anya-e1207n0:886": "256.",
  "anya-e1207n0:887": " Ito uṭṭhaha pallaṅkā iti’bhāsittha dhīmato;",
  "anya-e1207n0:888": "Katakalyāṇakammassa pallaṅkatthāya māra te.",
  "anya-e1207n0:889": "257.",
  "anya-e1207n0:890": " Ko sakkhī’ti pavutto so ime sabbe’ti sakkhino;",
  "anya-e1207n0:891": "Senāyā’bhimukhaṃ hatthaṃ pasāretvāna pāpimā.",
  "anya-e1207n0:892": "258.",
  "anya-e1207n0:893": " Ghoranādena’haṃ sakkhi ahaṃ sakkhī’ti tāya’pi;",
  "anya-e1207n0:894": "Sakkhibhāvaṃ vadāpetvā tasse’vaṃ samudīrayi.",
  "anya-e1207n0:895": "259.",
  "anya-e1207n0:896": " Ko te siddhattha sakkhī’ti atha tenā’tulena’pi;",
  "anya-e1207n0:897": "Mame’ttha sakkhino māra nasanti’ti sacetanā.",
  "anya-e1207n0:898": "260.",
  "anya-e1207n0:899": " Rattameghopanikkhantahemavijjuvabhāsuraṃ;",
  "anya-e1207n0:900": "Nīharitvā surattambhā cīvarā dakkhiṇaṃ karaṃ.",
  "anya-e1207n0:901": "261.",
  "anya-e1207n0:902": " Bhūmiyā’bhimukhaṃ katvā kasmā pāramibhūmiyaṃ;",
  "anya-e1207n0:903": "Unnādetvā ni’dāne’vaṃ nissaddāsī’ti bhūmiyā.",
  "anya-e1207n0:904": "262.",
  "anya-e1207n0:905": " Muñcāpite rave nekasate megharave yathā;",
  "anya-e1207n0:906": "Buddhanāgabalā nāgaṃ jānūhi supapatiṭṭhitaṃ.",
  "anya-e1207n0:907": "263. ",
  "anya-e1207n0:908": " Disvāni’dāni gaṇhāti’dāni gaṇhāti cintiya;",
  "anya-e1207n0:909": "Sambhinnadāṭhasappo’va hatadappo sudummukho.",
  "anya-e1207n0:910": "264.",
  "anya-e1207n0:911": " Pahāyā’yudhavatthāni’laṅkārāni anekadhā;",
  "anya-e1207n0:912": "Cakkavāḷāvalā yāva sasenāya palāyi so.",
  "anya-e1207n0:913": "265.",
  "anya-e1207n0:914": " Taṃ mārasenaṃ sabhayaṃ sasokaṃ palāyamānaṃ iti devasaṅghā;",
  "anya-e1207n0:915": "Disvāna mārassa parājayo’yaṃ jayo’ti siddhattha kumārakassa.",
  "anya-e1207n0:916": "266.",
  "anya-e1207n0:917": " Sammodamānaṃ abhipūjayantā dhīraṃ sugandhappabhūtihi tasmiṃ;",
  "anya-e1207n0:918": "Punā’gatā nekathutīhi sammā ugghosamānā chanavesadhāri.",
  "anya-e1207n0:919": "267.",
  "anya-e1207n0:920": " Evaṃ mārabalaṃ dhīro viddhaṃsetvā mahabbalo;",
  "anya-e1207n0:921": "Ādicce dharamāne’va nisinno acalāsane.",
  "anya-e1207n0:922": "268.",
  "anya-e1207n0:923": " Yāmasmiṃ paṭhame pubbenivāsaṃ ñāṇa’muttamo;",
  "anya-e1207n0:924": "Visodhetvāna yāmasmiṃ majjhime dibbalocanaṃ.",
  "anya-e1207n0:925": "269.",
  "anya-e1207n0:926": " So paṭiccasamuppāde atha pacchimayāmake;",
  "anya-e1207n0:927": "Otāretvāna ñāṇaṃsaṃ sammasanno anekadhā.",
  "anya-e1207n0:928": "270.",
  "anya-e1207n0:929": " Lokadhātusataṃ sammā unnādetvā’ruṇodaye;",
  "anya-e1207n0:930": "Buddho hutvāna sambuddhosambuddhajalocano.",
  "anya-e1207n0:931": "271.",
  "anya-e1207n0:932": " ‘‘Anekajātisaṃsāraṃ sandhāvissa’’ntiādinā;",
  "anya-e1207n0:933": "Udāne’daṃ udānesi pītivegena sādiso.",
  "anya-e1207n0:934": "272.",
  "anya-e1207n0:935": " Sallakkhetvāguṇe tassa pallaṅkassa anekadhā;",
  "anya-e1207n0:936": "Nā tāva’uṭṭhahissāmi ito pallaṅkato iti.",
  "anya-e1207n0:937": "273.",
  "anya-e1207n0:938": " Samāpattī samāpajjī anekasatakoṭiyo;",
  "anya-e1207n0:939": "Satthā tatthe’va sattāhaṃ nisinno acalāsane.",
  "anya-e1207n0:940": "274.",
  "anya-e1207n0:941": " Ajjā’pi nūna dhīrassa siddhatthassa yasassino;",
  "anya-e1207n0:942": "Atthi kattabbakiccañhi tasmā āsanamālayaṃ.",
  "anya-e1207n0:943": "275. ",
  "anya-e1207n0:944": " Najahāsī’ti ekaccadevatānā’si saṃsayaṃ;",
  "anya-e1207n0:945": "Ñatvā tāsaṃ vitakkaṃ taṃ sametuṃ santamānaso.",
  "anya-e1207n0:946": "276.",
  "anya-e1207n0:947": " Uṭṭhāya hemahaṃso’va hemavaṇṇo pabhaṅkaro;",
  "anya-e1207n0:948": "Abbhuggantvā nabhaṃ nātho akāsi pāṭihāriyaṃ.",
  "anya-e1207n0:949": "277.",
  "anya-e1207n0:950": " Vitakkame’vaṃ iminā marūnaṃ sammu’pasammā’nimisesi bodhiṃ;",
  "anya-e1207n0:951": "Sampūjayanto nayanambujehi sattāhama’ṭṭhāsi jayāsanañca.",
  "anya-e1207n0:952": "278.",
  "anya-e1207n0:953": " Subhāsurasmiṃ ratanehi tasmiṃ savaṅkamanto varacaṅkamasmiṃ;",
  "anya-e1207n0:954": "Manoramasmiṃ ratanālayehi’pi visuddhadhammaṃ vicinaṃ visuddho.",
  "anya-e1207n0:955": "279.",
  "anya-e1207n0:956": " Mūlejapālatarurājavarassa tassa,",
  "anya-e1207n0:957": "Māraṅganānama’malānanapaṅkajāni;",
  "anya-e1207n0:958": "Sammā milāpiya tato mucalindamūle,",
  "anya-e1207n0:959": "Bhogindacittakumudāni pabodhayanto.",
  "anya-e1207n0:960": "280.",
  "anya-e1207n0:961": " Mūle’pi rājayatanassa tassa tasmiṃ samāpattisukhampi vindaṃ;",
  "anya-e1207n0:962": "Saṃvītināmesi manuññavaṇṇo ekūnapaññāsadināni dhīmā.",
  "anya-e1207n0:963": "281.",
  "anya-e1207n0:964": " Anotattodakaṃ dantakaṭṭhanāgalatāmayaṃ;",
  "anya-e1207n0:965": "Harīṭakāgadaṃ bhutvā devindenābhatuttamaṃ.",
  "anya-e1207n0:966": "282.",
  "anya-e1207n0:967": " Vānijehi samānītaṃ samatthamadhupiṇḍikaṃ;",
  "anya-e1207n0:968": "Mahārājūpanītamhi pattamhi patigaṇhiya.",
  "anya-e1207n0:969": "283.",
  "anya-e1207n0:970": " Bhojanassāvasānamhi japālatarumūlakaṃ;",
  "anya-e1207n0:971": "Gantvādhigatadhammassa gambhīrattamanussari.",
  "anya-e1207n0:972": "284.",
  "anya-e1207n0:973": " Mahīsandhārako vārikkhandhasannibhako ayaṃ;",
  "anya-e1207n0:974": "Gambhīrodhigato dhammo mayā santo’tiādinā.",
  "anya-e1207n0:975": "285. ",
  "anya-e1207n0:976": " Dhammagambhīrataṃ dhammarājassa sarato sato;",
  "anya-e1207n0:977": "Āsevaṃ takkaṇaṃ dhammaṃ imaṃ me paṭivijjhituṃ.",
  "anya-e1207n0:978": "286.",
  "anya-e1207n0:979": " Vāyamanto sampattayācakānaṃ manoramaṃ;",
  "anya-e1207n0:980": "Kantetvā uttamaṅgañca moḷibhūsanabhūsitaṃ.",
  "anya-e1207n0:981": "287.",
  "anya-e1207n0:982": " Suvañjitāni akkhini uppāṭetvāna lohitaṃ;",
  "anya-e1207n0:983": "Gaḷato nīhiritvāna bhariyaṃ lāvaṇṇabhāsuraṃ.",
  "anya-e1207n0:984": "288.",
  "anya-e1207n0:985": " Atrajañca dadantena kulavaṃsappadīpakaṃ;",
  "anya-e1207n0:986": "Dānaṃ nāma na dinnañca natthi sīlaṃ arakkhitaṃ.",
  "anya-e1207n0:987": "289.",
  "anya-e1207n0:988": " Tathāhi saṅkhapālādiattabhāvesu jīvitaṃ;",
  "anya-e1207n0:989": "Mayā pariccajantena sīlabhedabhayena ca.",
  "anya-e1207n0:990": "290.",
  "anya-e1207n0:991": " Khantivādādike nekaattabhāve apūritā;",
  "anya-e1207n0:992": "Chejjādiṃ pāpunattena pāramī natthi kāci me.",
  "anya-e1207n0:993": "291.",
  "anya-e1207n0:994": " Tassa me vidhamantassa mārasenaṃ vasundharā;",
  "anya-e1207n0:995": "Na kampittha ayaṃ pubbenivāsaṃ sarato’pi ca.",
  "anya-e1207n0:996": "292.",
  "anya-e1207n0:997": " Visodhentassa me yāme majjhime dibbalocanaṃ;",
  "anya-e1207n0:998": "Na kampittha pakampittha pacchime pana yāmake.",
  "anya-e1207n0:999": "293.",
  "anya-e1207n0:1000": " Paccayākārañāṇaṃ me tāvade paṭivijjhato;",
  "anya-e1207n0:1001": "Sādhukāraṃ dadantī’ca muñcamānā mahāravaṃ.",
  "anya-e1207n0:1002": "294.",
  "anya-e1207n0:1003": " Sampuṇṇalāpū viya kañjikāhi,",
  "anya-e1207n0:1004": "Takkehi puṇṇaṃ viya vāṭikā’va;",
  "anya-e1207n0:1005": "Sammakkhito’va’ñjanakehi hattho,",
  "anya-e1207n0:1006": "Vasāhi sampīta pilotikā’va.",
  "anya-e1207n0:1007": "295.",
  "anya-e1207n0:1008": " Kilesapuñjabbharito kiliṭṭho,",
  "anya-e1207n0:1009": "Rāgena ratto api desaduṭṭho;",
  "anya-e1207n0:1010": "Mohena mūḷho’ti mahabbalena,",
  "anya-e1207n0:1011": "Loko avijjānikarākaro’yaṃ.",
  "anya-e1207n0:1012": "296. ",
  "anya-e1207n0:1013": " Kinnāma dhammaṃ paṭivijjhate’taṃ,",
  "anya-e1207n0:1014": "Attho hi ko tassi’ti desanāya;",
  "anya-e1207n0:1015": "Evaṃ nirussāhama’gañchi nātho,",
  "anya-e1207n0:1016": "Pajāya dhammāmatapānadāne.",
  "anya-e1207n0:1017": "297.",
  "anya-e1207n0:1018": " Nicchāretvā mahānādaṃ tato brahmā sahampatī;",
  "anya-e1207n0:1019": "Nassati vata bho loko iti loko vinassati.",
  "anya-e1207n0:1020": "298.",
  "anya-e1207n0:1021": " Brahmasaṅghaṃ samādāya devasaṅghañca tāvade;",
  "anya-e1207n0:1022": "Lokadhātusate satthu samīpaṃ samupāgato.",
  "anya-e1207n0:1023": "299.",
  "anya-e1207n0:1024": " Gantvā mahītale jānuṃ nihacca sirasañjaliṃ;",
  "anya-e1207n0:1025": "Paggayha ‘‘bhagavā dhammaṃ desetu’’ itiādinā.",
  "anya-e1207n0:1026": "300.",
  "anya-e1207n0:1027": " Yācito tena sambuddharavindavadano jino;",
  "anya-e1207n0:1028": "Lokadhātusataṃ buddhacakkhunā’lokayaṃ tadā.",
  "anya-e1207n0:1029": "301.",
  "anya-e1207n0:1030": " Tasmiṃ apparajakkhādimaccā disvā’ti ettakā;",
  "anya-e1207n0:1031": "Vibhajitvā’tha te satte bhabbābhabbavasena so.",
  "anya-e1207n0:1032": "302.",
  "anya-e1207n0:1033": " Abhabbe parivajjetvā bhabbe’vā’dāya buddhiyā;",
  "anya-e1207n0:1034": "Upanetu jano’dāni saddhābhājanama’ttano.",
  "anya-e1207n0:1035": "303.",
  "anya-e1207n0:1036": " Pūressāmī’ti taṃ tassa saddhammāmatadānato;",
  "anya-e1207n0:1037": "Vissajji brahmasaṅghassa vacanāmataraṃsiyo.",
  "anya-e1207n0:1038": "304.",
  "anya-e1207n0:1039": " Tatojapālodayapabbatodito,",
  "anya-e1207n0:1040": "Mahappabho buddhadivākaro nabhe;",
  "anya-e1207n0:1041": "Maṇippabhāsannibhabhāsurappabho,",
  "anya-e1207n0:1042": "Pamocayaṃ bhāsurabuddharaṃsiyo.",
  "anya-e1207n0:1043": "305.",
  "anya-e1207n0:1044": " Pamodayanto upakādayo tadā,",
  "anya-e1207n0:1045": "Kamena aṭṭhārasayojanañjasaṃ;",
  "anya-e1207n0:1046": "Atikkamitvāna suphullapādape,",
  "anya-e1207n0:1047": "Vijambhamānāligaṇābhikūjitaṃ.",
  "anya-e1207n0:1048": "306. ",
  "anya-e1207n0:1049": " Nirantaraṃ nekadijupakūjitaṃ suphrallapaṅkeruha gandhavāsitaṃ gato;",
  "anya-e1207n0:1050": "Yasassī migadāyamuttamaṃ tahiṃ tapassī atha pañcavaggiyā.",
  "anya-e1207n0:1051": "307.",
  "anya-e1207n0:1052": " Devātidevaṃ tibhavekanāthaṃ,",
  "anya-e1207n0:1053": "Lokantadassiṃ sugataṃ sugattaṃ;",
  "anya-e1207n0:1054": "Disvāna dhīraṃ munisīharājaṃ,",
  "anya-e1207n0:1055": "Kumantaṇaṃ te iti mantayiṃsu.",
  "anya-e1207n0:1056": "308.",
  "anya-e1207n0:1057": " ‘‘Bhutvāna oḷārikaannapānaṃ,",
  "anya-e1207n0:1058": "Suvaṇṇavaṇṇo paripuṇṇakāyo;",
  "anya-e1207n0:1059": "Etā’vuso’yaṃ samaṇo imassa,",
  "anya-e1207n0:1060": "Karoma nā’mhe abhivādanādiṃ.",
  "anya-e1207n0:1061": "309.",
  "anya-e1207n0:1062": " Ayaṃ visālanvayato sasūto,",
  "anya-e1207n0:1063": "Sambhāvanīyo bhuvi ketubhūto;",
  "anya-e1207n0:1064": "Paṭiggahetuṃ’rahatā’sanaṃ tu,",
  "anya-e1207n0:1065": "Tasmā’sanaṃ’yevi’ti paññapema.’’",
  "anya-e1207n0:1066": "310.",
  "anya-e1207n0:1067": " Ñatvā’tha bhagavā tesaṃ vitakkaṃ tikkhabuddhiyā;",
  "anya-e1207n0:1068": "Mettānilakadambehi mānaketuṃ padhaṃsayī.",
  "anya-e1207n0:1069": "311.",
  "anya-e1207n0:1070": " Samatthā nahi saṇṭhātuṃ sakāya katikāya te;",
  "anya-e1207n0:1071": "Akaṃsu lokanāthassa vandanādīni dhīmato.",
  "anya-e1207n0:1072": "312.",
  "anya-e1207n0:1073": " Buddhabhāvaṃ ajānantā munayo munirājino;",
  "anya-e1207n0:1074": "Āvuso vādato tassa kevalaṃ samudīrayuṃ.",
  "anya-e1207n0:1075": "313.",
  "anya-e1207n0:1076": " Atha lokavidū lokanātho tesamu‘‘dīratha;",
  "anya-e1207n0:1077": "Āvusovādato neva satthuno’’ samudīrayi.",
  "anya-e1207n0:1078": "314.",
  "anya-e1207n0:1079": " ‘‘Bhikkhave arahaṃ sammā sambuddho’ti tathāgato’’;",
  "anya-e1207n0:1080": "Buddhabhāvaṃ pakāsetvā attano tesamu’ttamo.",
  "anya-e1207n0:1081": "315.",
  "anya-e1207n0:1082": " Nisinno tehi paññatte dassaneyyuttamāsane;",
  "anya-e1207n0:1083": "Brahmanādena te there sīlabhūsanabhūsite.",
  "anya-e1207n0:1084": "316. ",
  "anya-e1207n0:1085": " Āmantetvāna brahmānaṃ nekakoṭipurakkhato;",
  "anya-e1207n0:1086": "Dhammacakkaṃ pavattento desanāraṃsinā tadā.",
  "anya-e1207n0:1087": "317.",
  "anya-e1207n0:1088": " Mohandhakārarāsimpi hantvā loke manoramaṃ;",
  "anya-e1207n0:1089": "Dhammālokaṃ padassetvā veneyyambujabuddhiyā.",
  "anya-e1207n0:1090": "318.",
  "anya-e1207n0:1091": " Migakānanasaṅkhāto raṇabhūmitale iti;",
  "anya-e1207n0:1092": "Rājā mahānubhāvo’vadhammarājā visārado.",
  "anya-e1207n0:1093": "319.",
  "anya-e1207n0:1094": " Desanāsiṃ samādāya dhībhujena manoramaṃ;",
  "anya-e1207n0:1095": "Veneyyajanabandhunaṃ mahānatthakaraṃ sadā.",
  "anya-e1207n0:1096": "320.",
  "anya-e1207n0:1097": " Kilesārī padāḷetvā saddhammajayadundubhiṃ;",
  "anya-e1207n0:1098": "Paharitvāna saddhammajayaketuṃ sudujjayaṃ.",
  "anya-e1207n0:1099": "321.",
  "anya-e1207n0:1100": " Ussāpetvāna saddhammajayatthuṇuttamaṃ subhaṃ;",
  "anya-e1207n0:1101": "Patiṭṭhāpiya lokekarājā hutvā sivaṅkaro.",
  "anya-e1207n0:1102": "322.",
  "anya-e1207n0:1103": " Pamocetvāna janataṃ brahāsaṃsārabandhanā;",
  "anya-e1207n0:1104": "Nibbāṇanagaraṃ netukāmo lokahite rato.",
  "anya-e1207n0:1105": "323.",
  "anya-e1207n0:1106": " Suvaṇṇācalakūṭaṃ’va jaṅgamaṃ cārudassanaṃ;",
  "anya-e1207n0:1107": "Patvo’ruvelagāmiṃ taṃ añjasaṃ’va surañjasaṃ.",
  "anya-e1207n0:1108": "324.",
  "anya-e1207n0:1109": " Bhaddavaggiyabhūpālakumāre tiṃsamattake;",
  "anya-e1207n0:1110": "Maggattayāmatarasaṃ pāyenvā rasamu’ttamaṃ.",
  "anya-e1207n0:1111": "325.",
  "anya-e1207n0:1112": " Pabbajjamu’ttamaṃ datvā lokassa’tthāya bhikkhavo;",
  "anya-e1207n0:1113": "Uyyojetvāna sambuddho cārikaṃ carathā’ti te.",
  "anya-e1207n0:1114": "326.",
  "anya-e1207n0:1115": " Gantvo’ruvelaṃ jaṭilānama’nto-",
  "anya-e1207n0:1116": "Jaṭā ca chetvāna jaṭā bahiddhā;",
  "anya-e1207n0:1117": "Pāpetva aggañjasamu’ttamo te,",
  "anya-e1207n0:1118": "Purakkhato indu’va tārakābhi.",
  "anya-e1207n0:1119": "327.",
  "anya-e1207n0:1120": " Purakkhato tehi anāsavehi,",
  "anya-e1207n0:1121": "Chabbaṇṇaraṃsābharanuttamehi;",
  "anya-e1207n0:1122": "Disaṅganāyo atisobhayanto,",
  "anya-e1207n0:1123": "Pakkhīnamakkhīni’pi pīṇayanto.",
  "anya-e1207n0:1124": "328. ",
  "anya-e1207n0:1125": " Dinnaṃ paṭiññaṃ samanussaranto,",
  "anya-e1207n0:1126": "Taṃ bimbisārassa mahāyasassa;",
  "anya-e1207n0:1127": "Mocetukāmo vararājavaṃsaṃ,",
  "anya-e1207n0:1128": "Dhajūpamānassa guṇālayassa.",
  "anya-e1207n0:1129": "329.",
  "anya-e1207n0:1130": " Sikhaṇḍimaṇḍalāraddhanaccaṃ laṭṭhivanavhayaṃ;",
  "anya-e1207n0:1131": "Uyyānama’gamā nekatarusaṇḍābhimaṇḍitaṃ.",
  "anya-e1207n0:1132": "330.",
  "anya-e1207n0:1133": " Bimbisāranarindo so’gatabhāvaṃ mahesino;",
  "anya-e1207n0:1134": "Suṇitvā pītipāmojjabhūsanena vibhūsito.",
  "anya-e1207n0:1135": "331.",
  "anya-e1207n0:1136": " Tamu’yyānu’pagantvāna mahāmaccapurakkhato;",
  "anya-e1207n0:1137": "Satthupādāravindehi sobhayanto siroruhe.",
  "anya-e1207n0:1138": "332.",
  "anya-e1207n0:1139": " Nisinno bimbisāraṃ taṃ saddhammaamatambunā;",
  "anya-e1207n0:1140": "Devindagīyamānaggavaṇṇo vaṇṇābhirājito.",
  "anya-e1207n0:1141": "333.",
  "anya-e1207n0:1142": " Devadānavabhogindapūjito so mahāyaso;",
  "anya-e1207n0:1143": "Rammaṃ rājagahaṃ gantvā devindapurasannibhaṃ.",
  "anya-e1207n0:1144": "334.",
  "anya-e1207n0:1145": " Narindagehaṃ ānīto narindena sarāsabho;",
  "anya-e1207n0:1146": "Bhojanassā’vasānamhi cālayanto mahāmahiṃ.",
  "anya-e1207n0:1147": "335.",
  "anya-e1207n0:1148": " Patigaṇhiya samphullatarurājavirājitaṃ;",
  "anya-e1207n0:1149": "Rammaṃ veluvanārāmaṃ vilocana rasāyanaṃ.",
  "anya-e1207n0:1150": "336.",
  "anya-e1207n0:1151": " Sitapulinasamūhacchannabhālaṅkatasmiṃ,",
  "anya-e1207n0:1152": "Surabhikusumagandhākiṇṇamandānilasmiṃ;",
  "anya-e1207n0:1153": "Vividhakamalamālālaṅkatambāsayasmiṃ,",
  "anya-e1207n0:1154": "Vipulavimalatasmiṃ valliyāmaṇḍapasmiṃ.",
  "anya-e1207n0:1155": "337.",
  "anya-e1207n0:1156": " Suranaramahanīyo cārupādāravindo,",
  "anya-e1207n0:1157": "Vimalakamalanetto kundadantābhirāmo;",
  "anya-e1207n0:1158": "Guṇaratanasamuddo nāthanātho munindo,",
  "anya-e1207n0:1159": "Kaṇakakiraṇasobho somasommānano so.",
  "anya-e1207n0:1160": "338. ",
  "anya-e1207n0:1161": " Vimalapavarasīlakkhandhavārañca katvā,",
  "anya-e1207n0:1162": "Ruciravarasamādhīkuntamu‘‘ssāpayitvā;",
  "anya-e1207n0:1163": "Tikhiṇatarasubhaggaṃ buddhañāṇorukaṇḍaṃ,",
  "anya-e1207n0:1164": "Viharati bhamayanto kāmama’ggā vihārā.",
  "anya-e1207n0:1165": "339.",
  "anya-e1207n0:1166": " Tadā suddhodano rājā‘‘putto sambodhimuttamaṃ;",
  "anya-e1207n0:1167": "Patvā pavattasaddhammacakko lokahitāya me.",
  "anya-e1207n0:1168": "340.",
  "anya-e1207n0:1169": " Rājagahaṃ’ca nissāya ramme veluvane’dhunā;",
  "anya-e1207n0:1170": "Vasatī‘‘ti suṇitvāna buddhabhūtaṃ sakatrajaṃ.",
  "anya-e1207n0:1171": "341.",
  "anya-e1207n0:1172": " Daṭṭhukāmo navakkhattuṃ navāmacce mahesino;",
  "anya-e1207n0:1173": "Navayodhasahassehi saddhiṃ pesesi santikaṃ.",
  "anya-e1207n0:1174": "342.",
  "anya-e1207n0:1175": " Gantvā te dhammarājassa sutvā’nopamadesanaṃ;",
  "anya-e1207n0:1176": "Uttamatthaṃ labhitvāna sāsanampi napesayuṃ.",
  "anya-e1207n0:1177": "343.",
  "anya-e1207n0:1178": " Tesve’kampi apassanto kāludāyiṃ subhāratiṃ;",
  "anya-e1207n0:1179": "Āmantetvā mahāmaccaṃ pabbajjābhirataṃ sadā.",
  "anya-e1207n0:1180": "344.",
  "anya-e1207n0:1181": " ‘‘Sugattaratanaṃ netvā mama nettarasāyanaṃ;",
  "anya-e1207n0:1182": "Yena kenacu’pāyena karohī’’ti tama’bravī.",
  "anya-e1207n0:1183": "345.",
  "anya-e1207n0:1184": " Atha yodhasahassena tampi pesesi so’pi ca;",
  "anya-e1207n0:1185": "Gantvā sapariso satthu sutvā sundaradesanaṃ.",
  "anya-e1207n0:1186": "346.",
  "anya-e1207n0:1187": " Arahattañjasaṃ patvā pabbajitvā narāsabhaṃ;",
  "anya-e1207n0:1188": "Namassanto sa sambuddhaṃ paggayha sirasañjaliṃ.",
  "anya-e1207n0:1189": "347.",
  "anya-e1207n0:1190": " ‘‘Vasantakālajjanītātirattavaṇṇābhirāmaṅkurapallavāni;",
  "anya-e1207n0:1191": "Sunīlavaṇṇujjalapattayuttā sākhāsahassāni manoramāni.",
  "anya-e1207n0:1192": "348.",
  "anya-e1207n0:1193": " Visiṭṭhagandhākulaphāliphullanānāvicittāni mahīruhāni;",
  "anya-e1207n0:1194": "Sucittanānāmigapakkhisaṅghasaṅgīyamānuttamakānanāni.",
  "anya-e1207n0:1195": "349. ",
  "anya-e1207n0:1196": " Sunīlasātodakapūritāni sunādikādambakadambakāni;",
  "anya-e1207n0:1197": "Sugandhendīvarakallahārā ravindarattambujabhūsitāni.",
  "anya-e1207n0:1198": "350.",
  "anya-e1207n0:1199": " Tīrantare jātadumesu pupphakiñjakkharājīhi virājitāni;",
  "anya-e1207n0:1200": "Muttātisetāmalasekatāni rammāni nekāni jalāsayāni.",
  "anya-e1207n0:1201": "351.",
  "anya-e1207n0:1202": " Manuññaveḷuriyakañcukānivaguṇṭhitāni’ca susaddalehi;",
  "anya-e1207n0:1203": "Sunīlabhūtāni mahītalāni nabhāni mandānila saṅkulāni.",
  "anya-e1207n0:1204": "352.",
  "anya-e1207n0:1205": " Anantabhogehi janehi phītaṃ,",
  "anya-e1207n0:1206": "Surājadhāniṃ kapiḷābhidhāniṃ;",
  "anya-e1207n0:1207": "Gantuṃ bhadante samayo’’tiādiṃ,",
  "anya-e1207n0:1208": "Saṃvaṇṇi vaṇṇaṃ gamanañjasassa.",
  "anya-e1207n0:1209": "353.",
  "anya-e1207n0:1210": " Suvaṇṇanaṃ taṃ sugato suṇitvā,",
  "anya-e1207n0:1211": "‘‘Vaṇṇesi vaṇṇaṃ gamanassu’dāyi;",
  "anya-e1207n0:1212": "Kinnū‘‘ti bhāsittha tato udāyi,",
  "anya-e1207n0:1213": "Kathesi’daṃ tassa sivaṅkarassa.",
  "anya-e1207n0:1214": "354.",
  "anya-e1207n0:1215": " ‘‘Bhante pitā dassanami’cchate te,",
  "anya-e1207n0:1216": "Suddhodano rājavaro yasassī;",
  "anya-e1207n0:1217": "Tathāgato lokahitekanātho,",
  "anya-e1207n0:1218": "Karotu saññātakasaṅgahanti.’’",
  "anya-e1207n0:1219": "355.",
  "anya-e1207n0:1220": " Suṇitvā madhuraṃ tassa giraṃ lokahite rato;",
  "anya-e1207n0:1221": "‘‘Sādhu’dāyi karissāmi ñātakānanti saṅgahaṃ.’’",
  "anya-e1207n0:1222": "356.",
  "anya-e1207n0:1223": " Jaṅgamo hemamerū’va rattakambalalaṅkato;",
  "anya-e1207n0:1224": "Vimalo puṇṇacando’va tārakāparivārito.",
  "anya-e1207n0:1225": "357.",
  "anya-e1207n0:1226": " Saddhiṃ vīsasahassehi santacittehi tādihi;",
  "anya-e1207n0:1227": "Gacchanto sirisampanno añjase saṭṭhiyojane.",
  "anya-e1207n0:1228": "358. ",
  "anya-e1207n0:1229": " Dine dine vasitvāna yojane yojane jino;",
  "anya-e1207n0:1230": "Dvīhi māsehi sampatto buddho jātapuraṃ varaṃ.",
  "anya-e1207n0:1231": "359.",
  "anya-e1207n0:1232": " Buddhaṃ visuddhakamalānanasobhamānaṃ,",
  "anya-e1207n0:1233": "Bālaṃsumālisatabhānusamānabhānuṃ;",
  "anya-e1207n0:1234": "Cakkaṅkitorucaraṇaṃ caraṇādhivāsaṃ,",
  "anya-e1207n0:1235": "Lokattayekasaraṇaṃ araṇaggakāyaṃ.",
  "anya-e1207n0:1236": "360.",
  "anya-e1207n0:1237": " Sampuṇṇahemaghaṭatoraṇadhūmagandha,",
  "anya-e1207n0:1238": "Mālehi veṇupaṇavādihi dundubhīhi;",
  "anya-e1207n0:1239": "Cittehi chattadhajacāmaravījanīhi,",
  "anya-e1207n0:1240": "Suddhodanādivanipā abhipūjayiṃsū.",
  "anya-e1207n0:1241": "361.",
  "anya-e1207n0:1242": " Susajjitaṃ puraṃ patvā munindo taṃ manoramaṃ;",
  "anya-e1207n0:1243": "Sugandhipupphakiñjakkhālaṅkatorutalākulaṃ.",
  "anya-e1207n0:1244": "362.",
  "anya-e1207n0:1245": " Suphullajalajākiṇṇa acchodakajalālayaṃ;",
  "anya-e1207n0:1246": "Mayūramaṇḍalāraddha raṅgehi ca virājitaṃ.",
  "anya-e1207n0:1247": "363.",
  "anya-e1207n0:1248": " Cārucaṅkamapāsāda latāmaṇḍapamaṇḍitaṃ;",
  "anya-e1207n0:1249": "Pāvekkhi pavaro rammaṃ nigrodhārāmamuttamaṃ.",
  "anya-e1207n0:1250": "364.",
  "anya-e1207n0:1251": " ‘‘Amhākame’sasiddhattho putto natto’ti’’ādinā;",
  "anya-e1207n0:1252": "Cintayitvāna sañjātamānasatthaddhasākiyā.",
  "anya-e1207n0:1253": "365.",
  "anya-e1207n0:1254": " Dahare dahare rāja kumāre idama’bravuṃ;",
  "anya-e1207n0:1255": "‘‘Tumhe vandatha siddhatthaṃ navandāma mayanti taṃ.’’",
  "anya-e1207n0:1256": "366.",
  "anya-e1207n0:1257": " Idaṃ vatvā nisīdiṃsu katvā te purato tato;",
  "anya-e1207n0:1258": "Adantadamako danto tilokekavilocano.",
  "anya-e1207n0:1259": "367.",
  "anya-e1207n0:1260": " Tesaṃ ajjhāsayaṃ ñatvā ‘‘na maṃ vandanti ñātayo;",
  "anya-e1207n0:1261": "Handa vandāpayissāmi’dāni nesanti’’ tāvade.",
  "anya-e1207n0:1262": "368.",
  "anya-e1207n0:1263": " Abhiññā pādakajjhānaṃ samāpajjitvā jhānato;",
  "anya-e1207n0:1264": "Vuṭṭhāya hemahaṃso’va hemavaṇṇo pabhaṅkaro.",
  "anya-e1207n0:1265": "369. ",
  "anya-e1207n0:1266": " Abbhuggantvā nabhaṃ sabbasattanettarasāyanaṃ;",
  "anya-e1207n0:1267": "Gaṇḍambarukkhamūlasmiṃ pāṭihāriyasannibhaṃ.",
  "anya-e1207n0:1268": "370.",
  "anya-e1207n0:1269": " Asādhāraṇama’ññesaṃ pāṭihāriyamu’ttamaṃ;",
  "anya-e1207n0:1270": "Ramanīyatare tasmiṃ akāsi munipuṅgavo.",
  "anya-e1207n0:1271": "371.",
  "anya-e1207n0:1272": " Disvā tama’bbhutaṃ rājā suddhodanonarāsabho;",
  "anya-e1207n0:1273": "Sañjātapītipāmojjo sakyavaṃsekanāyako.",
  "anya-e1207n0:1274": "372.",
  "anya-e1207n0:1275": " Satthupādāravindehi sake cārusiroruhe;",
  "anya-e1207n0:1276": "Bhūsite’kāsi te sabbe sākiya’ akaruṃ tathā.",
  "anya-e1207n0:1277": "373.",
  "anya-e1207n0:1278": " Dhīro pokkharavassassa avasāne manoramaṃ;",
  "anya-e1207n0:1279": "Dhammavassaṃ pavassetvā sattacittāvanuggataṃ.",
  "anya-e1207n0:1280": "374.",
  "anya-e1207n0:1281": " Mahāmoharajaṃ hantvā sasaṅgho dutiye dine;",
  "anya-e1207n0:1282": "Pavekkhi sapadānena piṇḍāya puramu’ttamaṃ.",
  "anya-e1207n0:1283": "375.",
  "anya-e1207n0:1284": " Tassa pādāravindāni’ravindāni anekadhā;",
  "anya-e1207n0:1285": "Uggantvā patigaṇhiṃsu akkantakkantaṭhānato.",
  "anya-e1207n0:1286": "376.",
  "anya-e1207n0:1287": " Dehajotikadambehi gopuraṭṭālamandirā;",
  "anya-e1207n0:1288": "Piñjarattaṃ gatā tasmiṃ pākārappabhūti tadā.",
  "anya-e1207n0:1289": "377.",
  "anya-e1207n0:1290": " Carantaṃ pavisitvāna piṇḍāya puravīthiyaṃ;",
  "anya-e1207n0:1291": "Lokālokakaraṃ vīraṃ santaṃ dantaṃ pabhaṅkaraṃ.",
  "anya-e1207n0:1292": "378.",
  "anya-e1207n0:1293": " Pasādajanake ramme pāsāde sā yasodharā;",
  "anya-e1207n0:1294": "Sīhapañjarato disvā ṭhitā pemaparāyaṇā.",
  "anya-e1207n0:1295": "379.",
  "anya-e1207n0:1296": " Bhūsane maṇiraṃsīhi bhāsuraṃ rāhulaṃ varaṃ;",
  "anya-e1207n0:1297": "Āmantetvā padassetvā ‘‘tuyhame’so pitā’’ti taṃ.",
  "anya-e1207n0:1298": "380.",
  "anya-e1207n0:1299": " Niketamu’pasaṅkamma suddhodanayasassino;",
  "anya-e1207n0:1300": "Vanditvā tama’nekāhi itthīhi parivāritā.",
  "anya-e1207n0:1301": "381.",
  "anya-e1207n0:1302": " ‘‘Deva devindalīlāya putto te’dha pure pure;",
  "anya-e1207n0:1303": "Caritvā carate’dāni piṇḍāyā’ti ghare ghare’’.",
  "anya-e1207n0:1304": "382. ",
  "anya-e1207n0:1305": " Pavedesi pavedetvā’gamā mandirama’ttano;",
  "anya-e1207n0:1306": "Ānandajalasandoha pūrito’rucilocanā.",
  "anya-e1207n0:1307": "383.",
  "anya-e1207n0:1308": " Tato sesanarindānaṃ indo indova laṅkato;",
  "anya-e1207n0:1309": "Kampamāno pagantvāna vegena jinasantikaṃ.",
  "anya-e1207n0:1310": "384.",
  "anya-e1207n0:1311": " ‘‘Sakyapuṅgava te ne’sa vaṃso mā cara mā cara;",
  "anya-e1207n0:1312": "Vaṃse putte’karājā’pi na piṇḍāya carī pure.’’",
  "anya-e1207n0:1313": "385.",
  "anya-e1207n0:1314": " Iti vutte narindena munindo guṇasekharo;",
  "anya-e1207n0:1315": "‘‘Tuyhame’so mahārāja vaṃso mayhaṃ pana’nvayo.",
  "anya-e1207n0:1316": "386.",
  "anya-e1207n0:1317": " Buddhavaṃso’’ti sambuddhavaṃsaṃ tassa pakāsayī;",
  "anya-e1207n0:1318": "Atho tasmiṃ ṭhitoyeva desento dhammamu’ttariṃ.",
  "anya-e1207n0:1319": "387.",
  "anya-e1207n0:1320": " ‘‘Uttiṭṭhe nappamajjeyya dhammami’’ccādimu’ttamaṃ;",
  "anya-e1207n0:1321": "Gāthaṃ manoramaṃ vatvā sotūnaṃ sivamā’vahaṃ.",
  "anya-e1207n0:1322": "388.",
  "anya-e1207n0:1323": " Dassanaggarasaṃ datvā santappetvā tamu’ttamo;",
  "anya-e1207n0:1324": "Tenā’bhiyācito tassa niketaṃ samupāgato.",
  "anya-e1207n0:1325": "389.",
  "anya-e1207n0:1326": " Saddhiṃ visasahassehi tādīhi dipaduttamaṃ;",
  "anya-e1207n0:1327": "Madhurodanapānena santappetvā mahīpati.",
  "anya-e1207n0:1328": "390.",
  "anya-e1207n0:1329": " Cuḷāmaṇīmarīcīhi piñjarañjalikehi taṃ;",
  "anya-e1207n0:1330": "Rājuhi saha vanditvā nisīdi jinasantike.",
  "anya-e1207n0:1331": "391.",
  "anya-e1207n0:1332": " Tā’pi nekasatā gantvā sundarā rājasundarī;",
  "anya-e1207n0:1333": "Narindena anuññātā nisidiṃsu tahiṃ tadā.",
  "anya-e1207n0:1334": "392.",
  "anya-e1207n0:1335": " Desetvā madhuraṃ dhammaṃ tilokatilako jino;",
  "anya-e1207n0:1336": "Ahampa’jja na gaccheyyaṃ save bimbāya mandiraṃ.",
  "anya-e1207n0:1337": "393.",
  "anya-e1207n0:1338": " Dayāya hadayaṃ tassā phāleyyā’ti dayālayo;",
  "anya-e1207n0:1339": "Sāvakaggayugaṃ gayha mandiraṃ pitarā gato.",
  "anya-e1207n0:1340": "394.",
  "anya-e1207n0:1341": " Nisīdi pavisitvāna buddho buddhāsane tahiṃ;",
  "anya-e1207n0:1342": "Chabbaṇṇaraṃsijālehi bhāsuranto’va bhānumā.",
  "anya-e1207n0:1343": "395. ",
  "anya-e1207n0:1344": " Manosilācuṇṇasamānadehamarīvijālehi virājamānā;",
  "anya-e1207n0:1345": "Pakampitā hemalatā’va bimbā bimbadharā satthu samīpa’māga.",
  "anya-e1207n0:1346": "396.",
  "anya-e1207n0:1347": " Satthu pādesu samphassasītaluttamavārinā;",
  "anya-e1207n0:1348": "Nibbāpesi mahāsokapāvakaṃ hadayindhane.",
  "anya-e1207n0:1349": "397.",
  "anya-e1207n0:1350": " Rājā satthu pavedesi bimbāyā’ti bahuṃ guṇaṃ;",
  "anya-e1207n0:1351": "Munindo’pi pakāsesi candakiṇṇarajātakaṃ.",
  "anya-e1207n0:1352": "398.",
  "anya-e1207n0:1353": " Tadā nandakumārassa sampatte maṅgalattaye;",
  "anya-e1207n0:1354": "Vivāho abhiseko ca iti gehappavesanaṃ.",
  "anya-e1207n0:1355": "399.",
  "anya-e1207n0:1356": " Maṅgalānaṃ pureyeva pabbājesi pabhaṅkaro;",
  "anya-e1207n0:1357": "Anicchantaṃ’va netvā taṃ ārāmaṃ rammamuttamaṃ.",
  "anya-e1207n0:1358": "400.",
  "anya-e1207n0:1359": " Attānama’nugacchantaṃ dāyajjatthaṃ sakatrajaṃ;",
  "anya-e1207n0:1360": "Kumāraṃ rāhulaṃ cā’pi kumārābharaṇujjalaṃ.",
  "anya-e1207n0:1361": "401.",
  "anya-e1207n0:1362": " ‘‘Sukhā’va chāyā te me’’ti uggirantaṃ giraṃ piyaṃ;",
  "anya-e1207n0:1363": "‘‘Dāyajjaṃ me dadāhī’ti dāyajjaṃ me dadāhi ca’’.",
  "anya-e1207n0:1364": "402.",
  "anya-e1207n0:1365": " Ārāmameva netvāna pabbājesi niruttaraṃ;",
  "anya-e1207n0:1366": "Saddhammaratanaṃ datvā dāyajjaṃ tassa dhīmato.",
  "anya-e1207n0:1367": "403.",
  "anya-e1207n0:1368": " Nikkhamma tamhā sugataṃsumāli tahiṃ jantusaroruhāni;",
  "anya-e1207n0:1369": "Saddhammaraṃsīhi vikāsayanto upāgato rājagahaṃ punā’pi.",
  "anya-e1207n0:1370": "404.",
  "anya-e1207n0:1371": " Kusumākula sundaratarupavane padumuppala bhāsurasaranikare;",
  "anya-e1207n0:1372": "Puthucaṅkamamaṇḍitasitasikate subhasītavane viharati sugato.",
  "anya-e1207n0:1373": "405.",
  "anya-e1207n0:1374": " Tadā sudattavhayaseṭṭhiseṭṭho,",
  "anya-e1207n0:1375": "Bahūhi bhaṇḍaṃ sakaṭehi gayha;",
  "anya-e1207n0:1376": "Sāvatthito rājagahe manuññe,",
  "anya-e1207n0:1377": "Sahāyaseṭṭhissa gharū’pagantvā.",
  "anya-e1207n0:1378": "406. ",
  "anya-e1207n0:1379": " Tene’va vutto subhagena buddho,",
  "anya-e1207n0:1380": "Jāto’ti loke dipadānamindo;",
  "anya-e1207n0:1381": "Sañjātapītīhi udaggacitto,",
  "anya-e1207n0:1382": "Rattiṃ pabhātaṃ iti maññamāno.",
  "anya-e1207n0:1383": "407.",
  "anya-e1207n0:1384": " Nikkhamma tamhā vigatandhakāre,",
  "anya-e1207n0:1385": "Devānubhāvena mahāpathamhi;",
  "anya-e1207n0:1386": "Gantvāna taṃ sītavanaṃ surammaṃ,",
  "anya-e1207n0:1387": "Sampuṇṇa candaṃ’va virājamānaṃ.",
  "anya-e1207n0:1388": "408.",
  "anya-e1207n0:1389": " Taṃ dīparukkhaṃ viya pajjalantaṃ,",
  "anya-e1207n0:1390": "Vilocanānandakaraṃ mahesiṃ;",
  "anya-e1207n0:1391": "Disvāna tassu’ttamapādarāgaṃ,",
  "anya-e1207n0:1392": "Paṭiggahetvā sirasā sudhīmā.",
  "anya-e1207n0:1393": "409.",
  "anya-e1207n0:1394": " Gambhīraṃ nipuṇaṃ dhammaṃ suṇitvā vimalaṃ varaṃ;",
  "anya-e1207n0:1395": "Sotāpattiphala’mpatvā sahassanaya maṇḍitaṃ.",
  "anya-e1207n0:1396": "410.",
  "anya-e1207n0:1397": " Nimantetvāna sambuddhaṃ sasaṅghaṃ lokanāyakaṃ;",
  "anya-e1207n0:1398": "Vaṇṇagandharasūpetaṃ datvā dānaṃ sukhāvahaṃ.",
  "anya-e1207n0:1399": "411.",
  "anya-e1207n0:1400": " Satthu āgamanatthāya sāvatthinagaraṃ varaṃ;",
  "anya-e1207n0:1401": "Paṭiññaṃ so gahetvāna gacchanto antarāpathe.",
  "anya-e1207n0:1402": "412.",
  "anya-e1207n0:1403": " Yojane yojane vāru cittakammasamujjale;",
  "anya-e1207n0:1404": "Vihāre pavare datvā kārāpetvā bahuṃ dhanaṃ.",
  "anya-e1207n0:1405": "413.",
  "anya-e1207n0:1406": " Sāvatthiṃ puna’rāgantvā pāsādasatamaṇḍitaṃ;",
  "anya-e1207n0:1407": "Toraṇaṅghikapākāragopurādivirājitaṃ.",
  "anya-e1207n0:1408": "414.",
  "anya-e1207n0:1409": " Puraṃ apahasantaṃ’va devindassā’pi sabbadā;",
  "anya-e1207n0:1410": "Sabbasampattisampannaṃ naccagītādisobhitaṃ.",
  "anya-e1207n0:1411": "415.",
  "anya-e1207n0:1412": " Kasmiṃ so vihareyyā’ti bhagavā lokanāyako;",
  "anya-e1207n0:1413": "Samantānuvilokento vihārārahabhūmikaṃ.",
  "anya-e1207n0:1414": "416. ",
  "anya-e1207n0:1415": " Jetarājakumārassa uyyānaṃ nandanopamaṃ;",
  "anya-e1207n0:1416": "Chāyūdakādisampannaṃ bhūmibhāgaṃ udikkhiya.",
  "anya-e1207n0:1417": "417.",
  "anya-e1207n0:1418": " Hiraññakoṭisanthāravasene’va mahāyaso;",
  "anya-e1207n0:1419": "Kiṇitvā pavare tamhi narāmaramanohare.",
  "anya-e1207n0:1420": "418.",
  "anya-e1207n0:1421": " Niccaṃ kiṅkiṇijālanādaruciraṃ siṅgīva siṅgākulaṃ,",
  "anya-e1207n0:1422": "Rammaṃnekamaṇīhi channachadanaṃ āmuttamuttāvaliṃ;",
  "anya-e1207n0:1423": "Nānārāgavitāna bhāsurataraṃ pupphādinā’laṅkata,",
  "anya-e1207n0:1424": "Citraṃ gandhakuṭiṃ varaṃ suvipulaṃ kāresi bhūsekharaṃ.",
  "anya-e1207n0:1425": "419.",
  "anya-e1207n0:1426": " Jinatrajānampi visālamālayaṃ,",
  "anya-e1207n0:1427": "Vitānanānāsayanāsanujjalaṃ;",
  "anya-e1207n0:1428": "Sumaṇḍitaṃ maṇḍapavaṅkamādinā,",
  "anya-e1207n0:1429": "Vilumpamānaṃ manalocanaṃ sadā.",
  "anya-e1207n0:1430": "420.",
  "anya-e1207n0:1431": " Athāpi saṇhāmalasetavālukaṃ,",
  "anya-e1207n0:1432": "Savedikācāruvisālamālakaṃ;",
  "anya-e1207n0:1433": "Jalāsayaṃ sāta’tisītalodakaṃ,",
  "anya-e1207n0:1434": "Sugandhisogandhikapaṅkajākulaṃ.",
  "anya-e1207n0:1435": "421.",
  "anya-e1207n0:1436": " Suphullasālāsanasoganāga,",
  "anya-e1207n0:1437": "Punnāgapūgādivirājamānaṃ;",
  "anya-e1207n0:1438": "Manoramaṃ jetavanābhidhānaṃ,",
  "anya-e1207n0:1439": "Kārāpayī seṭṭhi vihāraseṭṭhaṃ.",
  "anya-e1207n0:1440": "422.",
  "anya-e1207n0:1441": " Visālakelāsadharādharuttamā-",
  "anya-e1207n0:1442": "Bhirāmapākāraphanindagopito;",
  "anya-e1207n0:1443": "Janassa sabbābhimanatthasādhako,",
  "anya-e1207n0:1444": "Vihāracintāmaṇi so virājite.",
  "anya-e1207n0:1445": "423.",
  "anya-e1207n0:1446": " Tato āgamanatthāya munindaṃ nāthapiṇḍiko;",
  "anya-e1207n0:1447": "Dūtaṃ pāhesi so satthā sutvā dūtassa sāsanaṃ.",
  "anya-e1207n0:1448": "424.",
  "anya-e1207n0:1449": " Mahatā bhikkhusaṅghena tadā tamhā purakkhato;",
  "anya-e1207n0:1450": "Nikkhamitvā’nupubbena patto sāvatthimuttamaṃ.",
  "anya-e1207n0:1451": "425. ",
  "anya-e1207n0:1452": " Samujjalāni nekāni dhajānādāya sundarā;",
  "anya-e1207n0:1453": "Kumārā purato satthu nikkhamiṃsu surā yathā.",
  "anya-e1207n0:1454": "426.",
  "anya-e1207n0:1455": " Nikkhamiṃsu tato tesaṃ pacchato taruṇaṅganā;",
  "anya-e1207n0:1456": "Cārupuṇṇaghaṭādāya devakaññā yathā tathā.",
  "anya-e1207n0:1457": "427.",
  "anya-e1207n0:1458": " Puṇṇapātiṃ gahetvāna seṭṭhino bhariyā tathā;",
  "anya-e1207n0:1459": "Saddhiṃ nekasatitthihi nekālaṅkāralaṅkatā.",
  "anya-e1207n0:1460": "428.",
  "anya-e1207n0:1461": " Mahāseṭṭhi mahāseṭṭhisatehi saha nāyakaṃ;",
  "anya-e1207n0:1462": "Abbhuggañchi mahāvīraṃ pūjito tehi nekadhā.",
  "anya-e1207n0:1463": "429.",
  "anya-e1207n0:1464": " Chabbaṇṇaraṃsīhi manoramehi,",
  "anya-e1207n0:1465": "Puraṃ varaṃ piñjaravaṇṇabhāvaṃ;",
  "anya-e1207n0:1466": "Nento munindo sugato sugatto,",
  "anya-e1207n0:1467": "Upāvisī jetavanaṃ vihāraṃ.",
  "anya-e1207n0:1468": "430.",
  "anya-e1207n0:1469": " Cātuddisassa saṅghassa sambuddhapamukhassa’haṃ;",
  "anya-e1207n0:1470": "Imaṃ dammi vihāranti satthu cārukarambuje.",
  "anya-e1207n0:1471": "431.",
  "anya-e1207n0:1472": " Sugandhavāsitaṃ vāriṃ hemabhiṅkārato varaṃ;",
  "anya-e1207n0:1473": "Ākiritvā adā rammaṃ vihāraṃ cārudassanaṃ.",
  "anya-e1207n0:1474": "432.",
  "anya-e1207n0:1475": " Surammaṃ vihāraṃ paṭiggayaha seṭṭhaṃ,",
  "anya-e1207n0:1476": "Anagghe vicittāsanasmiṃ nisinno;",
  "anya-e1207n0:1477": "Janindānamindo tilokekanetto,",
  "anya-e1207n0:1478": "Tilokappasādāvahaṃ taṃ manuññaṃ.",
  "anya-e1207n0:1479": "433.",
  "anya-e1207n0:1480": " Udārānisaṃsaṃ vihārappadāne,",
  "anya-e1207n0:1481": "Anāthappadānena nāthassa tassa;",
  "anya-e1207n0:1482": "Sudattābhidhānassa seṭṭhissa satthā,",
  "anya-e1207n0:1483": "Yasassī hitesī mahesī adesī.",
  "anya-e1207n0:1484": "434.",
  "anya-e1207n0:1485": " Udārānisaṃsaṃ vihārappadāne,",
  "anya-e1207n0:1486": "Kathetuṃ samattho vinā bhūripaññaṃ;",
  "anya-e1207n0:1487": "Tilokekanāthaṃ naro kosi yutto,",
  "anya-e1207n0:1488": "Mukhānaṃ sahassehi nekehi cā’pi.",
  "anya-e1207n0:1489": "435. ",
  "anya-e1207n0:1490": " Iti vipulayaso so tassa dhammaṃ kathetvā,",
  "anya-e1207n0:1491": "Api sakalajanānaṃ mānase tosayanto;",
  "anya-e1207n0:1492": "Paramamadhuranādaṃ dhammabheriṃ mahantaṃ,",
  "anya-e1207n0:1493": "Viharati paharanto tattha tatthūpagantvā.",
  "anya-e1207n0:1494": "436.",
  "anya-e1207n0:1495": " Evaṃ tilokahitadena mahādayena,",
  "anya-e1207n0:1496": "Lokuttamena paribhuttapadesapantiṃ;",
  "anya-e1207n0:1497": "Niccaṃsurāsuramahoragarakkhasādi,",
  "anya-e1207n0:1498": "Sampūjitaṃ ahami’dāni nidassasissaṃ.",
  "anya-e1207n0:1499": "437.",
  "anya-e1207n0:1500": " Saddhammaraṃsinikarehi jinaṃsumāli,",
  "anya-e1207n0:1501": "Veneyyapaṅkajavanāni vikāsayanto;",
  "anya-e1207n0:1502": "Vāsaṃ akāsi pavaro paṭhamamhi vasse,",
  "anya-e1207n0:1503": "Bārāṇasimhi nagare migakānanamhi.",
  "anya-e1207n0:1504": "438.",
  "anya-e1207n0:1505": " Nānāppakāraratanāpaṇapantivīthi,",
  "anya-e1207n0:1506": "Ramme pure pavararājagahābhidhāne;",
  "anya-e1207n0:1507": "Vāsaṃ akāsi dutiye tatiye catutthe,",
  "anya-e1207n0:1508": "Vassepi kantataraveluvaneva nātho.",
  "anya-e1207n0:1509": "439.",
  "anya-e1207n0:1510": " Bhūpālamoḷimaṇiraṃsivirājamānaṃ,",
  "anya-e1207n0:1511": "Vesālināmaviditaṃ nagaraṃ surammaṃ;",
  "anya-e1207n0:1512": "Nissāya sakyamunikesari pañcamamhī,",
  "anya-e1207n0:1513": "Vassamhi vāsamakarittha mahāvanasmiṃ.",
  "anya-e1207n0:1514": "440.",
  "anya-e1207n0:1515": " Phullātinīlavimaluppalacārunetto,",
  "anya-e1207n0:1516": "Siṃgīsamānatanujotihi jotamāno;",
  "anya-e1207n0:1517": "Buddho anantaguṇasannidhi chaṭṭhavasse,",
  "anya-e1207n0:1518": "Vāsaṃ akā vipulamaṅkula pabbatasmiṃ.",
  "anya-e1207n0:1519": "441.",
  "anya-e1207n0:1520": " Gambhīraduddasataraṃ madhuraṃ marūnaṃ,",
  "anya-e1207n0:1521": "Desetva dhammamatulo sirisannivāso;",
  "anya-e1207n0:1522": "Devindasītalavisālasilāsanasmiṃ,",
  "anya-e1207n0:1523": "Vassamhi vāsama’karī muni sattamamhi.",
  "anya-e1207n0:1524": "442. ",
  "anya-e1207n0:1525": " Phullāravindacaraṇo caraṇādhivāso,",
  "anya-e1207n0:1526": "So suṃsumāragirināmadharādharamhi;",
  "anya-e1207n0:1527": "Vāsaṃ akā paramamāraji aṭṭhamasmiṃ,",
  "anya-e1207n0:1528": "Vassamhi kantarabhesakalāvanamhi.",
  "anya-e1207n0:1529": "443.",
  "anya-e1207n0:1530": " Nānāmatātibahutitthiyasappadappaṃ,",
  "anya-e1207n0:1531": "Hantvā tilokatilako navamamhi vasse;",
  "anya-e1207n0:1532": "Vāsaṃ akāsi rucire atidassanīye,",
  "anya-e1207n0:1533": "Kosambisimbalivane jinapakkhirājā.",
  "anya-e1207n0:1534": "444.",
  "anya-e1207n0:1535": " Tesaṃ mahantakalahaṃ samituṃ yatīnaṃ,",
  "anya-e1207n0:1536": "Nissāya vāraṇavaraṃ dasamamhi vasse;",
  "anya-e1207n0:1537": "Pupphābhikiṇṇavipulāmalakānanasmiṃ,",
  "anya-e1207n0:1538": "Vāsaṃ akā munivaro varapāraleyyo.",
  "anya-e1207n0:1539": "445.",
  "anya-e1207n0:1540": " Dhammāmatena janataṃ ajarāmarattaṃ,",
  "anya-e1207n0:1541": "Nento vilocanamanoharasuddhadanto;",
  "anya-e1207n0:1542": "Nālābhidhānadijagāmavare munindo,",
  "anya-e1207n0:1543": "Vāsaṃ akā amitabuddhi dasekavasse.",
  "anya-e1207n0:1544": "446.",
  "anya-e1207n0:1545": " Verañja cārudijagāmasamīpabhūte,",
  "anya-e1207n0:1546": "Ārāmake surabhipupphaphalābhirāme;",
  "anya-e1207n0:1547": "Sabbaññu sakyamuni bārasamamhi vasse,",
  "anya-e1207n0:1548": "Vāsaṃ akāsi pucimandadumindamūle.",
  "anya-e1207n0:1549": "447.",
  "anya-e1207n0:1550": " Phullāravindavadano racicārusobho,",
  "anya-e1207n0:1551": "Lokassa atthacariyāya dayādhivāso;",
  "anya-e1207n0:1552": "Vāsaṃ akā ruciracāliyapabbatasmiṃ,",
  "anya-e1207n0:1553": "Vīro tilokagaru terasamamhi vasse.",
  "anya-e1207n0:1554": "448.",
  "anya-e1207n0:1555": " Bandhūkapupphasamapādakarābhirāmo,",
  "anya-e1207n0:1556": "Dhammissaro pavarajetavane suramme;",
  "anya-e1207n0:1557": "Dhīro mahiddhi muni cuddasamamhi vasse,",
  "anya-e1207n0:1558": "Vāsaṃ akā sakalasattahitesu yutto.",
  "anya-e1207n0:1559": "449. ",
  "anya-e1207n0:1560": " Veneyyabandhuvanarāgagaje vihantvā,",
  "anya-e1207n0:1561": "Vassamhi pañcadasame munisīharājā;",
  "anya-e1207n0:1562": "Vāsaṃ akā kapilavatthudharādharoru,",
  "anya-e1207n0:1563": "Nigrodharāmaramaṇīyamaṇigguhāyaṃ.",
  "anya-e1207n0:1564": "450.",
  "anya-e1207n0:1565": " Yakkhampi kakkhalataraṃ suvinītabhāvaṃ,",
  "anya-e1207n0:1566": "Netvā pure varatamālavakābhidhāne;",
  "anya-e1207n0:1567": "Vasmamhi vāsamakarī dasachaṭṭhamamhi,",
  "anya-e1207n0:1568": "Nento janaṃ bahutarampi ca santimaggaṃ.",
  "anya-e1207n0:1569": "451.",
  "anya-e1207n0:1570": " Pākāragopuraniketanatoraṇādi,",
  "anya-e1207n0:1571": "Nettābhirāmavararājagahe mahesi;",
  "anya-e1207n0:1572": "Vāsaṃ akānadhivaro dasasattamamhi,",
  "anya-e1207n0:1573": "Vassamhi patthayaso bhuvanattayasmiṃ.",
  "anya-e1207n0:1574": "452.",
  "anya-e1207n0:1575": " Dhammosadhena madhurena sukhāvahena,",
  "anya-e1207n0:1576": "Lokassa ghoratararāgarajaṃ vihantvā;",
  "anya-e1207n0:1577": "Vassamhi vāsamakarī dasaaṭṭhamasmiṃ,",
  "anya-e1207n0:1578": "Aṅgīraso pavaracāliyapabbatasmiṃ.",
  "anya-e1207n0:1579": "453.",
  "anya-e1207n0:1580": " Venayyabandhujanamoharipuṃ uḷāraṃ,",
  "anya-e1207n0:1581": "Hantvāna dhammaasinā varadhammarājā;",
  "anya-e1207n0:1582": "Ekūnavīsatimake puna tattha vasse,",
  "anya-e1207n0:1583": "Vāsaṃ akā madhurabhārati lokanātho.",
  "anya-e1207n0:1584": "454.",
  "anya-e1207n0:1585": " Suddhāsayo pavararājagahe vicitte,",
  "anya-e1207n0:1586": "Vāsaṃ akāsi samavīsatimamhi vasse;",
  "anya-e1207n0:1587": "Lokassa atthacaraṇe subhakapparukkho,",
  "anya-e1207n0:1588": "Cintāmaṇippavarabhaddaghaṭo munindo.",
  "anya-e1207n0:1589": "455.",
  "anya-e1207n0:1590": " Evaṃ tilokamahito anibaddhavāsaṃ,",
  "anya-e1207n0:1591": "Katvā carampaṭhamabodhiyudārapañño;",
  "anya-e1207n0:1592": "Chabbaṇṇaraṃsisamupetavicittadeho,",
  "anya-e1207n0:1593": "Lokekabandhu bhagavā avasesakāle.",
  "anya-e1207n0:1594": "456. ",
  "anya-e1207n0:1595": " Sāvatthiyaṃ pavarajetavane ca ramme,",
  "anya-e1207n0:1596": "Dibbālaye ca samalaṅkatapubbarāme;",
  "anya-e1207n0:1597": "Vāsaṃ akāsi muni vīsatipañcavasse,",
  "anya-e1207n0:1598": "Lokābhivuddhinirato sukhasannivāso.",
  "anya-e1207n0:1599": "457.",
  "anya-e1207n0:1600": " Iti amitadayo yo pañcatāḷīsavasse,",
  "anya-e1207n0:1601": "Manujamanavanasmiṃ jātarāgaggirāsiṃ;",
  "anya-e1207n0:1602": "Paramamadhuradhammambuhi nibbāpayanto,",
  "anya-e1207n0:1603": "Avasi samunimegho lokasantiṃ karotu!",
  "anya-e1207n0:1604": "458.",
  "anya-e1207n0:1605": " Paññāvaraṅganā mayhaṃ sañjātā manamandire;",
  "anya-e1207n0:1606": "Tosayantī sabbajanaṃ vuddhiṃ gacchatu sabbadā.",
  "anya-e1207n0:1607": "459.",
  "anya-e1207n0:1608": " Citaṃ yaṃ racayantena jinassa caritaṃ mayā;",
  "anya-e1207n0:1609": "Puññaṃ tassānubhāvena sampatto tusitālayaṃ.",
  "anya-e1207n0:1610": "460.",
  "anya-e1207n0:1611": " Metteyyalokanāthassa suṇanto dhammadesanaṃ;",
  "anya-e1207n0:1612": "Tena saddhiṃ ciraṃ kālaṃ vindanto mahatiṃ siriṃ.",
  "anya-e1207n0:1613": "461.",
  "anya-e1207n0:1614": " Buddhe jāte mahāsattoramme ketumanīpure;",
  "anya-e1207n0:1615": "Rājavaṃse janītvāna tihetupaṭisandhiko.",
  "anya-e1207n0:1616": "462.",
  "anya-e1207n0:1617": " Civaraṃ piṇḍapātañca anagghaṃ vipulaṃ varaṃ;",
  "anya-e1207n0:1618": "Senāsanañca bhesajjaṃ datvā tassa mahesino.",
  "anya-e1207n0:1619": "463.",
  "anya-e1207n0:1620": " Sāsane pabbajitvāna jotento tamanuttaraṃ;",
  "anya-e1207n0:1621": "Iddhimā satimā sammā dhārento piṭakattayaṃ.",
  "anya-e1207n0:1622": "464.",
  "anya-e1207n0:1623": " Vyākato tena buddho yaṃ hessatīti anāgate;",
  "anya-e1207n0:1624": "Uppannuppannabuddhānaṃ dānaṃ datvā sukhāvahaṃ.",
  "anya-e1207n0:1625": "465.",
  "anya-e1207n0:1626": " Saṃsāre saṃsaranto hi kapparukkho ca pāṇinaṃ;",
  "anya-e1207n0:1627": "Icchiticchitamannādiṃ dadanto madhuraṃ caraṃ.",
  "anya-e1207n0:1628": "466.",
  "anya-e1207n0:1629": " Maṃsalohitanettādiṃ dadaṃ cittasamāhito;",
  "anya-e1207n0:1630": "Sīlanekkhammapaññādiṃ pūrento sabbapāramiṃ.",
  "anya-e1207n0:1631": "467. ",
  "anya-e1207n0:1632": " Pāramisikharaṃ patvā buddho hutvā anuttaro;",
  "anya-e1207n0:1633": "Desetvā madhuraṃ dhammaṃ jantūnaṃ sivamāvahaṃ.",
  "anya-e1207n0:1634": "468.",
  "anya-e1207n0:1635": " Sabbaṃ sadevakaṃ lokaṃ brahāsaṃsārabandhanā;",
  "anya-e1207n0:1636": "Mocayitvā varaṃ khemaṃ pāpuṇyeṃ sivaṃ puraṃ.",
  "anya-e1207n0:1637": "469.",
  "anya-e1207n0:1638": " Laṅkālaṅkāra bhūtena bhūpālanvayaketunā;",
  "anya-e1207n0:1639": "Vijayabāhunā raññā sakanāmena kārite.",
  "anya-e1207n0:1640": "470.",
  "anya-e1207n0:1641": " Satoyāsayapākāra gopurādivirājite;",
  "anya-e1207n0:1642": "Pariveṇavare ramme vasatā santavuttinā.",
  "anya-e1207n0:1643": "471.",
  "anya-e1207n0:1644": " Medhaṅkarābhidhānena dayāvāsena dhīmatā;",
  "anya-e1207n0:1645": "Therena racitaṃ etaṃ sabbha saṃsevitaṃ sadā.",
  "anya-e1207n0:1646": "472.",
  "anya-e1207n0:1647": " Bhave bhave’dha gāthānaṃ tesattati catussataṃ;",
  "anya-e1207n0:1648": "Ganthato pañcapaññāsā-dhikaṃ pañcasataṃ iti."
}