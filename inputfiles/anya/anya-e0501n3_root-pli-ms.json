{
  "anya-e0501n3:0": "4. Anantarapaccayo",
  "anya-e0501n3:1": "Katamo anantarapaccayo. Anantare khaṇe niruddho citta cetasikadhammasamūho anantarapaccayo.",
  "anya-e0501n3:2": "Katamo dhammo anantarapaccayassa paccayuppanno. Pacchime anantare eva khaṇe uppanno cittacetasikadhammasamūho tassa paccayassa paccayuppanno.",
  "anya-e0501n3:3": "Ekasmiṁ bhave paṭisandhicittaṁ paṭhamabhavaṅgacittassa anantara paccayo, paṭhama bhavaṅgacittaṁ dutiyabhavaṅgacittassa anantarapaccayotiādinā vattabbo.",
  "anya-e0501n3:4": "Yadā pana dhammayamake suddhāvāsānaṁ dutiye akusale citte vattamāneti vuttanayena tassa sattassa attano abhinavaṁ attabhāvaṁ ārabbha etaṁ mama esohamasmi eso me attāti pavattaṁ bhavanikantika taṇhāsahagatacittaṁ uppajjati. Tadā paṭhamaṁ dvikkhattuṁ bhavaṅgaṁ calati. Tato manodvārāvajjanacittaṁ uppajjati. Tato satta bhavanikantikajavanāni uppajjanti. Tato paraṁ bhavaṅgavāro.",
  "anya-e0501n3:5": "Api ca so satto tadā paccuppannabhave kiñci na jānāti, pubbabhave attanā anubhūtaṁ ārammaṇaṁ anussaramāno acchati. Vatthussa pana atidubbalattā tañca ārammaṇaṁ aparibyattameva hoti. Taṁ ārabbha uddhaccasahagatacittameva bahulaṁ pavattati.",
  "anya-e0501n3:6": "Yadā gabbho thokaṁ vaḍḍhamāno hoti atirekadvemāsaṁ gato, tadā cakkhādīni indriyāni paripuṇṇāni honti. Evaṁ santepi mātugabbhe ālokādīnaṁ paccayānaṁ abhāvato cakkhuviññāṇādīni cattāri viññāṇāni nuppajjanti, kāyaviññāṇamanoviññāṇāni eva uppajjanti. So satto mātuyā iriyāpathaparivattanādīsu bahūni dukkhadomanassāni paccanubhoti. Vijāyanakāle pana bhusaṁ dukkhaṁ nigacchatiyeva. Vijāyitvāpi yāva vatthurūpāni mudūni honti, paripākaṁ na gacchanti, tāva so atimandarūpo uttānaseyyako hutvā acchati. Na kiñci paccuppannaṁ ārammaṇaṁ sallakkheti. Yebhuyyena purima bhavānusārī eva tassa viññāṇaṁ hoti. Sace so niraya bhavato āgato hoti, so virūpamukhabahulo hoti. Purimāni nirayārammaṇāni ārabbha khaṇe khaṇe virūpamukhamassa paññāyati. Atha devalokato āgato hoti, dibbāni ārammaṇāni ārabbha vippasannamukhabahulo hoti, khaṇe khaṇe mihitamukhamassa paññāyati.",
  "anya-e0501n3:7": "Yadā pana vatthurūpāni tikkhāni honti, paripākaṁ gacchanti. Viññāṇāni cassa suvisadāni pavattanti. Tadā amandarūpo hutvā kīḷanto līḷanto modanto pamodanto acchati. Paccuppanne ārammaṇāni sallakkheti. Mātubhāsaṁ sallakkheti. Idha lokānusārī viññāṇamassa bahulaṁ pavattati. Purimajātiṁ pamussati.",
  "anya-e0501n3:8": "Kiṁ pana sabbopi satto imasmiṁ ṭhāne eva purimaṁ jātiṁ pamussatīti ce. Na sabbopi satto imasmiṁ ṭhāne eva pamussati. Koci atirekataraṁ gambhavāsadukkhena paripīḷito gabbhe eva pamussati. Koci vijāyanakāle, koci imasmiṁ ṭhāne pamussati. Koci itoparampi daharakāle na pamussati. Vuḍḍhakāle eva pamussati. Koci yāvajīvaṁpi na pamussati. Dve tayo bhave anussarantopi atthiyeva. Ime jātissarasattā nāma honti.",
  "anya-e0501n3:9": "Tattha vijāyanakālato paṭṭhāya chadvārikavīthicittāni pavattanti. Paccuppannārammaṇaṁ sallakkhaṇato paṭṭhāya chadvārikavīthi cittāni paripuṇṇāni pavattanti. Sabbatthapi purimaṁ purimaṁ anantare niruddhaṁ cittaṁ pacchimassa pacchimassa anantare uppannassa cittassa anantara paccayo hoti. Ayañca anantarapaccayo nāma anamatagge saṁsāre ekassa sattassa ekappabandho eva hoti. Yadā satto arahatta maggaṁ labhitvā khandhaparinibbānaṁ pāpuṇāti, tadā eva so pabandho chijjati.",
  "anya-e0501n3:10": "Kenaṭṭhena anantaro, kenaṭṭhena paccayoti. Attano anantare attasadisassa dhammantarassa uppādanaṭṭhena anantaro, upakārakaṭṭhena paccayo. Tattha attasadisassāti sārammaṇa bhāvena attanā sadisassa. Sārammaṇabhāvenāti ca yo dhammo ārammaṇena vinā na pavattati, so sārammaṇo nāma, evaṁ sārammaṇabhāvena. Dhammantarassa uppādanaṭṭhenāti purimasmiṁ citte niruddhepi tassa cintanakiriyāvego na vūpasammati, pacchimaṁ cittaṁ uppādetvā eva vūpasammati, evaṁ pacchimassa dhammantarassa uppādanaṭṭhena.",
  "anya-e0501n3:11": "Tattha purimā purimā mātuparamparā viya anantarapaccayaparamparā daṭṭhabbā. Pacchimā pacchimā dhītuparamparā viya tassa paccayuppannaparamparā daṭṭhabbā. Evaṁ sante arahantānaṁ sabbapacchimaṁ parinibbānacittampi puna paṭisandhicittasaṅkhātaṁ dhammantaraṁ uppādeyyāti. Na uppādeyya. Kasmā, tadā kammakilesavegānaṁ sabbaso paṭippassaddhibhāvena accantasantatarattā tassa cittassāti. Anantarapaccaya dīpanā niṭṭhitā."
}