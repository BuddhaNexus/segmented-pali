{
  "anya-e0906n:0": " Namo tassa bhagavato arahato sammāsambuddhassa",
  "anya-e0906n:1": "Abhidhammapiṭaka",
  "anya-e0906n:2": "Saṁgāyanassa pucchā vissajjanā",
  "anya-e0906n:3": "Pucchā – paṭhamamahāsaṁgītikāle āvuso dhammasaṁgāhakā mahākassapādayo mahātheravarā porāṇasaṁgītikārā paṭhamaṁ vinayapiṭakaṁ saṁgāyitvā suttantapiṭake ca dīghamajjhimasaṁyuttaaṅguttarasaṁkhāte cattāro mahānikāye saṁgāyitvā tadanantaraṁ kiṁ nāma pāvacanaṁ saṁgāyiṁsu.",
  "anya-e0906n:4": "Vissajjanā – paṭhamamahāsaṁgītikāle bhante dhammasaṁgāhakā mahākassapādayo mahātheravarā porāṇasaṁgītikārā paṭhamaṁ vinayapiṭakaṁ saṁgāyitvā suttantapiṭake ca dīghamajjhimasaṁyuttaaṅguttarasaṁkhāte cattāro nikāye saṁgāyitvā tadanantaraṁ abhidhammapiṭakaṁ nāma pāvacanaṁ saṁgāyiṁsu.",
  "anya-e0906n:5": "Pucchā – imissampi āvuso chaṭṭhasaṁgītiyaṁ sakalañceva vinayapiṭakaṁ saṁgītaṁ, te ca cattāro mahānikāyā. Kālo dāni āvuso sampatto abhidhammapiṭakaṁ saṁgāyituṁ, tasmāhaṁ taṁ tattha pucchitabbāni pucchissāmi. Abhidhammo nāmesa āvuso kenaṭṭhena abhidhammoti vuccati.",
  "anya-e0906n:6": "Vissajjanā – dhammātireka dhammavisesaṭṭhena bhante abhidhammoti vuccati.",
  "anya-e0906n:7": "Pucchā – so panesa āvuso abhidhammo kena kattha kadā ca adhigato.",
  "anya-e0906n:8": "Vissajjanā – so kho bhante abhidhammo sabbaññubuddhena mahābodhimaṇḍamūle vesākhapuṇṇamiyaṁ yathābhūtaṁ adhigato.",
  "anya-e0906n:9": "Pucchā – kattha panesa āvuso abhidhammo bhagavatā kadā ca vicito.",
  "anya-e0906n:10": "Vissajjanā – so kho bhante abhidhammo bhagavatā mahābodhimaṇḍe ratanagharasattāhe vicito.",
  "anya-e0906n:11": "Pucchā – kattha panesa āvuso abhidhammo bhagavatā kadā kassatthāya ca desito.",
  "anya-e0906n:12": "Vissajjanā – so kho bhante abhidhammo bhagavatā devesu tāvatiṁsesu pāricchattakamūlamhi paṇḍukambalasilāyaṁ abhisambodhito sattame vasse mātaraṁ pamukhaṁ katvā dasahi cakkavāḷasahassehi āgamma sannisinnānaṁ devatānaṁ caturoghanittharaṇatthāya anto vassaṁ desito.",
  "anya-e0906n:13": "Pucchā – kenesa āvuso abhidhammo paṭhamaṁ manussaloke patiggahito, kassa ca puna tena desito.",
  "anya-e0906n:14": "Vissajjanā – āyasmatā bhante sāriputtattherena dhammasenāpatinā esa abhidhammo paṭhamaṁ manussaloke patiggahito, teneva bhante āyasmatā sāriputtattherena attano saddhivihārikānaṁ pañcannaṁ bhikkhusatānaṁ desito.",
  "anya-e0906n:15": "Pucchā – ke āvuso sikkhanti.",
  "anya-e0906n:16": "Vissajjanā – sekhā ca bhante puthujjanā kalyāṇakā ca sikkhanti.",
  "anya-e0906n:17": "Pucchā – ke āvuso sikkhitasikkhā.",
  "anya-e0906n:18": "Vissajjanā – arahanto bhante sikkhitasikkhā.",
  "anya-e0906n:19": "Pucchā – ke āvuso dhārenti.",
  "anya-e0906n:20": "Vissajjanā – yesaṁ bhante vattati, te dhārenti.",
  "anya-e0906n:21": "Pucchā – kassa āvuso vacanaṁ.",
  "anya-e0906n:22": "Vissajjanā – bhagavato bhante vacanaṁ arahato sammāsambuddhassa.",
  "anya-e0906n:23": "Pucchā – kenāvuso ābhataṁ.",
  "anya-e0906n:24": "Vissajjanā – paraṁparāya bhante ābhataṁ.",
  "anya-e0906n:25": "Dhammasaṅgaṇī",
  "anya-e0906n:26": "Pucchā – so panesa āvuso abhidhammo dhammasaṅgaṇivibhaṅgādipakaraṇaparicchedavasena sattavidho. Tesu paṭhamaṁ bhagavatā kataraṁ pakaraṇaṁ desitaṁ.",
  "anya-e0906n:27": "Vissajjanā – paṭhamaṁ bhante dhammasaṅgaṇipakaraṇaṁ bhagavatā desitaṁ.",
  "anya-e0906n:28": "Pucchā – dhammasaṅgaṇiyaṁ āvuso atthi mātikā, atthi padabhājanīyaṁ. Tesu mātikaṁ nikkhipantena bhagavatā kataṁ nikkhittā.",
  "anya-e0906n:29": "Vissajjanā – mātikaṁ bhante nikkhipantena bhagavatā ‘‘kusalā dhammā akusalā dhammā abyākatā dhammā. Sukhāya vedanāya sampayuttā dhammā dukkhāya vedanāya sampayuttā dhammā adukkhamasukhāya vedanāya sampayuttā dhammā. Vipākā dhammā vipākadhammadhammā nevavipākanavipākadhammadhammā’’ti evamādinā dvāvīsatiyā tikānaṁ vasena. ‘‘Hetū dhammā na hetū dhammā. Sahetukā dhammā ahetukā dhammā.",
  "anya-e0906n:30": "Hetusampayuttā dhammā hetuvippayuttā dhammā. Hetū ceva dhammā sahetukā ca sahetukā ceva dhammā na ca hetū. Hetū ceva dhammā hetusampayuttā ca hetusampayuttā ceva dhammā na ca hetū. Na hetū kho pana dhammā sahetukāpi ahetukāpī’’ti evamādinā dukasatānañca vasena mātikā nikkhittā.",
  "anya-e0906n:31": "Kāmāvacarakusala",
  "anya-e0906n:32": "Pucchā – abhidhammapiṭake āvuso dhammasaṅgaṇiyaṁ padabhājanīye cittuppādakaṇḍe kusalā dhammātipadassa atthaṁ vibhajantena bhagavatā kathaṁ kāmāvacarakusalaṁ vitthārato vibhajitvā desitaṁ.",
  "anya-e0906n:33": "Vissajjanā – abhidhammapiṭake bhante dhammasaṅgaṇipakaraṇe cittuppādakaṇḍe kusalā dhammāti padassa atthaṁ vibhajantena bhagavatā ‘‘katame dhammā kusalā. Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha. Tasmiṁ samaye phasso hoti vedanā hoti saññā hoti cetanā hoti cittaṁ hoti vitakko hoti vicāro hoti pīti hoti sukhaṁ hoti cittassekaggatā hotī’’ti evamādinā kāmāvacarakusalaṁ tīhi mahāvārehi vibhajitvā desitaṁ.",
  "anya-e0906n:34": "Rūpāvacarakusala",
  "anya-e0906n:35": "Pucchā – abhidhammapiṭake āvuso dhammasaṅgaṇīpāḷiyaṁ cittuppādakaṇḍe kusalā dhammāti padassa atthaṁ vibhajantena bhagavatā kathaṁ rūpāvacarakusalañca arūpāvacarakusalañca vitthārato vibhajitvā desitaṁ.",
  "anya-e0906n:36": "Vissajjanā – rūpāvacarakusalañca arūpāvacarakusalañca bhante ‘‘katame dhammā kusalā. Yasmiṁ samaye rūpūpapattiyā maggaṁ bhāveti vivicceva kāmehi vivicca akusalehi dhammehi savitakkaṁ savitakkaṁ vivekajaṁ pītisukhaṁ paṭhamaṁ jhānaṁ upasampajja viharati pathavīkasiṇa’’nti evamādinā bhagavatā vitthārato desitaṁ.",
  "anya-e0906n:37": "Lokuttarākusala",
  "anya-e0906n:38": "Pucchā – abhidhammapiṭake āvuso dhammasaṅgaṇīpāḷiyaṁ cittuppādakaṇḍe kusalā dhammāti padassa atthaṁ vibhajantena bhagavatā kathaṁ lokuttarakusalaṁ vitthārato vibhajitvā desitaṁ.",
  "anya-e0906n:39": "Vissajjanā – abhidhammapiṭake bhante dhammasaṅgaṇiyaṁ cittuppādakaṇḍe kusalā dhammāti padassa atthaṁ vibhajantena bhagavatā ‘‘katame dhammā kusalā. Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiñña’’nti evamādinā bhagavatā lokuttarakusalaṁ vitthārato vibhajitvā desitaṁ.",
  "anya-e0906n:40": "Akusala",
  "anya-e0906n:41": "Pucchā – tattheva āvuso akusalā dhammāti mātikāpadassa atthaṁ vibhajantena bhagavatā kathaṁ akusalaṁ vitthārato vibhajitvā desitaṁ.",
  "anya-e0906n:42": "Vissajjanā – tattheva bhante akusalā dhammāti mātikāpadassa atthaṁ vibhajantena bhagavatā ‘‘katame dhammā akusalā. Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ rūpārammaṇaṁ vā saddhārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha. Tasmiṁ samaye phasso hoti vedanā hoti saññā hoti cetanā hoti cittaṁ hotī’’ti evamādinā akusalaṁ vitthārato vibhajitvā desitaṁ.",
  "anya-e0906n:43": "Abyākata",
  "anya-e0906n:44": "Pucchā – abhidhammapiṭake āvuso dhammasaṅgaṇīpāḷiyaṁ cittuppādakaṇḍarūpakaṇḍesu abyākatā dhammāti mātikāpadassa atthaṁ vibhajantena bhagavatā kathaṁ abyākatā dhammā vitthārato vibhajitvā desitā.",
  "anya-e0906n:45": "Vissajjanā – abhidhammapiṭake bhante dhammasaṅgaṇiyaṁ abyākatā dhammāti padassa atthaṁ vibhajantena bhagavatā ‘‘katame dhammā abyākatā. Yasmiṁ samaye kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ. Tasmiṁ samaye phasso hoti vedanā hoti saññā hoti cetanā hoti cittaṁ hotī’’ti evamādinā ca cittuppādakaṇḍe, rūpakaṇḍe ca ‘‘katame dhammā abyākatā. Kusalākusalānaṁ dhammānaṁ vipākā kāmāvacarā rūpāvacarā arūpāvacarā apariyāpannā vedanākkhandho saññākkhandho saṅkhārakkhandho viññāṇakkhandho. Ye ca dhammā kiriyā neva kusalā nākusalā na ca kammavipākā. Sabbañca rūpaṁ asaṅkhatā ca dhātu. Ime dhammā abyākatā’’ti evamādinā ca abyākatā dhammā vitthārato vibhajitvā desitā.",
  "anya-e0906n:46": "Vibhaṅga",
  "anya-e0906n:47": "Pucchā – sattasu āvuso abhidhammappakaraṇesu vibhaṅgappakaraṇe bhagavatā kati vibhaṅgā desitā.",
  "anya-e0906n:48": "Vissajjanā – abhidhammapiṭake bhante sattasu pakaraṇesu dutiye vibhaṅgappakaraṇe khandhavibhaṅgo āyatanavibhaṅgo dhātuvibhaṅgo saccavibhaṅgo indriyavibhaṅgo paṭiccasamuppādavibhaṅgo satipaṭṭhānavibhaṅgo sammappadhānavibhaṅgo iddhipādavibhaṅgo bojjhaṅgavibhaṅgo maggaṅgavibhaṅgo jhānavibhaṅgo appamaññāvibhaṅgo sikkhāpadavibhaṅgo paṭisambhidāvibhaṅgo ñāṇavibhaṅgo khuddakavatthuvibhaṅgo dhammahadayavibhaṅgoti bhagavatā aṭṭhārasa vibhaṅgā desitā.",
  "anya-e0906n:49": "Khandhavibhaṅga",
  "anya-e0906n:50": "Pucchā – tesu āvuso aṭṭhārasasu vibhaṅgesu paṭhame khandhavibhaṅge bhagavatā kathaṁ khandhā vitthārato vibhajitvā desitā.",
  "anya-e0906n:51": "Vissajjanā – tesu bhante aṭṭhārasasu vibhaṅgesu paṭhame khandhavibhaṅge ‘‘pañcakkhandhā rūpakkhandho vedanākkhandho saññākkhandho saṅkhārakkhandho viññāṇakkhandho. Tattha katamo rūpakkhandho, yaṁkiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, tadekajjhaṁ abhisaññūhitvā abhisaṅkhipitvā ayaṁ vuccati rūpakkhandho’’ti evamādinā suttantabhājanīyaabhidhammabhājanīyapañhāpucchakasaṅkhātehi tīhi mahānayehi bhagavatā khandhā vitthārato vibhajitvā desitā.",
  "anya-e0906n:52": "Āyatanavibhaṅga",
  "anya-e0906n:53": "Pucchā – dutiye pana āvuso āyatanavibhaṅge bhagavatā kathaṁ āyatanāni vitthārato vibhajitvā desitāni.",
  "anya-e0906n:54": "Vissajjanā – dutiye bhante āyatanavibhaṅge ‘‘dvādasāyatanāni cakkhāyatanaṁ rūpāyatanaṁ sotāyatanaṁ saddāyatanaṁ ghānāyatanaṁ gandhāyatanaṁ jivhāyatanaṁ rasāyatanaṁ kāyāyatanaṁ phoṭṭhabbāyatanaṁ manāyatanaṁ dhammāyatanaṁ. Cakkhuṁ aniccaṁ dukkhaṁ anattā vipariṇāmadhammaṁ, rūpā aniccā dukkhā anattā vipariṇāmadhammā’’ti evamādinā bhagavatā suttantabhājanīyaabhidhammabhājanīyapañhāpucchakasaṅkhātehi tīheva āyatanāni vitthārato vibhajitvā desitāni.",
  "anya-e0906n:55": "Dhātuvibhaṅga",
  "anya-e0906n:56": "Pucchā – abhidhammapiṭake āvuso vibhaṅgappakaraṇe tatiye dhātuvibhaṅge bhagavatā kathaṁ dhātuyo vitthārena vibhajitvā desitā.",
  "anya-e0906n:57": "Vissajjanā – tatiye bhante dhātuvibhaṅge ‘‘cha dhātuyo pathavīdhātu āpodhātu tejodhātu vāyodhātu ākāsadhātu viññāṇadhātū’’ti bhante suttantabhājanīyaabhidhammabhājanīyapañhāpucchakasaṅkhātehi tīhi mahānayehi bhagavatā dhātuyo vitthārato vibhajitvā desitā.",
  "anya-e0906n:58": "Saccavibhaṅga",
  "anya-e0906n:59": "Pucchā – catutthe pana āvuso saccavibhaṅge bhagavatā kathaṁ saccāni vitthārato vibhajitvā desitāni.",
  "anya-e0906n:60": "Vissajjanā – catutthe bhante saccavibhaṅge ‘‘cattāri ariyasaccāni dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ. Tattha katamaṁ dukkhaṁ ariyasaccaṁ, jātipi dukkhā, jarāpi dukkhā, maraṇampi dukkhaṁ, sokaparidevadukkhadomanassupāyāsāpi dukkhā, appiyehi sampayogo dukkho, piyehi vippayogo dukkho, yampicchaṁ na labhati, tampi dukkhaṁ, saṁkhittena pañcupādānakkhandhā dukkhā’’ti evamādinā suttantabhājanīyaabhidhammabhājanīyapañhāpucchakasaṅkhātehi tīhi mahānayehi bhagavatā saccāni vitthārato vibhajitvā desitāni.",
  "anya-e0906n:61": "Indriyavibhaṅga",
  "anya-e0906n:62": "Pucchā – pañcame pana āvuso indriyavibhaṅge bhagavatā kathaṁ indriyāni vitthārato vibhajitvā desitāni.",
  "anya-e0906n:63": "Vissajjanā – pañcame pana bhante indriyavibhaṅge ‘‘bāvīsatindriyāni cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ manindriyaṁ…pe… aññātāvindriya’’nti evamādinā abhidhammabhājanīyapañhāpucchakasaṅkhātehi dvīhi mahānayehi bhagavatā indriyāni vitthārato vibhajitvā desitāni.",
  "anya-e0906n:64": "Paṭiccasamuppāda vibhaṅga",
  "anya-e0906n:65": "Pucchā – abhidhammapiṭake āvuso vibhaṅgappakaraṇe chaṭṭhe paṭiccasamuppādavibhaṅge bhagavatā kathaṁ paṭiccasamuppādo vitthārena vibhajitvā desito.",
  "anya-e0906n:66": "Vissajjanā – chaṭṭhe bhante paṭiccasamuppādavibhaṅge ‘‘avijjāpaccayā saṅkhārā…pe… samudayo hotī’’ti evamādinā bhagavatā paṭiccasamuppādo suttantabhājanīyaabhidhammabhājanīyasaṅkhātehi dvīhi mahānayehi vitthārato vibhajitvā desito.",
  "anya-e0906n:67": "Satipaṭṭhānavibhaṅga",
  "anya-e0906n:68": "Pucchā – sattame pana āvuso satipaṭṭhānavibhaṅge bhagavatā kathaṁ satipaṭṭhānā vitthārato vibhajitvā desitā.",
  "anya-e0906n:69": "Vissajjanā – sattame bhante satipaṭṭhānavibhaṅge ‘‘cattāro satipaṭṭhānā idha bhikkhu ajjhattaṁ kāye kāyānupassī viharati, bahiddhā kāye kāyānupassī viharati, ajjhattabahiddhā kāye kāyānupassī viharati ātāpī sampajāno satimā vineyya loke abhijjhādomanassa’’nti evamādinā suttantabhājanīyaabhidhammabhājanīyapañhāpucchakasaṅkhātehi tīhi mahānayehi bhagavatā satipaṭṭhānā vitthārato vibhajitvā desitā.",
  "anya-e0906n:70": "Sammappadhānavibhaṅga",
  "anya-e0906n:71": "Pucchā – aṭṭhame pana āvuso sammappadhānavibhaṅge bhagavatā kathaṁ sammappadhānā vitthārato vibhajitvā desitā.",
  "anya-e0906n:72": "Vissajjanā – aṭṭhame bhante sammappadhānavibhaṅge ‘‘cattāro sammappadhānā idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahatī’’ti evamādinā bhagavatā sammappadhānā vitthārato vibhajitvā desitā.",
  "anya-e0906n:73": "Iddhipādavibhaṅga",
  "anya-e0906n:74": "Pucchā – navame pana āvuso iddhipādavibhaṅge bhagavatā kathaṁ iddhipādā vitthārato vibhajitvā desitā.",
  "anya-e0906n:75": "Vissajjanā – navame bhante iddhipādavibhaṅge ‘‘cattāro iddhipādā idha bhikkhu chandasamādhipadhānasaṅkhārasamannāgataṁ iddhipādaṁ bhāveti…pe… vīmaṁsāsamādhipadhānasaṅkhārasamannāgataṁ iddhipādaṁ bhāvetī’’ti evamādinā tīhi mahānayehi bhagavatā iddhipādā vitthārato vibhajitvā desitā.",
  "anya-e0906n:76": "Bojjhaṅgavibhaṅga",
  "anya-e0906n:77": "Pucchā – abhidhammapiṭake āvuso vibhaṅgappakaraṇe dasame bojjhaṅgavibhaṅge bhagavatā kathaṁ bojjhaṅgā vitthārato vibhajitvā desitā.",
  "anya-e0906n:78": "Vissajjanā – dasame bhante bojjhaṅgavibhaṅge ‘‘satta bojjhaṅgā satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. Tattha katamo satisambojjhaṅgo, idha bhikkhu satimā hoti paramena satinepakkena samannāgato cirakatampi cirabhāsitampi saritā hoti anussaritā, ayaṁ vuccati satisambojjhaṅgo’’ti evamādinā bhagavatā suttantabhājanīyaabhidhammabhājanīyapañhāpucchakasaṅkhātehi tīhi nayehi bojjhaṅgā vitthārato vibhajitvā desitā.",
  "anya-e0906n:79": "Maggaṅgavibhaṅga",
  "anya-e0906n:80": "Pucchā – ekādasame pana āvuso maggaṅgavibhaṅge bhagavatā kathaṁ maggaṅgā vitthārato vibhajitvā desitā.",
  "anya-e0906n:81": "Vissajjanā – ekādasame bhante maggaṅgavibhaṅge ‘‘ariyo aṭṭhaṅgiko maggo. Seyyathidaṁ, sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī’’ti evamādinā bhagavatā suttantabhājanīyaabhidhammabhājanīyapañhāpucchakasaṅkhātehi tīhi mahānayehi maggaṅgā vitthārato vibhajitvā desitā.",
  "anya-e0906n:82": "Jhānavibhaṅga",
  "anya-e0906n:83": "Pucchā – dvādasamo pana āvuso jhānavibhaṅgo bhagavatā kathaṁ vitthārena vibhajitvā desito.",
  "anya-e0906n:84": "Vissajjanā – dvādasamo bhante jhānavibhaṅgo ‘‘idha bhikkhu pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī samādāya sikkhati sikkhāpadesu indriyesu guttadvāro bhojane mattaññū pubbarattāpararattaṁ jāgariyānuyogamanuyutto’’ti evamādinā bhagavatā vitthārato vibhajitvā desito.",
  "anya-e0906n:85": "Appamaññāvibhaṅga",
  "anya-e0906n:86": "Pucchā – terasame pana āvuso appamaññāvibhaṅge bhagavatā kathaṁ appamaññāyo vitthārato vibhajitvā desitā.",
  "anya-e0906n:87": "Vissajjanā – terasame bhante appamaññāvibhaṅge ‘‘catasso appamaññāyo idha bhikkhu mettāsahagatena cetasā ekaṁ disaṁ pharitvā viharati, tathā dutiyaṁ. Tathā tatiyaṁ. Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharatī’’ti evamādinā bhagavatā suttantabhājanīyaabhidhammabhājanīyapañhāpucchakasaṅkhātehi tīhi mahānayehi appamaññāyo vitthārato vibhajitvā desitā.",
  "anya-e0906n:88": "Sikkhāpadavibhaṅga",
  "anya-e0906n:89": "Pucchā – abhidhammapiṭake āvuso vibhaṅgappakaraṇe cuddasame sikkhāpadavibhaṅge bhagavatā kathaṁ sikkhāpadāni vitthārato vibhajitvā desitāni.",
  "anya-e0906n:90": "Vissajjanā – cuddasame bhante sikkhāpadavibhaṅge ‘‘pañca sikkhāpadāni pāṇātipātā veramaṇī sikkhāpadaṁ, adinnādānā veramaṇī sikkhāpadaṁ, kāmesumicchācārā veramaṇī sikkhāpadaṁ, musāvādā veramaṇī sikkhāpadaṁ, surāmerayamajjapamādaṭṭhānā veramaṇī sikkhāpadaṁ. Tattha katamaṁ pāṇātipātā veramaṇī sikkhāpadaṁ, yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ pāṇātipātā viramantassā’’ti evamādinā abhidhammabhājanīyapañhāpucchakasaṅkhātehi dvīhi mahānayehi bhagavatā sikkhāpadāni vitthārato vibhajitvā desitāni.",
  "anya-e0906n:91": "Paṭisambhidāvibhaṅga",
  "anya-e0906n:92": "Pucchā – pannarasame pana āvuso paṭisambhidāvibhaṅge bhagavatā kathaṁ paṭisambhidāyo vitthārato vibhajitvā desitā.",
  "anya-e0906n:93": "Vissajjanā – pannarasame bhante paṭisambhidāvibhaṅge ‘‘catasso paṭisambhidā atthapaṭisambhidā dhammapaṭisambhidā niruttipaṭisambhidā paṭibhānapaṭisambhidā. Atthe ñāṇaṁ atthapaṭisambhidā, dhamme ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā’’ti evamādinā bhagavatā catasso paṭisambhidāyo suttantabhājanīyaabhidhammabhājanīyapañhāpucchakasaṅkhātehi tīhi mahānayehi vitthārato vibhajitvā desitā.",
  "anya-e0906n:94": "Ñāṇavibhaṅga",
  "anya-e0906n:95": "Pucchā – soḷasame pana āvuso ñāṇavibhaṅge bhagavatā kathaṁ ñāṇāni vitthārato vibhajitvā desitāni.",
  "anya-e0906n:96": "Vissajjanā – soḷasame bhante ñāṇavibhaṅge ‘‘ekavidhena ñāṇavatthu pañcaviññāṇā na hetū, ahetukā, hetuvippayuttā, sappaccayā , saṅkhatā, arūpā, lokiyā, sāsavā’’ti evamādinā ekakato paṭṭhāya yāva dasakā bhagavatā ñāṇāni vitthārato vibhajitvā desitāni.",
  "anya-e0906n:97": "Khuddakavatthuvibhaṅga",
  "anya-e0906n:98": "Pucchā – abhidhammapiṭake āvuso vibhaṅgappakaraṇe sattarasamo khuddakavatthuvibhaṅgo bhagavatā kathaṁ desito.",
  "anya-e0906n:99": "Vissajjanā – abhidhammapiṭake bhante dutiye vibhaṅgappakaraṇe sattarasamo khuddakavatthuvibhaṅgo ‘‘jātimado, gottamado, ārogyamado, yobbanamado, jīvitamado’’ti evamādinā ekakato paṭṭhāya yāva aṭṭhasatataṇhāvicaritaṁ bhagavatā vitthārato vibhajitvā desito.",
  "anya-e0906n:100": "Dhammahadayavibhaṅga",
  "anya-e0906n:101": "Pucchā – tattha āvuso aṭṭhārasamo dhammahadayavibhaṅgo bhagavatā kathaṁ vibhajitvā desito.",
  "anya-e0906n:102": "Vissajjanā – aṭṭhārasamo bhante dhammahadayavibhaṅgo ‘‘kati khandhā, kati āyatanāni, kati dhātuyo, kati saccāni, kati indriyāni, kati hetū, kati āhārā, kati phassā, kati vedanā, kati saññā, kati cetanā, kati cittāni. Pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittānī’’ti evamādinā sabbasaṅgāhakādīhi dasahi vārehi bhagavatā vitthārena vibhajitvā desito.",
  "anya-e0906n:103": "Pucchā – kathañcāvuso tattha bhagavatā uppādakakammaāyuppamāṇavāro vitthārena vibhajitvā desito.",
  "anya-e0906n:104": "Vissajjanā – dānaṁ datvā sīlaṁ samādiyitvā uposathakammaṁ katvā kattha upapajjanti. Dānaṁ datvā, sīlaṁ samādiyitvā uposathakammaṁ katvā appekacce khattiyamahāsālānaṁ sahabyataṁ upapajjanti, appekacce brāhmaṇamahāsālānaṁ, appekacce gahapatimahāsālānaṁ, appekacce cātumahārājikānaṁ devānaṁ, appekacce tāvatiṁsānaṁ devānaṁ, appekacce yāmānaṁ devānaṁ, appekacce tusitānaṁ devānaṁ sahabyataṁ upapajjantīti evamādinā bhante tattha bhagavatā uppādakakammaāyuppamāṇavāro vitthārena vibhajitvā desito.",
  "anya-e0906n:105": "Ukkhittā puññatejena, kāmarūpagatiṁ gatā;",
  "anya-e0906n:106": "Bhavaggatampi sampattā, punāgacchanti duggatiṁ –",
  "anya-e0906n:107": "Dhātukathā",
  "anya-e0906n:108": "Pucchā – tenāvuso bhagavatā aṭṭhārasahi buddhadhammehi samannāgatena abhidhamme aṭṭhārasahi vibhaṅgehi paṭimaṇḍitaṁ dutiyaṁ vibhaṅgappakaraṇaṁ desetvā tadanantaraṁ dhātukathaṁ nāma tatiyaṁ pakaraṇaṁ kathaṁ vibhajitvā desitaṁ.",
  "anya-e0906n:109": "Vissajjanā – tatiyaṁ bhante dhātukathaṁ nāma abhidhammapiṭakaṁ ‘‘saṅgaho asaṅgaho, saṅgahitena asaṅgahitaṁ, asaṅgahitena saṅgahitaṁ, saṅgahitena saṅgahitaṁ, asaṅgahitena asaṅgahitaṁ. Sampayogo vippayogo, sampayuttena vippayuttaṁ, vippayuttena sampayuttaṁ, sampayuttena sampayuttaṁ, vippayuttena vippayuttaṁ. Saṅgahitena sampayuttaṁ vippayuttaṁ, sampayuttena saṅgahitaṁ asaṅgahitaṁ, asaṅgahitena sampayuttaṁ vippayuttaṁ, vippayuttena saṅgahitaṁ asaṅgahita’’nti evamādinā pañca mātikāyo paṭhamaṁ nikkhipitvā saṅgahāsaṅgahādīhi cuddasahi nayehi bhagavatā vitthārato vibhajitvā desitaṁ.",
  "anya-e0906n:110": "Puggalapaññatti",
  "anya-e0906n:111": "Pucchā – tenāvuso bhagavatā sabbadhātukusalena abhidhammapiṭake tatiyaṁ dhātukathāpakaraṇaṁ desetvā tadanantaraṁ catutthaṁ puggalapaññattippakaraṇaṁ kathaṁ vibhajitvā desitaṁ.",
  "anya-e0906n:112": "Vissajjanā – abhidhammapiṭake bhante catutthaṁ puggalapaññattippakaraṇaṁ ‘‘cha paññattiyo khandhapaññatti āyatanapaññatti dhātupaññatti saccapaññatti indriyapaññatti puggalapaññatti. Kittāvatā khandhānaṁ khandhapaññatti, yāvatā pañcakkhandhā, rūpakkhandho vedanākkhandho saññākkhandho saṅkhārakkhandho viññāṇakkhandho. Ettāvatā khandhānaṁ khandhapaññattī’’ti evamādinā khandhāyatanadhātusaccaindriyapaññattiyo saṁkhittena uddisitvā puggalapaññattiṁ ca ekakadukatikacatukkapañcakachakkasattakaaṭṭhakanavakadasakavasena vitthārato vibhajitvā bhagavatā desitā.",
  "anya-e0906n:113": "Kathāvatthu",
  "anya-e0906n:114": "Pucchā – tenāvuso bhagavatā sabbaparamatthapaññattidhammakusalena abhidhammapiṭake catutthaṁ puggalapaññattippakaraṇaṁ desetvā tadanantaraṁ pañcamaṁ kathāvatthuppakaraṇaṁ kathaṁ desitaṁ.",
  "anya-e0906n:115": "Vissajjanā – sabbaparamatthapaññattidhammakusalena bhante bhagavatā loke aggapuggalena abhidhammapiṭake catutthaṁ puggalapaññattippakaraṇaṁ desetvā tadanantaraṁ kathāvatthudesanāya vāre sampatte ‘‘anāgate mama sāvako moggaliputtatissatthero nāma uppannaṁ sāsanamalaṁ sodhetvā tatiyasaṅgītiṁ karonto bhikkhusaṅghassa majjhe nisinno sakavāde pañca suttasatāni paravāde pañcāti suttasahassaṁ samodhānetvā, imaṁ pakaraṇaṁ bhājessatī’’ti tassokāsaṁ karontena puggalavāre aṭṭhamukhā vādayuttiṁ ādiṁ katvā sabbakathāmaggesu asampuṇṇabhāṇavāratthāya tantiyā mātikā nikkhepamattena pañcamaṁ kathāvatthuppakaraṇaṁ saṁkhepato desitaṁ.",
  "anya-e0906n:116": "Pucchā – adhunā pākaṭaṁ panāvuso vitthāraṁ kathāvatthuppakaraṇaṁ kadā kena kattha kathañca vitthārato vibhajitvā desitaṁ.",
  "anya-e0906n:117": "Vissajjanā – taṁ kho bhante bhagavato nayamukhaṁ nissāya āyasmatā mahāmoggaliputtatissattherena tatiyasaṁgītikāle pāṭaliputte asokārāme saṭṭhibhikkhusatasahassānaṁ samāgame bhagavatā dinnanayavasena tathāgatena ṭhapitamātikaṁ vibhajantena sakavāde pañcasuttasatāni paravāde pañcāti suttasahassaṁ āharitvā idaṁ paravādamathanaṁ adhunā pākaṭaṁ kathāvatthuppakaraṇaṁ vitthārato vibhajitvā desitaṁ.",
  "anya-e0906n:118": "Pucchā – kati āvuso tattha kathāyo tena āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:119": "Vissajjanā – tattha bhante vācanāmaggato dve ca satāni sattavīsati ca kathāyo āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:120": "Puggalakathā",
  "anya-e0906n:121": "Pucchā – kathañcāvuso tattha paṭhamā puggalakathā āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:122": "Vissajjanā – puggalo upalabbhati saccikaṭṭhaparamatthenāti, āmantā. Yo saccikaṭṭho paramattho, tato so puggalo upalabbhati saccikaṭṭhaparamatthenāti, na hevaṁ vattabbe. Ājānāhi niggahaṁ hañci puggalo upalabbhati saccikaṭṭhaparamatthena, tena vata re vattabbe ‘‘yo saccikaṭṭho paramattho, tato so puggalo upalabbhati saccikaṭṭhaparamatthenā’’ti. Yaṁ tattha vadesi ‘‘vattabbe kho ‘puggalo upalabbhati saccikaṭṭhaparamatthena’, no ca vattabbe ‘yo saccikaṭṭho paramattho, tato so puggalo upalabbhati saccikaṭṭhaparamatthenā’’ti, micchāti evamādinā bhante tattha paṭhamā puggalakathā pañca bhāṇavāramattāya tantiyā āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:123": "Aññāṇakathā",
  "anya-e0906n:124": "Pucchā – abhidhammapiṭake āvuso kathāvatthuppakaraṇe dutiyavagge dutiyā aññāṇakathā āyasmatā mahāmoggaliputtatissattherena kathaṁ vitthārato vibhajitvā kathitā.",
  "anya-e0906n:125": "Vissajjanā – abhidhammapiṭake bhante pañcame kathāvatthuppakaraṇe dutiyavagge dutiyā aññāṇakathā ‘‘atthi arahato aññāṇanti, āmantā. Atthi arahato avijjā avijjogho avijjāyogo avijjānusayo avijjāpariyuṭṭhānaṁ avijjāsaṁyojanaṁ avijjānīvaraṇanti, na hevaṁ vattabbe. Natthi arahato avijjā avijjogho avijjāyogo avijjānusayo avijjāpariyuṭṭhānaṁ avijjāsaṁyojanaṁ avijjānivaraṇanti, āmantā. Hañci natthi arahato avijjā avijjogho avijjāyogo avijjānusayo avijjāpariyuṭṭhānaṁ avijjāsaṁyojanaṁ avijjānīvaraṇaṁ, no ca vata re vattabbe ‘‘atthi arahato aññāṇa’’nti evamādinā āyasmatā mahāmoggaliputtatissattherena vitthārato vibhajitvā bhāsitā.",
  "anya-e0906n:126": "Asaññakathā",
  "anya-e0906n:127": "Pucchā – abhidhammapiṭake āvuso pañcame kathāvatthuppakaraṇe tatiyavagge ekādasamā asaññakathā āyasmatā mahāmoggaliputtatissattherena kathaṁ vitthārato vibhajitvā kathitā.",
  "anya-e0906n:128": "Vissajjanā – abhidhammapiṭake bhante pañcame kathāvatthuppakaraṇe tatiyavagge ekādasamā asaññakathā ‘‘asaññasattesu saññā atthīti, āmantā. Saññābhavo saññāgati saññāsattāvāso saññāsaṁsāro saññāyoni saññattabhāvapaṭilābhoti, na hevaṁ vattabbe’’ti evamādinā āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:129": "Asaññasattesu saññā atthi.",
  "anya-e0906n:130": "Saññābhavo saññāgati saññāsattāvāso saññāsaṁsāro saññāyoni saññattabhāvapaṭilābho.",
  "anya-e0906n:131": "Na hevaṁ vattabbe.",
  "anya-e0906n:132": "Nanu asaññabhavo asaññagati asaññasattāvāso asaññasaṁsāro asaññayoni asaññattabhāvapaṭilābho.",
  "anya-e0906n:133": "Hañci asaññabhavo asaññagati asaññasattāvāso asaññasaṁsāro asaññayoni asaññattabhāvapaṭilābho, no ca vata re vattabbe asaññasattesu saññā atthi.",
  "anya-e0906n:134": "Asaññasattesu saññā atthi.",
  "anya-e0906n:135": "Pañcavokārabhavo gati sattāvāso saṁsāro yoni attabhāvapaṭilābho.",
  "anya-e0906n:136": "Nanu ekavokārabhavo gati sattāvāso saṁsāro yoni attabhāvapaṭilābho.",
  "anya-e0906n:137": "Hañci ekavokārabhavo gati sattāvāso saṁsāro yoni attabhāvapaṭilābho, no ca vata re vattabbe asaññasattesu saññā atthi.",
  "anya-e0906n:138": "Chaṭṭhavagga",
  "anya-e0906n:139": "Pathavīdhātusanidassanātiādikathā",
  "anya-e0906n:140": "Pucchā – chaṭṭhavagge pana āvuso aṭṭhamā pathavīdhātu sanidassanātiādikathā āyasmatā mahāmoggaliputtatissattherena kathaṁ vitthārato vibhajitvā kathitā.",
  "anya-e0906n:141": "Vissajjanā – chaṭṭhavagge bhante aṭṭhamā pathavīdhātu sanidassanātiādikathā ‘‘pathavīdhātu sanidassanāti āmantā. Rūpaṁ rūpāyatanaṁ rūpadhātu nīlaṁ pītakaṁ lohitakaṁ odātaṁ cakkhuviññeyyaṁ cakkhusmiṁ paṭihaññati cakkhussa āpāthaṁ āgacchatīti, na hevaṁ vattabbe’’ti evamādinā āyasmatā mahāmoggali puttatissattherena vitthārato vibhajitvā kathitā.",
  "anya-e0906n:142": "Pathavīdhātu sanidassanā.",
  "anya-e0906n:143": "Cakkhuñca paṭicca pathavīdhātuñca uppajjati cakkhuviññāṇaṁ.",
  "anya-e0906n:144": "Tena hi na vattabbaṁ cakkhuñca paṭicca pathavīdhātuñca uppajjati cakkhuviññāṇaṁ.",
  "anya-e0906n:145": "Antarābhavakathā",
  "anya-e0906n:146": "Pucchā – abhidhammapiṭake āvuso pañcame kathāvatthuppakaraṇe aṭṭhamavagge dutiyā antarābhavakathā āyasmatā mahāmoggaliputtatissattherena kathaṁ vitthārato vibhajitvā kathitā.",
  "anya-e0906n:147": "Vissajjanā – abhidhammapiṭake bhante pañcame kathāvatthuppakaraṇe aṭṭhamavagge dutiyā antarābhavakathā ‘‘atthi antarābhavoti, āmantā. Kāmabhavoti, na hevaṁ vattabbe…pe… atthi antarābhavoti, āmantā. Rūpabhavoti, na hevaṁ vattabbe…pe… atthi antarābhavoti, āmantā. Arūpabhavoti, na hevaṁ vattabbe’’ti evamādinā āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:148": "Atthi antarābhavo.",
  "anya-e0906n:149": "Na hevaṁ vattabbe.",
  "anya-e0906n:150": "Atthi antarābhavo.",
  "anya-e0906n:151": "Kāmabhavassa ca rūpabhavassa ca antare atthi antarābhavo.",
  "anya-e0906n:152": "Na hevaṁ vattabbe.",
  "anya-e0906n:153": "Rūpabhavassa ca arūpabhavassa ca antare atthi antarābhavo.",
  "anya-e0906n:154": "Kāmabhavassa ca rūpabhavassa ca antare natthi antarābhavo.",
  "anya-e0906n:155": "Hañci kāmabhavassa ca rūpabhavassa ca antare natthi antarābhavo, no ca vata re vattabbe atthi antarābhavo.",
  "anya-e0906n:156": "Saḷāyatanuppattikathā",
  "anya-e0906n:157": "Pucchā – abhidhammapiṭake āvuso pañcame kathāvatthuppakaraṇe cuddasamavagge dutiyā saḷāyatanuppattikathā āyasmatā mahāmoggaliputtatissattherena kathaṁ vitthārato vibhajitvā desitā.",
  "anya-e0906n:158": "Vissajjanā – abhidhammapiṭake bhante pañcame kathāvatthuppakaraṇe cuddasamevagge dutiyā saḷāyatanuppattikathā ‘‘saḷāyatanaṁ apubbaṁ acarimaṁ mātukucchismiṁ saṇṭhātīti, āmantā. Sabbaṅgapaccaṅgī ahīnindriyo mātukucchismiṁ okkamatīti, na hevaṁ vattabbe’’ti evamādinā āyasmatā mahāmoggaliputtatissattherena vitthārato vibhajitvā kathitā.",
  "anya-e0906n:159": "Saḷāyatanaṁ apubbaṁ acarimaṁ mātukucchismiṁ saṇṭhāti.",
  "anya-e0906n:160": "Sabbaṅgappaccaṅgī ahīnindriyo mātukucchismiṁ okkamati.",
  "anya-e0906n:161": "Na hevaṁ vattabbe.",
  "anya-e0906n:162": "Upapattesiyena cittena cakkhāyatanaṁ saṇṭhāti.",
  "anya-e0906n:163": "Upapattesiyena cittena hatthā saṇṭhanti, pādā saṇṭhanti, sīsaṁ saṇṭhāti, kaṇṇo saṇṭhāti, nāsikā saṇṭhāti, mukhaṁ saṇṭhāti, dantā saṇṭhanti.",
  "anya-e0906n:164": "Na hevaṁ vattabbe.",
  "anya-e0906n:165": "Pucchā – tenāvuso bhagavatā yamakapāṭihīrāvasāne tāvatiṁsadevalokaṁ gantvā dasasahassalokadhātūhi āgamma sannisinnānaṁ devānaṁ abhidhammadesanaṁ desentena paṭhamaṁ abhidhammapiṭake pañcappakaraṇāni desetvā tadanantaraṁ chaṭṭhaṁ yamakappakaraṇaṁ desentena kati yamakappakaraṇāni vibhajitvā desitāni.",
  "anya-e0906n:166": "Vissajjanā – bhagavatā bhante yamassa visayātītena yamakapāṭihīrāvasāne tāvatiṁsadevalokaṁ gantvā tattha dasasahassalokadhātūhi āgamma sannisinnānaṁ devatānaṁ abhidhammapiṭakaṁ desentena abhidhammapiṭake pūrimāni pañcappakaraṇāni desetvā tadanantaraṁ chaṭṭhaṁ yamakappakaraṇaṁ mūlayamakaṁ khandhayamakaṁ āyatanayamakaṁ dhātuyamakaṁ saccayamakaṁ saṅkhārayamakaṁ anusayayamakaṁ cittayamakaṁ dhammayamakaṁ indriyayamakanti dasa yamakappakaraṇāni vitthārato vibhajitvā desitāni.",
  "anya-e0906n:167": "Mūlayamaka",
  "anya-e0906n:168": "Pucchā – kathañcāvuso tattha bhagavatā paṭhamaṁ mūlayamakaṁ vitthārato vibhajitvā desitaṁ.",
  "anya-e0906n:169": "Vissajjanā – ye keci kusalā dhammā, sabbe te kusalamūlā. Ye vā pana kusalamūlā, sabbe te dhammā kusalā. Ye keci kusalā dhammā, sabbe te kusalamūlena ekamūlā. Ye vā pana kusalamūlena ekamūlā, sabbe te dhammā kusalā. Ye keci kusalamūlena ekamūlā dhammā, sabbe te dhammā kusalamūlena aññamaññamūlā. Ye vā pana kusalamūlena aññamaññamūlā, sabbe te dhammā kusalāti evamādinā bhante tattha bhagavatā paṭhamaṁ mūlayamakaṁ bāvīsatiyā ca tikehi dukasatena ca vitthārato vibhajitvā desitaṁ.",
  "anya-e0906n:170": "Ye keci kusalā dhammā, sabbe te kusalamūlā.",
  "anya-e0906n:171": "Ye keci kusalā dhammā, sabbe te kusalamūlāti, tīṇeva kusalamūlāni avasesā kusalā dhammā, na kusalamūlā, ye vā pana kusalamūlā, sabbe te dhammā kusalāti, āmantā –",
  "anya-e0906n:172": "Khandhayamaka",
  "anya-e0906n:173": "Pucchā – abhidhammapiṭake āvuso chaṭṭhe yamakappakaraṇe dutiyaṁ khandhayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:174": "Vissajjanā – abhidhammapiṭake bhante chaṭṭhe yamakappakaraṇe dutiyaṁ khandhayamakaṁ ‘‘pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandho. Rūpaṁ rūpakkhandho, rūpakkhandho rūpaṁ. Vedanā vedanākkhandho, vedanākkhandho vedanā. Saññā saññākkhandho, saññākkhandho saññā. Saṅkhārā saṅkhārakkhandho, saṅkhārakkhandho saṅkhārā. Viññāṇaṁ viññāṇakkhandho, viññāṇakkhandho viññāṇa’’nti evamādinā bhagavatā paṇṇattivārapavattivārapariññāvārasaṅkhātehi tīhi vārehi vitthārato vibhajitvā desitaṁ.",
  "anya-e0906n:175": "Āyatanayamaka",
  "anya-e0906n:176": "Pucchā – abhidhammapiṭake āvuso chaṭṭhe yamakappakaraṇe tatiyaṁ āyatanayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:177": "Vissajjanā – abhidhammapiṭake bhante chaṭṭhe yamakappakaraṇe tatiyaṁ āyatanayamakaṁ ‘‘dvādasāyatanāni – cakkhāyatanaṁ sotāyatanaṁ ghānāyatanaṁ jivhāyatanaṁ kāyāyatanaṁ rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ manāyatanaṁ dhammāyatanaṁ. Cakkhu cakkhāyatanaṁ, cakkhāyatanaṁ cakkhu. Sotaṁ sotāyatanaṁ, sotāyatanaṁ sota’’nti evamādinā paṇṇattivārapavattivārapariññāvārasaṅkhātehi tīhi vārehi bhagavatā vitthārato vibhajitvā desitaṁ.",
  "anya-e0906n:178": "Dhātuyamaka",
  "anya-e0906n:179": "Pucchā – abhidhammapiṭake āvuso chaṭṭhe yamakappakaraṇe dasasu yamakesu catutthaṁ dhātuyamakaṁ bhagavatā kathaṁ vitthārato vibhajitvā desitaṁ.",
  "anya-e0906n:180": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu catutthaṁ dhātuyamakaṁ ‘‘aṭṭhārasa dhātuyo – cakkhudhātu sotadhātu ghānadhātu jivhādhātu kāyadhātu rūpadhātu saddadhātu gandhadhātu rasadhātu phoṭṭhabbadhātu cakkhuviññāṇadhātu sotaviññāṇadhātu ghānaviññāṇadhātu jivhāviññāṇadhātu kāyaviññāṇadhātu manodhātu manoviññāṇadhātu dhammadhātū’’ti evamādinā bhagavatā paṇṇattivārapavattivārapariññāvārasaṅkhātehi tīhi mahāvārehi vitthārato vibhajitvā desitaṁ.",
  "anya-e0906n:181": "Saccayamaka",
  "anya-e0906n:182": "Pucchā – abhidhammapiṭake āvuso chaṭṭhe yamakappakaraṇe dasasu yamakesu pañcamaṁ saccayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:183": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu pañcamaṁ saccayamakaṁ ‘‘cattāri saccāni – dukkhasaccaṁ samudayasaccaṁ nirodhasaccaṁ maggasaccaṁ. Dukkhaṁ dukkhasaccaṁ, dukkhasaccaṁ dukkhaṁ. Samudayo samudayasaccaṁ, samudayasaccaṁ samudayo. Nirodho nirodhasaccaṁ, nirodhasaccaṁ nirodho. Maggo maggasaccaṁ, maggasaccaṁ maggo’’ti evamādinā bhagavatā vitthārato vibhajitvā desitaṁ.",
  "anya-e0906n:184": "Saṅkhārayamaka",
  "anya-e0906n:185": "Pucchā – abhidhammapiṭake āvuso chaṭṭhe yamakappakaraṇe dasasu yamakesu chaṭṭhaṁ saṅkhārayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:186": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu chaṭṭhaṁ saṅkhārayamakaṁ ‘‘tayo saṅkhārā – kāyasaṅkhāro vacīsaṅkhāro , cittasaṅkhāro. Assāsapassāsā kāyasaṅkhāro, vitakkavicārā vacīsaṅkhārā, saññā ca vedanā ca cittasaṅkhāro ṭhapetvā vitakkavicāre sabbepi cittasampayuttakā dhammā cittasaṅkhāro’’ti evamādinā bhagavatā paṇṇattivārapavattivārapariññāvārasaṅkhātehi tīhi mahāvārehi vitthārato vibhajitvā desitaṁ.",
  "anya-e0906n:187": "Anusayayamaka",
  "anya-e0906n:188": "Pucchā – abhidhammapiṭake āvuso chaṭṭhe yamakappakaraṇe dasasu yamakesu sattamaṁ anusayayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:189": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu sattamaṁ anusayayamakaṁ ‘‘satta anusayā – kāmarāgānusayo paṭighānusayo mānānusayo diṭṭhānusayo vicikicchānusayo bhavarāgānusayo avijjānusayo. Kattha kāmarāgānusayo anuseti, kāmadhātuyā dvīsu vedanāsu ettha kāmarāgānusayo anusetī’’ti evamādinā bhagavatā uppattiṭṭhānavāra anusayavāra sānusayavāra pajahanavāra pariññāvāra pahīnavāra uppajjanavāra dhātuvārasaṅkhātehi aṭṭhahi mahāvārehi vitthārato vibhajitvā desitaṁ.",
  "anya-e0906n:190": "Cittayamaka",
  "anya-e0906n:191": "Pucchā – abhidhammapiṭake āvuso chaṭṭhe yamakappakaraṇe dasasu yamakesu aṭṭhamaṁ cittayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:192": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu aṭṭhamaṁ cittayamakaṁ ‘‘yassa cittaṁ uppajjati na nirujjhati, tassa cittaṁ nirujjhissati na uppajjissati. Yassa vā pana cittaṁ nirujjhissati na uppajjissati, tassa cittaṁ uppajjati na nirujjhatī’’ti evamādinā bhagavatā suddhacittasāmaññasuttantacittamissakavisesaabhidhammacittamissakavisesa- saṅkhātehi tīhi mahānayeti vitthārato vibhajitvā desitaṁ.",
  "anya-e0906n:193": "Dhammayamaka",
  "anya-e0906n:194": "Pucchā – abhidhammapiṭake āvuso chaṭṭhe yamakappakaraṇe dasasu yamakesu navamaṁ dhammayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:195": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu navamaṁ dhammayamakaṁ ‘‘kusalā kusalā dhammā, kusalā dhammā kusalā. Akusalā akusalā dhammā, akusalā dhammā akusalā. Abyākatā abyākatā dhammā, abyākatā dhammā abyākatā’’ti evamādinā bhagavatā paṇṇattivārapavattivārapariññāvārasaṅkhātehi tīhi mahāvārehi vitthārato vibhajitvā desitaṁ.",
  "anya-e0906n:196": "Indriyayamaka",
  "anya-e0906n:197": "Pucchā – abhidhammapiṭake āvuso chaṭṭhe yamakappakaraṇe dasasu yamakesu dasamaṁ indriyayamakaṁ bhagavatā kathaṁ vitthārato vibhajitvā desitaṁ.",
  "anya-e0906n:198": "Vissajjanā – abhidhammapiṭake bhante chaṭṭhe yamakappakaraṇe dasasu yamakesu dasamaṁ indriyayamakaṁ ‘‘bāvīsatindriyāni – cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ itthindriyaṁ purisindriyaṁ jīvitindriyaṁ manindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ vīriyindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ aññātāvindriya’’nti evamādinā bhagavatā paṇṇattivāra pavattivāra pariññāvārasaṅkhātehi tīhi mahāvārehi vitthārato vibhajitvā desitaṁ.",
  "anya-e0906n:199": "Atītavāra",
  "anya-e0906n:200": "Pucchā – abhidhammapiṭake āvuso indriyayamake tīsu mahāvāresu pavattivāre uppādaatītavāro bhagavatā kathaṁ vitthārena vibhajitvā desito.",
  "anya-e0906n:201": "Vissajjanā – abhidhammapiṭake bhante indriyayamake tīsu mahāvāresu pavattivāre uppādaatītavāro ‘‘yassa cakkhundriyaṁ uppajjitta, tassa sotindriyaṁ, ghānindriyaṁ, jivhindriyaṁ, kāyindriyaṁ, itthindriyaṁ, purisindriyaṁ, jīvitindriyaṁ, somanassindriyaṁ, upekkhindriyaṁ, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ, manindriyaṁ, uppajjitthāti, āmantā. Yassa vā pana manindriyaṁ uppajjittha, tassa cakkhundriyaṁ uppajjitthāti, āmantā’’ti evamādinā bhagavatā vibhajitvā desito.",
  "anya-e0906n:202": "Uppādaanāgatavāra",
  "anya-e0906n:203": "Pucchā – abhidhammapiṭake āvuso indriyayamake tīsu mahāvāresu pavattivāre uppādaanāgatavāro bhagavatā kathaṁ vitthārena vibhajitvā desito.",
  "anya-e0906n:204": "Vissajjanā – abhidhammapiṭake bhante indriyayamake tīsu mahāvāresu pavattivāre uppādaanāgatavāro ‘‘yassa cakkhundriyaṁ uppajjissati, tassa sotindriyaṁ uppajjissatīti, āmantā. Yassa vā pana sotindriyaṁ uppajjissati, tassa cakkhundriyaṁ uppajjissatī’’ti āmantā. Yassa cakkhundriyaṁ uppajjissati, tassa ghānindriyaṁ, jivhindriyaṁ, kāyindriyaṁ uppajjissatīti, ye rūpāvacaraṁ upapajjitvā parinibbāyissanti, tesaṁ cakkhundriyaṁ uppajjissati, no ca tesaṁ kāyindriyaṁ uppajjissati, itaresaṁ tesaṁ cakkhundriyañca uppajjissati kāyindriyañca uppajjissatī’’ti evamādinā bhagavatā vitthārato vibhajitvā desito.",
  "anya-e0906n:205": "Yassa cakkhundriyaṁ uppajjissati, tassa itthindriyaṁ uppajjissatīti. Ye rūpāvacaraṁ upapajjitvā parinibbāyissanti, ye ca purisā eteneva bhāvena katici bhave dassetvā parinibbāyissanti tesaṁ cakkhundriyaṁ uppajjissati, no ca tesaṁ itthindriyaṁ uppajjissati, itaresaṁ tesaṁ cakkhundriyañca uppajjissati itthindriyañca uppajjissati.",
  "anya-e0906n:206": "Yassa cakkhundriyaṁ uppajjissati, tassa purisindriyaṁ uppajjissatīti, ye rūpāvacaraṁ upapajjitvā parinibbāyissanti, yā ca itthiyo eteneva bhāvena katici bhave dassetvā parinibbāyissanti, tesaṁ cakkhundriyaṁ uppajjissati, no ca tesaṁ purisindriyaṁ uppajjissati. Itaresaṁ tesaṁ cakkhundriyañca uppajjissati purisindriyañca uppajjissati.",
  "anya-e0906n:207": "Yassa itthindriyaṁ uppajjissati, tassa purisindriyaṁ uppajjissatīti, yā itthiyo eteneva bhāvena katici bhave dassetvā parinibbāyissanti, tāsaṁ itthindriyaṁ uppajjissati, no ca tāsaṁ purisindriyaṁ uppajjissati. Itaresaṁ tesaṁ itthindriyañca uppajjissati purisindriyañca uppajjissati.",
  "anya-e0906n:208": "Paṭṭhāna",
  "anya-e0906n:209": "Pucchā – tenāvuso bhagavatā jānatā passatā arahatā sammāsambuddhena abhisambuddhakālato sattamavasse manussaloke yamakapāṭihīraṁ dassetvā tadanantaraṁ tāvatiṁsadevalokaṁ gantvā tattha paṇḍukambalasilāyaṁ sannisīditvā dasahi cakkavāḷasahassehi āgamma sannisinnānaṁ devānaṁ abhidhammadesanaṁ desentena yāva yamakappakaraṇā purimāni cha abhidhammappakaraṇāni desetvā tadanantaraṁ kiṁnāma pakaraṇaṁ desitaṁ.",
  "anya-e0906n:210": "Vissajjanā – tena bhante bhagavatā jānatā passatā arahatā sammāsambuddhena abhisambuddhakālato sattame vasse manussaloke sāvatthiyaṁ kaṇḍambamūle yamakapāṭihīraṁ dassetvā tadanantaraṁ tāvatiṁsadevalokaṁ gantvā tattha paṇḍukambalasilāyaṁ sannipatitvā dasahi cakkavāḷasahassehi āgamma sannisinnānaṁ devānaṁ abhidhammadesanaṁ desentena purimāni cha abhidhammappakaraṇāni desetvā tadanantaraṁ anantanayasamantapaṭṭhānaṁ nāma sattamaṁ mahāpakaraṇaṁ desitaṁ.",
  "anya-e0906n:211": "Pucchā – taṁ panetaṁ āvuso paṭṭhānaṁ kenaṭṭhena paṭṭhānanti vuccati.",
  "anya-e0906n:212": "Vissajjanā – taṁ panetaṁ bhante paṭṭhānaṁ nānappakārapaccayaṭṭhena vibhajanaṭṭhena paṭṭhitaṭṭhena ca paṭṭhānanti vuccati.",
  "anya-e0906n:213": "Pucchā – tañcāvuso bhagavatā paṭṭhānamahāpakaraṇaṁ desentena katihi vārehi vibhajitvā desitaṁ.",
  "anya-e0906n:214": "Vissajjanā – taṁ kho bhante bhagavatā paṭṭhānamahāpakaraṇaṁ desentena mātikānikkhepavārasaṅkhāto paccayuddeso paccayaniddeso mahāvāreti dvīhi paricchedavārehi vibhajitvā desitaṁ.",
  "anya-e0906n:215": "Pucchā – tesu āvuso vāresu paṭhame mātikānikkhepavāre paccayuddesavāro bhagavatā kathaṁ desito.",
  "anya-e0906n:216": "Vissajjanā – tesu bhante dvīsu paricchedavāresu paṭhame mātikānikkhepavāre paccayuddese hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo…pe… avigatapaccayo’’ti. Evaṁ kho bhante bhagavatā vibhajitvā desito.",
  "anya-e0906n:217": "Pucchā – tadanantaraṁ pana āvuso paccayaniddesavāro bhagavatā kathaṁ vibhajitvā desito.",
  "anya-e0906n:218": "Vissajjanā – tadanantaraṁ pana bhante paccayaniddesavāro ‘‘hetupaccayoti – hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo. Ārammaṇapaccayoti – rūpārammaṇaṁ cakkhuviññāṇadhātuyā taṁsampayuttakānañca dhammānaṁ ārammaṇapaccayena paccayo. Saddhāyatanaṁ sotaviññāṇadhātuyā…. Gandhāyatanaṁ ghānaviññāṇadhātuyā…. Rasāyatanaṁ jivhāviññāṇadhātuyā…. Phoṭṭhabbāyatanaṁ kāyaviññāṇadhātuyā taṁsampayuttakānañca dhammānaṁ ārammaṇapaccayena paccayo. Rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ manodhātuyā taṁsampayuttakānañca dhammānaṁ ārammaṇapaccayena paccayo. Sabbe dhammā manoviññāṇadhātuyā taṁsampayuttakānañca dhammānaṁ ārammaṇapaccayena paccayo. Yaṁ yaṁ dhammaṁ ārabbha ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ ārammaṇapaccayena paccayo’’ti evamādinā bhagavatā vibhajitvā desito.",
  "anya-e0906n:219": "Pucchā – tenāvuso…pe… sammāsambuddhena abhidhammapiṭake sattame mahāpakaraṇe dvīsu padhānavāresu dutiye mahāvāre kati ṭhānāni vibhajitvā desitāni.",
  "anya-e0906n:220": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe dvīsu padhānaparicchedavāresu dutiye mahāvāre dhammānulome cha paṭṭhānāni, tathā dhammapaccanīye dhammānulomapaccanīye dhammapaccanīyānulometi catuvīsati paṭṭhānāni bhagavatā vibhajitvā desitāni.",
  "anya-e0906n:221": "Dhammānuloma tikapaṭṭhāna",
  "anya-e0906n:222": "Pucchā – tesupi āvuso catuvīsatiyā paṭṭhānesu paṭhame dhammānulomatikapaṭṭhāne dvāvīsatitikā bhagavatā katihi vārehi vibhajitvā desitā.",
  "anya-e0906n:223": "Vissajjanā – tesu bhante catuvīsatiyā mahāpaṭṭhānesu paṭhame dhammānulomatikapaṭṭhāne dvāvīsatitikā paṭiccavāro sahajātavāro paccayavāro nissayavāro saṁsaṭṭhavāro sampayuttavāro pañhāvāroti sattahi sattahi vārehi vibhajitvā bhagavatā desitā.",
  "anya-e0906n:224": "Kusalatika paṭiccavāra",
  "anya-e0906n:225": "Pucchā – tesu cāvuso dvāvīsatiyā tikesu paṭhame kusalattike sattasu mahāvāresu paṭhamo paṭiccamahāvāro bhagavatā kathaṁ vibhajitvā desito.",
  "anya-e0906n:226": "Vissajjanā – tesu bhante dvāvīsatiyā tikesu paṭhame kusalattike sattasu mahāvāresu paṭhamo paṭiccamahāvāro siyā kusalaṁ dhammaṁ paṭicca kusalo dhammo uppajjeyya hetupaccayā. Siyā kusalaṁ dhammaṁ paṭicca akusalo dhammo uppajjeyya hetupaccayā. Siyā kusalaṁ dhammaṁ paṭicca abyākato dhammo uppajjeyya hetupaccayā. Siyā kusalaṁ dhammaṁ paṭicca kusalā ca abyākatā ca dhammā uppajjeyyuṁ hetupaccayā. Siyā kusalaṁ dhammaṁ paṭicca akusalo ca abyākato ca dhammā uppajjeyyuṁ hetupaccayā. Siyā kusalaṁ dhammaṁ paṭicca kusalo ca akusalo ca dhammā uppajjeyyuṁ hetupaccayā. Siyā kusalaṁ dhammaṁ paṭicca kusalo ca akusalo ca abyākato ca dhammā uppajjeyyuṁ hetupaccayā’’ti evamādinā pucchāvārena ca. ‘‘Kusalaṁ dhammaṁ paṭicca kusalo dhammo uppajjati hetupaccayā. Kusalaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Kusalaṁ dhammaṁ paṭicca abyākato dhammo uppajjati hetupaccayā. Kusale khandhe paṭicca cittasamuṭṭhānaṁ rūpaṁ. Kusalaṁ dhammaṁ paṭicca kusalo ca abyākato ca dhammā uppajjanti hetupaccayā. Kusalaṁ ekaṁ khandhaṁ paṭicca tayo khandhā cittasamuṭṭhānañca rūpaṁ, tayo khandhe paṭicca eko khandho cittasamuṭṭhānañca rūpaṁ, dve khandhe paṭicca dve khandhā cittasamuṭṭhānañca rūpa’’nti evamādinā vissajjanā vissajjanāvārena ca. ‘‘Hetuyā nava, ārammaṇe tīṇi, adhipatiyā nava, anantare samanantare tīṇi, sahajāte nava, aññamaññe tīṇi, nissaye nava, upanissaye tīṇi, purejāte tīṇi, āsevane tīṇi, kamme nava, vipāke ekaṁ, āhāre jhāne indriye magge nava, sampayutte tīṇi, vippayutte atthiyā nava, natthiyā vigate tīṇi, avigate navā’’ti evamādinā saṅkhyāvārena ca bhagavatā vitthārato vibhajitvā desito.",
  "anya-e0906n:227": "Siyā kusalaṁ dhammaṁ paṭicca kusalo dhammo uppajjeyya hetupaccayā.",
  "anya-e0906n:228": "Kusalatika sahajātavāra",
  "anya-e0906n:229": "Pucchā – tenāvuso bhagavatā…pe… sammāsambuddhena abhidhammapiṭake mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu dutiyo sahajātavāro kathaṁ vitthārena vibhajitvā desito.",
  "anya-e0906n:230": "Vissajjanā – abhidhammapiṭake bhante anantanayapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu dutiyo sahajātāvāro ‘‘kusalaṁ dhammaṁ sahajāto kusalo dhammo uppajjati hetupaccayā, kusalaṁ ekaṁ khandhaṁ sahajātā tayo khandhā, tayo khandhe sahajāto eko khandho, dve khandhe sahajātā dve khandhā. Kusalaṁ dhammaṁ sahajāto abyākato dhammo uppajjati hetupaccayā, kusale khandhe sahajātaṁ cittasamuṭṭhānaṁ rūpaṁ. Kusalaṁ dhammaṁ sahajāto kusalo ca abyākato ca dhammā uppajjanti hetupaccayā, kusalaṁ ekaṁ khandhaṁ sahajātā tayo khandhā cittasamuṭṭhānañca rūpaṁ, tayo khandhe sahajāto eko khandho cittasamuṭṭhānañca rūpaṁ, dve khandhe cittasamuṭṭhānañca rūpa’’nti evamādinā vissajjanāvārena ca. Hetuyā nava, ārammaṇe tīṇi, adhipatiyā nava, anantare samanantare tīṇī’’ti evamādinā saṅkhyāvārena ca vācanāmaggato dvīhi vārehi paṭimaṇḍitvā bhagavatā vitthārato vibhajitvā desito.",
  "anya-e0906n:231": "Kusalatika paccayavāra",
  "anya-e0906n:232": "Pucchā – tenāvuso bhagavatā…pe… sammāsambuddhena paṭṭhānamahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu tatiyo paccayavāro kathaṁ vibhajitvā vitthārena desito.",
  "anya-e0906n:233": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne bāvīsatiyā tikesu paṭhame kusalattike sattasu mahāvāresu tatiyo paccayavāro ‘‘siyā kusalaṁ dhammaṁ paccayā kusalo dhammo uppajjeyya hetupaccayā, siyā kusalaṁ dhammaṁ paccayā akusalo dhammo uppajjeyya hetupaccayā, siyā kusalaṁ dhammaṁ paccayā abyākato dhammo uppajjeyya hetupaccayā’’ti evamādinā pucchāvārena ca. ‘‘Kusalaṁ dhammaṁ paccayā kusalo dhammo uppajjati hetupaccayā, kusalaṁ ekaṁ khandhaṁ paccayā tayo khandhā, tayo khandhe paccayā eko khandho, dve khandhe paccayā dve khandhā’’ti evamādinā vissajjanāvārena ca. ‘‘Hetuyā sattarasa, ārammaṇe satta, adhipatiyā sattarasa, anantare samanantare satta, sahajāte sattarasa. Aññamaññe sattā’’ti evamādinā saṅkhyāvārena ca. Paccayānuloma paccaya paccaniya paccayānuloma paccanīya paccaya paccanīyānulomasaṅkhātehi catūhi nayehi vibhajitvā bhagavatā desito.",
  "anya-e0906n:234": "Kusalaṁ dhammaṁ paccayā kusalo dhammo uppajjati hetupaccayā. Kusalaṁ ekaṁ khandhaṁ paccayā tayo khandhā, tayo khandhe paccayā eko khandho, dve khandhe paccayā dve khandhā- ….",
  "anya-e0906n:235": "Pañhāvāra",
  "anya-e0906n:236": "Pucchā – tenāvuso bhagavatā…pe… sammāsambuddhena abhidhammapiṭake sattasu mahāpakaraṇesu sattame paṭṭhānamahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattamo pañhāvāro kathaṁ vitthārena vibhajitvā desito.",
  "anya-e0906n:237": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattamo pañhāvāro ‘‘siyā kusalo dhammo kusalassa dhammassa hetupaccayena paccayo. Siyā kusalo dhammo akusalassa dhammassa hetupaccayena paccayo. Siyā kusalo dhammo abyākatassa dhammassa hetupaccayena paccayo’’ti evamādinā pucchāvārena ca. ‘‘Kusalo dhammo kusalassa dhammassa hetupaccayena paccayo, kusalā hetū sampayuttakānaṁ khandhānaṁ hetupaccayena paccayo. Kusalo dhammo abyākatassa dhammassa hetupaccayena paccayo, kusalā hetū cittasamuṭṭhānānaṁ rūpānaṁ hetupaccayena paccayo’’ti evamādinā vissajjanāvārena ca ‘‘hetuyā satta, ārammaṇe nava, adhipatiyā dasa, anantare samanantare satta, sahajāte nava, aññamaññe tīṇi, nissaye terasa, upanissaye nava, purejāte pacchājāte āsevane tīṇi, kamme satta, vipāke ekaṁ. Āhāre indriye jhāne magge satta, sampayutte tīṇi, vippayutte pañca, atthiyā terasa, natthiyā vigate satta, avigate terasā’’ti evamādinā saṅkhyāvārena ca paccayānulomapaccayapaccanīyapaccayānulomapaccanīyapaccayapaccanīyānulomasaṅkhātehi catūhi nayehi bhagavatā vitthārato vibhajitvā desito.",
  "anya-e0906n:238": "Kusalo dhammo kusalassa dhammassa hetupaccayena paccayo, kusalā hetū sampayuttakānaṁ khandhānaṁ hetupaccayena paccayo. Kusalo dhammo abyākatassa dhammassa hetupaccayena paccayo, kusalā hetū cittasamuṭṭhānānaṁ rūpānaṁ hetupaccayena paccayo. Kusalo dhammo kusalassa ca abyākatassa ca dhammassa hetupaccayena paccayo, kusalā hetū sampayuttakānaṁ khandhānaṁ cittasamuṭṭhānānañca rūpānaṁ hetupaccayena paccayo ….",
  "anya-e0906n:239": "Vissajjanāvāra",
  "anya-e0906n:240": "Hetupaccayavibhaṅga",
  "anya-e0906n:241": "Pucchā – tenāvuso bhagavatā…pe… sammāsambuddhena abhidhammapiṭake sattasu pakaraṇesu sattame paṭṭhānamahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattame pañhāvāre pucchāvissajjanāsaṅkhyāvārasaṅkhātesu tīsu vāresu vissajjanāvāre hetupaccayavibhaṅgo kathaṁ vitthārena vibhajitvā desito.",
  "anya-e0906n:242": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattame pañhāvāre paccayānulomapaccayapaccanīya paccayānuloma paccanīyapaccaya paccayanīyānulomasaṅkhātesu catūsu nayesu paṭhame paccayānulomanaye pucchāvāravissajjanāvārasaṅkhyāvārasaṅkhātesu tīsupi vāresu dutiye vissajjanāvāre hetupaccayavibhaṅgo ‘‘kusalo dhammo kusalassa dhammassa hetupaccayena paccayo, kusalā hetū sampayuttakānaṁ khandhānaṁ hetupaccayena paccayo. Kusalo dhammo abyākatassa dhammassa hetupaccayena paccayo. Kusalā hetū cittasamuṭṭhānānaṁ rūpānaṁ hetupaccayena paccayo. Kusalo dhammo kusalassa ca abyākatassa ca dhammassa hetupaccayena paccayo, kusalā hetū sampayuttakānaṁ khandhānaṁ cittasamuṭṭhānānañca rūpānaṁ hetupaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:243": "… ‘‘Kusalo dhammo kusalassa dhammassa hetupaccayena paccayo, kusalā hetū sampayattakānaṁ khandhānaṁ hetupaccayena paccayo. Kusalo dhammo abyākatassa dhammassa hetupaccayena paccayo, kusalā hetū cittasamuṭṭhānaṁ rūpānaṁ hetupaccayena paccayo. Kusalo dhammo kusalassa ca abyākatassa ca dhammassa hetupaccayena paccayo, kusalā hetū sampayuttakānaṁ khandhānaṁ cittasamuṭṭhānānañca rūpānaṁ hetupaccayena paccayo’’.",
  "anya-e0906n:244": "Ārammaṇapaccayavibhaṅga",
  "anya-e0906n:245": "Pucchā – tenāvuso…pe… sammāsambuddhena abhidhammapiṭake sattasu pakaraṇesu sattame paṭṭhānamahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattame pañhāvāre catūsu nayesu paṭhame paccayānulomanaye pucchāvissajjanāsaṅkhyāvārasaṅkhātesu tīsu vāresu dutiye vissajjanāvāre hetupaccayavibhaṅgādīsu catuvīsatiyā vibhaṅgesu dutiyo ārammaṇapaccayavibhaṅgo kathaṁ vitthārena vibhajitvā desito.",
  "anya-e0906n:246": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne dvāvīsatiyā tikesu paṭhame kusalattike sattasu mahāvāresu sattame pañhāvāre catūsu nayesu paṭhame paccayānulomanaye tīsu ca vāresu dutiye vibhaṅgavāre hetupaccayavibhaṅgādīsu catuvīsatiyā vibhaṅgesu dutiyo ārammaṇapaccayavibhaṅgo ‘‘kusalo dhammo kusalassa dhammassa ārammaṇapaccayena paccayo, dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni paccavekkhati, jhānā vuṭṭhahitvā jhānaṁ paccavekkhati, sekkhā gotrabhuṁ paccavekkhanti, vodānaṁ paccavekkhanti, sekkhā maggā vuṭṭhahitvā maggaṁ paccavekkhanti, sekkhā vā puthujjanā vā kusalaṁ aniccato dukkhato anattato vipassanti, cetopariyañāṇena kusalacittasamaṅgissa cittaṁ jānanti, ākāsānañcāyatanakusalaṁ viññāṇañcāyatanakusalassa ārammaṇapaccayena paccayo. Ākiñcaññāyatanakusalaṁ nevasaññānāsaññāyatanakusalassa ārammaṇapaccayena paccayo. Kusalā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammupagañāṇassa, anāgataṁsañāṇassa ārammaṇapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:247": "Adhipatipaccayavibhaṅga",
  "anya-e0906n:248": "Pucchā – abhidhammapiṭake āvuso sattasu pakaraṇesu sattame paṭṭhānamahāpakaraṇe catuvīsatiyā paṭṭhānesu paṭhame dhammānulomatikapaṭṭhānesu bāvīsatiyā tikesu paṭhame kusalattike sattasu mahāvāresu sattame pañhāvāre catūsu nayesu paṭhame paccayānulomanaye pucchāvissajjanāsaṅkhyāsaṅkhātesu tīsu vāresu dutiye vissajjanāsaṅkhāte vibhaṅgavāre hetupaccayavibhaṅgādīsu catuvīsatiyā vibhaṅgesu tatiyo adhipatipaccayavibhaṅgo kathaṁ vitthārena vibhajitvā desito.",
  "anya-e0906n:249": "Vissajjanā – abhidhammapiṭake bhante sattasu pakaraṇesu sattame anantanayasamantapaṭṭhāne mahāpakaraṇe catuvīsatiyā paṭṭhānesu paṭhame dhammānulomatikapaṭṭhāne bāvīsatiyā tikesu paṭhame kusalattike sattasu mahāvāresu sattame pañhāvāre catūsu nayesu paṭhame paccayānulomanaye pucchāvissajjanāsaṅkhyāsaṅkhātesu tīsu vāresu dutiye vissajjanāsaṅkhāte vibhaṅgavāre hetupaccayavibhaṅgādīsu catuvīsatiyā vibhaṅgesu tatiyo adhipatipaccayavibhaṅgo ‘‘kusalo dhammo kusalassa dhammassa adhipatipaccayena paccayo. Ārammaṇādhipati, sahajātādhipati. Ārammaṇādhipati–dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhati. Pubbe suciṇṇāni garuṁ katvā paccavekkhati, jhānā vuṭṭhahitvā jhānaṁ garuṁ katvā paccavekkhati, sekkhā gotrabhuṁ garuṁ katvā paccavekkhanti, vodānaṁ garuṁ katvā paccavekkhanti, sekkhā maggā vuṭṭhahitvā maggaṁ garuṁ katvā paccavekkhanti. Sahajātādhipati–kusalādhipati sampayuttakānaṁ khandhānaṁ adhipatipaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:250": "Anantarapaccayavibhaṅga",
  "anya-e0906n:251": "Pucchā – tenāvuso bhagavatā…pe… catuttho anantarapaccayavibhaṅgo kathaṁ vitthārena vibhajitvā desito.",
  "anya-e0906n:252": "Vissajjanā – abhidhammapiṭake bhante…pe… catuttho anantarapaccayavibhaṅgo ‘‘kusalo dhammo kusalassa dhammassa anantarapaccayena paccayo, purimā purimā kusalā khandhā pacchimānaṁ pacchimānaṁ kusalānaṁ khandhānaṁ anantarapaccayena paccayo. Anulomaṁ gotrabhussa, anulomaṁ vodānassa, gotrabhu maggassa, vodānaṁ maggassa anantarapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:253": "Sahajātapaccayavibhaṅga",
  "anya-e0906n:254": "Pucchā – tenāvuso…pe… chaṭṭho sahajātapaccayavibhaṅgo kathaṁ vitthārena vibhajitvā desito.",
  "anya-e0906n:255": "Vissajjanā – abhidhammapiṭake bhante…pe… chaṭṭho sahajātapaccayavibhaṅgo ‘‘kusalo dhammo kusalassa dhammassa sahajātapaccayena paccayo, kusalo eko khandho tiṇṇannaṁ khandhānaṁ sahajātapaccayena paccayo, tayo khandhā ekassa khandhassa sahajātapaccayena paccayo, dve dvinnaṁ khandhānaṁ sahajātapaccayena paccayo. Kusalo dhammo abyākatassa dhammassa sahajātapaccayena paccayo, kusalā khandhā cittasamuṭṭhānānaṁ rūpānaṁ sahajātapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:256": "Upanissayapaccayavibhaṅga",
  "anya-e0906n:257": "Pucchā – tenāvuso bhagavatā…pe… navamo upanissayapaccayavibhaṅgo kathaṁ vitthārena vibhajitvā desito.",
  "anya-e0906n:258": "Vissajjanā – abhidhammapiṭake bhante…pe… navamo upanissayapaccayavibhaṅgo ‘‘kusalo dhammo kusalassa dhammassa upanissayapaccayena paccayo. Ārammaṇūpanissayo, anantarūpanissayo, pakatūpanissayo. Ārammaṇūpanissayo–dānaṁ datvā sīlaṁ samādiyitvā uposathakammaṁ katvā kaṁ garuṁ katvā paccavekkhati…pe…",
  "anya-e0906n:259": "Pakatūpanissayo – saddhaṁ upanissāya dānaṁ deti sīlaṁ samādiyati uposathakammaṁ karoti, jhānaṁ uppādeti, vipassanaṁ uppādeti, maggaṁ uppādeti, abhiññaṁ uppādeti, samāpattiṁ uppādetī’’ti evamādinā bhagavatā vitthārato vibhajitvā desito.",
  "anya-e0906n:260": "Purejātapaccayavibhaṅga",
  "anya-e0906n:261": "Pucchā – tenāvuso…pe… dasamo purejātapaccayavibhaṅgo kathaṁ vitthārena vibhajitvā desito.",
  "anya-e0906n:262": "Vissajjanā – abhidhammapiṭake bhante…pe… dasamo purejātapaccayavibhaṅgo ‘‘abyākato dhammo abyākatassa dhammassa purejātapaccayena paccayo. Ārammaṇapurejātaṁ, vatthupurejātaṁ. Ārammaṇapurejātaṁ–arahā cakkhuṁ aniccato dukkhato anattato vipassati. Ghānaṁ, jivhaṁ, kāyaṁ, rūpe, sadde, gandhe, rase, phoṭṭhabbe, vatthuṁ aniccato dukkhato anattato vipassati. Dibbena cakkhunā rūpaṁ passati, dibbāya sotadhātuyā saddaṁ suṇāti, rūpāyatanaṁ cakkhuviññāṇassa, saddāyatanaṁ sotaviññāṇassa, gandhāyatanaṁ ghānaviññāṇassa, rasāyatanaṁ jivhāviññāṇassa, phoṭṭhabbāyatanaṁ kāyaviññāṇassa purejātapaccayena paccayo. Vatthupurejātaṁ–cakkhāyatanaṁ cakkhuviññāṇassa, sotāyatanaṁ sotaviññāṇassa, ghānāyatanaṁ ghānaviññāṇassa, jivhāyatanaṁ jivhāviññāṇassa, kāyāyatanaṁ kāyaviññāṇassa, vatthu vipākābyākatānaṁ kriyābyākatānaṁ khandhānaṁ purejātapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:263": "Kammapaccayavibhaṅga",
  "anya-e0906n:264": "Pucchā – tenāvuso bhagavatā…pe… terasamo kammapaccayavibhaṅgo kathaṁ vitthārena vibhajitvā desito.",
  "anya-e0906n:265": "Vissajjanā – abhidhammapiṭake bhante…pe… terasamo kammapaccayavibhaṅgo ‘‘kusalo dhammo kusalassa dhammassa kammapaccayena paccayo, kusalā cetanā sampayuttakānaṁ khandhānaṁ kammapaccayena paccayo. Kusalo dhammo abyākatassa dhammassa kammapaccayena paccayo. Sahajātā, nānākkhaṇikā. Sahajātā–kusalā cetanā cittasamuṭṭhānānaṁ rūpānaṁ kammapaccayena paccayo. Nānākkhaṇikā–kusalā cetanā vipākānaṁ khandhānaṁ kaṭattā ca rūpānaṁ kammapaccayena paccayo. Kusalo dhammo kusalassa ca abyākatassa ca dhammassa kammapaccayena paccayo. Kusalā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:266": "Āhārapaccayavibhaṅga",
  "anya-e0906n:267": "Pucchā – tenāvuso…pe… pannarasamo āhārapaccayavibhaṅgo kathaṁ vitthārena vibhajitvā desito.",
  "anya-e0906n:268": "Vissajjanā – abhidhammapiṭake bhante…pe… pannarasamo āhārapaccayavibhaṅgo ‘‘kusalo dhammo kusalassa dhammassa āhārapaccayena paccayo. Kusalā āhārā sampayuttakānaṁ khandhānaṁ āhārapaccayena paccayo. Kusalo dhammo abyākatassa dhammassa āhārapaccayena paccayo. Kusalā āhārā cittasamuṭṭhānānaṁ rūpānaṁ āhārapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:269": "Indriyapaccayavibhaṅga",
  "anya-e0906n:270": "Pucchā – tenāvuso bhagavatā…pe… soḷasamo indriyapaccayavibhaṅgo kathaṁ vitthārena vibhajitvā desito.",
  "anya-e0906n:271": "Vissajjanā – abhidhammapiṭake bhante…pe… soḷasamo indriyapaccayavibhaṅgo ‘‘kusalo dhammo kusalassa dhammassa indriyapaccayena paccayo, kusalo indriyā sampayuttakānaṁ khandhānaṁ indriyapaccayena paccayo. Kusalo dhammo abyākatassa dhammassa indriyapaccayena paccayo, kusalā indriyā cittasamuṭṭhānānaṁ rūpānaṁ indriyapaccayena paccayo’’ti evamādinā bhagavatā vitthārato vibhajitvā desito.",
  "anya-e0906n:272": "Saṅkhyāvāra",
  "anya-e0906n:273": "Pucchā – tenāvuso…pe… pucchāvissajjanāsaṅkhyāvārasaṅkhātesu tīsu vāresu tatiyo saṅkhyāvāro kathaṁ vitthārato vibhajitvā desito.",
  "anya-e0906n:274": "Vissajjanā – abhidhammapiṭake bhante…pe… tatiyo saṅkhyāvāro ‘‘hetuyā satta, ārammaṇe nava, adhipatiyā dasa, anantara samanantare satta, sahajāte nava, aññamaññe tīṇi, nissaye terasa, upanissaye nava, purejāte pacchājāte āsevane tīṇi , kamme satta, vipāke ekaṁ, āhāre indriye jhāne magge satta, sampayutte tīṇi, vippayutte pañca, atthiyā terasa, natthiyā vigate satta, avigate terasā’’ti evamādinā bhagavatā vitthārato vibhajitvā desito.",
  "anya-e0906n:275": "Hetu sahajāta nissaya atthi avigatanti satta, hetu sahajāta aññamañña nissaya atthi avigatanti tīṇi, hetu sahajāta aññamañña nissaya sampayutta atthi avigatanti tīṇi …",
  "anya-e0906n:276": "Vedanātika paṭiccavāra",
  "anya-e0906n:277": "Pucchā – tenāvuso bhagavatā…pe… paṭhamaṁ kusalattikaṁ vitthārato vibhajitvā tadanantaraṁ avasesā vedanāttikādayo ekavīsatitikā kathaṁ vitthārato vibhajitvā desitā.",
  "anya-e0906n:278": "Vissajjanā – abhidhammapiṭake bhante…pe… paṭhamaṁ kusalattikaṁ vitthārato vibhajitvā tadanantaraṁ avasesā vedanāttikādayo ekavīsatitikā ‘‘sukhāya vedanāya sampayuttaṁ dhammaṁ paṭicca sukhāya vedanāya sampayutto dhammo uppajjati hetupaccayā. Sukhāya vedanāya sampayuttaṁ ekaṁ khandhaṁ paṭicca dve khandhā, dve khandhe paṭicca eko khandho, paṭisandhikkhaṇe sukhāya vedanāya sampayuttaṁ ekaṁ khandhaṁ paṭicca dve khandhā, dve khandhe paṭicca eko khandho’’ti evamādinā ca. Vipākaṁ dhammaṁ paṭicca vipāko dhammo uppajjati hetupaccayā. Vipākaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā, paṭisandhikkhaṇe vipākaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Vipākaṁ dhammaṁ paṭicca nevavipākanavipākadhammadhammo uppajjati hetupaccayā, vipāke khandhe paṭicca cittasamuṭṭhānarūpaṁ, paṭisandhikkhaṇe vipāke khandhe paṭicca kaṭattārūpaṁ, khandhe paṭicca vatthū’’ti evamādinā ca ekekasmiṁ tike sattahi sattahi mahāvārehi ekekasmiñca mahāvāre catūhi catūhi nayehi bhagavatā vitthārato vibhajitvā desitā.",
  "anya-e0906n:279": "Dukapaṭṭhāna",
  "anya-e0906n:280": "Pucchā – tenāvuso…pe… tikapaṭṭhānādīsu chasu antogadhapaṭṭhānādīsu paṭhamaṁ tikapaṭṭhānaṁ desetvā tadanantaraṁ dukapaṭṭhānaṁ kathaṁ vitthārato vibhajitvā desitaṁ.",
  "anya-e0906n:281": "Vissajjanā – abhidhammapiṭake bhante…pe… tikapaṭṭhānādīsu chasu antogadhapaṭṭhānādīsu paṭhamaṁ tikapaṭṭhānaṁ vibhajitvā tadanantaraṁ dukapaṭṭhānaṁ ‘‘hetuṁ dhammaṁ paṭicca hetu dhammo uppajjati hetupaccayā, alobhaṁ paṭicca adoso amoho, adosaṁ paṭicca alobho amoho, amohaṁ paṭicca alobho adoso. Lobhaṁ paṭicca moho, mohaṁ paṭicca lobho, dosaṁ paṭicca moho, mohaṁ paṭicca doso’’ti evamādinā ca. Saraṇaṁ dhammaṁ paṭicca saraṇo dammo uppajjati hetupaccayā, saraṇaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Saraṇaṁ dhammaṁ paṭicca araṇo dhammo uppajjati hetupaccayā, saraṇo khandhe paṭicca cittasamuṭṭhānaṁ rūpaṁ. Saraṇaṁ dhammaṁ paṭicca saraṇo ca araṇo ca dhammā uppajjanti hetupaccayā. Saraṇaṁ ekaṁ khandhaṁ paṭicca tayo khandhā cittasamuṭṭhānañca rūpaṁ, tayo khandhe paṭicca eko khandho cittasamuṭṭhānañca rūpaṁ, dve khandhe paṭicca dve khandhā cittasamuṭṭhānañca rūpa’’nti evamādinā ca. Ekekasmiṁ duke sattahi sattahi mahāvārehi ekekasmiñca mahāvāre catūhi catūhi nayehi bhagavatā vitthārato vibhajitvā desitaṁ.",
  "anya-e0906n:282": "Saraṇaṁ dhammaṁ paṭicca saraṇo dhammo uppajjati hetupaccayā, saraṇaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve",
  "anya-e0906n:283": "Khandhe paṭicca dve khandhā …",
  "anya-e0906n:284": "Dukatikapaṭṭhāna dukadukapaṭṭhāna",
  "anya-e0906n:285": "Pucchā – tenāvuso…pe… tikapaṭṭhānādīsu chasu antogadhapaṭṭhānesu paṭhamaṁ tikapaṭṭhānañca dutiyaṁ dukapaṭṭhānañca vibhajitvā tadavasesāni dukatikapaṭṭhānādīni cattāro paṭṭhānāni kathaṁ vibhajitvā desitāni.",
  "anya-e0906n:286": "Vissajjanā – abhidhammapiṭake bhante…pe… tikapaṭṭhānādīsu chasu antogadhapaṭṭhānesu paṭhamaṁ tikapaṭṭhānañca dutiyaṁ dukapaṭṭhānañca vibhajitvā tadavasesā dukatikapaṭṭhānādayo ‘‘hetuṁ kusalaṁ dhammaṁ paṭicca hetu kusalo dhammo uppajjati hetupaccayā. Hetuṁ kusalaṁ dhammaṁ paṭicca nahetu kusalo dhammo uppajjati hetupaccayā. Hetuṁ kusalaṁ dhammaṁ paṭicca hetu kusalo ca nahetu kusalo ca dhammā uppajjanti hetupaccayā, nahetuṁ kusalaṁ dhammaṁ paṭicca nahetu kusalo dhammo uppajjati hetupaccayā, nahetuṁ kusalaṁ dhammaṁ paṭicca hetu kusalo dhammo uppajjati hetupaccayā, nahetuṁ kusalaṁ dhammaṁ paṭicca hetu kusalo ca nahetu kusalo ca dhammā uppajjanti hetupaccayā’’ti evamādinā vitthārato vibhajitvā desitāni.",
  "anya-e0906n:287": "Dhammapaccanīyapaṭṭhāna",
  "anya-e0906n:288": "Pucchā – tenāvuso bhagavatā…pe… paṭhamaṁ dhammānulomapaṭṭhānaṁ vibhajitvā tadanantaraṁ dutiyaṁ dhammapaccanīyapaṭṭhānaṁ kathaṁ vibhajitvā desitaṁ.",
  "anya-e0906n:289": "Vissajjanā – abhidhammapiṭake bhante…pe… paṭhamaṁ dhammānulomapaṭṭhānaṁ vibhajitvā tadanantaraṁ dutiyaṁ dhammapaccanīyapaṭṭhānaṁ ‘‘nakusalaṁ dhammaṁ paṭicca nakusalo dhammo uppajjati hetupaccayā. Akusalābyākataṁ ekaṁ khandhaṁ paṭicca akusalābyākatā tayo khandhā cittasamuṭṭhānañca rūpaṁ. Tayo khandhe paṭicca eko khandho cittasamuṭṭhānañca rūpaṁ. Dve khandhe paṭicca dve khandhā cittasamuṭṭhānañca rūpaṁ. Nakusalaṁ dhammaṁ paṭicca naakusalo dhammo uppajjati hetu paccayā. Vipākābyākataṁ kiriyābyākataṁ ekaṁ khandhaṁ paṭicca tayo khandhā cittasamuṭṭhānañca rūpaṁ. Tayo khandhe paṭicca eko khandho cittasamuṭṭhānañca rūpaṁ. Dve khandhe paṭicca dve khandhā cittasamuṭṭhānañca rūpaṁ. Paṭisandhikkhaṇe…pe… nakusalaṁ dhammaṁ paṭicca naabyākato dhammo uppajjati hetupaccayā. Akusalaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā’’ti evamādinā tikapaṭṭhānādīhi chahi antogadhapaṭṭhānehi ekekasmiñca tikapaṭṭhāne dukapaṭṭhāne dukatikapaṭṭhāne tikadukapaṭṭhāne tikatikapaṭṭhāne dukadukapaṭṭhāne sattahi sattahi mahāvārehi ekekasmiñca mahāvāre catūhi catūhi nayehi bhagavatā vitthārato vibhajitvā desitaṁ.",
  "anya-e0906n:290": "Dhammānulomapaccanīyapaṭṭhāna",
  "anya-e0906n:291": "Pucchā – tenāvuso bhagavatā…pe… tatiyaṁ dhammānulomapaccanīyapaṭṭhānaṁ kathaṁ vitthārato vibhajitvā desitaṁ.",
  "anya-e0906n:292": "Vissajjanā – abhidhammapiṭake…pe… tatiyaṁ dhammānulomapaccanīyapaṭṭhānaṁ ‘‘kusalaṁ dhammaṁ paṭicca nakusalo dhammo uppajjati hetupaccayā. Kusale khandhe paṭicca cittasamuṭṭhānarūpaṁ. Kusalaṁ dhammaṁ paṭicca naakusalo dhammo uppajjati hetupaccayā. Kusalaṁ ekaṁ khandhaṁ paṭicca tayo khandhā cittasamuṭṭhānañca rūpaṁ. Tayo khandhe paṭicca eko khandho cittasamuṭṭhānañca rūpaṁ. Dve khandhe paṭicca dve khandhā cittasamuṭṭhānañca rūpaṁ. Kusalaṁ dhammaṁ paṭicca naabyākato dhammo uppajjati hetupaccayā. Kusalaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Kusalaṁ dhammaṁ paṭicca naakusalo ca naabyākato ca dhammā uppajjanti hetupaccayā. Kusalaṁ ekaṁ khandhaṁ paṭicca tayo khandhā…pe… dve khandhe paṭicca dve khandhā. Kusalaṁ dhammaṁ paṭicca nakusalo ca naakusalo ca dhammā uppajjanti hetupaccayā. Kusale khandhe paṭicca cittasamuṭṭhānarūpa’’nti evamādinā bhante tikapaṭṭhānādīhi chahi antogadhapaṭṭhānehi ekekasmiñca tikapaṭṭhāne dukapaṭṭhāne tikadukapaṭṭhāne dukatikapaṭṭhāne tikatikapaṭṭhāne dukadukapaṭṭhāne sattahi sattahi mahāvārehi ekekasmiñca mahāvāre catūhi catūhi nayehi bhagavatā vitthārato vibhajitvā desitaṁ.",
  "anya-e0906n:293": "Dhammapaccanīyānulomapaṭṭhāna",
  "anya-e0906n:294": "Pucchā – tenāvuso bhagavatā…pe… dhammānulomādīsu padhānabhūtesu catūsu paṭṭhānesu catutthaṁ pariyosānabhūtaṁ dhammapaccanīyānulomapaṭṭhānaṁ kathaṁ vitthārato vibhajitvā desitaṁ.",
  "anya-e0906n:295": "Vissajjanā – abhidhammapiṭake bhante…pe… dhammānulomapaṭṭhānādīsu catūsu padhānabhūtesu mahāpaṭṭhānesu catutthaṁ pariyosānabhūtaṁ dhammapaccanīyānulomapaṭṭhānaṁ ‘‘nakusalaṁ dhammaṁ paṭicca akusalo dhammo uppajjati hetupaccayā, akusalaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Nakusalaṁ dhammaṁ paṭicca naakusalo dhammo uppajjati hetupaccayā. Akusale khandhe paṭicca cittasamuṭṭhānarūpaṁ, vipākābyākataṁ kriyābyākataṁ ekaṁ khandhaṁ paṭicca tayo khandhā cittasamuṭṭhānañca rūpaṁ…pe… dve khandhe paṭicca dve khandhā cittasamuṭṭhānañca rūpaṁ. Khandhe paṭicca vatthu, vatthuṁ paṭicca khandhā. Nakusalaṁ dhammaṁ paṭicca naabyākato dhammo uppajjati hetupaccayā, akusalaṁ ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe paṭicca dve khandhā’’ti evamādinā tikapaṭṭhānādīhi cāti antogadhapabhedapaṭṭhānehi ekekasmiñca tikapaṭṭhāne dukapaṭṭhāne dukatikatikadukatikatikadukadukapaṭṭhāne paṭiccavārādīhi sattahi mahāvārehi ekekasmiñca mahāvāre paccayānulomādīhi catūhi catūhi nayehi bhagavatā vitthārato vibhajitvā desitaṁ."
}