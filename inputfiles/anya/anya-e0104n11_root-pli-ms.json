{
  "anya-e0104n11:0": "23. Paññābhāvanānisaṁsaniddesavaṇṇanā",
  "anya-e0104n11:1": "Ānisaṁsapakāsanāvaṇṇanā",
  "anya-e0104n11:2": "854.Anekasatānisaṁsā sāvakabodhiādivipulodātaguṇavisesāvahattā. Vitthāratoti nayadassanaṁ akatvā ‘‘ayampi paññābhāvanāya ānisaṁso, ayampī’’ti anupadadassanavasena vitthārato pakāsetuṁ na sukaraṁ atibahubhāvato. Assāti paññābhāvanāya. Nānākilesaviddhaṁsananti sakkāyadiṭṭhivicikicchādivasena nānāvidhānaṁ kilesadhammānaṁ tadaṅgādivasena pajahanaṁ. Ariyaphalarasānubhavananti sotāpattiphalādiphalasukhapaṭisaṁvedanaṁ.",
  "anya-e0104n11:3": "Nānākilesaviddhaṁsanakathāvaṇṇanā",
  "anya-e0104n11:4": "855. ‘‘Ariyaphalarasānubhavana’’nti eteneva kilesānaṁ paṭippassaddhippahānaṁ dīpīyatīti ‘‘ariyamaggakkhaṇe’’ti visesavacanaṁ, tabbhāvabhāvato vā. Siddhe hi samucchedappahāne paṭippassaddhippahānaṁ siddhameva hotīti.",
  "anya-e0104n11:5": "Bhīmavegānupatitāti sakalaṁ lokaṁ bhindantena viya bhīmena bhayānakena vegena sahasā patitā. Siluccayeti pabbate selaputhule. Satejujjalamaṇḍaloti saradakālasamiddhena attano tejasā samujjaladuddikkhamaṇḍalo. Vadhabandhanādiduggatiparipakkilesādijātiādisabbānatthavidhāyakaṁ. Sandiṭṭhikanti paccakkhabhūtaṁ. Jaññāti jāneyya. Idhāti imissaṁ paññābhāvanāyaṁ.",
  "anya-e0104n11:6": "Phalasamāpattikathāvaṇṇanā",
  "anya-e0104n11:7": "856. Ariyassa maggassa phalaṁ ariyaphalaṁ, ariyañca taṁ visuddhattā phalañcātipi ariyaphalaṁ, tassa raso, paṭippassaddhivimuttisukhaṁ, anubhavanaṁ nibbānārammaṇassa tassa paṭisevanaṁ. Tatrāti tesu dvīsu ākāresu. Assāti ariyaphalassa.",
  "anya-e0104n11:8": "857. Saṁyojanesu pahīnesu sabbepi kilesā pahīnāyeva hontīti saṁyojanānaṁyeva gahaṇaṁ. Saṁyojanappahānamattameva ariyamaggassa phalaṁ nāma, na aññaṁ kiñci atthantaraṁ vipākabhūtanti adhippāyo. Tenāha ‘‘phalaṁ nāma na koci añño dhammo atthī’’ti. Ke panetaṁ vadantīti? Andhakādayo. Te hi ‘‘arahattaṁ arahattanti, āvuso, vuccati…pe… mohakkhayo’’ti (saṁ. ni. 4.315) suttapadassa atthaṁ aññathā gahetvā nippariyāyato ‘‘arahattaṁ nāma kiñci natthi, kilesappahānameva tathā voharīyatī’’ti vadantā sesaphalepi paṭikkhipanti. Idaṁ suttampīti paṭisambhidāmaggapāḷimāha. Pakaṭṭho ukkaṭṭho yogoti payogo, ariyamaggo, payoganimittaṁ jātakilesānaṁ paṭippassaddhi payogapaṭippassaddhi. Yā pana ariyamaggassa bhāvitattā labbhamānāpi yassā vipākapaññāya nippajjamānāya nippajjati, sā paṭippassaddhiyaṁ nipphādetabbāyaṁ paññāti paṭippassaddhipaññāti vuttā. Sammādiṭṭhi micchādiṭṭhiyā vuṭṭhātīti sammādiṭṭhiyā ujuvipaccanīkadassanavasena vatvā tadaññatopi vuṭṭhānaṁ dassetuṁ ‘‘tadanuvattakakilesehī’’ti vuttaṁ, tassā micchādiṭṭhiyā sampayogato, upanissayato ca anuvattakakilesehi. Tena tadekaṭṭhappahānamāha. Khandhehīti tadanuvattakakkhandhehi, tāya micchādiṭṭhiyā sampayuttakkhandhehi ceva tappaccayā āyatiṁ uppajjanakkhandhehi cāti attho. Bahiddhā ca sabbanimittehīti yathāvuttakilesakkhandhehi bahiddhābhūtehi vipassanāya gocarabhūtehi sabbasaṅkhāranimittehi.",
  "anya-e0104n11:9": "Evaṁ maggakiccaṁ dassetvā idāni tassa vasena phalaṁ dassetuṁ ‘‘tampayogapaṭippassaddhattā’’tiādi vuttaṁ. Tattha tampayogapaṭippassaddhattāti tassa ajjhattabahiddhā vuṭṭhānādipayogassa paṭippassaddhattā. Maggo hi nimittato, pavattato ca vuṭṭhahanto kilese pajahatīti attano khaṇe taṁ payogaṁ karoti nāma, phalakkhaṇe panassa so payogo paṭippassaddho vūpasanto nāma hoti. Tena vuttaṁ ‘‘tampayogapaṭippassaddhattā’’ti. Uppajjatīti maggānantaraṁ dvikkhattuṁ vā tikkhattuṁ vā uppajjati. Phalasamāpattikāle pana bahukkhattuṁ, nirodhā vuṭṭhahantassa dvikkhattuṁ uppajjati. Sabbampi yathāvuttapayogapaṭippassaddhinimittaṁ uppajjanato ‘‘tampayogapaṭippassaddhattā uppajjatī’’ti vuttaṁ. Maggassetaṁ phalanti yathāvuttā vipākā sammādiṭṭhi nāma, etaṁ ariyamaggassa phalanti veditabbaṁ. Vitthāretabbanti ‘‘sotāpattimaggakkhaṇe abhiniropanaṭṭhena sammāsaṅkappo micchāsaṅkappā’’tiādinā (paṭi. ma. 1.63) saṅkappādivasena, sesamaggavasena ca vitthārato veditabbaṁ.",
  "anya-e0104n11:10": "Cattāri ca sāmaññaphalāni, ime dhammā appamāṇārammaṇāti appamāṇārammaṇatāya maggehi nibbisesatāya. Tathā nevasaññānāsaññāyatanasaṅkhāto mahaggato dhammo nirodhato vuṭṭhānavelāyaṁ appamāṇassa dhammassa anantarapaccayena paccayoti ariyaphalassa anantarapaccayatāya ca dīpanāti evamādīnipi ettha ariyaphalassa sabhāvadhammabhāvena atthitāya sādhakāni, na yathādassitapaṭisambhidāmaggapāḷiyevāti adhippāyo.",
  "anya-e0104n11:11": "858.Phalasamāpattiyanti phalapavattisaṅkhātāya samāpattiyaṁ. Assāti ariyaphalassa. Sarūpakattukāraṇākāraṭṭhitivuṭṭhānānantaravasena idaṁ pañhākammaṁ.",
  "anya-e0104n11:12": "859.Ariyaphalassa nirodhe appanāti ariyassa phalajhānassa nibbāne ārammaṇabhūte appanākārena pavatti.",
  "anya-e0104n11:13": "860.Sabbepi puthujjanāti jhānasamāpattilābhinopi puthujjanā na samāpajjanti, pageva itare. Ariyā sabbepi phalasamāpattiṁ samāpajjantīti kāmaṁ sāmaññajotanā, sā pana visesaniviṭṭhāyeva hoti. Adhigatattāti pana hetukittanaṁ. Uparimānampi heṭṭhimāya lokiyasamāpattiyā viya samāpajjanaṁ sādhentaṁ viya ṭhitanti taṁ nivattento ‘‘uparimā panā’’tiādimāha. Tattha uparimāti sakadāgāmiādayo. Heṭṭhimanti sotāpattiphalādiṁ. Na samāpajjanti satipi adhigatatte. Kasmāti ce? Kāraṇamāha ‘‘puggalantarabhāvūpagamanena paṭippassaddhattā’’ti. Etena uparimo ariyo heṭṭhimaṁ phalasamāpattiṁ samāpajjati attanā adhigatattā, yathā taṁ lokiyasamāpattinti, evaṁ pavattaṁ hetuṁ byabhicāreti. Na hi lokiyajjhānesu puggalantarabhāvūpagamanaṁ nāma atthi visesābhāvato. Idha pana asamugghāṭitakammakilesanirodhanena puthujjanehi viya sotāpannassa, sotāpannādīhi sakadāgāmiādīnaṁ puggalantarabhāvūpagamanaṁ atthi. Yato heṭṭhimā heṭṭhimā phaladhammā uparūpari maggadhammehi nivattitā paṭipakkhehi viya abhibhūtā appavattidhammataṁyeva āpannā. Tenāha ‘‘paṭippassaddhattā’’ti.",
  "anya-e0104n11:14": "Apica kusalakiriyapavatti nāma aññādisī, vipākapavatti ca aññādisī, anantaraphalattā ca lokuttarakusalānaṁ heṭṭhimato uparimo bhavantaragato viya hoti. Taṁtaṁphalavaseneva hi ariyānaṁ sotāpannādināmalābho. Te sace aññaphalasamaṅginopi honti, sotāpannādināmampi tesaṁ avaṭṭhitaṁ siyā, tena tena jhānena gahitapaṭisandhiko viyāti tassa tassa ariyassa taṁ taṁ phalaṁ bhavaṅgasadisanti na uparimassa heṭṭhimaphalasamaṅgitāya lesopi sambhavati, kuto tassa samāpajjananti daṭṭhabbaṁ. Heṭṭhimā ca uparimanti heṭṭhimā ca sotāpannādayo ariyā uparimaṁ sakadāgāmiphalādiṁ na samāpajjantīti sambandho. Tattha kāraṇamāha ‘‘anadhigatattā’’ti. Na hi anadhigatasamāpattiṁ samāpajjituṁ sakkā.",
  "anya-e0104n11:15": "‘‘Attano attanoyeva pana phalaṁ samāpajjantī’’ti iminā sabbepi ariyā attano attano phalasamāpattiṁ samāpajjantīti atthe āpanne tattha kesañci matibhedaṁ dassetuṁ ‘‘keci panā’’tiādi vuttaṁ. Ete hi samādhismiṁ paripūrakārinoti yasmā hi te ‘‘uparimā dve’’ti vuttā anāgāmino, arahanto ca samādhismiṁ paripūrakārino, itare pana sīlesu paripūrakārino, tasmā dve eva phalasamāpattiṁ samāpajjantīti. Na hi samādhipāripūriyā vinā samāpattivaḷañjanaṁ sambhavatīti adhippāyo. Tanti ‘‘samādhismiṁ paripūrakārino’’ti tehi vuttakāraṇaṁ. Akāraṇamevāti ayuttiyeva. Kasmāti ce? Āha ‘‘puthujjanassāpī’’tiādi. Tassattho – sabbaso asamucchinnakilesassa puthujjanassāpi attanā paṭiladdhalokiyasamāpattisamāpajjanaṁ labbhati, kimaṅgaṁ pana samucchinnekaccakilesānaṁ heṭṭhimānaṁ ariyānaṁ, tasmā tesaṁ samādhismiṁ aparipūrakāritā attano phalasamāpattiṁ asamāpajjanassa akāraṇanti. Yutticintā nāma pāḷianāruḷhe atthe yuttā, ayaṁ panattho pāḷiāruḷhoti kāraṇāpadese anādarakaraṇamukhena pāḷiṁ dassento ‘‘kiñcetthā’’tiādimāha. Sotāpattimaggapaṭilābhatthāyāti sotāpattimaggassa samadhigamāya. Sotāpattiphalasamāpattatthāyāti sotāpattiphalasamāpattiyā samāpajjanatthaṁ. Esa nayo sesesupi.",
  "anya-e0104n11:16": "Ettha ca ‘‘suññatavihārasamāpattatthāya animittavihārasamāpattatthāyā’’tiādinā sarūpato uddhaṭattā tato pubbe āgatā maggaphalavārā appaṇihitavasena vuttā. Tattha anattānupassanāmukhena, aniccānupassanāmukhena ca pavattānaṁ phalasamāpattīnaṁ purecarā gotrabhudhammā navadasabhāvena vuttāti veditabbā. ‘‘Sotāpattiphalasamāpattatthāyā’’tiādinā pana catūsupi phalesu ekasadisaṁ desanāya āgatattā sotāpannasakadāgāminopi attano phalaṁ samāpajjantīti viññāyati. Maggānantaraphalavasena taṁ vuttanti ca na sakkā vattuṁ vipassanāvasena dasannaṁ gotrabhudhammānaṁ dassanavasena desanāya āraddhattā, maggavāreneva ca tadatthasiddhito. Na ca maggānantaraṁ phalaṁ ‘‘phalasamāpattī’’ti vuccati visuṁ parikammābhāvato. Tasmā phalasamāpattivacaneneva sotāpannādīnampi phalasamāpattisamāpajjanaṁ siddhaṁ. Tenāha ‘‘tasmā’’tiādi.",
  "anya-e0104n11:17": "861. Payojanampi tadatthāya paṭipattiyā kāraṇaṁ hoti tannimittaṁ paṭipajjanatoti ‘‘kasmā samāpajjantī’’ti kāraṇaṁ pucchitvā ‘‘diṭṭhadhammasukhavihārattha’’nti payojanaṁ vissajjitaṁ. Kasmāti vā sampadāne nissakkavacanaṁ, kissāti vuttaṁ hoti. Diṭṭhadhammasukhavihāratthanti diṭṭheva dhamme kilesadarathapariḷāhavūpasamena santena sukhavihārena viharaṇatthaṁ. Satipi vipākabhāve parikammena vinā anuppajjanato phalasamāpattidhammānaṁ tassa tassa ariyassa rucivaseneva pavatti, yato nesaṁ sādhipatitāti āha ‘‘addhāna…pe… samāpajjantī’’ti.",
  "anya-e0104n11:18": "862.Dvīhi ākārehīti dvīhi kāraṇehi. Yathā hi lokiyajjhānānaṁ samadhigamo sampayogasamaṅgibhāvena sijjhamāno pahānaṅgasamatikkamamukhena vuccati tathā samadhigantabbattā, evaṁ phalasamāpattipi nibbānamanasikārena sijjhamānā tadaññārammaṇāmanasikāramukhena vuccati sabbasaṅkhārato vinivaṭṭitamānasatāvasena samijjhanato. Tenāha ‘‘nibbānato’’tiādi. Udayabbayañāṇādiñāṇaparamparavasena hi sabbaphalacittaṁ saṅkhārato sabbaso nibbinnavirattacittassa tato vinissaṭanibbānārammaṇaṁ pavattati. Evaṁ pavattamānañca taṁ nibbānato aññassa ārammaṇassa amanasikārā, nibbānassa ca manasikārā pavattatīti vuccati.",
  "anya-e0104n11:19": "Animittāyacetovimuttiyāti animittavimokkhadvayāya phalasamāpattiyā, aniccānupassanāmukhena vā samāpajjitabbāya phalasamāpattiyā. Samāpattiyāti samāpajjanatthāya. Sabbanimittānanti rūpādisabbasaṅkhāranimittānaṁ. Amanasikāroti ādīnavato disvā vissaṭṭhatāya anāvajjanaṁ asamannāhāro. Animittāya ca dhātuyā manasikāroti sabbasaṅkhāranimittābhāvato animittāya. Kehici paccayehi na saṅkhatattā ca asaṅkhatāti laddhanāmāya asaṅkhatāya dhātuyā phalasamāpattisahajātena manasikārena manasikaraṇaṁ, tassā vā dhātuyā phalasamāpatticittasaṅkhāte manasikaraṇaṁ.",
  "anya-e0104n11:20": "863.Udayabbayādivasenāti udayabbayabhaṅgabhayatupaṭṭhānādivasena pavattanakānaṁ navannampi ñāṇānaṁ byāpāraṁ vadati. Tenāha ‘‘pavattānupubbavipassanassā’’ti. Saṅkhārārammaṇagotrabhuñāṇānantaranti saṅkhārārammaṇassa ‘‘vodāna’’nti laddhanāmassa gotrabhuñāṇassa anantaraṁ. Kasmā panettha gotrabhuñāṇaṁ maggañāṇapurecārikaṁ viya nibbānārammaṇaṁ na hotīti? Phaladhammānaṁ aniyyānikabhāvato. Ariyamaggadhammā eva hi niyyānikā. Vuttañhetaṁ ‘‘katame dhammā niyyānikā? Cattāro maggā apariyāpannā’’ti (dha. sa. 1295, 1609). Tasmā ekantena niyyānikasabhāvassa ubhatovuṭṭhānabhāvena pavattamānassa maggañāṇassa anantarapaccayabhūtena ñāṇena nimittato vuṭṭhiteneva bhavitabbanti tassa nibbānārammaṇatā yuttā, na pana ariyamaggassa bhāvitattā tassa vipākabhāvena pavattamānānaṁ kilesānaṁ asamucchindanato aniyyānikattā avuṭṭhānasabhāvānaṁ phalañāṇānaṁ purecārikañāṇassa kadācipi nibbānārammaṇatā ubhayattha anulomañāṇānaṁ atulyākārato. Ariyamaggavīthiyañhi anulomañāṇāni anibbiddhapubbānaṁ thūlathūlalobhakkhandhādīnaṁ sātisayaṁ padālanena lokiyañāṇesu ukkaṁsapāramippattāni maggañāṇānuguṇāni uppajjanti. Phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā tattha kilesavikkhambhane nirussukkāni kevalaṁ ariyānaṁ phalasamāpattisukhasamaṅgibhāvassa parikammamattāni hutvā uppajjantīti na tesaṁ kutoci vuṭṭhānasambhavo, yato nesaṁ pariyosānañāṇaṁ saṅkhāranimittavuṭṭhānato nibbānārammaṇaṁ siyā.",
  "anya-e0104n11:21": "Evañca katvā ‘‘sekkhassa attano phalasamāpattivaḷañjanatthāya udayabbayādivasena saṅkhāre sammasantassa vipassanāñāṇānupubbiyā phalameva uppajjati, na maggo’’ti idañca aṭṭhakathāvacanaṁ samatthitaṁ hoti. Tenāha ‘‘sekkhassāpi phalameva uppajjati, na maggo’’ti. Nibbānārammaṇe appanajjhānavasena yathāparicchinnakālaṁ nirantaraṁ phalacittasseva pavattanaṁ samāpajjanaṁ phalasamāpattīti āha ‘‘phalasamāpattivasena nirodhe cittaṁ appetī’’ti. Yadi anupubbavipassanānaṁ vasena phalasamāpattisamāpajjanaṁ, tena nīhārena sekkhassa uparimaggenāpi bhavitabbanti anuyogaṁ sandhāyāha ‘‘phalasamāpattininnatāyā’’tiādi. Tena aññoyeva vipassanācāro ariyamaggāvaho, añño phalasamāpattiāvahoti dasseti, svāyaṁ vipassanāya vibhāgo vutto eva. Ye panāti abhayagirivāsino sandhāyāha. Te hi maggaphalavipassanāya āloḷetvā vadanti. Teneva hi ‘‘evaṁ satī’’tiādi vuttaṁ. Arahā paccekabuddho bhavissati yadi itaratthāpi vipassanā tadatthāya saṁvatteyyāti adhippāyo. Pāḷivaseneva ca paṭikkhittanti ‘‘dasa gotrabhudhammā vipassanāvasena uppajjantī’’ti maggatthā phalatthā vipassanā visuṁ katvā pavattapāḷivaseneva tesaṁ vacanaṁ paṭikkhittantipi na gahetabbaṁ, aññathā ‘‘dasa gotrabhudhammā’’ti vacanaṁ virujjheyyāti. Idameva pana gahetabbanti vuttassevatthassa nigamanaṁ. Phalañcassātiādi mahaggatavipākānaṁ viya lokuttaravipākānañca kusalasarikkhatādassanaṁ. Jhānato sarikkhatādassaneneva cettha bojjhaṅgamaggaṅgavasenāpi sarikkhatā dassitāyevāti veditabbaṁ.",
  "anya-e0104n11:22": "864.Ṭhitiyāti pabandhaṭṭhitiyā. Yathāparicchinnakālañhi samāpattiyā pabandhavasenāvaṭṭhānaṁ idha ṭhitīti. ‘‘Cande vā sūriye vā ettakaṁ ṭhānaṁ gate vuṭṭhahissāmī’’ti kālāvadhiggahaṇavasena samāpajjanaṁ cittassa abhisaṅkharaṇaṁ abhisaṅkhāro.",
  "anya-e0104n11:23": "865.Sabbānevetānīti rūpanimittādisabbāneva etāni ekato kāmaṁ na manasi karoti asambhavato. Sabbasaṅgāhikavasenāti anavasesapariyādānavasena. Samudāyasaddā hi avayavesupi pavattanti , avayavabyatirekena ca samudāyo na labbhatīti avayavagatampi kiccaṁ samudāyavasena vuttaṁ. Tasmāti sabbesaṁ saṅkhāranimittānaṁ ekato manasikārābhāvato. Yasmā bhavaṅgacitte uppanne phalasamāpattito vuṭṭhito nāma hoti, tasmā vuttaṁ ‘‘yaṁ bhavaṅgassā’’tiādi. Bhavaṅgassa ārammaṇaṁ nāma kammādi. Manasi karototi bhavaṅgasahagatena manasikārena manasi karoto, taṁ vā ārammaṇaṁ bhavaṅgamanasi karoto.",
  "anya-e0104n11:24": "866.Phalassa phalameva vā anantaraṁ hoti purimassa purimassa pacchimaṁ pacchimaṁ. Bhavaṅgaṁvā sabbapacchimassa. Phalānantaraṁ maggavīthiyaṁ, phalasamāpattiyañca. ‘‘Yena phalena nirodhā vuṭṭhānaṁ hotī’’ti idaṁ phaluppattiyā nirodhā vuṭṭhānabhāvato vuttaṁ. Tanti nirodhāvuṭṭhānabhāvena vuttaṁ anāgāmiphalaṁ vā aggaphalaṁ vā. Nevasaññānāsaññāyatanānantaranti nevasaññānāsaññāyatanassa kusalassa, kiriyassa vā anantaraṁ satipi sattāhātikkame vijātiyena antarikattā.",
  "anya-e0104n11:25": "Paṭippassaddhadarathanti sabbaso passaddhakilesadarathaṁ. Amatārammaṇanti nibbānārammaṇaṁ. Subhanti asobhanatāya kilesassāpi abhāvato sobhanaṁ. Taṇhāsaṅkhātaṁ lokāmisaṁ vantaṁ chaḍḍitaṁ etenāti vantalokāmisaṁ. Vūpasantakilesatāya, susantatāya ca santaṁ. Yena dhammena yogato samaṇo nāma hoti, tassa ariyamaggasaṅkhātassa sāmaññassa phalanti sāmaññaphalaṁ.",
  "anya-e0104n11:26": "Ojavantenāti sabhāvasampannena. Sucināti kilesāsucivirahato parisuddhena. Sukhenāti anuttarasukhena. Abhisanditanti sabbaso lūkhabhāvāpagamanena sinehitaṁ. Sātātisātenāti mahaggatasātato, lokuttarakusalasātato ca ativiya sātena madhurena. Maggasukhatopi hi phalasukhaṁ santataratāya paṇītataraṁ. Amatena sammoditaṁ. ‘‘Madhuṁ viyā’’ti iminā sātātisātataṁyeva vibhāveti.",
  "anya-e0104n11:27": "Tassa ariyassa phalassa rasabhūtaṁ sārabhūtaṁ taṁ sukhaṁ paññaṁ bhāvetvā yasmā paṇḍito vindati paṭilabhatīti yojanā.",
  "anya-e0104n11:28": "Nirodhasamāpattikathāvaṇṇanā",
  "anya-e0104n11:29": "867.Tatrāti tasmiṁ ‘‘nirodhasamāpattiyā samāpajjanasamatthatā’’ti saṁkhittavacane. Idaṁ sarūpādivasena pañhākammaṁ. Katthāti kasmiṁ bhave.",
  "anya-e0104n11:30": "868.Anupubbanirodhavasenāti vipassanānugatā aṭṭha samāpattiyo ārohantena taṁtaṁpaṭipakkhanirodhamukhena tiṇṇaṁ saṅkhārānaṁ anupubbato nirodhavasena. Yathāparicchinnakālaṁ yā cittacetasikānaṁ appavatti, ayaṁ nirodhasamāpattīti attho. Ke samāpajjanti, ke na samāpajjantīti kāmaṁ samāpajjanasamatthā padhānatāya paṭhamaṁ pucchitā, tabbissajjanaṁ pana garubhāvato pacchā vissajjetuṁ asamāpajjanake tāva dassento ‘‘sabbepi…pe… na samāpajjantī’’ti āha yathā ‘‘vāmaṁ muñca, dakkhiṇaṁ gaṇhā’’ti. Tattha ‘‘sabbepī’’ti idaṁ puthujjanādīnaṁ tiṇṇaṁ visesanaṁ. Te hi aṭṭhannaṁ samāpattīnaṁ lābhinopi alābhino viya samādhismiṁ aparipūrakāritāya nirodhaṁ samāpajjituṁ na sakkonti. Kāmacchandādisamucchindanena hi samādhismiṁ paripūrakāritā, na jhānādhigamamattena. Anāgāmino, arahantoti ettha sukkhavipassakā ca anāgāmino, sukkhavipassakā ca arahantoti sukkhavipassakasaddo paccekaṁ yojetabbo. Ubhayepi cete satipi vipassanābale samādhibalassa abhāvato nirodhaṁ na samāpajjanti. Anupubbavihārasambhavataññevettha samādhibalaṁ icchitabbaṁ. Purimakā pana tayo satipi samādhibale vipassanābalassa abhāvato, aparipuṇṇattā ca samāpajjituṁ na sakkonti. Aparipuṇṇatā cassa saṅkhārānaṁ na sammā parimadditattā. Aṭṭha samāpatti…pe… samāpajjantī’’ti vatvā tattha kāraṇaṁ pāḷivaseneva dassetuṁ ‘‘dvīhi balehī’’tiādi vuttaṁ. Tayo ca saṅkhārānanti ettha tayoti sāmiatthe paccattavacanaṁ, tiṇṇanti attho. Ñāṇacariyāhīti ñāṇappavattīhi. Nirodhasamāpattiyāti nirodhasamāpajjanāya ñāṇaṁ. Ayañca sampadāti ayaṁ baladvayasamannāgamādikā yathāvuttanirodhasamāpattiāvahā sampatti. Anāgāmikhīṇāsaveti anāgāmino ceva khīṇāsave ca.",
  "anya-e0104n11:31": "869.Samathabalanti kāmacchandādike paccanīkadhamme sametīti samatho, so eva paṭipakkhehi akampiyaṭṭhena balaṁ. Aniccādivasena vividhehi ākārehi passatīti vipassanā, sā eva vuttanayena balanti vipassanābalaṁ. Nekkhammavasenātiādīsu kāmacchandavikkhambhanassa nekkhammasaṅkappassa, alobhapadhānassa vā tathāpavattakusalacittuppādassa vasena cittassa ekaggatāsaṅkhāto yo avikkhepo, taṁ samathabalaṁ. Byāpādavikkhambhanassa abyāpādavitakkassa, adosapadhānassa vā tathāpavattakusalacittuppādassa vaseneva. Thinamiddhavikkhambhikāya vibhūtaṁ katvā manasikaraṇena upaṭṭhitaālokasaññāya vasena. Uddhaccavikkhambhanassa avikkhepassa samādhānassa vasena. Sakalamicchāvitakkavikkhambhanassa sikhāpattaānāpānassatisiddhapaṭinissaggānupassiassāsapassāsānaṁ vasena cittassa ekaggatāsaṅkhāto yo avikkhepo, taṁ samathabalanti atthayojanā.",
  "anya-e0104n11:32": "Evaṁ upacārassa jhānassa vasena samathabalaṁ dassetvā idāni taṁ aṭṭhannaṁ samāpattīnaṁ vasena paṭipakkhehi anabhibhavanīyatāya ca balappattivasena dassetuṁ ‘‘paṭhamajjhānenā’’tiādi vuttaṁ. Tattha nīvaraṇeti nīvaraṇanimittaṁ nīvaraṇapaccayā. Na kampati jhānasamaṅgipuggalo, jhānasampayuttasamādhi vā. So hi visesato idha ‘‘samathabala’’nti adhippeto. Tathā hi kenaṭṭhena samathabalanti balaṭṭho pucchito. Uddhacceti uddhaccanimittaṁ. Uddhaccasahagatakileseti uddhaccena sampayuttamohaahirikādikilesahetu. Khandheti uddhaccasampayuttacatukkhandhanimittaṁ. Na kampatītiādīni aññamaññavevacanāni. Kampanaṁ vā ṭhānāpagamo. Calanaṁ paribbhamanaṁ. Vedhanaṁ sandhāvanaṁ. Uddhacce na kampati, uddhaccasahagatakilese na calati, uddhaccasahagatakkhandhe na vedhatīti vā yojetabbaṁ. Uddhaccaggahaṇañcettha samathassa ujupaṭipakkhatāya tadabhibhavena balappattidassanatthaṁ. Tenetaṁ aṭṭhannampi samāpattīnaṁ sādhāraṇato kiccātisayadassanaṁ daṭṭhabbaṁ. Idaṁ samathabalanti yāyaṁ nekkhammādivasena laddhāya cittekaggatāya nīvaraṇādīhi akampanīyatā, tāni ca abhibhavitvā avaṭṭhānaṁ, idaṁ samathabalaṁ.",
  "anya-e0104n11:33": "Idāni vipassanābalaṁ niddisanto yasmā vipassanā saṅkhepato sattahi anupassanāhi saṅgahitā, tasmā tato tato samāpattito vuṭṭhāya tāsaṁ vasena anupassanā kātabbā, tattakeneva cettha anupassanākiccaṁ paripuṇṇaṁ hotīti ‘‘aniccānupassanā vipassanābalaṁ…pe… paṭinissaggānupassanā vipassanābala’’nti sarūpato dassetvā puna tā heṭṭhā vuttanayena visayavibhāgena dassetuṁ ‘‘rūpe aniccānupassanā’’tiādi vuttaṁ. Idhāpi paṭipakkhehi anabhibhavanīyatāva balaṭṭhoti dassetuṁ ‘‘kenaṭṭhena vipassanābala’’ntiādi āraddhaṁ. Tattha avijjāyāti dvādasasu akusalacittuppādesu avijjānimittaṁ. Avijjāsahagatakileseti avijjāya sampayuttalobhadosādikilesavatthunimittaṁ. Sesaṁ heṭṭhā vuttanayattā suviññeyyameva. Avijjaggahaṇañcettha vipassanāya ujupaṭipakkhatāya tadabhibhavena balappattidassanatthaṁ. Tenetaṁ sattannampi anupassanānaṁ sādhāraṇato kiccātisayadassanaṁ daṭṭhabbaṁ. Idaṁ vipassanābalanti yāyaṁ aniccānupassanādivasena laddhassa vipassanāñāṇassa niccasaññādinimittaṁ akampanīyatā, tā ca abhibhavitvā avaṭṭhānaṁ, idaṁ vipassanābalaṁ.",
  "anya-e0104n11:34": "Vitakkavicārā vacīsaṅkhārā vācaṁ saṅkharonti pavattentīti katvā. Tenāha ‘‘pubbe kho, āvuso visākha, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro’’ti (ma. ni. 1.463; saṁ. ni. 4.348). Te pana dutiyajjhāne vūpasantā hontīti āha ‘‘dutiyajjhānaṁ…pe… paṭippassaddhā hontī’’ti. Kāyena saṅkharīyantīti kāyasaṅkhārā, assāsapassāsā. Tathā hi vuttaṁ ‘‘assāsapassāsā kho, āvuso visākha, kāyikā ete dhammā kāyappaṭibaddhā, tasmā assāsapassāsā kāyasaṅkhāro’’ti (ma. ni. 1.463; saṁ. ni. 4.348). Te pana yasmā catutthajjhāne vūpasantā honti, tasmā āha ‘‘catutthajjhānaṁ…pe… paṭippassaddhā hontī’’ti. Cittena saṅkharīyantīti cittasaṅkhārā, saññā vedanā. Tathā hi vuttaṁ ‘‘saññā ca vedanā ca cetasikā ete dhammā cittappaṭibaddhā, tasmā saññā ca vedanā ca cittasaṅkhāro’’ti (saṁ. ni. 1.463; saṁ. ni. 4.348). Te pana yasmā nirodhaṁ samāpannassa vūpasamanti, tasmā vuttaṁ ‘‘saññāvedayita…pe… paṭippassaddhā hontī’’ti.",
  "anya-e0104n11:35": "Ñāṇacariyāsu vivaṭṭānupassanāggahaṇeneva tassa ādibhūtā sesānupassanāpi gahitāva honti tadavinābhāvato. Maggo ñāṇacariyā, phalasamāpatti ñāṇacariyāti maggaphalasamāpattīnaṁ ñāṇacariyābhāvavacanaṁ maggaphaladhammānaṁ ñāṇapadhānattā, ñāṇena vā indriyādhipatihetumaggapaccayādivasena sātisayapaccayabhūtena sesā maggaphaladhammā caritā pavattitāti katvā tathā vuttaṁ. Samādhicariyāsupi eseva nayo . Imāhi soḷasahīti aṭṭhannaṁ anupassanānaṁ, aṭṭhannañca maggaphalañāṇānaṁ vasena imāhi soḷasahi ñāṇapavattīhi.",
  "anya-e0104n11:36": "Navahi samādhicariyāhīti aṭṭha samāpattiyo aṭṭha samādhicariyā, tāsaṁ upacārasamādhi upacārasamādhibhāvanāsāmaññena ekā samādhicariyāti evaṁ navahi samādhicariyāhi. Tenāha ‘‘paṭhamajjhānaṁ samādhicariyā’’tiādi. Paṭhamajjhānapaṭilābhatthāya vitakko cātiādi nānāvajjanupacāravasena vuttanti daṭṭhabbaṁ, uparisamāpattīnampi upacārassa tatheva vuttattā. Na hi ekāvajjane catutthajjhānādiupacāre pītiādayo sambhavanti. Ettha ca ‘‘paṭhamajjhānapaṭilābhatthāyā’’tiādivacanena upacārasamādhissāpi pāripūrī icchitabbāti dasseti. Kiṁ panettha samathabalasamādhicariyānaṁ nānattaṁ, kiṁ vā vipassanābalalokiyañāṇacariyānaṁ? Yathā samathabalepi ‘‘nekkhammavasenā’’tiādinā upacārasamādhinā saddhiṁ aṭṭhasu samāpattīsu appanāsamādhiyeva vutto, tathā samādhicariyāsu, vipassanābalalokiyañāṇacariyāsu ca vipassanāva vuttāti? Kiñcāpi vuttā, vivaṭṭānupassanā pana purecarañāṇādivipassanābale avuttā eva ñāṇacariyāsu vuttā. Apica paṭipakkhehi akampiyaṭṭho balaṭṭho, pañcannaṁ vasībhāvānaṁ vasena suciṇṇatā cariyaṭṭho, eteneva samathabalasamādhicariyānampi nānattaṁ saṁvaṇṇitanti daṭṭhabbaṁ.",
  "anya-e0104n11:37": "Vasībhāvatā paññāti ettha vaso etassa atthīti vasī, tassa bhāvo vasībhāvo, sā eva vasībhāvatā. ‘‘Vasiyo’’ti pana pāḷiyaṁ itthiliṅgavasena vuttattā tāyo dassetuṁ ‘‘vasīti pañca vasiyo’’tiādi vuttaṁ. Tattha jhānaṁ āvajjantassa nirantaraṁ jhānaṅgesu cittappavattanasamatthatā āvajjanavasī. Samāpajjitukāmassa sīghaṁ jhānaṁ samāpajjanasamatthatā samāpajjanavasī. Accharāmattaṁ vā katipayaccharāmattaṁ vā khaṇaṁ jhānaṁ ṭhapetuṁ samatthatā adhiṭṭhānavasī. Tatheva lahuṁ vuṭṭhātuṁ samatthatā vuṭṭhānavasī. Paccavekkhaṇavasī pana āvajjanavasiyā eva sijjhati. Paccavekkhaṇajavanāneva hi tattha āvajjanānantarānīti. Ayamettha saṅkhepo, vitthāro pana heṭṭhā āgato eva. Ayañca vasībhāvo samādhicariyānaṁ vasena vutto. Ñāṇacariyāsu pana lokuttarānaṁ ñāṇacariyānaṁ vasībhāvāpādanakiccaṁ nāma natthi. Paṭipakkhassa suvihatattā sabhāvasiddho tattha vasībhāvo, lokiyānaṁ pana paguṇabalavabhāvāpādanena vasībhāvo labbhateva.",
  "anya-e0104n11:38": "870.Ukkaṭṭhaniddesoti anavasesaniddeso. Cuddasahi ñāṇacariyāhi hoti aggamaggaphalānaṁ anadhigatattāti. Yadi evanti yadi ukkaṭṭhaniddesavasena ‘‘soḷasahi ñāṇacariyāhī’’ti vuttaṁ, tato avakaṁsavasenapi icchitabbaṁ, evaṁ sante kiṁ na hoti nirodhasamāpajjananti adhippāyo. Pañca kāmaguṇā vatthubhūtā etassa santīti pañcakāmaguṇiko, kāmarāgo. Appahīnattā asamucchinnattā. Na hi kāmarāgassa vikkhambhanappahānamattaṁ nirodhassa adhiṭṭhānaṁ bhavituṁ sakkoti. Tasmāti samādhipāripanthikassa kāmarāgassa supahīnattā. Etena kāmaṁ maggaphalañāṇacariyā lokiyañāṇasamādhicariyā viya nirodhasamāpajjane sarūpena na viniyujjanti tadā appavattanato, tassa tassa pana paṭipakkhassa samucchindanena balacariyānaṁ visesapaccayatāya nirodhasamāpattiyā adhiṭṭhānaṁ hotīti dasseti. Esāti anāgāmī. Idañhi ‘‘nirodhā vuṭṭhahantassā’’tiādivacanaṁ anāgāminova nirodhā vuṭṭhānaṁ sandhāya vuttaṁ ‘‘nevasaññānāsaññāyatanakusala’’nti (paṭṭhā. 1.1.417) vacanato, aññathā ‘‘nevasaññānāsaññāyatanakiriyā’’ti (paṭṭhā. 1.1.417) vucceyya.",
  "anya-e0104n11:39": "871.‘‘Pañcavokārabhave’’ti kasmā vuttaṁ, nanu catuvokārabhavepi arūpajjhānavasena yathārahaṁ anupubbasamāpatti labbhatīti? Kāmaṁ labbhati, sā pana ‘‘anupubbasamāpattī’’ti na vuccati ekadesabhāvato. Aṭṭhasamāpattivaseneva ca ‘‘anupubbasamāpattī’’ti vuccatīti dassento āha ‘‘paṭhamajjhānādīnaṁ uppatti natthī’’ti. Vatthussa abhāvāti hadayavatthuno abhāvāti vadanti, karajakāyasaṅkhātassa pana vatthuno abhāvāti attho. Yadi hi āruppe nirodhaṁ samāpajjeyya, cittacetasikānaṁ, aññassa ca kassaci abhāvato apaññattikova bhaveyya anupādisesāya nibbānadhātuyā parinibbutasadiso. Kiñcāyaṁ upādāya nirodhaṁ samāpannoti vucceyya, kiṁ vā etāya vatthucintāya. Aṅgavekallatova natthi āruppe nirodhasamāpattisamāpajjanaṁ.",
  "anya-e0104n11:40": "872.Saṅkhārānaṁpavattibhedeti saṅkhatadhammānaṁ khaṇe khaṇe uppajjane, bhijjane ca, tesaṁ vā kusalādibhedabhinne yathārahaṁ tīhi dukkhatāhi upaddute pavattivibhāge. Cittacetasikavigamehi rūpadhammesu labbhamānāpi saṅkhāradukkhatā abbohārikataṁ āpajjati. Ukkaṇṭhitvāti nibbinditvā. Nibbānaṁ patvāti anupādisesanibbānaṁ patvā viya. Sukhanti niddukkhaṁ.",
  "anya-e0104n11:41": "873.Samathavipassanāvasenāti yuganaddhānaṁ viya aññamaññūpakāritāya sahitānaṁ vasena. Ussakkitvāti ukkaṁsaṁ patvā yāva nevasaññānāsaññāyatanā, yāva ca anulomañāṇā āruhitvā. Nirodhayatoti nevasaññānāsaññāyatanaṁ samāpajjitvā taṁ nirodhentassa. Aññassa kassacipi cittassa anuppajjanena evamassā nirodhasamāpattiyā samāpajjanaṁ hoti. ‘‘Yo hī’’tiādinā ‘‘samathavipassanāvasenā’’ti vuttamevatthaṁ byatirekamukhena vivarati. Nevasaññānāsaññāyatanasamāpattiṁ patvā tiṭṭhati taduddhaṁ suddhasamathavipassanāya abhāvato. Yo vipassanāvaseneva ussakkati sace ariyo phalasamāpattatthiko, so attano phalasamāpattiṁ patvā tiṭṭhati. Atha puthujjano, sekho vā maggatthiko tāya ce vipassanāya maggaṁ patvā phale ṭhito, sopi phalasamāpattiṁ patvā tiṭṭhaticceva vuccati. Soti ubhayavasena paṭipanno. Tanti nirodhasamāpattiṁ.",
  "anya-e0104n11:42": "874. Yena phaladvayasamannāgamādinā nirodhaṁ samāpajjituṁ samattho hoti, so vidhi pageva vibhāvitoti samāpajjanākārameva dassento ‘‘katabhattakicco’’tiādimāha. Tañhi sabbāsampi bhāvanānaṁ sādhāraṇaṁ pubbakiccaṁ. Tattha saṅkhāreti tasmiṁ paṭhamajjhāne, paṭhamajjhānacittuppāde vā saṅkhāre.",
  "anya-e0104n11:43": "‘‘Vipassatī’’ti vuttaṁ, kīdisī panettha vipassanā icchitabbāti taṁ niddhāraṇatthaṁ ‘‘vipassanā panesā’’tiādinā tameva vipassanaṁ tidhā bhinditvā dasseti. Mandā ce vipassanā, dandhābhiññaṁ maggaṁ sādheti. Tikkhā ce, khippābhiññanti ayaṁ mandatikkhatāya viseso. Lakkhaṇappattā pana vipassanā maggassa paccayo hotiyevāti imamatthaṁ dassento āha ‘‘saṅkhāra…pe… hotiyevā’’ti. Tikkhāva vaṭṭati saṅkhārārammaṇepi sati sabbasaṅkhārehi vivaṭṭanākāreneva pavattanato, maggo viya visaṅkhāragatassa phalassa paccayabhāvato ca. Tenāha ‘‘maggabhāvanāsadisā’’ti. Yasmā atimandā samathādikā saṅkhārānaṁ nirodhane asamatthā samathaniṭṭhā hoti, atitikkhā ñāṇādikā sātisayaṁ saṅkhāresu dosadassane phalasamāpattiniṭṭhā hoti, tasmā vuttaṁ ‘‘nātimandanātitikkhā vaṭṭatī’’ti. Esa nirodhasamāpajjanako. Te saṅkhāreti te paṭhamajjhānasaṅkhāre.",
  "anya-e0104n11:44": "‘‘Tathevā’’ti iminā ‘‘nātimandāya nātitikkhāyā’’ti imamatthaṁ ākaḍḍhati. Esa nayo sesesupi. ‘‘Ākiñcaññāyatanaṁ samāpajjitvā vuṭṭhāya tattha saṅkhāre tatheva vipassatī’’ti vattabbaṁ, heṭṭhā vuttanayattā pana taṁ avatvā ‘‘catubbidhaṁ pubbakiccaṁ karoti’’cceva vuttanti keci, taṁ tesaṁ matimattaṁ. Vipassanācārato hi samādhicāro, tasmā samāpattito vuṭṭhāya pubbakiccaṁ kātabbaṁ. Tathā hi paratopi ‘‘ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā’’tiādiṁ (visuddhi. 2.879) vakkhati, na pana ‘‘tattha saṅkhāre tatheva vipassitvā’’ti. Nānābaddhaavikopananti attanā asambaddhassa parikkhārassa avināsanaṁ. Yathā taṁ na vinassati, tathā adhiṭṭhānaṁ. Saṅghapaṭimānananti saṅghassa paṭimānanāvajjanaṁ. Satthupakkosananti satthu pakkosanāvajjanaṁ. Addhānaparicchedanti jīvitaddhānaparicchedaṁ pubbakiccaṁ karotīti sambandho.",
  "anya-e0104n11:45": "875.Adhiṭṭhātabbanti cittaṁ uppādetabbaṁ. Tathā cittuppādanameva hettha adhiṭṭhānaṁ.",
  "anya-e0104n11:46": "Cittajarūpādīnaṁ anuppajjanato, pacchājātapaccayādiupatthambhābhāvato ca sattāhameva tathā sarīraṁ pavattati, tato paraṁ kilamatīti sattāhameva paricchinditvā nirodhaṁ samāpajjantīti vadanti.",
  "anya-e0104n11:47": "Samāpattivasenevāti nirodhasamāpattivaseneva. Naṁ aggiādiantarāyaṁ rakkhati samāpannako adhiṭṭhānavasenāti adhippāyo. Āyasmato sañjīvassātiādīsu yaṁ vattabbaṁ, taṁ heṭṭhā iddhikathāyaṁ (visuddhi. 2.374) vuttameva.",
  "anya-e0104n11:48": "876.Etassāti nirodhaṁ samāpajjantassa, nirodhasamāpajjanassa vā. Tasmiṁ samayeti tasmiṁ tassa bhikkhuno upasaṅkamanasamaye vuṭṭhātiyeva. Kālaparicchedasadisañhetaṁ.",
  "anya-e0104n11:49": "Evaṁ garukāti aggiādīhipi anabhibhavanīyaṁ nirodhaṁ samāpannaṁ samāpattito vuṭṭhāpanato evaṁ garukā hi saṅghassa āṇā nāma, tasmā attano hitasukhaṁ ākaṅkhantena jīvitahetupi saṅghassa āṇā na atikkamitabbāti adhippāyo.",
  "anya-e0104n11:50": "877.Na pakkosati ‘‘satthā taṁ, āvuso, āmantetī’’ti. ‘‘Vuṭṭhahissāmī’’ti āvajjitabbanti sambandho.",
  "anya-e0104n11:51": "878.Jīvitaddhānassāti attano jīvitakālassa jīvitappavattiyā. Āyu eva āyusaṅkhārā. ‘‘Āyuusmāviññāṇānī’’ti ca vadanti, te cassa pakaticittasseva ārammaṇaṁ honti. Antonirodhe maraṇaṁ natthi carimabhavaṅgena mīyanato. Āvajjitvāva samāpajjitabbaṁ ‘‘sahasā maraṇaṁ mā ahosī’’ti. Sahasā hi maraṇe aññabyākaraṇabhikkhuovādadānasāsanānubhāvadīpanānaṁ anissaro siyā, anāgāmino vā aggamaggānadhigamo siyā. Avasesanti nānābaddhaavikopanāditividhampi pubbakiccaṁ. Vuttaṁ aṭṭhakathāyaṁ.",
  "anya-e0104n11:52": "879. Kiñcāpi ‘‘ekaṁ vā dve vā’’ti aniyametvā viya vuttaṁ, dve vāre eva pana niyamato vadanti. Cittavāreti nevasaññānāsaññāyatanacittavāre. Nirodhaṁ phusatīti acittakabhāvamevāha. Nirodhassa payogattāti cittanirodhāya payogabhāvato, baladvayasambharaṇādipayogassa cittanirodhattāti attho. Samathavipassanābalasamannāgamo, ñāṇasamādhicariyāvasībhāvo cettha aññamaññānativattanavaseneva icchitabboti āha ‘‘dve samathavipassanādhamme yuganaddhe katvā’’ti. Anupubbanirodhassa payogoti paṭhamajjhānādīnaṁ, tadanupassanānañca anupubbato nirodhanassāyaṁ payogo. Idaṁ vuttanayena aṭṭhasamāpattiārohanaṁ na nevasaññānāsaññāyatanasamāpattiyā samāpajjanassa. Tasmā dvinnaṁ cittānaṁ upari cittāni na pavattantīti yojanā.",
  "anya-e0104n11:53": "Paratoacittako bhavituṁ na sakkotīti sakalaṁ yathāparicchinnakālaṁ acittako bhavituṁ na sakkoti. Tañca kho saṅghapaṭimānanasatthupakkosanaaddhānaparicchedāvajjanānaṁ akaraṇena, na nānābaddhaavikopanassa. Tassa hi akaraṇena kadāci kevalaṁ tādisassa parikkhārassa avināso na siyā, na nirodhasamāpattivibandho. Ayañca attho mahānāgattheravatthunā vibhāvito eva. Evaṁ sante tīhi ākārehi nirodhasamāpattiyā vuṭṭhānaṁ hotīti āpajjati, tasmā taṁ na sārato paccetabbaṁ. Paṭinivattitvā puna ākiñcaññāyataneyeva patiṭṭhātīti iminā samāpattiyā vibandhe jāte evaṁ hotīti dasseti, avibandheneva pana yathāparicchinnakālavītikkamane phalacittuppattiyā vuṭṭhānaṁ hoti. Evañca katvā gambhīrakandaroruḷhatattapāsāṇakkantapurisanidassanampi samatthitaṁ hotīti keci vadanti. Apare pana ‘‘pubbakiccassa akatattā nevasaññānāsaññāyatanaṁ samāpannamattova ‘paṭinivattitvā ākiñcaññāyatane patiṭṭhātī’ti vuttattā saṅghapaṭimānanādiekaccapubbakiccākaraṇe aṅgavekallato nirodhasamāpattisamāpajjanaṁ na ijjhatevā’’ti vadanti. Vattasadisañhetaṁ nirodhasamāpattiyā, yadidaṁ pubbakiccakaraṇaṁ. Tasmā tattha yaṁ garutaraṁ, tassa akaraṇaṁ samāpajjanaṁ vibandhatīti apare. Vīmaṁsitvā gahetabbaṁ. ‘‘Ākiñcaññāyatane patiṭṭhātī’’ti ca idaṁ puna ākiñcaññāyatanassa samāpajjitabbattā vuttaṁ. Samāpajjitvā hi vuṭṭhāya pubbakiccassa kātabbattā.",
  "anya-e0104n11:54": "Yathā panātiādi katapubbakiccatāsāmaññena upamāsaṁsandanaṁ.",
  "anya-e0104n11:55": "880.Assāti nirodhasamāpattiyā. ‘‘Kālaparicchedavasenā’’tiādinā catūhi ākārehi nirodhasamāpattiyā ṭhānaṁ dasseti.",
  "anya-e0104n11:56": "882.Vivekaninnanti nissaraṇavivekaninnaṁ, pageva saṅkhāravimukhatāya, phalacittuppattiyā cāti veditabbaṁ.",
  "anya-e0104n11:57": "883. Ūsaṅkhārattayapaṭippassaddhiyā, avasesacetasikaviññāṇābhāvena rūpadhammamattāvasesatāya ca matanirodhasamāpannānaṁ avisesaṁ gahetvā pucchā ‘‘matassa ca samāpannassa ca ko viseso’’ti. Kāmaṁ nesaṁ saṅkhārattayapaṭippassaddhiādīhi aviseso, rūpadhammamattāvasesatāya pana āyuusmāindriyānaṁ apagamānapagamanaṁ visesoti dassetuṁ ‘‘yvāya’’ntiādi vuttaṁ.",
  "anya-e0104n11:58": "884.Sabhāvatoti sabhāvadhammato, paramatthatoti attho. Paramatthato hi vijjamānānaṁ saṅkhatādibhāvena vattabbataṁ labhati, na avijjamānaṁ. Samāpajjantassa vasenāti yasmā samāpajjantassa ariyapuggalassa samathavipassanādhamme yuganaddhe katvā aṭṭha samāpattiyo ārohantassa anukkamena saṅkhārānaṁ paṭippassambhanapayoganibbattiyā nirodhasamāpatti nipphannā nāma hoti, tasmā taṁ payoganibbattiṁ upādāya ‘‘nipphannā’’ti vattuṁ vaṭṭati.",
  "anya-e0104n11:59": "Saṅkhāravūpasamato, santadhammasamanvayato ca santaṁ. Ariyehi eva nisevitabbattā ariyanisevitaṁ. Tissannampi dukkhatānaṁ nibbutabhāvato nibbānamiti saṅkhaṁ upāgataṁ. Ariyaṁ paññanti suvisuddhaṁ maggaphalapaññaṁ. Imissāpīti nirodhasamāpattiyā. Samāpattisamatthatāti samāpajjanasamatthatā.",
  "anya-e0104n11:60": "Āhuneyyabhāvādisiddhikathāvaṇṇanā",
  "anya-e0104n11:61": "885.Āhuneyyabhāvādisiddhīti āhuneyyapāhuneyyadakkhiṇeyyaañjalikaraṇīyaanuttarapuññakkhettabhāvasiddhi. Avisesenāti dassanamaggapaññādivisesena vinā, etissā lokuttarapaññāya. Ānetvā hunitabbanti āhunaṁ, dūratopi ānetvā dātabbadānaṁ, taṁ paṭiggahetuṁ yuttoti āhuneyyo. Pāhunaṁ vuccati āgantukadānaṁ, taṁ paṭiggahetuṁ yuttoti pāhuneyyo. Dakkhiṇaṁ arahatīti dakkhiṇeyyo, añjalikaraṇaṁ añjalikammaṁ, taṁ arahatīti añjalikaraṇīyo. Anuttaraṁ uttamaṁ sattānaṁ puññaviruhanaṭṭhānanti anuttaraṁ puññakkhettaṁ lokassāti ayamettha saṅkhepo. Vitthāro pana heṭṭhā vuttoyeva.",
  "anya-e0104n11:62": "886.Mandāyavipassanāya āgatoti atikkhāya vipassanāya vasena paṭhamamaggapaññaṁ bhāvetvā sotāpannabhāvaṁ āgato. Saddhādīnaṁ mudūnaṁ indriyānaṁ vasena mudindriyopi samāno. Sattakkhattuparamoti sattakkhattuṁ paramā bhavūpapatti attabhāvaggahaṇaṁ, tato paraṁ aṭṭhamaṁ bhavaṁ nādiyatīti sattakkhattuparamo. Saṁsaritvāti paṭisandhiggahaṇavasena aparāparaṁ gantvā. Dukkhassantaṁ karotīti vaṭṭadukkhassa pariyantaṁ pariyosānaṁ karoti. Ayaṁ kālena devalokassa, kālena manussalokassāti missakassa bhavassa vasena ‘‘sattasugatibhave saṁsaritvā’’ti vutto. Kulato kulaṁ gacchatīti kolaṁkolo. Sotāpattiphalasacchikiriyato paṭṭhāya hi nīcakule upapatti nāma natthi, mahābhogakulesuyeva nibbattatīti attho. Dve vā tīṇi vā kulānīti devamanussavasena dve vā tayo vā bhave. Iti ayampi missakabhaveneva kathito. Desanāmattameva cetaṁ ‘‘dve vā tīṇi vā’’ti. Yāva chaṭṭhabhavā saṁsarantopi kolaṁkolova hoti. Attabhāvaggahaṇasaṅkhātaṁ ekaṁyeva khandhabījaṁ etassa atthīti ekabījī. ‘‘Mānusakaṁ bhava’’nti idampi desanāmattaṁ. ‘‘Devabhavaṁ nibbattetī’’tipi vattuṁ vaṭṭatiyeva. Ko panetesaṁ imaṁ pabhedaṁ niyametīti? Tiṇṇaṁ maggānaṁ vipassanā. Sace hi upari tiṇṇaṁ maggānaṁ vipassanā balavatī hoti, ekabījī nāma hoti. Tato mandāya kolaṁkolo, tato mandatarāya sattakkhattuparamo.",
  "anya-e0104n11:63": "887. Paṭisandhivasena sakiṁ āgacchatīti sakadāgāmī. Sakidevāti ekavāraṁyeva. ‘‘Imaṁ lokaṁ āgantvā’’ti iminā pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṁ patvā idheva parinibbāti, ekacco idha patvā devaloke parinibbāti, ekacco devaloke patvā tattheva parinibbāti, ekacco devaloke patvā idhūpapajjitvā parinibbāti. Ime cattāropi idha na gahitā. Yo pana idha patvā devaloke yāvatāyukaṁ vasitvā puna idhūpapajjitvā parinibbāti, ayaṁ idha gahito.",
  "anya-e0104n11:64": "888. Paṭisandhivasena idha anāgamanato anāgāmī. Indriyavemattatāvasenāti saddhādīnaṁ vimuttiparipācakaindriyānaṁ paropariyattena. Pañcadhā idha vihāya niṭṭho hotīti so anāgāmī antarāparinibbāyiādibhāvena pañcapakārena imaṁ lokaṁ pajahitvā parinibbāyanako hoti. Āyuvemajjhassa antarāyeva kilesaparinibbānena parinibbāyanato antarāparinibbāyī. Upahaccāti vā upagantvā kālakiriyaṁ. Appayogenāti adhimattapayogena vinā appakasireneva tikkhindriyatāya sukheneva. Sappayogenāti ettha vuttavipariyāyena attho veditabbo. Uddhaṁ vā hi bhāvena uddhamassa taṇhāsotaṁ, vaṭṭasotaṁ vāti uddhaṁsoto. Uddhaṁ vā gantvā paṭilabhitabbato uddhamassa maggasotanti uddhaṁsoto. Paṭisandhivasena akaniṭṭhabhavaṁ gacchatīti akaniṭṭhagāmī.",
  "anya-e0104n11:65": "Yatthupapannoti avihādīsu yattha yattha upapanno. Imesaṁ pana anāgāmīnaṁ pabhedajānanatthaṁ uddhaṁsotaakaniṭṭhagāmicatukkaṁ veditabbaṁ – yo hi avihato paṭṭhāya cattāro devaloke sodhetvā akaniṭṭhaṁ gantvā parinibbāti, ayaṁ uddhaṁsoto akaniṭṭhagāmī nāma. Yo pana heṭṭhā tayo devaloke sodhetvā sudassīdevaloke ṭhatvā parinibbāti, ayaṁ uddhaṁsoto naakaniṭṭhagāmī nāma. Yo ito akaniṭṭhameva gantvā parinibbāti, ayaṁ nauddhaṁsoto akaniṭṭhagāmī nāma. Yo pana heṭṭhā catūsu devalokesu tattha tattheva parinibbāti, ayaṁ nauddhaṁsoto naakaniṭṭhagāmī nāma. Ete pana avihesu upapannasamanantarā āyuvemajjhaṁ appatvā, patvā ca parinibbāyanavasena tayo antarāparinibbāyino, eko upahaccaparinibbāyī, eko uddhaṁsototi pañca. Te asaṅkhārasasaṅkhāraparinibbāyivibhāgena dasa honti. Tathā atappasudassasudassīsūti cattāro dasakā cattālīsaṁ. Akaniṭṭhe pana uddhaṁsoto natthi. Tayo antarāparinibbāyino, eko upahaccaparinibbāyīti cattāro. Te asaṅkhārasasaṅkhāraparinibbāyivibhāgena aṭṭhāti aṭṭhacattālīsaṁ anāgāmino.",
  "anya-e0104n11:66": "Sotāpannā pana paṭipadābhedena cattāro sattakkhattuparamā, cattāro kolaṁkolā, cattāro ekabījinoti saddhādhurena paṭipannā dvādasa, tathā paññādhurenāti catuvīsati.",
  "anya-e0104n11:67": "Sakadāgāmino suññatavimokkhena vimuttā paṭipadāvasena cattāro, tathā animittaappaṇihitavimokkhehīti dvādasa.",
  "anya-e0104n11:68": "889. Tathā arahanto. Te pana dvādasa paññāvimuttā, dvādasa ubhatobhāgavimuttā, dvādasa tevijjā, dvādasa chaḷabhiññā, dvādasa paṭisambhidāppattāti samasaṭṭhi honti. Evamete saddhiṁ paccekasambuddhasammāsambuddhehi chacattālīsādhikasataṁ ariyā. Yasmā tesaṁ ariyabhāvasiddhi ariyāya paññābhāvanāya, tena vuttaṁ ‘‘āhuneyyabhāvādisiddhipi imissā lokuttarapaññābhāvanāya ānisaṁso’’ti. Lokiyavijjābhiññāhi vināpi ubhatobhāgavimuttatā hotīti ubhatobhāgavimutto visuṁ gahito. Yaṁ sandhāya vuttanti yaṁ catutthamaggapaññābhāvanaṁ sandhāya heṭṭhā saṅkhepato gāthāvaṇṇanāyaṁ vuttaṁ, taṁ pana vuttākāraṁ nigamanavasena dassetuṁ ‘‘maggakkhaṇe’’tiādi vuttaṁ. Kāmaṁ catūsupi maggakkhaṇesu taṁ jaṭaṁ vijaṭeti nāma, phalakkhaṇesupi yathārahaṁ vijaṭitajaṭo, aggaphalakkhaṇeyeva pana sabbaso vijaṭitajaṭo, tato paraṁ vijaṭetabbāya jaṭāya abhāvato. Tenettha heṭṭhā heṭṭhimamaggapaññābhāvanānisaṁsassa vuttattāva catutthamaggapaññābhāvanāvasena attho vutto.",
  "anya-e0104n11:69": "Ratinti abhiratiṁ, abhirucinti attho. Tatthāti ariyāya paññābhāvanāya.",
  "anya-e0104n11:70": "890.Imissā gāthāyāti imissaṁ gāthāyaṁ. Gāthā hi attano atthabhūtassa visuddhimaggassa ādhārabhāvena vuttā, sāmivacanaṁ vā etaṁ atthassa taṁsambandhibhāvato.",
  "anya-e0104n11:71": "Paññābhāvanānisaṁsaniddesavaṇṇanā niṭṭhitā.",
  "anya-e0104n11:72": "Iti tevīsatimaparicchedavaṇṇanā.",
  "anya-e0104n11:73": "Nigamanakathāvaṇṇanā",
  "anya-e0104n11:74": "891.Imissādāni gāthāyātiādīnaṁ gāthānaṁ attho heṭṭhā vutto eva. Svāyaṁ ‘‘visuddhimaggaṁ bhāsissa’’nti evaṁ paṭiññāto visuddhimaggo ettāvatā bhāsito hotīti sambandho.",
  "anya-e0104n11:75": "892.Tatthātiādīsu ayaṁ padasambandhena saddhiṁ saṅkhepattho – tesaṁ ‘‘sīle patiṭṭhāyā’’tigāthāyaṁ vuttānaṁ sīlādippabhedānaṁ atthānaṁ pañcannampi mahānikāyānaṁ aṭṭhakathānaye aṭṭhakathātantiyaṁ tattha tattha vutto yo vinicchayo, yebhuyyena taṁ sabbaṁ samāharitvā samānetvā nikāyantarassa nikāyagatavādadosasaṅkarehi mutto so nicchayo yasmā pakāsito, tasmā visuddhikāmehi yogīhi etasmiṁ visuddhimagge ādaro karaṇīyoyevāti.",
  "anya-e0104n11:76": "Nigamanagāthāyo",
  "anya-e0104n11:77": "Ettāvatā ca –",
  "anya-e0104n11:78": "Suvisuddhasamācāro, visuddhanayamaṇḍitaṁ;",
  "anya-e0104n11:79": "Visuddhimaggaṁ lokassa, yadaccantavisuddhiyā.",
  "anya-e0104n11:80": "Abhāsi karuṇāvega-samussāhitamānaso;",
  "anya-e0104n11:81": "Mahesi vipulodāta-visuddhimatipāṭavo.",
  "anya-e0104n11:82": "Tassa atthaṁ pakāsetuṁ, kathāmaggaṁ purātanaṁ;",
  "anya-e0104n11:83": "Nissāya yā samāraddhā, atthasaṁvaṇṇanā mayā.",
  "anya-e0104n11:84": "Āyācito siddhagāma-pariveṇanivāsinā;",
  "anya-e0104n11:85": "Therena dāṭhanāgena, suddhācārena dhīmatā.",
  "anya-e0104n11:86": "Sā esā paramatthānaṁ, tattha tattha yathārahaṁ;",
  "anya-e0104n11:87": "Nidhānato paramattha-mañjūsā nāma nāmato.",
  "anya-e0104n11:88": "Sampattā pariniṭṭhānaṁ, anākulavinicchayā;",
  "anya-e0104n11:89": "Aṭṭhāsītippamāṇāya, pāḷiyā bhāṇavārato.",
  "anya-e0104n11:90": "Iti taṁ saṅkharontena, yaṁ taṁ adhigataṁ mayā;",
  "anya-e0104n11:91": "Puññaṁ tassānubhāvena, lokanāthassa sāsane.",
  "anya-e0104n11:92": "Ogāhetvā visuddhāya, sīlādipaṭipattiyā;",
  "anya-e0104n11:93": "Sabbepi dehino hontu, vimuttirasabhāgino.",
  "anya-e0104n11:94": "Ciraṁ tiṭṭhatu lokasmiṁ, sammāsambuddhasāsanaṁ;",
  "anya-e0104n11:95": "Tasmiṁ sagāravā niccaṁ, hontu sabbepi pāṇino.",
  "anya-e0104n11:96": "Sammā vassatu kālena, devo rājā mahīpati;",
  "anya-e0104n11:97": "Saddhammanirato lokaṁ, dhammeneva pasāsatūti.",
  "anya-e0104n11:98": "Badaratitthavihāravāsinā ācariyadhammapālena katā",
  "anya-e0104n11:99": "Paramatthamañjūsā nāma visuddhimaggamahāṭīkā samattā.",
  "anya-e0104n11:100": "Visuddhimagga-mahāṭīkā samattā."
}