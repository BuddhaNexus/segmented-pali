{
  "anya-e0703n44:0": "Pañcacattālīsatima pariccheda",
  "anya-e0703n44:1": "1.",
  "anya-e0703n44:2": " Rañño tassaccaye rājā, māṇavammo ahosi so;",
  "anya-e0703n44:3": "Kiṃ gotto kassa putto ca, kathaṃ rajjamapāpuṇi.",
  "anya-e0703n44:4": "2.",
  "anya-e0703n44:5": " Mahāsammatavaṃsamhi, jāto jātiguṇāvaho;",
  "anya-e0703n44:6": "Putto kassapanāmassa, thūpārāmassa bhedino.",
  "anya-e0703n44:7": "3.",
  "anya-e0703n44:8": " Dhītā malayarājassa, saṅghanāmassa rājino;",
  "anya-e0703n44:9": "Taṃ labhitvā vasaṃ dese, uttare līnavuttiko.",
  "anya-e0703n44:10": "4.",
  "anya-e0703n44:11": " Hatthadāṭhanarindena, tasmiṃ attheva dhārite;",
  "anya-e0703n44:12": "Jambudīpamupāgamma, narasīhaṃ mahīpati.",
  "anya-e0703n44:13": "5.",
  "anya-e0703n44:14": " Gantvā vatvā sakaṃ nāmaṃ, sevituṃ tamupakkami;",
  "anya-e0703n44:15": "Ārādhesi ca sabbehi, payogehi narādhīpaṃ.",
  "anya-e0703n44:16": "6.",
  "anya-e0703n44:17": " Viditvā tassa sohajjaṃ, netvā bhariyamattano;",
  "anya-e0703n44:18": "Vāsaṃ tattheva kappesi, sevamāno divānisaṃ.",
  "anya-e0703n44:19": "7.",
  "anya-e0703n44:20": " Sopi ārādhito tena, kaṇḍuveṭṭhi naruttamo;",
  "anya-e0703n44:21": "Sabbaṃ nentova taṃ rajjaṃ, mahābhogamadāpayi.",
  "anya-e0703n44:22": "8.",
  "anya-e0703n44:23": " Tena saṃvāsamanvāya, bhariyā saṅghanāmikā;",
  "anya-e0703n44:24": "Catasso dhītaro putte, cattāropi vijāyatha.",
  "anya-e0703n44:25": "9.",
  "anya-e0703n44:26": " Athekadivasaṃ rājā, hatthikkhandhavaraṃ gato;",
  "anya-e0703n44:27": "Sañcaranto yathākāmaṃ, māṇavammena ekato.",
  "anya-e0703n44:28": "10.",
  "anya-e0703n44:29": " Nāḷikeraṃ pivitvāna, tatraṭṭhova pipāsito;",
  "anya-e0703n44:30": "Māṇavammassa pādāsi, maññanto aññameva taṃ.",
  "anya-e0703n44:31": "11.",
  "anya-e0703n44:32": " So taṃ gahetvā cintesi, sakhaṃ pesa narādhipo;",
  "anya-e0703n44:33": "Ucchiṭṭhaṃ nāma kiṃ hoti, sattānaṃ paramatthato.",
  "anya-e0703n44:34": "12.",
  "anya-e0703n44:35": " Tasmā yuttaṃ mayāpātu-mīti cintiya taṃ pivi;",
  "anya-e0703n44:36": "Evaṃ honti mahussāhā, detukāmāhi buddhino.",
  "anya-e0703n44:37": "13.",
  "anya-e0703n44:38": " Rājāpi disvā taṃ bhīto, tassapī tāva sesakaṃ;",
  "anya-e0703n44:39": "Sayaṃ pivi tathāhoti, kammaṃ puññavataṃ sadā.",
  "anya-e0703n44:40": "14.",
  "anya-e0703n44:41": " Ṭhapesi sakaveseva, tato paṭṭhāya attano;",
  "anya-e0703n44:42": "Bhojane sayane ceva, parihāre ca vāhane.",
  "anya-e0703n44:43": "15.",
  "anya-e0703n44:44": " Evaṃ tesu vasantesu, yuddhatthāyamupakkami;",
  "anya-e0703n44:45": "Vallabho narasīhena, narasīho vicintayi.",
  "anya-e0703n44:46": "16.",
  "anya-e0703n44:47": " Ayaṃ kho mama sevāya, rajjaṃ vaṃsa gataṃ sakaṃ;",
  "anya-e0703n44:48": "Labhissāmīti seveti, rattiṃ diva matandito.",
  "anya-e0703n44:49": "17.",
  "anya-e0703n44:50": " Sace sopi mayā gantvā, yujjhanto maraṇaṃ gato;",
  "anya-e0703n44:51": "Takkitaṃ tassa mayhañca, sabbaṃ tamaphalaṃ bhave.",
  "anya-e0703n44:52": "18.",
  "anya-e0703n44:53": " Evaṃ cintiyataṃ rājā, nivattetvā sake pure;",
  "anya-e0703n44:54": "Sayaṃ vallabharājena, kātuṃ saṅgāmamārasi.",
  "anya-e0703n44:55": "19.",
  "anya-e0703n44:56": " Māṇavammopi cintesi, sace’yaṃ mayi jīviti;",
  "anya-e0703n44:57": "Rājā mīyati yuddhamhi, kiṃ phalaṃ mama jīvite.",
  "anya-e0703n44:58": "20.",
  "anya-e0703n44:59": " Vissāso dukkato tena, bhavissati tathāsati;",
  "anya-e0703n44:60": "Saṅgahesi kimatthaṃ maṃ, samānattena attano.",
  "anya-e0703n44:61": "21.",
  "anya-e0703n44:62": " Tasmā yuttaṃ mayā gantuṃ, sahasaṅgāma maṇḍalaṃ;",
  "anya-e0703n44:63": "Sukhañhi saddhiṃ tenettha, jīvitaṃ maraṇaṃpi vā.",
  "anya-e0703n44:64": "22.",
  "anya-e0703n44:65": " Evaṃ cintiya sannaddha-balo hatthivaraṃ gato;",
  "anya-e0703n44:66": "Gantvā dassesi attānaṃ, so taṃ saṅgāma maṇḍale.",
  "anya-e0703n44:67": "23.",
  "anya-e0703n44:68": " Narasīhova taṃ disvā, haṭṭhatuṭṭho samuggiri;",
  "anya-e0703n44:69": "Saho santhavametasmiṃ, kattabbaṃ me kataṃ iti.",
  "anya-e0703n44:70": "24.",
  "anya-e0703n44:71": " Tato mānassa senā ca, senā cevassarājino;",
  "anya-e0703n44:72": "Senaṃ vallabharājassa, viddhaṃsesi samāgatā.",
  "anya-e0703n44:73": "25.",
  "anya-e0703n44:74": " Māṇavammopi dassesi, tahiṃ surattamattano;",
  "anya-e0703n44:75": "Parakkamanto devānaṃ, raṇe nārāyaṇo viya.",
  "anya-e0703n44:76": "26.",
  "anya-e0703n44:77": " Narasītopi santuṭṭho, māṇavammassa vikkame;",
  "anya-e0703n44:78": "Āliṅgatvā sinehena, tvaṃ kho me jayado iti.",
  "anya-e0703n44:79": "27.",
  "anya-e0703n44:80": " Attano puramāgamma, katvā vijayamaṅgalaṃ;",
  "anya-e0703n44:81": "Māṇavammassa senāya, kattabbaṃ sabbamācari.",
  "anya-e0703n44:82": "28.",
  "anya-e0703n44:83": " Athevaṃ cintayi rājā, kattabbaṃ me sahāyako;",
  "anya-e0703n44:84": "Attanā’kāsi sabbañca, anaṇo so mamajjato.",
  "anya-e0703n44:85": "29.",
  "anya-e0703n44:86": " Iṇaṃ mamāpi sodhemi, katvā kattabbamattanā;",
  "anya-e0703n44:87": "Kattaññū katavedīhi, purisā’tīvadullabhā.",
  "anya-e0703n44:88": "30.",
  "anya-e0703n44:89": " Amacce sannipātetvā, idaṃ vacanamabravi;",
  "anya-e0703n44:90": "Sahāyassa mametassa, kamme tumhepi sakkhino.",
  "anya-e0703n44:91": "31.",
  "anya-e0703n44:92": " Mayāpi tassa kattabbaṃ, kammaṃ sādhu sukhāvahaṃ;",
  "anya-e0703n44:93": "Upakāro hi sādhūnaṃ, dhammo pubbopakārino.",
  "anya-e0703n44:94": "32.",
  "anya-e0703n44:95": " Evaṃ vutte amaccā te, paccāhaṃsu mahīpati;",
  "anya-e0703n44:96": "Yaṃ yamicchati devohi, taṃ taṃ ruccati no iti.",
  "anya-e0703n44:97": "33.",
  "anya-e0703n44:98": " Atha so māṇavammassa, senaṃ datvā savāhanaṃ;",
  "anya-e0703n44:99": "Sabbopakaraṇañceva, sabbakammakarepi ca.",
  "anya-e0703n44:100": "34.",
  "anya-e0703n44:101": " Gacchāti vatvā taṃ yantaṃ, sahasenāyapekkhiya;",
  "anya-e0703n44:102": "Paridevittha bhūmindo, vippavutthaṃ’va puttakaṃ.",
  "anya-e0703n44:103": "35.",
  "anya-e0703n44:104": " Māṇavammopi āruyha, nāvāyo jaladhītaṭe;",
  "anya-e0703n44:105": "Na cireneva āgamma, samattikkamma vegasā.",
  "anya-e0703n44:106": "36.",
  "anya-e0703n44:107": " Saha senāya maddantho, laṅkādīpamupavisī;",
  "anya-e0703n44:108": "Taṃ sutvāna palāyittha, rājā dāṭhopatissako.",
  "anya-e0703n44:109": "37.",
  "anya-e0703n44:110": " Māṇavammo puraṃ gantvā, ahutvāva narādhipo;",
  "anya-e0703n44:111": "Palātamanubandhittha, padānupadamugato.",
  "anya-e0703n44:112": "38.",
  "anya-e0703n44:113": " Tadā sā damiḷi senā, assosi kira sāmiko;",
  "anya-e0703n44:114": "Mahārogā’bhibhūtoti, sutvā taṃ sā apakkami.",
  "anya-e0703n44:115": "39.",
  "anya-e0703n44:116": " Sutvā dāṭhopatisso taṃ, samādāya mahābalaṃ;",
  "anya-e0703n44:117": "Māṇavammaṃ upāgamma, kātumārabhi saṃyudhaṃ.",
  "anya-e0703n44:118": "40.",
  "anya-e0703n44:119": " Māṇavammo ca cintesi, sabbā senā gatā mama;",
  "anya-e0703n44:120": "Mate mayi samijjheyya, verino me manorathaṃ.",
  "anya-e0703n44:121": "41.",
  "anya-e0703n44:122": " Jambudīpaṃva tasmā’haṃ, gantvā’dāsa balaṃ tato;",
  "anya-e0703n44:123": "Puna rajjaṃ gahessaṃti, tasmā evamakāsi so.",
  "anya-e0703n44:124": "42.",
  "anya-e0703n44:125": " Gantvā puna’pi disvāna, sahāyaṃ narasīhakaṃ;",
  "anya-e0703n44:126": "Ārādhahanto nipuṇaṃ, sakkaccaṃ tamupaṭṭhahi.",
  "anya-e0703n44:127": "43.",
  "anya-e0703n44:128": " Yāva rājacatukkaṃso, māṇāmmo tahiṃ vasi;",
  "anya-e0703n44:129": "Narasīho’tha cintesi, mānatthaddho yasodhano.",
  "anya-e0703n44:130": "44.",
  "anya-e0703n44:131": " Rajjatthaṃ me sahā yo maṃ, sevantoyeva addhago;",
  "anya-e0703n44:132": "Vuddho hessati taṃ passaṃ, kathaṃ rajjaṃ karomahaṃ.",
  "anya-e0703n44:133": "45.",
  "anya-e0703n44:134": " Imasmiṃ pana vārasmiṃ, pesayitvā balaṃ mama;",
  "anya-e0703n44:135": "Rajjaṃ taṃ na gahessāmi, ko attho jīvitena me.",
  "anya-e0703n44:136": "46.",
  "anya-e0703n44:137": " Evaṃ cintiya so senaṃ, sannipātiya attano;",
  "anya-e0703n44:138": "Sannāhetvā yathā yogaṃ, dāpetvāna yathāruciṃ.",
  "anya-e0703n44:139": "47.",
  "anya-e0703n44:140": " Sayameva tamādāya, samuddataṭamāgato;",
  "anya-e0703n44:141": "Nāvāyo cittarūpāyo, kārayitvā thirā bahū.",
  "anya-e0703n44:142": "48.",
  "anya-e0703n44:143": " Amacce āha ‘‘etena, saddhiṃ gacchatha bho’’iti;",
  "anya-e0703n44:144": "Nāvaṃ ārohituṃ sabbe, na icchiṃsu tadā janā.",
  "anya-e0703n44:145": "49.",
  "anya-e0703n44:146": " Tadā sīho vicintetvā, sayaṃ hutvā tirohito;",
  "anya-e0703n44:147": "Attano parihāraṃ so, rājalakkhaṇasammataṃ.",
  "anya-e0703n44:148": "50.",
  "anya-e0703n44:149": " Sabbaṃ tasseva datvāna, alaṅkārampi attano;",
  "anya-e0703n44:150": "Āropetvāna taṃ nāvaṃ, gaccha ṭhatvāna sāgare.",
  "anya-e0703n44:151": "51.",
  "anya-e0703n44:152": " Imaṃ bheriṃca vādehi, koṭṭhanāmanti yojayī;",
  "anya-e0703n44:153": "So’pi sabbaṃ tathākāsi, rājāno agamā iti.",
  "anya-e0703n44:154": "52.",
  "anya-e0703n44:155": " Āruhiṃsu janā nāvaṃ, ekaṃ katvā narādhipaṃ;",
  "anya-e0703n44:156": "So taṃ senaṅgamādāya, māṇo gantuṃ samārabhi.",
  "anya-e0703n44:157": "53.",
  "anya-e0703n44:158": " Kevalo’pi samuddo so, ahobhi nagarūpamo;",
  "anya-e0703n44:159": "Atha so paṭṭanaṃ patvā, otaritvā savāhano.",
  "anya-e0703n44:160": "54.",
  "anya-e0703n44:161": " Vissāmetvā balaṃ tattha, vasaṃ katipaye dine;",
  "anya-e0703n44:162": "Uttaraṃ desamādāya, katvā hatthagataṃ janaṃ.",
  "anya-e0703n44:163": "55.",
  "anya-e0703n44:164": " Akkhobbhiya mahāseno, nagaraṃ gantumārabhi;",
  "anya-e0703n44:165": "Potthakuṭṭhopi taṃ sutvā, paccuggañchi mahābalo.",
  "anya-e0703n44:166": "56.",
  "anya-e0703n44:167": " Saṃgacchiṃsu ubho senā, bhinnavelā’va sāgarā;",
  "anya-e0703n44:168": "Māṇavammo tato hatthi-māruyha gahitāyudho.",
  "anya-e0703n44:169": "57.",
  "anya-e0703n44:170": " Potthakuṭṭhañca rājānaṃ, dvedhā katvā palāpayi;",
  "anya-e0703n44:171": "Hatthadāṭhaṃ palāyantaṃ, disvā janapadā narā.",
  "anya-e0703n44:172": "58.",
  "anya-e0703n44:173": " Sīsamassa gahetvāna, māṇavammassa dassayuṃ;",
  "anya-e0703n44:174": "Potthakuṭṭhopalāyitvā, merukandaramāgami.",
  "anya-e0703n44:175": "59.",
  "anya-e0703n44:176": " Tato taṃ sāmiko disvā, sahāyo me ayaṃciraṃ;",
  "anya-e0703n44:177": "Tasmā na sakkā caḍḍetuṃ, āpade saraṇāgataṃ.",
  "anya-e0703n44:178": "60.",
  "anya-e0703n44:179": " Sāmino ca sahāyassa, niddosohaṃ kathaṃ bhave;",
  "anya-e0703n44:180": "Iti cintiya pūvaṃ so, savisaṃ khādiyā’mari.",
  "anya-e0703n44:181": "61.",
  "anya-e0703n44:182": " Kuṭṭhakopi ca teneva, khāditvā pūvakaṃ mato;",
  "anya-e0703n44:183": "Māṇavammassa tassevaṃ, dīpo āsi akaṇṭako.",
  "anya-e0703n44:184": "62.",
  "anya-e0703n44:185": " Māṇavammo tato dīpe, chattaṃ ussāpayi tadā;",
  "anya-e0703n44:186": "Vārento viya teneva, dukkhaṃ dīpe janassa so.",
  "anya-e0703n44:187": "63.",
  "anya-e0703n44:188": " Puññakammāni so’kāsi, anagghāni bahūni ca;",
  "anya-e0703n44:189": "Samattho kohi taṃ sabbaṃ, vattuṃ paṭipadaṃ naro.",
  "anya-e0703n44:190": "64.",
  "anya-e0703n44:191": " Kappagāmavhayañceva, tathā sepaṇṇināmakaṃ;",
  "anya-e0703n44:192": "Padhānarakkhe ca siriṃ, sirīsaṅghādi bodhike.",
  "anya-e0703n44:193": "65.",
  "anya-e0703n44:194": " Pāsādaṃ sova kāresi, pasādāvahamuttamo;",
  "anya-e0703n44:195": "Chādesi lohapāsādaṃ, thūpārāmagharaṃ tathā.",
  "anya-e0703n44:196": "66.",
  "anya-e0703n44:197": " Thūpārāme ca pāsādaṃ katvā’dā paṃsukūlinaṃ;",
  "anya-e0703n44:198": "Jiṇṇakaṃ paṭisaṅkhāsi chattaṃ cetiyamuddhani;",
  "anya-e0703n44:199": "Bahavo jiṇṇakāvāse tattheva paṭisaṅkhari.",
  "anya-e0703n44:200": "[Ettha māṇavammassa rajjakathāya ūnatā dissati. Ito paṭṭhāya aggabodhissa rajjapaṭibaddhā kathā vira khāyati.]"
}