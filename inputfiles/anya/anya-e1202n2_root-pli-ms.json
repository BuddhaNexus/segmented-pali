{
  "anya-e1202n2:0": "Cūḷāmaṇidussa thupadvayakathā",
  "anya-e1202n2:1": "9. Bodhisatto pabbajitvā anukkamena rājagahaṁ gantvā tattha piṇḍāya caritvā paṇḍava pabbatapabbhāre nisinno magadharājena rajjena nimantiyamāno taṁ paṭikkhipitvā sabbaññutaṁ patvā tissavijitaṁ āgamanatthāyatenagahita paṭiñño āḷāraṁ-uddakañca upasaṅkamitvā tesaṁ santike adhigatavisesena aparituṭṭho chabbassāni mahāpadhānaṁ padahitvā visākha puṇṇama divase senāninigame sujātāya dinnapāyāsaṁ paribhuñjitvā nerañjarāya nadiyā suvaṇṇapātiṁ pavāhetvā nerañjarāya tīre mahāvanasaṇḍe nānāsamāpattīhi divābhāgaṁ vitināmetvā sāyaṇha samaye sotthiyena dinnaṁ tiṇamuṭṭhiṁ gahetvā kāḷena nāgarājena abhitthutaguṇo bodhimaṇḍaṁ āruyha tiṇāni. Sattharitvā na tāvīmaṁ pallaṅkaṁ bhiṇdissāmi yāva me anupādāya āsavehi cittaṁ vimuccissatī’’ti paṭiññaṁ katvā pācīna dāsābhimukho nisīditvā-sūriye anatthamiteyeva mārabalaṁ vidhametvā paṭhamayāme pubbe nivāsañāṇaṁ majjhimayāme cutūpapātañāṇaṁ patvā pacchimayāmāvasāne dasabala catuvesārajjādi sabbaguṇapatimaṇḍitaṁsabbaññutañāṇaṁ paṭivijjhitvā satta sattāhaṁ bodhisamīpeyeva vītināmetvā aṭṭhame sattāhe ajapāla nigrodhamūle nisinno dhammagambhīratā paccavekkhanena appossukkataṁ āpajjamāno dasadahassī mahābrahma parivārena sahampati mahābrahmunā āyācita dhammadesano buddhacakkhunā lokaṁ olokento brahmuno ajjhesanaṁ ādāya kassa nu kho paṭhamaṁ dhammaṁ deseyyanti olokento āḷāruddakānaṁ kālakatabhāvaṁ ñatvā pañcavaggīyānaṁ bhikkhunaṁ bahūpakārataṁ anussaritvā uṭṭhāyāsanā kāsipuraṁ gacchanto antarāmagge upakena saddhiṁ mantetvā āsāḷahipuṇṇama divase isipatane migadāye pañca vaggiyānaṁ bhikkhunaṁ vasanaṭṭhānaṁ patvā te ananucchavikena āvuso vādena samudācarante aññāpetvā dhammacakkaṁ pavattento aññākoṇḍaññattherapamukhe aṭṭhārasa koṭiyo amatapānaṁ pāyesi.",
  "anya-e1202n2:2": "Tato paṭṭhāya cattālīsa saṁvaccharāni ṭhatvā caturāsīti dhammakkhaṇdha sahassāni desetvā gaṇanapathamatīte satte bhavakantārato santāretvā sabbabuddhakiccāni niṭṭhapetvā kusinārāyaṁ upavattane mallānaṁ sālavane yamakasālāna mantare uttasīsakaṁ paññatte mañcake visākhapuṇṇama divase dakkhiṇena passena sato sampajāno anuṭṭhānaseyyāya nipajji. Tadā kira bhagavato pūjāya yamakasālā sabbapāliphullā mūlato paṭṭhāya yāva aggā ekacchannā ahesuṁ. Na kevalañca yamakasālāyeva sabbepi rukkhasākhā sabbapāliphullāva ahesuṁ.",
  "anya-e1202n2:3": "Na kevalañca tasmiṁyeva uyyāne sakalepi dasasahassa cakkavāḷe phalupaga rukkhā phalaṁ gaṇhiṁsu. Sabbarukkhānaṁ khaṇdhesu khaṇdha padumāni, valalīsu valalipadumāni. Ākāse ullokapadumāni, pathavitalaṁ bhiṇditvā daṇḍakapadumāni pupphiṁsu. Sabbo mahā samuddo pañcavaṇṇa padumasañchanno ahosi tiyojana sahassavitthato pana himavā ghanabaddhamorapiñchakalāpo viya nirantaraṁ mālādāmagavakkhito viya suṭṭhu pīḷetvā ābaddhapupphavaṭaṁsako viya supūrita pupphacaṅgeṭakaṁ viya ca atiramaṇīyo ahosi.",
  "anya-e1202n2:4": "Yamakasālā bhummadevatāni sañcālitakkhaviṇdhaṭapā tathāgatasarīrassa uparipupphāni vikiranti. Dibbānipi maṇdārava pupphāni antalikkhā patanti. Tāni honti suvaṇṇa vaṇṇāni paṇṇacchattappamāṇāni mahātumbamattaṁ reṇu gaṇhanti na kevalañca maṇdārava pupphāneca, aññānipi sabbāni pāricchattaka pupphādīni suvaṇṇavaṅgoṭakāni rajatacaṅgoṭakāni ca pūretvā pūretvā tidasa purepi brahmalokepi ṭhitāhi devatāhi vividhāni antarā avippakiṇṇāneva hutvā āgantvā pattakiṁjakkha reṇu cuṇṇehi tathāgatassa sarīrameva okīranti na kevalañca devatānaṁyeva nāga supaṇṇa manussānampi upakappana caṇdana cuṇṇāni na kevalañca caṇdanacuṇṇāneva kāḷānusārī tagara lohitacaṇdanādi sabbagaṇdhajātacuṇṇāni, haritālañjana suvaṇṇa rajata cuṇṇāni, sabbagaṇdhavāsa vikatiyo suvaṇṇa rajatādisamugge pūretvā cakkavāḷa mukhavaṭṭiādisu ṭhitāhi devatāhi paviddhā antarā avippakiritvā tathāgatasseva sarīraṁ okiranti dibbānipi turiyāni antalikkhe vajjanti. Na kevalañca tāniyeva sabbānipi tantibaddha cammapariyonaddha susirādi bhedāni dasasahassacakkavāḷe deva-nāgava-supaṇṇa-manussānaṁ turiyāni ekacakkavāḷe sannipatitvā antalikkhe vajjanti.",
  "anya-e1202n2:5": "Varacāraṇadevatā kira nāmekā dīghāyukā devatā mahāpuriso manussapathe nibbattitvā buddho bhavissatīti sutva paṭisaṇdhidivase gaṇhitvā gamissāmāti mālā ganthituṁ ārabhiṁsu tā gaṇthamānāva mahāpurise mātukucchiyaṁ nibbatte tumbhe kassa gaṇthathāti vuttā na tāva tiṭṭhāti kucchito nikkhamana divase gahetvā gamissāmāti āhaṁsu puna nikkhentoti sutvā mahābhinikkhamanadivase gamissāmāti mahābhinikkhamanaṁ nikkhantoti sutvā abhisambodhi divase gamissāmāti. Ajja abhisambuddhoti sutvā dhammacakkappavattanadivase gamissāmāti dhammacakkaṁ pavattayīti sutvā yamakapāṭihāriyadivase gamissāmāti. Ajja yamakapāṭihāriyaṁ karīti sutvā devo rohanadivase gamissāmāti. Ajja devorohanaṁ karīti sutvā āyusaṅkhārossajjane gamissāmāti āyusaṅkhāraṁ ossajīti sutvā na tāva niṭṭhāti parinibbānadivase gamissāmāti?",
  "anya-e1202n2:6": "Ajja bhagavā yamakasālānamantare dakkhiṇena passena sato sampajāno sīhaseyyaṁ upagato balava paccusamaye parinibbāyissati tumhe kassa gaṇthathāti vuttā pana kinnāmetaṁ ajjeva mātukucchiyaṁ paṭisaṇdhiṁ gaṇhi ajjeva kucchito nikkhanto, ajjeva mahābhinikkhamanaṁ nikkhami. Ajjevabuddho ahosi ajjeva dhammacakkaṁ pavattayi. Ajjeva yamakapāṭihāriyaṁ akāsi. Ajjeva devalokā otinaṇṇā. Ajjeva āyusaṅkharaṁ ossaji. Ajjeva kira parinibbuto. Nanu nāma dutiya divase yāgupāna kālamattampi ṭhātabbaṁ assa, dasa pāramiyo pūretvā buddhattaṁ pattassa nāma ananucchavikanti apari niṭṭhitāva mālāyo gahetvā āgamma anto cakkavāḷe okāsaṁ ālabhamānā cakkavāḷa mukhavaṭṭiyaṁ labhitvā ādhāvantiyo hatthena hatthaṁ gīvāya gīvaṁ gahetvā tīṇi ratanāni ārabbhadvattiṁsamahapurisalakkhaṇāni chabbaṇṇaraṁsiyo dasapāramiyo addhacchaṭṭhāni jātakasatāni cuddassa buddhañāṇāni ārabbha gāyitvā tassa tassa avasāne sahāya he sahāya heti vadanti. Idametaṁ paṭiccavuttaṁ-dibbānipi saṁgītāni antalikkhe vattantiti.",
  "anya-e1202n2:7": "Bhagavā pana evaṁ mahatiyā pūjāya vattamānayā paṭhamayāme mallānaṁ dhammaṁ desesi majjhimayāme subhaddassa dhammaṁ desetvā taṁ maggaphale patiṭṭhāpesi pacchimayāme bhikkhu ovaditvā balava paccūsa samaye mahāpathaviṁ kampento anupādisesāya nibbānadhātuyā parinibbāyi parinibbute pana bhagavati lokanāthe ānaṇdatthero mallarājunaṁ taṁ pavattiṁ āroceti te sutvāva gaṇdhamālaṁ sabbañca tālāvacaraṁ pañca ca dussayugasatāni ādāya gantvā bhagavato sarīraṁ naccehi - gītehi - vāditehi - mālehi - gaṇdhehi sakkarontā garukarontā mānentā - pūjentā celavitānāni karontā maṇḍala mālāni paṭiyādentā evaṁ tā divasaṁ vītināmesuṁ.",
  "anya-e1202n2:8": "Atha devatānañca kosinārakānaṁ mallānañca etadahosi-ativikālo kho ajja bhagavato sarīra jhāpetuṁ, svedāni bhagavato sarīraṁ jhapessāmāti tathā dutiyampi divasaṁ vītināmesuṁ. Tathā tatiyaṁ catutthaṁ pañcamaṁ chaṭṭhampi divasaṁ vītināmesuṁ satta me divase devatā ca dosinārakā mallā ca bhagavato sarīraṁ dibbehi mānusakehi ca nacchehi - gītehi - vāditehi - mālehi - gaṇdhehi sakkāronto garukarontā mānentā pūjentā nagaramajjhena nīharitvā yattha makuṭabaṇdhanaṁ nāma mallānaṁ cetiyaṁ tattha nikkhipiṁsu",
  "anya-e1202n2:9": "Tena kho pana samayena kusinārā yāva saṇdhisamala saṁkaṭīrājannumattena odhinā maṇdārava pupphena satthatā hoti atha kho kosinārakā mallā bhagavato sarīraṁ cakkavattissa sarīraṁ viya ahatena vatthena veṭhesuṁ ahatena vatthena veṭhetvā vihatena kappāsena veṭhesuṁ vihatena kappāsena veṭhetvā ahatena vatthena veṭhesuṁ. Eteneva nayena pañcahiyugasatehi veṭhetvā āyasāya teladoṇiyā pakkhipitvā aññissā āyasāya doṇiyā paṭikujjetvā sabbagaṇdhānaṁ citakaṁ karitvā bhagavato sarīraṁ citakaṁ āropesuṁ. Tena kho pana samayena āyasmā mahā kassapo pāvāya kusināraṁ addhānamagga paṭipanno hoti mahatābhikkhusaṅghena saddhiṁ pañcamattehi bhikkhusatehi tena kho pana samayena there cittaṁ pasādetvā sagge nibbattā devatā tasmiṁ samāgame theraṁ adisvā kuhinnu kho amhākaṁ kulupaga theroti āvajjento antarāmaggapaṭipannaṁ disvā amhākaṁ kulupaga there avaṇdite citako mā pajjalitthāti adhiṭṭhihiṁsu.",
  "anya-e1202n2:10": "Atha kho cattāro mallapāmokkhā sīsaṁ nahātā ahatāni vatthāni nicatthā vī saṁratanasatikaṁ caṇdanacitakaṁ ālimpessāmāti aṭṭhapi solasapi dvattiṁsāpi janā hutvā yamaka ukkayo gahetvā tālavaṇeṭahi vijantā bhastāni dhamantā na sakkontiyeva aggiṁ gāhāpetuṁ. Atha kho kosinārakā mallā citakassa apajjalana kāraṇaṁ āyasmantaṁ anuruddhaṁ pucchitvaṁ devatānaṁ abhippāyaṁ sutvā mahākassapo kira bho pañcahi bhikkhusatehi saddhiṁ dasabalassa pāde vaṇdissāmīti āgacchati tasmiṁ kira anāgate citako na pajjalati kīdiso bhoso bhikkhu kālo odāto dīgho rasso evarūpe nāma bho bhikkhumhi ṭhito kiṁ dasabalassa parinibbānaṁ nāmāti deci gaṇdhamālādi hatthā paṭipathaṁ gacchiṁsu keci vīthiyo vicittā katvā āgamanamaggaṁ olokayamānā aṭṭhaṁsu. Atha kho āyasmā mahākassapo yena kusinārā makūṭabaṇdhanaṁ nāma mallānaṁ cetiyaṁ, yena bhagavato citako tenupasaṅkami. Upasaṅkamitvā ekaṁsaṁ cīvaraṁ katvā tikkhattuṁ citakaṁ padakkhiṇaṁ katvā āvajjentova sallakkhesi-imasmiṁ ṭhāne pādāti tate pādasamīpe ṭhatvā abhiññāpādakaṁ catutthajjhānaṁ samāpajjitvā vuṭṭhāya arasahassa patimaṇḍitā dasabalassa pādā saddhiṁ kappāsa paṭalehi pañcadussayugasatāni suvaṇṇadoṇiṁ vaṇdanacitakañca dvedhā katvā mayhaṁ uttamaṅge sirasi patiṭṭhahantūti adhiṭṭhāsi saha adhiṭṭhāna cittena tāni dussayugādini dvedhā katvā valāhakantarā puṇṇacaṇdo viya pādā nikkhamiṁsu.",
  "anya-e1202n2:11": "Thero vikasita rattapaduma sadise hatthe pasāretvā suvaṇṇavaṇṇe satthu pāde yāva gopphakā bāḷhaṁ gahetva attano siravare patiṭṭhāpesi mahājano taṁ acchariyaṁ disvā ekappahāre neva mahānādaṁ nadi. Gaṇdhamālādīhi pūjetvā yathāruciṁ vaṇdi. Eva pana therena ca mahājanena ca tehi ca pañcahi bhikkhusatehi vaṇdita mattetherassa hatthato muñcitvā alattaka vaṇṇāni bhagavato pādatālāni dāruādisu kiñci acāletvāva yathāṭṭhāne patiṭṭhahiṁsu. Bhagavato pādesu nikkhamantesu vā pavisantesu vā kappāsaaṁsu vā dasātantu vā telabiṇdu vā dārukhaṇḍaṁ vā ṭhānā calitaṁ nāma nāhosi. Sabbaṁ yathāṭṭhāne ṭhitameva ahosi. Uṭṭhahitvā pana atthaṅgate caṇde viya sūriye viya ca tathāgatassa pādesu antarahitesu mahājano mahākaṇditaṁ kaṇdi. Parinibbutakālato adhikataraṁ kāruññaṁ ahosi atha kho devātānubhāvena panesa citake samantato ekappahāreneva pajjali. Jhāyamānassa bhagavato sarīrassa chavi camma maṁsādīnaṁ neva chārikāmattampi antamaso paññāyittha na masi, sumana makula sadisā pana dhotamutta sadisā suvaṇṇasadisā ca dhātuyo avasissiṁsu.",
  "anya-e1202n2:12": "Dīghāyuka buddhānañhi sarīraṁ suvaṇṇakkhaṇdhasadisaṁ ekaghanameva hoti. Bhagavā pana ahaṁna ciraṁ ṭhatvā ṭhatvā parinibbāyāmi. Mayhaṁ sāsanaṁ na tāva sabbattha vitthāritaṁ, tasmā parinibbutassapi me sāsasamattampi dhātuṁ gahetvā attano attano vasanaṭṭhāne cetiyaṁ katvā paricaranto mahājano saggaparāyano hotiti dhātūnaṁ vikiraṇaṁ adhiṭṭhāsi. Kati panassa dhātuyo vippakiṇṇā, kati na vippakiṇṇāti catasso dāṭṭhā, dve akkhakā, uṇhīsanti imā sattadhātuyo na vippakiṇṇā. Sesā vippakiriṁsu. Tattha sabbakhuddakā dhātu sāsapa bījamattā ahosi mahādhātu majjhe bhinna taṇḍulamattā. Atimahatī majjhe bhinnamugga bījamattā ahosi.",
  "anya-e1202n2:13": "Daḍḍhe kho pana bhagavato sarīre ākāsato aggabāhumattāpi jaṅghamattāpi tālakkhaṇdhamattāpi udakadhārā patitvā citakaṁ nibbāpesi na kevalaṁ ākāsatoyeva parivāretvā ṭhitasālarukkhānampi sākhattara viṭapantarehi udakadhārā nikkhamitvā nibbāpesuṁ, bhagavato citako mahanto, samantā pathaviṁ bhiṇditvā taṁṅgalasīsamattā udakavaṭṭi eḷika vaṭaṁsaka sadisā gantvā citakameva gaṇhi mallarājāno ca suvaṇṇaghaṭe rajataghaṭe ca pūretvā ābhata nānāgaṇdhodakena suvaṇṇa rajatamayehi aṭṭhadantakehi vikiritvā caṇdanacitakaṁ nibbāpesuṁ. Tattha citake jhayamāne parivāretvā ṭhita sālarukkhānaṁ sākhantarehi viṭapantarehi pattantarehi ca jāle uggacchante pattaṁ vā sākhā vā daḍḍhā nāma natthi kipillikāpi makkaṭakāpi pāṇakāpi jālānaṁ antare neva vicaranti.",
  "anya-e1202n2:14": "Ākāsato patita udakadhārāsupi sālarukkhehi nikkhantौdakadhārāsupi pathaviṁ bhiṇditvā nikkhanta udakadhārāsupi dhammatāva pamāṇaṁ evaṁ citakaṁ nibbāpetvā pana mallarājāno saṇthāgāre catujātigaṇdha paribhaṇḍaṁ kāretvā lāja pañcamāni pupphāni vikiritvā upari celavitānaṁ baṇdhāpetvā suvaṇṇatārakāhi khacetvā tattha gaṇdhadāma mālādāma ratanadāmāni olambetvā satthāgārato yāva makuṭa baṇdhana saṅkhātā sīsappasādhana maṅgalasālā tāva ubhohi passehi sāṇikilañja parikkhepaṁ kāretvā upari celavitānaṁ baṇdhāpetvā suvaṇṇatārakāhi khacetvā tatthāpi gaṇdhadāma mālādāma ratanadāmāni olambetvā maṇidaṇḍehi pañcavaṇṇadhaje ussapetvā samantā dhajapatākā pirikkhipitvā sittasammaṭṭhāsu vīthisu kadaliyo puṇṇaghaṭe ca ṭhapetvā daṇḍadīpikā jāletvā alaṅkata hatthikkhaṇdhe sahadhātūhi suvaṇṇadoṇiṁ ṭhapetvā mālāgaṇdhādīhi pūjetvā sādhukīḷaṁ kīḷantā antonagaraṁ pavesetvā saṇthāgāre sarabhamaya pallaṅke ṭhapetvā upari setacchattaṁ dhārayitvā satti hatthehi purisehi parikkhipāpetvā hatthīhi kumbhena kumbhaṁ paharantehi parikkhipāpetvā tato assehi gīvāya gīvaṁ paharantehi tato rathehi āṇikoṭiyā āṇikoṭiṁ pahantehi tato yodhehi bāhūhi bāhuṁ paharantehi tesaṁ pariyante koṭiyā koṭiṁ paharamānehi dhanūhi parikkhipāpesuṁ.",
  "anya-e1202n2:15": "Iti samantā yojanappamāṇaṁ ṭhānaṁ sannāhagacchitaṁ viya katvā ārakkhaṁ saṁvidahiṁsu. Kasmā panete evamakaṁsūti. Ito purimesu dvīsu sattāhesu te bhikkhusaṅghassa ṭhānanisajjokāsaṁ karontā khādanīya bhojanīyaṁ saṁvidahantā sādhukīḷāya okāsaṁ na labhiṁsu tato tesaṁ ahosi - imaṁ sattāhaṁ sādhukīḷaṁ kīḷissāma. Ṭhānaṁ kho panetaṁ vijjati yaṁ amhākaṁ pamattabhāvaṁ ñatvā kocīdeva āgantvā dhātuyo gaṇhayya-tasmā ārakkhaṁ ṭhapetvā kīḷissāmāti tena te evamakaṁsu.",
  "anya-e1202n2:16": "Atha kho assosi kho rājā māgadho ajātasattu bhagavā kira kusinārāyaṁ parinibbutoti kathaṁ assosi paṭhamamevassa amaccā sutvā cintayiṁsu? Satthā nāma parinibbuto, na so sakkā puna āhariṁtu pothujjanika saddhāya pana amhākaṁ raññā sadiso natthi. Sace esa imināva niyāmena suṇissati, hadayamassa eḷissati rājā kho panambhehi anurakkhitabboti te tisso suvaṇṇadoṇiyo āharitvā catumadhurassa pūretvā rañño santikaṁ gantvā etadavocuṁ. Dve amhehi supinako diṭṭho tassa paṭighātatthaṁ tumhehi dukūlapaṭṭaṁ nivāsetvā yathā nāsāpuṭamattaṁ paññāyati evaṁ catumadhuradoṇiyaṁ nipajjituṁ vaṭṭatīti. Rājā atthavarakānaṁ vacanaṁ sutvā evaṁ hotu tātā’ti sampaṭicchitvā tathā akāsi.",
  "anya-e1202n2:17": "Atheko amacco alaṅkāraṁ omuñcitvā kese parikiriya yāya disāya satthā parinibbuto tadabhimukho hutvā añjalimpaggayha rājānaṁ āha- devamaraṇato muñcanakasatto nāma natthi. Amhākaṁ āyuvaddhakenā cetiyaṭṭhānaṁ puññakkhettaṁ abhisekapiṭṭhikā bhagavā satthā kusinārāyaṁ parinibbutoti rājā sutvā visaññī jāto catumadhuradoṇi usumaṁ muñci rājānaṁ ukkhipitvā dutiyāya doṇiyā nipajjāpesuṁ so saññaṁ labhitvā tāta kiṁ vadathāti pucchi. Satthā mahārāja parinibbutoti, puna visaññi jāto catumadhuradoṇiṁ usumaṁ muñci. Atha naṁ tatopi ukkhipitvā tatiyāya doṇiyā nipajjāpesuṁ so puna saññaṁ paṭilabhitvā tāta kiṁ vadathāti pucchi satthā mahārāja parinibbutoti. Rājā puna visaññī jāto ca madhuradoṇi usumaṁ muñci.",
  "anya-e1202n2:18": "Atha naṁ tatopi ukkhipitvā nahāpetvā matthake ghaṭehi udakaṁ āsiñciṁsu rājā saññaṁ paṭilabhitvā āsanā uṭṭhāya gaṇdhaparibhāvīte maṇivaṇṇakese suvaṇṇaphalaka vaṇṇāya piṭṭhiyaṁ pakiritvā pavāḷaṅguravaṇṇāhi suvaṭṭitaṅgulīhi suvaṇṇabimbaka vaṇṇaṁ uraṁ saṁsibbanto viya gahetvā paridevamāno ummattakaveseneva antaravīthiṁ otiṇṇo so alaṅkata nāṭaka parivuto nagarā nikkhamma jīvakambavanaṁ gantvā yasmiṁ ṭhāne nisinnena bhagavatā dhammo desito taṁ oloketvā bhagavā sabbaññu nanu me imasmiṁ ṭhāne nisīditvā dhammaṁ desayittha tumhe sokasallaṁ vinodayittha. Tumhe mayhaṁ sokasallaṁ nīharittha. Ahaṁ tumhākaṁ saraṇaṁ gato. Idāni pana me paṭivacanampi na detha bhagavāti punappuna paridevitvā nanu bhagavā ahaṁ aññadā evarūpe kāle tuṭṭhe mahābhikkhusaṅghaparivārā jambudīpatale cārikaṁ carathāti suṇāma idāni pana ahaṁ tumhākaṁ ananurūpaṁ ayuttaṁ pavattiṁ suṇāmīti evamādīni ca vattā saṭṭhimattāhi gāthāhi bhagavato guṇaṁ anussaritvā cintesi mama paridevite neva na sijjhati. Dasabalassa dhātuyo āharāpessāmiti mallarājunaṁ dūtañca paṇṇañca pāhesi.",
  "anya-e1202n2:19": "Bhagavāpi khattiyo, ahampi khattiyo, ahampi arahāmi bhagavato sarīrānaṁ thūpañca mahañca kāretunti pesetvā pana sace dassanti suṇdaraṁ, no ce dassanti āharaṇupāyena āharissāmīti caturaṅginiṁ senaṁ sannayhitvā sayampi nikkhantoyeva yathā ca ajātasattu evaṁ vesāliyaṁ licchavirājāno kapilavatthumhi sakyarājāno allakappake bulayo rāmagāmake koḷiyā veṭhadīpake brāhmaṇo pāvāyañca mallā dūtaṁ pesetvā sayampi caturaṅginiyā senāya nikkhamiṁsuyeva tattha pāceyyakā sabbehi āsannatarā kusinārāto tigāvutantare nagare vasanti. Bhagavāpi pāvaṁ pavisitvā kusināraṁ gato. Mahāparihārā panete rājāno parihārā kāreṁntāva pacchato jātā. Te sabbepi sattanagaravāsino āgattvā amhākaṁ dhātuyo vā dentu yuddhaṁ vāti kusinārā nagaraṁ parivārayiṁsu.",
  "anya-e1202n2:20": "Tato mallarājānoetadavocuṁ-bhagavāamhākaṁgāmakkhette parinibbuto, na mayaṁ satthu sāsanaṁ pahiṇimha na gattvā ānayimha. Satthā pasa sayameva āgantvā sāsanaṁ pesetvā amhe pakkosapesi tumhepi kho pana yaṁ tumhākaṁ gāmakkhette ratanaṁ uppajjati na taṁ amhākaṁ detha sadevake loke buddharatanasamaṁ ratanaṁ nāma natthi, evarūpaṁ. Uttamaṁ ratanaṁ labhitvā mayaṁ na dassamāti evaṁ te kalahaṁ vaḍḍhetvā na kho pana tumhehiyeva mātu thanato khiraṁ pītaṁ, amhehipi pītaṁ tumheyeva purisā amhe na purisā hotu hotūti aññamaññaṁ ahaṁkāraṁ katvā sāsana paṭisāsanaṁ pesentā aññamaññaṁ mānagajjitaṁ gajjiṁsu yuddhe pana sati kosinārakānaṁyeva jayo abhavissa, kasmā dhātupāsanatthaṁ āgatā devatā tesaṁ pakkhāahesuṁ.",
  "anya-e1202n2:21": "Tato doṇo brāhmaṇo imaṁ vivādaṁ sutvā ete rājāno bhagavate parinibbutaṭṭhāne vividaṁ karonti na kho panetaṁ patirūpaṁ alaṁ iminā kalahena cūpasamessāmi na nti uṇṇatappadese ṭhatvā dvebhāṇavāraparimāṇaṁ doṇagajjitaṁ nāma avoca tattha paṭṭhamakabhāṇavāre tāva ekapadampi te na jāniṁsu dutiyaka bhāṇavāra pariyosāne’ācariyassa viya bhosaddo, ācariyassa viya bho saddo’ti sabbe nī ravā ahesuṁ sakalajambudīpatale kira kulaghare jāto yebhuyyena tassa na antevāsiko nāma natthi atha so te attano vacanaṁ sutvā tuṇhībhūte viditvā puna etadavoca",
  "anya-e1202n2:22": "‘‘Suṇantu bhonto mama ekavākyaṁ",
  "anya-e1202n2:23": "Amhākaṁ buddho ahu khantivādo,",
  "anya-e1202n2:24": "Na hi sādhayaṁ uttama puggalassa",
  "anya-e1202n2:25": "Sarīrabhaṅge siyā sampahāro",
  "anya-e1202n2:26": "Sabbeva bhonto sahitā samaggā",
  "anya-e1202n2:27": "Sammodamānā karomaṭṭhabhāge,",
  "anya-e1202n2:28": "Vitthārikā hontu disāyu thūpā",
  "anya-e1202n2:29": "Bahujjano cakkhumato pasanno’’ti;",
  "anya-e1202n2:30": "Tatrāyamattho ‘‘amhākaṁ buddho ahu khantivādo‘‘ti buddhabhūmiṁ appatvāpi pāramiyo pūrento khantivāda tāpasakāle dhammapālakumāra kāle chaddantahatthikāle bhūridatta nāgarāja kāle campeyya nāgarāja kāle saṅkhapāla nāgarāja kāle mahākapikāle aññesupi bahūsu jātakesu paresu kopaṁ akatvā khantimeva akāsi. Khantimeva vaṇṇayi, kimaṅga pana etarahi iṭṭhāniṭṭhesu tādilakkhaṇaṁ patto sabbathāpi amhākaṁ buddho khantivādo ahosi.",
  "anya-e1202n2:31": "Tassa evaṁ vidhassa na hi sādhaya uttamapuggalassa sarīrabhaṅge siyā sampahāro, ‘‘na hi sādhayanti‘‘na hi sādhu ayaṁ, ‘‘sarīrabhaṅgeti sarīra bhaṅganimittaṁ dhātukoṭṭhāsahetūti attho ‘‘siyā sampahāro‘‘ti āyudha sampahāro na hi sādhu siyāti vuttaṁ hoti. ‘‘Sabbeva bhonto sahitā‘‘ti sabbeva bhavanto sahitā bhotha mā bhijjittha. ‘‘Samaggāti‘‘ kāyena vācāya ca ekasannipātā ekavacanā samaggā bhotha ‘‘sammodamānā‘‘ti cittenāpi aññamaññaṁ modamānā bhotha.’Karomaṭṭhabhāge‘‘ti bhagavatā sarīrāni aṭṭhabhāge karoma. ‘‘Cakkhumato‘‘ti pañcahi cakkhuhī cakkhutā buddhassa, na kevalaṁ tumheyeva bahujjano pasanno tesu ekopi laddhu ayutto nāma natthiti bahuṁ kāraṇaṁ vatvā saññāpesi.",
  "anya-e1202n2:32": "Atha sabbepi rājāno evamāhaṁsu-tena hi brāhmaṇa tvaññeva bhagavato sarīrāni aṭṭhadhā samaṁ suvibhattaṁ vibhajāhīti. Evaṁ bhoti kho doṇo brāhmaṇo tesaṁ rājūnaṁ paṭissutvā dhātuyo samaṁ suvibhattaṁ vibhaji.",
  "anya-e1202n2:33": "Tatrāyamanukkamo doṇo kira tesaṁ paṭissutvā suvaṇṇadoṇiṁ vivarāpesi. Rājāno āgantvā doṇiyaṁ yevatā suvaṇṇavaṇṇā dhātuyo disvā bhagavā sabbaññu pubbe mayaṁ tumhākaṁ dvattiṁsa lakkhaṇa patimaṇḍitaṁ chabbaṇṇabuddharasmikhacitaṁ suvaṇṇavaṇṇaṁ sarīraṁ addasāma idāni pana suvaṇṇavaṇṇā dhātuyova avasiṭṭhā jātā, na yuttamidaṁ bhagavā tumhākanti parideviṁsu. Brāhmaṇo tasmiṁ samaye tesaṁ pamattabhāvaṁ ñatvā dakkhiṇadāṭhaṁ gahetvā veṭhantare ṭhapesi atha pacchā samaṁ suvibhattaṁ vibhaji. Sabbāpi dhātuyo pākatika nāḷiyā soḷasa nāḷiyo ahosuṁ. Ekeka nagaravāsino dve dve nāḷiyo labhiṁsu.",
  "anya-e1202n2:34": "Brāhmaṇassa pana dhātuyo vibhajantasseva sakkodevānamiṇdo kena nu kho sadevakassa lokassa kaṅkhācchedanāya catusaccakathāya paccayabhūtā bhagavato dakkhiṇadāṭhā gahitāti olokento brāhmaṇena gahitāti disvā brāhmaṇo dāṭhāya anucchavikaṁ sakkāraṁ kātuṁ na sakkhissati gaṇhāmi nanti veṭhantarato gahetvā suvaṇṇa caṅgoṭake ṭhapetvā devalokaṁ netvā cuḷāmaṇī cetiye patiṭṭhāpesi brāhmaṇopi dhātuyo vibhajitvā dāṭhaṁ apassanto kena me ṭhā gahitāti pucchitumpi nāsakkhi. Nanu tayā dhātuyo vibhajitā, kiṁ tvaṁ paṭhamaṁyeva attano dhātūhi atthibhāvaṁ na aññāsīti, attani dosāropanaṁ sampassamāno mayhampi koṭṭhāsaṁ dethāti vattumpi nāsakkhi.",
  "anya-e1202n2:35": "Tato ayaṁ suvaṇṇakumbhopi dhātugatikoyeva yena tathāgatassa dhātuyo minitā. Imassāhaṁ thūpaṁ karissāmīti cintetvā imaṁ me bhonto kumbhaṁ dadantūti āha tato rājāno brāhmaṇassa kumbhamadaṁsu pipphalivaniyāpi kho moriyā bhagavato parinibbutabhāvaṁ sutvā bhagavāpi khattiyo, mayampi khattiyo mayampi, arahāma labhituṁ bhagavato sarīrānaṁ bhāganti dūtaṁ pesetvā yuddha sajjā nikkhamitvā āgatā tesaṁ rājāno evamāhaṁsu - natthi bhagavato sarīrānaṁ bhāgo, vibhattāni bhagavato sarīrāni ito aṅgāraṁ garathāti. Te tato aṅgāraṁ hariṁsu.",
  "anya-e1202n2:36": "Atha kho rājā ajātasattu kusinārāya ca rājagahassa ca antare pañcavīsati yojanamaggaṁ aṭṭha usabhavitthataṁ samatalaṁ kāretvā sādisaṁ mallarājāno makuṭabaṇdhanassa ca saṇthāgārassa ca antare pūjaṁ kāresuṁ tādisaṁ pañcavīsatiyojanepi magge pūjā kāretvā lokassa anukkaṇṭhanatthaṁ sabbattha antarāpaṇe pasāretvā suvaṇṇadoṇiyaṁ pakkhittadhātuyo sattipañjarena parikkhipāpetvā attano vijite pañcayojanasata parimaṇḍale manusse sannipātāpesi.",
  "anya-e1202n2:37": "Te dhātuyo gahetvā kusinārāto dhātukīḷaṁ kīḷantā nikkhamitvā yattha yattha vaṇṇavantāni pupphāni passanti, tattha tattha dhātuyo satti antare ṭhapetvā tesaṁ pupphānaṁ khīṇakāle gacchanti. Rathassa dhuraṭṭhānaṁ pacchimaṭṭhāne sampatte satta divase sādhukīḷaṁ kīḷanti evaṁ dhātuyo gahetvā āgacchantānaṁ sattavassāni sattamāsāni satta ca divasāni vitivattāni micchādiṭṭhikā samaṇassa gotamassa parinibbuta kālato paṭṭhāya balakkārena sādhukīḷikāya upaddutamhā, sabbe no kammantā naṭṭhāti ujjhāyantā manaṁ padūsetvā chaḷāsītisahassamattā apāye nibbattā, khīṇāsava āvajjitvā mahājano manaṁ padūsetvā apāye nibbattoti sakkaṁ devarājānaṁ disvā dhātu āharaṇupāyaṁ karissāmāti tassa santikaṁ gantvā tamatthaṁ ārocetvā dhātu āharaṇupāyaṁ kārohi mahārājāti āhaṁsu. Sakko āha ‘‘puthujjano nāma ajātasattunā samo saddho natthi, na so mama vacanaṁ karissati api ca kho māravibhisakasadisaṁ vibhīsakaṁ dassessāmi yakkha gāhaka khipanaka arocake karissāmi tumhe ’mahārāja amanussā kupitā, dhātuyo āharāpethāti’. Vadeyyātha evaṁ so āharāpessatīti. Atha kho sakko taṁ sabbaṁ akāsi.",
  "anya-e1202n2:38": "Therāpi rājānaṁ upasaṅkamitvā mahārāja amanussā kupitaṁ, dhātuyo āharāpehīti bhaṇiṁsu rājā na tāva bhante mayhaṁ cittaṁ tussati. Evaṁ santepi āharatūti āha sattame divase dhātuyo āhariṁsu. Evaṁ āhatadhātuyo gahetvā rājā rājagahe thupamakāsi itarepi rājāno attano attano balānurūpena nīharitvā sakasakaṭṭhāne thūpamakaṁsu. Doṇipi brāhmaṇo piphphalīvaniyāpi moriyā sakasakaṭṭhāne thūpamakaṁsūti.",
  "anya-e1202n2:39": "Eko thūpo rājagahe - eko vesāliyā pure,",
  "anya-e1202n2:40": "Eko kapilavatthusmiṁ - eko ca allakappake;",
  "anya-e1202n2:41": "Eko thūpo rāmagāme - eko ca veṭhadīpake,",
  "anya-e1202n2:42": "Eko pāceyyake malle - eko ca kusinārake;",
  "anya-e1202n2:43": "Ye te sārīrikā thūpā - jambuvadīpe patiṭṭhitā;",
  "anya-e1202n2:44": "Aṅgārakumbhathūpehi - dasa thūpā bhavanti te;",
  "anya-e1202n2:45": "Dasāpi thūpā purisuttamassa ye-",
  "anya-e1202n2:46": "Yathānurūpaṁ nararāja pūjitā,",
  "anya-e1202n2:47": "Sabbena lokena sadevakena te-",
  "anya-e1202n2:48": "Namassaneyyāca bhavanti sabbadāti;"
}