{
  "anya-e1010n2:0": "2. Maraṇassatiniddesa",
  "anya-e1010n2:1": "1.",
  "anya-e1010n2:2": " Maraṇassati micchanto, tāva buddhavaco suṇa;",
  "anya-e1010n2:3": "Avikkhittena cittena, sambuddha vacanaṃ hidaṃ.",
  "anya-e1010n2:4": "2.",
  "anya-e1010n2:5": " Animitta manaññātaṃ, maccānaṃ idha jīvitaṃ;",
  "anya-e1010n2:6": "Kasirañca parittañca, tañca dukkhena saṃyutaṃ.",
  "anya-e1010n2:7": "3.",
  "anya-e1010n2:8": " Na hi so pakkamo atthi, yena jātā namiyyare;",
  "anya-e1010n2:9": "Jarampi patvā maraṇaṃ, evaṃdhammā hi pāṇino.",
  "anya-e1010n2:10": "4.",
  "anya-e1010n2:11": " Phalāna miva pakkānaṃ, pāto patanato bhayaṃ;",
  "anya-e1010n2:12": "Evaṃ jātāna maccānaṃ, niccaṃ maraṇa to bhayaṃ.",
  "anya-e1010n2:13": "5.",
  "anya-e1010n2:14": " Yathāpi kumbhakārassa, katā mattikabhājanā;",
  "anya-e1010n2:15": "Sabbe bhedapariyantā, evaṃ maccāna jīvitaṃ.",
  "anya-e1010n2:16": "6.",
  "anya-e1010n2:17": " Daharāca mahantāca, yebālā yeca paṇḍitā;",
  "anya-e1010n2:18": "Sabbe maccuvasaṃ yanti, sabbe maccuparāyanā.",
  "anya-e1010n2:19": "7.",
  "anya-e1010n2:20": " Tesaṃ maccuparetānaṃ, gacchataṃ paralokato;",
  "anya-e1010n2:21": "Napitā tāyate puttaṃ, ñātivāpana ñātake;",
  "anya-e1010n2:22": "8.",
  "anya-e1010n2:23": " Pekkhataññeva ñātīnaṃ, passa lālappataṃ puthu;",
  "anya-e1010n2:24": "Ekamekova maccānaṃ, go vajjhoviya niyyati.",
  "anya-e1010n2:25": "9.",
  "anya-e1010n2:26": " Eva mabbhāhato loko, maccunāca jarāyaca;",
  "anya-e1010n2:27": "Tasmā dhīrā nasocanti, viditvā loka pariyāyaṃ.",
  "anya-e1010n2:28": "10.",
  "anya-e1010n2:29": " Aññepi passa gamane, yathā kammupage nare;",
  "anya-e1010n2:30": "Maccuno vasamāgamma, phandantevidha pāṇino.",
  "anya-e1010n2:31": "11.",
  "anya-e1010n2:32": " Yena yenahi maññanti,",
  "anya-e1010n2:33": "Tatotassa hi aññathā;",
  "anya-e1010n2:34": "Etādiso vinābhāvo,",
  "anya-e1010n2:35": "Passa lokassa pariyāyanti.",
  "anya-e1010n2:36": "[Sulla sutte vuttaṃ.]",
  "anya-e1010n2:37": "12.",
  "anya-e1010n2:38": " Yathāpi selā vipulā,",
  "anya-e1010n2:39": "Nabhaṃ āhacca paccatā;",
  "anya-e1010n2:40": "Samantā anupari yeyyuṃ,",
  "anya-e1010n2:41": "Nippothentā catuddisā.",
  "anya-e1010n2:42": "13.",
  "anya-e1010n2:43": " Evaṃ jarāca maccuca,",
  "anya-e1010n2:44": "Adhivattanti pāṇine;",
  "anya-e1010n2:45": "Khattiyebrāhmaṇe vesse,",
  "anya-e1010n2:46": "Sudde caṇḍāla pakkuse;",
  "anya-e1010n2:47": "Nakiñci parivajjeti,",
  "anya-e1010n2:48": "Sabbamevā bhimaddati.",
  "anya-e1010n2:49": "14.",
  "anya-e1010n2:50": " Na tattha hatthi naṃ bhummi, na rathānaṃ napattiyā;",
  "anya-e1010n2:51": "Na cāpi mantayuddhena, sakkā jetuṃ dhanenavā.",
  "anya-e1010n2:52": "15.",
  "anya-e1010n2:53": " Tasmāhi paṇḍito poso,",
  "anya-e1010n2:54": "Sampassaṃ attha mattano;",
  "anya-e1010n2:55": "Buddhe dhamme ca saṅgheca,",
  "anya-e1010n2:56": "Dhīro saddaṃ nivesaye.",
  "anya-e1010n2:57": "16.",
  "anya-e1010n2:58": " Yo dhammacārī kāyena, vācāya uda cetasā;",
  "anya-e1010n2:59": "Idhevanaṃ pasaṃsanti, paccasagge pamodatīti.",
  "anya-e1010n2:60": "[Pabbatū mama sutte vuttaṃ.]",
  "anya-e1010n2:61": "17.",
  "anya-e1010n2:62": " Yathā vārivaho pūro, vahe rukkhe pakūlaje;",
  "anya-e1010n2:63": "Evaṃ jarāmaraṇena, vuyhante sabba pāṇino.",
  "anya-e1010n2:64": "18.",
  "anya-e1010n2:65": " Daharāpi hi miyyanti,",
  "anya-e1010n2:66": "Narāca athanāriyo;",
  "anya-e1010n2:67": "Tattha ko visāseposo,",
  "anya-e1010n2:68": "Daharo mhītijīvite.",
  "anya-e1010n2:69": "19.",
  "anya-e1010n2:70": " Sāya meke nidissanti, pāto diṭṭhā bahujjanā;",
  "anya-e1010n2:71": "Pāto eke nadissanti, sāyaṃ diṭṭhā bahujjanā.",
  "anya-e1010n2:72": "20.",
  "anya-e1010n2:73": " Ajjeva kiccaṃ ātappaṃ, ko jaññā maraṇaṃ suve;",
  "anya-e1010n2:74": "Nahi no saṅkaraṃ tena, mahāsenana maccunāti.",
  "anya-e1010n2:75": "[Jātakesuvuttaṃ.]",
  "anya-e1010n2:76": "21.",
  "anya-e1010n2:77": " Natthetthañño nusāsanto, sayaṃvattāna movada;",
  "anya-e1010n2:78": "Jineritā nusārena, bhikkhu saṃsāra bhīruko.",
  "anya-e1010n2:79": "22.",
  "anya-e1010n2:80": " Ahivāpi maṃ ḍaṃseyya, aññepi visadhārino;",
  "anya-e1010n2:81": "Apiyāpica ghāteyyuṃ, uppajjeyyuṃ rujāpime.",
  "anya-e1010n2:82": "23.",
  "anya-e1010n2:83": " Maccusenā vudhāsaṅkhyā, bāhirajjhattu paddavā;",
  "anya-e1010n2:84": "Tehāyu pīḷitaṃchejjaṃ, marissa majjavā suve.",
  "anya-e1010n2:85": "24.",
  "anya-e1010n2:86": " Aḷakkā hi gavādīhi, corādīhi arīhipi;",
  "anya-e1010n2:87": "Abhiṇha sannipātehi, rujā chanavutīhipi.",
  "anya-e1010n2:88": "25.",
  "anya-e1010n2:89": " Bahūna mupakārehi, annodakādikehipi;",
  "anya-e1010n2:90": "Marissaṃ pīḷito niccaṃ, nirujjheyyāyu ajjavā.",
  "anya-e1010n2:91": "26.",
  "anya-e1010n2:92": " Bahvāvudhe visajjeti, nilleṇaṃ maccuniddayo;",
  "anya-e1010n2:93": "Vasantaṃ bhavasaṅgāme, namutto koci āvudhā;",
  "anya-e1010n2:94": "27.",
  "anya-e1010n2:95": " Mahabbalā mahāpaññā, mahiddhikā mahaddhanā;",
  "anya-e1010n2:96": "Namuttā sammāsambuddho, sabbalokādhipo api;",
  "anya-e1010n2:97": "28.",
  "anya-e1010n2:98": " Mayā samā navā vuddhā, tadāvudhehi te matā;",
  "anya-e1010n2:99": "Tathā hampi marissāmi, leṇaṃ puññaṃva me kataṃ.",
  "anya-e1010n2:100": "29.",
  "anya-e1010n2:101": " Pathabyāpādayo dhātthū,",
  "anya-e1010n2:102": "Āhārā bhojanādayo;",
  "anya-e1010n2:103": "Sītuṇha mutunāmetaṃ,",
  "anya-e1010n2:104": "Dosā pittasemhānilā.",
  "anya-e1010n2:105": "30.",
  "anya-e1010n2:106": " Dhātvāhāru tudosānaṃ, samatte vāyu tiṭṭhati;",
  "anya-e1010n2:107": "Visame taṅkhaṇaññeva, chejja mappaṃ parādhinaṃ.",
  "anya-e1010n2:108": "31.",
  "anya-e1010n2:109": " Dhātvā hārutu dosānaṃ, visamā svepyakallako;",
  "anya-e1010n2:110": "Ussāhe kallakāleva, kiṃkareyyaakallako;",
  "anya-e1010n2:111": "32.",
  "anya-e1010n2:112": " Uppajjeyyuṃ rujā svepi, asāto dukkhamā kharā;",
  "anya-e1010n2:113": "Puretaraṃva ārabbhe, māpacchā anutāpanaṃ.",
  "anya-e1010n2:114": "33.",
  "anya-e1010n2:115": " Sattānaṃ nīcakammānaṃ, saraṇopi bhayaṅkaro;",
  "anya-e1010n2:116": "Nīcānīcaṃ najānāmi, maraṇāsannatampica.",
  "anya-e1010n2:117": "34.",
  "anya-e1010n2:118": " Kamma pīḷita sattānaṃ, taṅkhaṇampi bhayubbhavo;",
  "anya-e1010n2:119": "Mareyya majjavā svevā, nayuttova pamajjituṃ.",
  "anya-e1010n2:120": "35.",
  "anya-e1010n2:121": " Puññakkhīṇā pajā khippaṃ, ahetunāpi nassaye;",
  "anya-e1010n2:122": "Suddhacitto marissāmi, na kiliṭṭhena cetasā.",
  "anya-e1010n2:123": "36.",
  "anya-e1010n2:124": " Upacchedāpi me santi, bhavābhavacitā bahū;",
  "anya-e1010n2:125": "Chejjaṃ tehāyu ajjāpi, sādhvāsumārabhe mataṃ;",
  "anya-e1010n2:126": "37.",
  "anya-e1010n2:127": " Kammā parādha sattānaṃ, vināse paccupaṭṭhite;",
  "anya-e1010n2:128": "Anayo nayarūpena, buddhimākamya tiṭṭhati.",
  "anya-e1010n2:129": "38.",
  "anya-e1010n2:130": " Maraṇāsanna taññeva, cinteyya paññavā sato;",
  "anya-e1010n2:131": "Evaṃ cintayanto santo, napāpaṃ kattu mussahe.",
  "anya-e1010n2:132": "39.",
  "anya-e1010n2:133": " Maraṇāsanna taññeva, cinteyya buddhasāvako;",
  "anya-e1010n2:134": "Evaṃ cintayanto santo, kadācipi anuṇṇato.",
  "anya-e1010n2:135": "40.",
  "anya-e1010n2:136": " Addhāga maraṇaṃ pañño, puretaraṃva cintaye;",
  "anya-e1010n2:137": "Kare kātabba kammañca, evaṃ so nānusocati.",
  "anya-e1010n2:138": "41.",
  "anya-e1010n2:139": " Maraṇāsanna saññī so, appamatto vicakkhaṇo;",
  "anya-e1010n2:140": "Pattepi maraṇe kāle, na sammuḷho nasokavā.",
  "anya-e1010n2:141": "42.",
  "anya-e1010n2:142": " Maraṇā sannasaññī so, sodheti attano malaṃ;",
  "anya-e1010n2:143": "Nimmalena cuto bhikkhu, natvevā pāya gāmiko.",
  "anya-e1010n2:144": "43.",
  "anya-e1010n2:145": " Sati āsanna maraṇe,",
  "anya-e1010n2:146": "Dūrasaññī pamāda vā;",
  "anya-e1010n2:147": "Yo karoti akātabbaṃ,",
  "anya-e1010n2:148": "Tadā so atisocati.",
  "anya-e1010n2:149": "44.",
  "anya-e1010n2:150": " Sati āsannamaraṇe, dūrasaññī pamādavā;",
  "anya-e1010n2:151": "Ākiṇṇo pāpadhammehi, pajjhāyi dummano tadā.",
  "anya-e1010n2:152": "45.",
  "anya-e1010n2:153": " Sati āsanna maraṇe, duṭṭho dosoti thaddhavā;",
  "anya-e1010n2:154": "Abhinandati sādeti, tadāso atidukkhito.",
  "anya-e1010n2:155": "46.",
  "anya-e1010n2:156": " Sati āsannamaraṇe, tuvaṭaṃ na cikicchati;",
  "anya-e1010n2:157": "Sañciccāpatti māpanno, tadā so paridevati.",
  "anya-e1010n2:158": "47.",
  "anya-e1010n2:159": " Sati āsanna maraṇe, gihīhi navakehica;",
  "anya-e1010n2:160": "Saṃsaṭṭho na nulomehi, svativassu mukho tadā.",
  "anya-e1010n2:161": "48.",
  "anya-e1010n2:162": " Sati āsanna maraṇe, kuhako kuladūsako;",
  "anya-e1010n2:163": "Micchājīva samāpanno, dunnimittova so cuto.",
  "anya-e1010n2:164": "49.",
  "anya-e1010n2:165": " Sasokī sahanandīca, dukkhe dukkho sukhe sukho;",
  "anya-e1010n2:166": "Gihikammesu ussukko, passaṃ gijjhakūṭaṃ cuto.",
  "anya-e1010n2:167": "50.",
  "anya-e1010n2:168": " Marissanti anāvajja, kilesātura pīḷito;",
  "anya-e1010n2:169": "Kimikhajjavaṇo sāva, bhanto kiṃ sugatiṃ vaje.",
  "anya-e1010n2:170": "51.",
  "anya-e1010n2:171": " Marissanti anāvajja, dhuradvayaṃ na pūrati;",
  "anya-e1010n2:172": "Ganthaṃ vipassanaṃ tandī, kāruññoyeva so cuto.",
  "anya-e1010n2:173": "52.",
  "anya-e1010n2:174": " Marissanti anāvajja, kilesānaṃ vasānugo;",
  "anya-e1010n2:175": "Sambuddhā-ṇaṃ vītikkanto, kāruñño natthi tassamo.",
  "anya-e1010n2:176": "53.",
  "anya-e1010n2:177": " Marissanti anāvajjaṃ, dhanamesī adhammato;",
  "anya-e1010n2:178": "Puññe cintāpi nuppajji, nirayaṃ so manaṃ gato.",
  "anya-e1010n2:179": "54.",
  "anya-e1010n2:180": " Mareyyanti anāvajjaṃ, dhanaṃ cini adhammato;",
  "anya-e1010n2:181": "Citaṃ citaṃ ihevetaṃ, tasmiṃgiddho sa pettiko.",
  "anya-e1010n2:182": "55.",
  "anya-e1010n2:183": " Atthā gehe nivattante, susāne mittabandhavā;",
  "anya-e1010n2:184": "Sukataṃ dukkataṃ kammaṃ, gacchanta manugacchati.",
  "anya-e1010n2:185": "56.",
  "anya-e1010n2:186": " Mareyyanti anāvajjaṃ, ihatthaṃ vā nuyuñjati;",
  "anya-e1010n2:187": "Samparāya manapekkho, sujuṃ vā pāyagāmiko.",
  "anya-e1010n2:188": "57.",
  "anya-e1010n2:189": " Mareyyanti samāvajja, dhammato dhana mesati;",
  "anya-e1010n2:190": "Puññakārī suladdhena, maraṇepi sa modati.",
  "anya-e1010n2:191": "58.",
  "anya-e1010n2:192": " Pañcasīla sadārakkho, yathābalañca dāyako;",
  "anya-e1010n2:193": "Kāle uposathāvāso, so niccaṃ sugatiṃ vajje.",
  "anya-e1010n2:194": "59.",
  "anya-e1010n2:195": " Dhovāpattimalaṃ khippaṃ, maccu addhā gamissati;",
  "anya-e1010n2:196": "Micchāvitakka mucchijja, kara kātabbabhāvanaṃ.",
  "anya-e1010n2:197": "60.",
  "anya-e1010n2:198": " Atikkantā bahū ratyo, khepetvā mama jīvitaṃ;",
  "anya-e1010n2:199": "Mandāyunā pamādena, yutto viharituṃ kathaṃ.",
  "anya-e1010n2:200": "61.",
  "anya-e1010n2:201": " Hāsantaṃ nandi mattānaṃ, maccusandhīhi tacchaye;",
  "anya-e1010n2:202": "Kucchi meyyacuto ajja, ko hāsananditabbako.",
  "anya-e1010n2:203": "62.",
  "anya-e1010n2:204": " Maccusenāvudhā saṅkhyā, maraṇābhimukho ahaṃ;",
  "anya-e1010n2:205": "Accāyitabba kālo yaṃ, ikkhitabba mudikkhatu.",
  "anya-e1010n2:206": "63.",
  "anya-e1010n2:207": " Puremarāmi daṭṭhabbaṃ,",
  "anya-e1010n2:208": "Dakkheyyaṃ maccu essati;",
  "anya-e1010n2:209": "Accāyitabba kālo yaṃ,",
  "anya-e1010n2:210": "Nokāso hāsatuṭṭhiyā.",
  "anya-e1010n2:211": "64.",
  "anya-e1010n2:212": " Ākiṇṇamaccusenānaṃ , ajja svevā vināsinaṃ;",
  "anya-e1010n2:213": "Addhā pahāya gāmīnaṃ, kiṃ pamāda vihārinā.",
  "anya-e1010n2:214": "65.",
  "anya-e1010n2:215": " Khaṇamattova paccakkho, ajja svevā atissati;",
  "anya-e1010n2:216": "Samparāyo atidīgho, paramparo anantiko.",
  "anya-e1010n2:217": "66.",
  "anya-e1010n2:218": " Khaṇamattova paccakkho, maccunā taṃ jahissati;",
  "anya-e1010n2:219": "Pahāya gamanīye-smiṃ, mahussāho niratthako.",
  "anya-e1010n2:220": "67.",
  "anya-e1010n2:221": " Samparāyo atidīgho, apātheyye suduttaro;",
  "anya-e1010n2:222": "Mahussāhena kātabbo, tadattho dīghadassinā.",
  "anya-e1010n2:223": "68.",
  "anya-e1010n2:224": " Saddhā bandhatu pātheyyaṃ, tadesanaṃ iheva hi;",
  "anya-e1010n2:225": "Bhavantare nalabbheyya, apātheyya tidukkhito.",
  "anya-e1010n2:226": "69.",
  "anya-e1010n2:227": " Saṃsāra taraṇatthāya, maholumpāni bandhatha;",
  "anya-e1010n2:228": "Bhāvanā dāna sīlehi, tivittiṇṇo bhavaṇṇavo.",
  "anya-e1010n2:229": "70.",
  "anya-e1010n2:230": " Bhuñjaṃ bhuñjaṃ janaṃ kāme,",
  "anya-e1010n2:231": "Kālākālā-budhontako;",
  "anya-e1010n2:232": "Kantekanteti maṃsāso,",
  "anya-e1010n2:233": "Pivaṃpivaṃva kaṃ migaṃ.",
  "anya-e1010n2:234": "71.",
  "anya-e1010n2:235": " Kāme kāmesanāyeyya,",
  "anya-e1010n2:236": "Kālokālo mateṭṭhiyā;",
  "anya-e1010n2:237": "Pūre pūretabbaṃ dhammaṃ,",
  "anya-e1010n2:238": "Addhā addhāna saṃsaraṃ.",
  "anya-e1010n2:239": "72.",
  "anya-e1010n2:240": " Mareyyanti anubbiggo, pāpakaṃ kattumussahe;",
  "anya-e1010n2:241": "Kareyya hāsanandiñca, cāpallañca pamāda vā.",
  "anya-e1010n2:242": "73.",
  "anya-e1010n2:243": " Mareyyamiti saṃviggo, leṇameva gavesati;",
  "anya-e1010n2:244": "Na hāsi nevanandīca, na cāpallo kadācipi.",
  "anya-e1010n2:245": "74.",
  "anya-e1010n2:246": " Accuṭṭhita rujaggīhi, accāyāse bhayānake;",
  "anya-e1010n2:247": "Nosadhe maraṇāsanne, katapuññaṃva sāta-daṃ.",
  "anya-e1010n2:248": "75.",
  "anya-e1010n2:249": " Ñātisaṅghā viyojentā, maraṇanta bhusāturā;",
  "anya-e1010n2:250": "Sabbaṃ pahāya gantāpi, nanditabbāni puññino.",
  "anya-e1010n2:251": "76.",
  "anya-e1010n2:252": " Passantā sunimittāni, pākaṭāni sakammunā;",
  "anya-e1010n2:253": "Sukhanti maraṇe kāle, numodantā katānica.",
  "anya-e1010n2:254": "77.",
  "anya-e1010n2:255": " Sāta-dātāni puññāni, evaṃ mahabbhaye api;",
  "anya-e1010n2:256": "Sugatiṃ lahunetāni, kātabbāni puretaraṃ.",
  "anya-e1010n2:257": "78.",
  "anya-e1010n2:258": " Devadūte pakāsetvā, yamapuṭṭho sayaṃkataṃ;",
  "anya-e1010n2:259": "Puññaṃ sarati ce satto, tadeva sugatiṃ vaje.",
  "anya-e1010n2:260": "79.",
  "anya-e1010n2:261": " Pāpa kaḍḍhampi niraye, manaṃ dukkhagataṃ pajaṃ;",
  "anya-e1010n2:262": "Dukkhā moceti yaṃpuññaṃ, sadā kātabbameva taṃ.",
  "anya-e1010n2:263": "80.",
  "anya-e1010n2:264": " Pahāyakaṃva puññañhi, pahātabbaṃva pāpakaṃ;",
  "anya-e1010n2:265": "Taṃ padīpandhakāraṃva, dvayaṃ otvā khukaṃ viya.",
  "anya-e1010n2:266": "81.",
  "anya-e1010n2:267": " Ñātisaṅghā viyojentā, maraṇanta bhusāturā;",
  "anya-e1010n2:268": "Sabbaṃ pahāya gantāro, bhayānakāni pāpino.",
  "anya-e1010n2:269": "82.",
  "anya-e1010n2:270": " Passantā dunnimittāni, pākaṭāni sakammunā;",
  "anya-e1010n2:271": "Maraṇe atidukkhanti, nutāpentā katānica.",
  "anya-e1010n2:272": "83.",
  "anya-e1010n2:273": " Paṭipīḷāni pāpāni, evaṃ mahabbhaye sati;",
  "anya-e1010n2:274": "Duggatiṃ lahunetāni, yuttova parivajjituṃ.",
  "anya-e1010n2:275": "84.",
  "anya-e1010n2:276": " Devadūte pakāsetvā, yamarājena pucchito;",
  "anya-e1010n2:277": "Pamādassanti cikkhanto, mahaggimhi turaṃ pati.",
  "anya-e1010n2:278": "85.",
  "anya-e1010n2:279": " Puññaṃ akarivā māvā, yamarājinda pucchito;",
  "anya-e1010n2:280": "Pamādassanti cikkhanto, mahādukkhaṃ turaṃ gami.",
  "anya-e1010n2:281": "86.",
  "anya-e1010n2:282": " Pāpaṃ akarivā māvā, pucchito yamasāminā;",
  "anya-e1010n2:283": "Pamādassanti cikkhanto, tattaṃ guḷaṃ turaṃ gili.",
  "anya-e1010n2:284": "87.",
  "anya-e1010n2:285": " Jātamattā tijiṇṇāca, āturāca matā vudhā;",
  "anya-e1010n2:286": "Devadūte ime pañca, disvā saṃviggataṃ vaje.",
  "anya-e1010n2:287": "88.",
  "anya-e1010n2:288": " Coditā devadūtehi, ye pamajjanti mānavā;",
  "anya-e1010n2:289": "Te dīgharattaṃ socanti, hina kāyū pagānarā.",
  "anya-e1010n2:290": "89.",
  "anya-e1010n2:291": " Dhuradvaya manārabbha, gihikammādike rato;",
  "anya-e1010n2:292": "Kathaṃ gijjhakūṭaṃ sesaṃ, petāvāsaṃ atissati.",
  "anya-e1010n2:293": "90.",
  "anya-e1010n2:294": " Pariyatti masikkhanto,",
  "anya-e1010n2:295": "Nāraddho paṭipattiyaṃ;",
  "anya-e1010n2:296": "Alaso dubbitakko so,",
  "anya-e1010n2:297": "Kiṃ taṃselaṃ atissati.",
  "anya-e1010n2:298": "92.",
  "anya-e1010n2:299": " Mocanatthāya pabbajja, saṃkiliṭṭhā pamādino;",
  "anya-e1010n2:300": "Sugatyāpica te bhaṭṭhā, atidūrāva muttito.",
  "anya-e1010n2:301": "93.",
  "anya-e1010n2:302": " Sīdanteva jale khittā, silā mahāva khuddakā;",
  "anya-e1010n2:303": "Patanti khuddakenāpi, apāyaṃ pāpa kammunā.",
  "anya-e1010n2:304": "94.",
  "anya-e1010n2:305": " Patantā khuddakeneva, bahūhi puna pīḷitā;",
  "anya-e1010n2:306": "Mokkhokāsaṃ navindanti, pāpaṃ khuddampi nācare.",
  "anya-e1010n2:307": "95.",
  "anya-e1010n2:308": " Jegucchitthūdarāgamma , punāpi tattha niccagū;",
  "anya-e1010n2:309": "Dukkhāti dukkha saṃkiṇṇo, haṭṭhuṃ tuṭṭhuṃ nasakkuṇe.",
  "anya-e1010n2:310": "96.",
  "anya-e1010n2:311": " Atibyāpiguṇo puñño,",
  "anya-e1010n2:312": "Mahāyaso sirindharo;",
  "anya-e1010n2:313": "Kucchiyaṃ retasi vāso,",
  "anya-e1010n2:314": "Atīva lajjitabbako.",
  "anya-e1010n2:315": "97.",
  "anya-e1010n2:316": " Maccudukkhaṃ khaṇaṃyeva, atidukkhaṃ taduttari;",
  "anya-e1010n2:317": "Mātugāmudare sandhi, patiṭṭhānaṃ bhayānakaṃ.",
  "anya-e1010n2:318": "98.",
  "anya-e1010n2:319": " Maccudukkhaṃ khaṇaṃyeva, atidukkhaṃ cirattanaṃ;",
  "anya-e1010n2:320": "Āma pakkantare sandhi, patiṭṭhānaṃ bhayānakaṃ.",
  "anya-e1010n2:321": "99.",
  "anya-e1010n2:322": " Duggatyaṃṭhātu taṃdukkhaṃ, suṇa uccakuleapi;",
  "anya-e1010n2:323": "Kucchiyaṃ atisambādhe, jalābumhi jigucchite.",
  "anya-e1010n2:324": "100.",
  "anya-e1010n2:325": " Miḷha semhādi saṃkiṇṇe, ati duggandha vāsite;",
  "anya-e1010n2:326": "Gūthakūpe kimīviya, tamejā mūlakammato.",
  "anya-e1010n2:327": "101.",
  "anya-e1010n2:328": " Paramāṇukāyo ṭhāti, dukkhī nerayiko viya;",
  "anya-e1010n2:329": "Dhuvāturo sukhāmisso, āma pakkāsayantare;",
  "anya-e1010n2:330": "102.",
  "anya-e1010n2:331": " Vedanaṭṭova saṃvaḍḍho, acittoviya niccalo;",
  "anya-e1010n2:332": "Dasamāsantare kacce, bahū maranti pāṇino.",
  "anya-e1010n2:333": "103.",
  "anya-e1010n2:334": " Paripakko pamuñcho so,",
  "anya-e1010n2:335": "Atisambādha yonito;",
  "anya-e1010n2:336": "Malākiṇṇena gattena,",
  "anya-e1010n2:337": "Accāyāso vijāyati.",
  "anya-e1010n2:338": "104.",
  "anya-e1010n2:339": " Evaṃ maccuñca sandhiñca, vijāyanañca bheravaṃ;",
  "anya-e1010n2:340": "Passaṃ nibbindanto santo, virajjeyya bhavanduke.",
  "anya-e1010n2:341": "105.",
  "anya-e1010n2:342": " Evaṃ maccuñca sandiñca, anussara mabhiṇhaso;",
  "anya-e1010n2:343": "Rājaseṭṭhi bhavādimpi, naiccheyya tadanvitaṃ.",
  "anya-e1010n2:344": "106.",
  "anya-e1010n2:345": " Bhave dukkha macintetvā, bhavāsāya pavattitaṃ;",
  "anya-e1010n2:346": "Puññaṃ punappunaṃ deti, sandhiṃ na nibbutiṃ varaṃ.",
  "anya-e1010n2:347": "107.",
  "anya-e1010n2:348": " Bhave dukkhaṃ vibhāyitvā, nibbindena pavattitaṃ;",
  "anya-e1010n2:349": "Puññaṃ bhava matikkamma, nibbānaṃ deti nibbutiṃ.",
  "anya-e1010n2:350": "108.",
  "anya-e1010n2:351": " Bhave dukkhaṃ saritvāna, maccusandhi sayādikaṃ;",
  "anya-e1010n2:352": "Tibhavesu virajjeyyā, ditta geheva sāmiko.",
  "anya-e1010n2:353": "109.",
  "anya-e1010n2:354": " Santo puññāni karonto, sandhidukkha manussaraṃ;",
  "anya-e1010n2:355": "Nibbinda yutta cittena, vajjeyya bhavasāta to.",
  "anya-e1010n2:356": "110.",
  "anya-e1010n2:357": " Puñña nibbatta ṭhānepi, jegucche sandhisambhavo;",
  "anya-e1010n2:358": "Bhava sāta vasā tasmā, dhīro taṃ lagganaṃ caje."
}