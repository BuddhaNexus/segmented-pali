{
  "anya-e0301n2:0": "Dutīyagāthā-paramatthadīpanī",
  "anya-e0301n2:1": "11. Evaṁ ādigāthāyataṁtaṁ payojana sahite pañca atthe dassetvā idāni te abhidhammatthe uddesato dassento dutīyagāthamāha. Tattha tatthāti bhāsissaṁ abhidhammattha saṅgahanti vutte tasmiṁ abhidhammatthasaṅgahapade mayā vuttā abhidhammatthā sabbathāparamatthato catudhā hontīti yojanā. Etthaca -",
  "anya-e0301n2:2": "[12] Ṭīkāyaṁ tāva",
  "anya-e0301n2:3": "Tattha tasmiṁ abhidhammatthasaṅgahapakaraṇetivā abhidhammattha padetivā abhidhammetivā tasaddattho niddiṭṭho. Vibhāvaniyaṁ pana tasmiṁ abhidhammeti. Sabbaṁ nasundaraṁ.",
  "anya-e0301n2:4": "Na hi abhidhammattha saṅgahapakaraṇe mayā vuttā abhidhammatthāti yujjati. Pakaraṇaṁpi hi upari vuccamānameva hoti. Natu vuttaṁ. Kuto abhidhammatthāti. Na ca saṁvaṇṇanāpakaraṇesu ādimhiyeva tāva tasaddo appadhānapadāni paccāmasatīti atthi. Tasmā aṭṭhasāliniyaṁ ādimhi tattha kena ṭṭhena abhidhammoti vākyeviya idha tasaddattho veditabboti. Evañhi sati –",
  "anya-e0301n2:5": "[13] Ṭīkāsu",
  "anya-e0301n2:6": "Sabbathā vuttāti yojanāpi paṭikkhittā hoti.",
  "anya-e0301n2:7": "Sā hi vakkhamānehi sabbayāpi dvādasa, sabbathāpi aṭṭhārasātiādīhi nasametīti. Tatta sabbathāti dhammasaṅgaṇiyaṁ vuttena kusalādinā sabbappakārenapi catudhāva honti, vibhaṅge vibhatte na khandhādinā sabbappakārenapi catudhāva hontīti attho. Dhātu kathāyaṁ vuttenātiādināpi vattabbaṁ.",
  "anya-e0301n2:8": "12.Paramatthatoti paramattha saccato. Dve hi saccāni sammutisaccaṁ, paramatthasaccanti, tattha satta puggala atta jīvādikā paññattiatthā sabhāvato avijjamānāyeva honti. Dhammavavatthānaññāṇarahitānaṁpana mahājanānaṁ citte mahantamahantāpi hutvā vijjamānāviya paññāyanti, teca mahājanā samaggā hutvā tesaṁ ekantena atthibhāvaṁ gahetvā tathā tathā voharanti ceva sampaṭicchantica. Tasmā te mahājanehi samaggehi sammatattātatoyevaca vacīsaccaviratisaccānaṁ vatthubhūtattāsammuti saccanti vuccanti. Tasmiṁ sammutisacce ṭhatvā sammā paṭipajjantā sabba lokiyasampattiyoca sabbabodhisambhāra dhammeca ārādhenti. Micchāpaṭipajjantā apāyapūrakā honti. Evaṁ mahantañhi sammuti saccanti. Paramatthasaccaṁ pana patvā taṁ saccameva nahoti. Tañhi sayaṁ avijjamānaṁyeva samānaṁ mahājane vijjamānantveva gaṇhāpeti. Sakkāyadiṭṭhi dvāsaṭṭhidiṭṭhi tividhamicchādiṭṭhīnaṁ vatthu hutvā bālajanānaṁ vaṭṭadukkhato niyyātuṁ nadeti. Evaṁ viparītañhi sammutisaccaṁ. Evaṁ mahāsāvajjañcāti. Paramatthasaccaṁpana duvidhaṁ sabhāvasaccaṁ ariyasaccanti. Tattha dhammasaṅgaṇiādīsu sattasu pakaraṇesu vibhattā kusalādayo dhammā sabhāvasaccaṁnāma. Te hi sayaṁ sabhāvato vijjamānattā kusalānāma dhammā atthi sukhānāma vedanā atthīti gaṇhantena visaṁvādentīti. Taṁ pana ariyasaccaṁ patvā kiñci asaccaṁpi hotiyeva. Tathāhi anubhavanabhedamattaṁ upādāyeva vedanā sukhā dukkhā adukkhamasukhāti vuttā. Na sabbākārato sukhabhūtattā. Sabbehi pana aniccatā saṅkhatatādīhi anekasatehi ākārehi sabbāpi vedanā dukkhāeva. Tathā anavajjasukhavipākaṭṭhena kusalabhāvopi akusalaṁ upādāyeva vutto. Sabbepi hi tebhūmakā kusalasammatā dhammā sāsavatā saṁkilesikatā oghaniya yoganiya upādāniyatā saṅkhātehi vajjehi sāvajjāeva honti. Dukkhasaccabhūtānañca vipākānaṁ jananaṭṭhena ekantena dukkhavipākāeva honti. Ajjhattattikañca sabbalokiyasammataṁ upādāya vuttaṁ. Sabbepi hi catubbhū makadhammā ekantena attāpināma natthi. Kuto ajjhattānāma. Bahiddhāeva honti. Saṅkhāre parato passāti hi vuttanti. Ayaṁ nayo sesattika dukadhammesupi yathārahaṁ netabbo. Ariya saccaṁnāma sabbesaṁ tebhūmakadhammānaṁ ekanta dukkhabhāvo taṇhāya ekanta dukkhasamudaya bhāvo nibbānasseva dukkhanirodha bhāvo aṭṭhaṅgikassa maggasseva dukkhanirodhamaggabhāvocāti. Idhameva hi parisuddhabuddhīnaṁ ariyānaṁ ñāṇe acalamānaṁ sabbākāraparipuṇṇaṁ nippariyāyasaccaṁ hotīti. Tesu idha sammutisaccaṁ nivattento paramatthatoti ida māha. Tena vuttaṁ paramatthatoti paramatthasaccatoti. Tattha attho duvidho sabhāvasiddhoca parikappasiddhoca. Tattha yo vinā aññāpadesena kevalaṁ visuṁ visuṁ attano lakkhaṇena vijjamāno hutvā siddho. So cittādiko attho sabhāvasiddhonāma. Yopana attano lakkhaṇena vijjamānoyeva nahoti. Vijjamānassapana atthassa nānā pavattiākāre upādāya cittena parikappetvā saviggahaṁ katvā gahito cittamayo cittanimmito hutvā citteeva upalabbhamāno hoti. So sattapuggalādiko attho parikappasiddho nāma. Tesu sabhāvasiddhoyeva paramatthonāma. So hi santi bhavanti buddhisaddā etthāti attho. Ekantavijjamānaṭṭhena itarato paramo ukkaṁsagato atthoti paramattho. Api ca, ye ayaṁ atthi ayaṁ upalabbhatīti gahetvā tassa abhiññeyyassa abhiññatthāya, pariññeyyassa pariññatthāya, pahātabbassa pahānatthāya, sacchikātabbassa sacchikaraṇatthāya, bhāvetabbassa bhāvanatthāya paṭipajjanti. Tesaṁ tadatthasādhane avisaṁvādakaṭṭhena paramo uttamo atthoti paramattho. Itaropana avijjamānattā tassa abhiññādiatthāya paṭipajjantānaṁ tadatthasādhane visaṁvādakoyeva bhavissati. Napana tadatthaṁ sādhessa tīti paramatthoti vattuṁ nārahatīti.",
  "anya-e0301n2:9": "[14] Vibhāvaniyaṁ pana",
  "anya-e0301n2:10": "‘‘Paramassavā uttamassa ñāṇassa attho gocaroti paramattho’’tipi vuttaṁ. Taṁ na sundaraṁ.",
  "anya-e0301n2:11": "Na hi paramasaddoñāṇe vattamāno dissati. Naca atthasaddo gocareti. Yañca anuṭīkāyaṁ saccameva saccikaṁ. So eva attho aviparītassa ñāṇassa visayabhāvaṭṭhenāti saccikaṭṭhoti vuttaṁ. Taṁpi aviparītena ñāṇena araṇīyato upagantabba to atthoti imamatthaṁ dasseti. Naparamasaddassa atthanti. [Paramatthapadaṁ]",
  "anya-e0301n2:12": "13.Cittanti ettha cintetīti cittaṁ. Etthaca cintanakriyā nāma niccaṁ ārammaṇāpekkhā hoti. Na hi sā ārammaṇena vinā labbhatīti. Tasmā ārammaṇaggahaṇa ārammaṇupaladdhiyeva idha cintanāti daṭṭhabbāti. Evañhi sati bhavaṅgasamaya visaññisamayesu cittaṁ ārammaṇena vināpi pavattatīti evaṁ vādīnaṁ vādo paṭikkhitto hoti. Santesupica nissaya samanantarādīsu tassa paccayesu tehi nāmaṁ alabhitvā ārammaṇapaccayavasenevassa nāmaṁ siddhanti daṭṭhabbaṁ. Cintenti sampayuttakā dhammā etenāti cittaṁ. Tañhi ārammaṇaggahaṇakicce pubbaṅgamabhūtanti taṁ sampayuttadhammāpi ārammaṇaṁ gaṇhantā tassa vaseneva gaṇhantīti. Cintanamattaṁvā cittaṁ. Sabbepi hi dhammā taṁtaṁ kriyāmattāva honti. Na tesu dabbaṁvā saṇṭhānaṁ vā viggahovā upalabbhati. Paccayāyatta vuttino ca honti. Na te attano thāmenavā balenavā vasenavā sattiyāvā uppajjituṁpi sakkonti. Pageva cintetuṁvā phusetuṁvāti. Khaṇamattaṭṭhāyinoca honti, na kadāci kassaci vase vattituṁ sakkontīti. Tasmā tesu idaṁ dabbaṁ, ayaṁ satti, aya kriyāti evaṁ vibhāgo nalabbhatīti daṭṭhabbaṁ. Evañca katvā sabbesu paramatthapadesu ekaṁ bhāvasādhanameva padhānato labbhati. Tadañña sādhanānipana pariyāyatova labbhantīti veditabbaṁ. Ettha ca dabbādivasena abhedassa cintanassa atthavisesañāpanatthaṁ vibhāga kappanāvasena bhedakaraṇaṁ pariyāyakathāti daṭṭhabbaṁ. Yathā silā puttakassasarīranti, tathā karaṇañca taṁ taṁ kriyāsaṅkhāta dhammavimuttassa paraparikappitassa kārakabhūtassa atta jīva satta puggalassa sabbaso abhāvadīpanatthaṁ. Sati hi attādimhi kiṁ abhedassa bhedakappanāyāti.",
  "anya-e0301n2:13": "Vibhāvaniyaṁ pana",
  "anya-e0301n2:14": "Sasavisāṇaṁ viya abhūtassa bhūta kappanā vuttā viya dissati. Ayamassādhippāyo-dhammesu kattāvā kāre tāvā koci natthi. Lokepana attappadhāno kriyā nipphādako kattānāma siddho. Tasmā cintanakicce attappadhānatā dīpanatthaṁ taṁ kattubhāvaṁ citte āropetvā cintetīti cittanti vuttaṁ.",
  "anya-e0301n2:15": "Cittassaca balena taṁsampayuttānaṁpi tasmiṁ kicce tadanukūlappavattidīpanatthaṁ punakaraṇabhāvaṁ citte kattubhāvañca tesu āropetvā cintenti sampayuttakā dhammā etenāti cittanti vuttanti. Api cettha cittasaddo vicitratthavācako daṭṭhabbo. Vuttañhe taṁ saṁyuttake –",
  "anya-e0301n2:16": "Diṭṭhaṁ vo bhikkhave caraṇaṁnāma cittanti. Evaṁ bhante. Tampi kho bhikkhave caraṇaṁ cittaṁ citteneva cintitanti. Tenāpi kho bhikkhave caraṇena cittena cittaññeva cittataranti, nā haṁ bhikkhave aññaṁ ekanikāyaṁpi samanupassāmi yaṁ evaṁ cittaṁ. Yathayidaṁ bhikkhave tiracchānagatā pāṇā. Tepi kho bhikkhave tiracchānagatā pāṇā citteneva cittikatā. Tehipi kho bhikkhave tiracchāna gatehi pāṇehi cittaññeva cittataranti.",
  "anya-e0301n2:17": "Tattha caraṇaṁnāma cittanti yatthavicitrāni dibbavimānādīni cittakammāni katvā idañcidañca puññaṁ karontā idhacidhaca nibbattāti dassento vicaranti . Tassa paṭakoṭṭhakassetaṁ nāmaṁ. Cittenāti nissakke karaṇavacanaṁ. Yathayidanti yathā ime. Cittikatāti vicitrā katā. Etthaca cittavicittakāya saññāvicittā. Saññāvicittatāya taṇhāvicittā. Taṇhāvicittatāya kammāni vicittāni. Kammavicitta tāya yoniyo vicittā. Yonivicittatāya tesaṁ tiracchā nagatānaṁ vicittatā veditabbā. [Vacanattho]",
  "anya-e0301n2:18": "Taṁ taṁ sabhāvo lakkhaṇaṁ, kiccasampattiyo raso;",
  "anya-e0301n2:19": "Gayhākāro phalaṁvāpi, paccupaṭṭhāna saññitaṁ.",
  "anya-e0301n2:20": "Āsannakāraṇaṁ yaṁ taṁ, padaṭṭhānanti taṁ mataṁ;",
  "anya-e0301n2:21": "Dhammānaṁ vavatthānāya, alaṁ ete vibuddhino.",
  "anya-e0301n2:22": "Ārammaṇavijānanalakkhaṇaṁ cittaṁ, pubbaṅgamarasaṁ, sandhānapaccupaṭṭhānaṁ, nāmarūpapadaṭṭhānaṁ. [Cittaṁ]",
  "anya-e0301n2:23": "14.Cetasikanti ettha cetasi bhavaṁ tadāyattavuttitāyāti cetasikaṁ. Phassādi dhammajātaṁ. Etthaca tadāyattavuttitā nāma ekuppādatādīhi lakkhaṇehi cittena saha ekī bhūtassa viya pavatti. Etena yā cittassa jāti. Sāeva phassādīnaṁ. Yā cittassa jarā, yaṁ cittassa maraṇaṁ, yaṁ cittassa ārammaṇaṁ, yaṁ cittassa vatthu, tadeva phassādīnanti evaṁ ekapuppha mañjariyaṁ ekavaṇṭupanibbandhāni pupphāni viya cittena saha ekajātiyādi upanibbandhā phassādayo dhammā idha cetasikaṁnāmāti siddhā honti. Evañca sati cittaṁpi tehi phassādīhi saha tatheva āyattaṁ pavattatīti taṁpi phassikaṁ vedanikantiādinā vattabbanti ce. Na. Cittasseva jeṭṭhakattā. Manopubbaṅgamā dhammā, manoseṭṭhā manomayāti hi vuttaṁ. Etthaca manomayāti manasāeva pakatā nimmitā cittakriyā bhūtāti attho. Etena te phassādayo dhammā cittena vinā nupalabbhantīti dasseti. Cittaṁpana tehi kehici vināpi pavattatiyeva. Pañcaviññāṇa cittañhitehi kehici vitakkādīhi vinā uppajjatīti. Tasmā tesaññeva tadāyatta vuttitā vattabbā na cittassāti.",
  "anya-e0301n2:24": "[15] Vibhāvaniyaṁ pana",
  "anya-e0301n2:25": "Ekālambaṇatā mattena tesaṁ tadāyattavuttitaṁ cetasi kattañca vibhāveti. Taṁ na sundaraṁ.",
  "anya-e0301n2:26": "Na hi ekālambaṇatāmattena cetasikaṁnāma jātanti. Ettha ca loke nānāvaṇṇadhātuyo udake ghaṁsitvā vatthumhi nānā cittakammāni karonti, tattha vatthumhi pharaṇaṁ bandhanañca udakasseva kiccaṁ, na vaṇṇadhātūnaṁ. Nānārūpa dassanaṁ vaṇṇadhātūnameva kiccaṁ, na udakassa. Tattha vatthuviya ārammaṇaṁ daṭṭhabbaṁ. Udakaṁviya cittaṁ. Nānā vaṇṇadhātuyoviya cetasikadhammāti. [Cetasikaṁ]",
  "anya-e0301n2:27": "15.Rūpanti ettha ruppatīti rūpaṁ. Sītuṇhādīhi virodhi paccayehi visama pavatti vasena vikāraṁ āpajjati, tehi vā vikāraṁ āpādīyatīti attho. Yathāha –",
  "anya-e0301n2:28": "Ruppatīti kho bhikkhave tasmā rūpanti vuccati. Kena ruppati. Sitenapi ruppati. Uṇhenapi ruppati. Jighacchāyapi ruppati. Vipāsāyapi ruppati. Ḍaṁsa makasa vātātapa sariṁ sapa sapphassehipi ruppatīti. Ruppatītica ruppati, kuppati, ghaṭṭīyati, piḷī yati, bhijjatīti.",
  "anya-e0301n2:29": "Mahāniddese vuttaṁ. Ayamettha piṇḍattho, ye dhammā ciraṭṭhitikāca honti sappaṭighasabhāvāca. Tesaññeva ṭhitikkhaṇesu virodhipaccayehi samāgamonāma hoti. Napanaññesaṁ parittakkhaṇānaṁ appaṭighasabhāvānanti. Tesañhi appaṭighasabhāvānaṁ sukhuma rūpānaṁpi bahiddhā sītādīhi samāgamonāma natthi. Kuto parittakkhaṇānaṁ appaṭighasabhāvānañca arūpadhammānanti. Yadievaṁ sukhumarūpānaṁ arūpatāpatti siyāti. Nasiyā. Oḷārikarūpehi samānagati kattā. Tānihi oḷārikesu ruppamānesu ruppantiyevāti. Samāgamoca nāma idha thapetvā āpātagamanaṁ ārammaṇakaraṇañca aññamaññaviruddhānaṁ ṭhitipattānaṁ oḷārikarūpānaṁ mahābhūtānamevavā aññamaññābhighaṭṭanaṁ vuccati, ruppati ghaṭṭīyati pīḷīyatīti hi vuttaṁ. Ruppanañcanāma parasenāyuddhena raṭṭhakhobhoviya kalāpantaragatadhātūnaṁ kuppanaṁ bhijjanaṁca vuccati. Kuppati bhijjatīti hi vuttaṁ. Etthaca kuppatīti khobhati cañcalati, bhijjatīti vikāraṁ āpajjati. Yasmiṁ khaṇe virodhipaccayasamāgamaṁ labhanti. Tato paṭṭhāya sayaṁpi vikārapattā honti. Omattādhimattarūpasantatīnaṁ uppattiyā paccayabhāvaṁ pattā hontīti attho. Apicettha ruppanaṁ duvidhaṁ vaḍḍhanaṁ, hāyanañca. Tadubhayaṁpi kappavuṭṭhāne kappasaṇṭhāne nānāāyukappa saṁvacchara utu māsa ratti divādīnaṁ parivattaneca pākaṭaṁ hotīti. Kasmā pana rūpanti nāmaṁ ghaṭṭanavasena ruppanadhammānameva siddhanti. Tesameva saviggahattā. Rūpadhammā hi samūhasaṇṭhānādi bhāvapattiyā saviggahā honti. Tasmā tesameva ruppanaṁ paccakkhatopi lokassa pākaṭanti tesveva rūpanti nāmaṁ siddhanti daṭṭhabbaṁ. Arūpadhammā pana aviggahāti na tesaṁ vikāro paccakkhato lokassa pākaṭo hoti. Taṁ taṁ rūpavikāraṁ disvāvā sutvā vā pucchitvāyeva vā so lokena jānitabbo aññatra paracittavidūhi. Tasmā tesaṁ rūpatāpatti natthīti.",
  "anya-e0301n2:30": "[16] Vibhāvaniyaṁ pana",
  "anya-e0301n2:31": "Tesaṁ rūpatāpattippasaṅgo sītādiggahaṇa sāmatthiyena nivattito. Yasmā pana vohāronāma lokopacārena vinā nasijjhati. Lokopacāroca pākaṭanimittavase neva pavatto. Tasmā idha sītādiggahaṇena vināpi tappasaṅganivatti lokatova siddhāti daṭṭhabbā.",
  "anya-e0301n2:32": "Yasmā ca brahmaloke brahmānaṁ kāyavikāra vacīvikārā ca iddhivikuppanāvasappavattā nānārūpavikārāca dissantiyeva. Teca ekena pariyāyena ruppanākārāeva nāma honti, tasmā tesaṁ vasena tattha rūpānaṁ rūpatāsiddhi hotīti veditabbaṁ. Rūpayati vā attano sabhāvena pakāsatīti rūpaṁ. Arūpadhammā hi na attano sabhāvena pākaṭā honti. Rūpasannissayeneva gahetabbā . Idaṁ pana attano sabhāveneva pākaṭaṁ pañcaviññāṇehipi gahetabbanti. Imasmiṁ atthe sati brahmaloke rūpānaṁpi uju katova rūpatāsiddhi hotīti.",
  "anya-e0301n2:33": "[17] Vibhāvaniyaṁ pana",
  "anya-e0301n2:34": "Anuggāhakānaṁ sītādīnaṁ vasena taṁ sabhāvā nātivattana vasenaca tattha rūpatāsiddhi vibhāvitā. Yasmāpana sīte nāpi uṇhenāpītiādivacanaṁ nidassanamattaṁ hoti. Kamma cittāhārānaṁpi vasena ruppanassa sambhavato, tathāhi saññā viññāṇānipi rūpārammaṇarasārammaṇehi eva pāḷiyaṁ niddiṭṭhāni. Na hi saññā rūpaṁeva sañjānāti. Na ca viññāṇaṁ rasa meva vijānāti. Nidassanamattena desanā hotīti viññāyatīti. Tasmā sītādiggahaṇaṁ amuñcitvāva tattha rūpatāsiddhivibhāvanena payojana natthīti. [Rūpaṁ]",
  "anya-e0301n2:35": "16.Nibbānanti ettha nibbāyanti sabbe vaṭṭadukkhasantāpā etasminti nibbānaṁ. Nibbāyantīti ye kilesāvā khandhāvā abhāvitamaggassa āyatiṁ uppajjanārahapakkhe ṭhitā honti. Teyeva bhāvitamaggassa anuppajjanārahapakkhaṁ pāpuṇantīti attho. Na hi khaṇattayaṁ patvā niruddhā atītadhammā nibbāyanti nāma. Paccuppannesu āyatiṁ avassaṁ uppajjamānesuca dhammesu vattabbameva natthīti. Vaṭṭadukkhasantāpāti kilesavaṭṭa kammavaṭṭa vipākavaṭṭa dukkhasantāpā. Na hi tividha vaṭṭadukkhasantāparahitānaṁ rukkhādīnaṁ anuppādanirodho nibbānaṁnāma hotīti. Etasminti visaye bhummaṁ. Yathā ākāse sakuṇā pakkhantīti. Yehi te nibbāyanti. Tesaṁ tabbinimuttaṁ aññaṁ nibbutiṭṭhānaṁnāma kiñci natthīti. Nibbāyanti vā ariyajanā etasminti nibbānaṁ. Nibbanti dhīrā yathayaṁ padīpoti hi vuttaṁ. Nibbāyantīti taṁ taṁ kilesānaṁvā khandhānaṁvā puna appaṭisandhikabhāvaṁ pāpuṇantīti attho. Ekasminti visayeeva bhummaṁ, etasmiṁ adhi gatetipi yojenti. Ṭīkāsupana bhavābhavaṁ vinanato saṁsibbana to vānaṁ vuccati taṇhā. Tato nikkhantanti nibbānanti vuttaṁ.",
  "anya-e0301n2:36": "[18] Vibhāvaniyaṁ pana",
  "anya-e0301n2:37": "‘‘Nibbābhivā etena rāgaggiādikoti nibbāna’’ntipi vuttaṁ. Taṁ na sundaraṁ.",
  "anya-e0301n2:38": "Na hi maggeviya nibbāne katthaci karaṇasādhanaṁ diṭṭhaṁ, naca nibbānaṁ nibbūti kriyāsādhane rāgādikassa kattuno saha kāripaccayo hotīti. [Nibbānaṁ]",
  "anya-e0301n2:39": "Dutīyagāthāya paramatthadīpanā niṭṭhitā."
}