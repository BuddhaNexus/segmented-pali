{
  "anya-e0803n14:0": "14. Atthattikavibhāga",
  "anya-e0803n14:1": "Bhūdhātu tāya nipphanna-rūpañcāti idaṁ dvayaṁ;",
  "anya-e0803n14:2": "Katvā padhānamamhehi, sabbametaṁ papañcitaṁ.",
  "anya-e0803n14:3": "Bhavatissa vasā dāni, vakkhāmatthattikaṁ varaṁ;",
  "anya-e0803n14:4": "Atthuddhāro tumantañca, tvādiyantaṁ tikaṁ idha.",
  "anya-e0803n14:5": "Tasmā tāva bhūdhātuto pavattassa bhūtasaddassa atthuddhāro nīyate –",
  "anya-e0803n14:6": "Khandhasattāmanussesu, vijjamāne ca dhātuyaṁ;",
  "anya-e0803n14:7": "Khīṇāsave rukkhādimhi, bhūtasaddo pavattati.",
  "anya-e0803n14:8": "Uppāde cāpi viññeyyo, bhūtasaddo vibhāvinā;",
  "anya-e0803n14:9": "Vipule sopasaggoyaṁ, hīḷane vidhamepi ca;",
  "anya-e0803n14:10": "Parājaye vediyane, nāme pākaṭatāya ca.",
  "anya-e0803n14:11": "Vuttañhetaṁ – bhūtasaddo pañcakkhandhāmanussadhātuvijjamānakhīṇāsavasattarukkhādīsu dissati. ‘‘Bhūtamidanti bhikkhave samanupassathā’’tiādīsu hi ayaṁ pañcakkhandhesu dissati. ‘‘Yānīdha bhūtāni samāgatānī’’ti ettha amanusse. ‘‘Cattāro kho bhikkhu mahābhūtā hetū’’ti ettha dhātūsu. ‘‘Bhūtasmiṁ pācittiya’’ntiādīsu vijjamāne. ‘‘Yo ca kālaghaso bhūto’’ti ettha khīṇāsave. ‘‘Sabbeva nikkhipissanti, bhūtā loke samussaya’’nti ettha satte. ‘‘Bhūtagāmapātabyatāyā’’ti ettha rukkhādīsūti. Mūlapariyāyasuttaṭṭhakathāya vacanaṁ idaṁ. Ṭīkāyamādisaddena uppādādīni gayhare. Vuttañhetaṁ – ‘‘jātaṁ bhūtaṁ saṅkhata’’ntiādīsu bhūtasaddo uppāde dissati. Saupasaggo pana ‘‘pabhūtamariyo pakaroti puñña’’ntiādīsu vipule. ‘‘Yebhuyyena bhikkhūnaṁ paribhūtarūpo’’tiādīsu hīḷane. ‘‘Sambhūto sāṇavāsī’’tiādīsu paññattiyaṁ. ‘‘Abhibhūto māro vijito saṅgāmo’’tiādīsu vidhamane. ‘‘Parābhūtarūpokho ayaṁ acelo pāthikaputto’’tiādīsu parājaye. ‘‘Anubhūtaṁ sukhadukkha’’ntiādīsu vediyane. ‘‘Vibhūtaṁ paññāyā’’tiādīsu pākaṭīkaraṇe dissati, te sabbe ‘‘rukkhādīsū’’tiādisaddena saṅgahitāti daṭṭhabbāti.",
  "anya-e0803n14:12": "Idāni tumantapadāni vuccante –",
  "anya-e0803n14:13": "Bhavituṁ, ubbhavituṁ, samubbhavituṁ, pabhavituṁ, parābhavituṁ, atibhavituṁ, sambhavituṁ, vibhavituṁ, bhotuṁ, sambhotuṁ, vibhotuṁ, pātubhavituṁ, pātubbhavituṁ vā, pātubhotuṁ. Imāni akammakāni tumantapadāni.",
  "anya-e0803n14:14": "Paribhotuṁ paribhavituṁ, abhibhotuṁ abhibhavituṁ, adhibhotuṁ adhibhavituṁ, atibhotuṁ atibhavituṁ, anubhotuṁ anubhavituṁ, samanubhotuṁ samanubhavituṁ, abhisambhotuṁ abhisambhavituṁ. Imāni sakammakāni tumantapadāni, sabbānetāni suddhakattari bhavanti.",
  "anya-e0803n14:15": "‘‘Bhāvetuṁ, pabhāvetuṁ, sambhāvetuṁ, vibhāvetuṁ, paribhāvetuṁ’’iccevamādīni hetukattari tumantapadāni, sabbānipi hetukattari tumantapadāni sakammakāniyeva bhavanti. Uddesoyaṁ.",
  "anya-e0803n14:16": "Tatra samānatthapadesu ekamevādipadaṁ gahetvā niddeso kātabbo – bhavitunti hotuṁ vijjituṁ paññāyituṁ sarūpaṁ labhituṁ. Ettha vuttanayānusārena sesānampi tumantānaṁ niddeso vitthāretabbo, sabbāni tumantapadāni catutthiyatthe vattanti ‘‘tvaṁ mama cittamaññāya, nettaṁ yācitumāgato’’ti ettha viya. Yācitunti hi yācanatthāyāti attho. Tasmā bhavituntiādīnampi ‘‘bhavanatthāyā’’ti vā ‘‘bhavanattha’’nti vā ‘‘bhavanāyā’’ti vā ādinā attho gahetabbo. Apica ‘‘nekkhammaṁ daṭṭhu khemato’’ti ettha ‘‘daṭṭhu’’nti padassa ‘‘disvā’’ti atthadassanato yathārahaṁ tumantāni tvāsaddantapadatthavasenapi gahetabbāni. Etāni ca nipātapadesu saṅgahaṁgacchanti. Vuttañhi niruttipiṭake nipātapadaparicchede ‘‘tuṁ iti catutthiyā’’ti. Tatrāyamattho ‘‘tuṁ iti etadanto nipāto catutthiyā atthe vattatī’’ti.",
  "anya-e0803n14:17": "Tumantakathā samattā.",
  "anya-e0803n14:18": "Idāni tvādiyantapadāni vuccante –",
  "anya-e0803n14:19": "Bhavitvā, bhavitvāna, bhavituna, bhaviya, bhaviyāna. Ubbhavitvā, ubbhavitvāna, ubbhavituna, ubbhaviya, ubbhaviyāna. Esa nayo ‘‘samubbhavitvā, parābhavitvā, sambhavitvā, vibhavitvā, pātubbhavitvā’’ti etthāpi. Imāni akammakāni ussukkanatthāni tvādiyantapadāni.",
  "anya-e0803n14:20": "Bhutvā, bhutvāna, paribhavitvā, paribhavitvāna, paribhavituna, paribhaviya, paribhaviyāna, paribhuyya. Abhibhavitvā, abhibhavitvāna, abhibhavituna, abhibhaviya, abhibhaviyāna, abhibhuyya. Esa nayo ‘‘adhibhavitvā, atibhavitvā, anubhavitvā’’ti etthāpi. Idañcettha nidassanaṁ. ‘‘Tamavoca rājā anubhaviyāna tampi, eyyāsi khippaṁ ahamapi pūjaṁ kassa’’nti. Anubhutvā, anubhutvāna. Adhibhotvā, adhibhotvāna.",
  "anya-e0803n14:21": "‘‘Saṭṭhi kappasahassāni, devaloke ramissati;",
  "anya-e0803n14:22": "Aññe deve adhibhotvā, issaraṁ kārayissatī’’ti",
  "anya-e0803n14:23": "Idamettha pāḷinidassanaṁ, imāni sakammakāni ussukkanatthāni tvādiyantapadāni. Imāni cattāri suddhakattariyeva bhavanti.",
  "anya-e0803n14:24": "‘‘Bhāvetvā, bhāvetvāna. Pabhāvetvā, pabhāvetvāna. Sambhāvetvā, sambhāvetvāna. Vibhāvetvā, vibhāvetvāna. Paribhāvetvā, paribhāvetvāna’’iccevamādīni sakammakāni ussukkanatthāni tvādiyantapadāni hetukattariyeva bhavanti. Uddesoyaṁ.",
  "anya-e0803n14:25": "Tatra samānatthapadesu ekamevādipadaṁ gahetvā niddeso kātabbo – bhavitvāti hutvā paññāyitvā sarūpaṁ labhitvā. Evaṁ vuttanayānusārena sesānampi tvādiyantapadānaṁ niddeso vitthāretabbo. Ayaṁ pana viseso bhutvāti sampattiṁ anubhutvāti sakammakavasena attho gahetabbo. Bhutvā anubhutvāti imesañhi samānatthataṁ saddhammavidū icchanti. Atridaṁ vuccati –",
  "anya-e0803n14:26": "‘‘Bhutvā bhutvāna’’iccete, ‘‘anubhutvā’’timassa hi;",
  "anya-e0803n14:27": "Atthaṁ sūcenti ‘‘hutvā’’ti, padassa pana neva te.",
  "anya-e0803n14:28": "Keci ‘‘bhūtvā’’ti dīghattaṁ, tassa icchanti sāsane;",
  "anya-e0803n14:29": "Dīghatā rassatā ceva, dvayampetaṁ padissati.",
  "anya-e0803n14:30": "Saddasatthe ca ‘‘bhūtvā’’ti, dīghattasañhitaṁ padaṁ;",
  "anya-e0803n14:31": "‘‘Bhavitvā’’ti padassatthaṁ, dīpeti na tu sāsane.",
  "anya-e0803n14:32": "‘‘Hutvā’’iti padaṁyeva, dīpeti jinasāsane;",
  "anya-e0803n14:33": "‘‘Bhavitvā’’ti padassatthaṁ, natthi aññattha taṁ padaṁ.",
  "anya-e0803n14:34": "Iccevaṁ savisesantu, vacanaṁ sāradassinā;",
  "anya-e0803n14:35": "Sāsane saddasatthe ca, viññunā pekkhitabbakaṁ.",
  "anya-e0803n14:36": "Evaṁ ussukkanatthe pavattāni tvādiyantapadānipi niddiṭṭhāni, sabbānetāni avibhattikānīti gahetabbāni. Niruttipiṭake hi nipātaparicchede avibhattikāni katvā tvādiyantapadāni vuttāni. Saddatthavidūnaṁ pana mate paṭhamādivibhattivasena savibhattikāni bhavanti.",
  "anya-e0803n14:37": "Imasmiñca pana tvādiyantādhikāre idañcupalakkhitabbaṁ – bhutvā gacchati, bhutvā gato, bhutvā gamissasi, kasitvā vapati. Umaṅgā nikkhamitvāna, vedeho nāvamāruhi. Bhutvāna bhikkhu bhikkhassu iccādī samānakattukānaṁ dhātūnaṁ pubbakāle tvādisaddappayogā. ‘‘Bhutvā gacchatī’’ti ettha hi ‘‘bhutvā’’ti idaṁ pubbakālakriyādīpakaṁ padaṁ. ‘‘Gacchatī’’ti idaṁ pana uttarakālakriyādīpakaṁ, samānakattukāni cetāni padāni ekakattukānaṁ kriyānaṁ vācakattā. Tathā hettha yo gamanakriyāya kattā, so eva bhuñjanakriyāya kattubhūto daṭṭhabbo. Ayaṁ nayo aññatrāpi īdisesu ṭhānesu netabbo.",
  "anya-e0803n14:38": "‘‘Andhakāraṁ nihantvāna, uditoyaṁ divākaro;",
  "anya-e0803n14:39": "Vaṇṇaṁ paññāvabhāsehi, obhāsetvā samuggato’’",
  "anya-e0803n14:40": "Iccādīnipi pana samānakattukānaṁ samānakāle tvādisaddappayogā. Ettha hi ‘‘nihantvānā’’ti padaṁ samānakālakriyādīpakaṁ padaṁ. ‘‘Udito’’ti idaṁ pana uttarakālakriyādīpakaṁ padanti na vattabbaṁ samānakālakriyāya idhādhippetattā. Tasmāyeva samānakālakriyādīpakaṁ padanti gahetabbaṁ. Ayaṁ nayo aññatrāpi īdisesu ṭhānesu netabbo.",
  "anya-e0803n14:41": "Keci pana ‘‘mukhaṁ byādāya sayati, akkhiṁ parivattetvā passatī’’ti udāharanti. Apare ‘‘nisajja adhīte, ṭhatvā kathetī’’ti. Tattha byādānaparivattanuttarakālo byādānūpasamalakkhaṇaṁ passanakriyāya lakkhiyati. ‘‘Nisajja adhīte, ṭhatvā kathetī’’ti ca samānakālatāyapi ajjhenakathanehi pubbepi nisajjaṭṭhānāni hontīti sakkā pubbuttarakālatā sambhāvetuṁ, tasmā purimāniyeva udāharaṇāni yuttāni. Udayasamakālameva hi tannivattanīyanivattananti.",
  "anya-e0803n14:42": "‘‘Dvāramāvaritvā pavisati’’iccādi samānakattukānaṁ aparakāle tvādisaddappayogo. Yasmā panettha pavisanakriyā purimā, āvaraṇakriyā pana pacchimā, tasmā ‘‘āvaritvā’’ti idaṁ aparakālakriyādīpakaṁ padanti veditabbaṁ. ‘‘Pavisatī’’ti idaṁ pana pubbakālakriyādīpakaṁ padanti. Ayaṁ nayo aññatrāpi īdisesu ṭhānesu netabbo. Apare ‘‘dha’nti kacca patito daṇḍo’’ti udāharaṇanti. Abhighātabhūtasamāyoge pana abhighātajasaddassa samānakālatā ettha labbhatīti idhāpi purimāniyeva udāharaṇāni yuttānīti.",
  "anya-e0803n14:43": "‘‘Pisācaṁ disvā cassa bhayaṁ hoti. Paññāya cassa disvā āsavā parikkhīṇā’’iccādi asamāne kattari payogo. Ettha hi pisācaṁ disvā purisassa bhayaṁ hoti, paññāya disvā assa puggalassa āsavā parikkhīṇā. Evaṁ samānakattukatā dhātūnaṁ na labbhati dassanakriyāya purisesu pavattanato, bhavanādikriyāya ca bhayādīsu pavattanatoti daṭṭhabbaṁ. Ayaṁ nayo aññatrāpi īdisesu ṭhānesu netabbo.",
  "anya-e0803n14:44": "Idampi panettha upalakkhitabbaṁ ‘‘appatvā nadiṁ pabbato, atikkamma pabbataṁ nadī’’iccādi parāparayogo. ‘‘Sīhaṁ disvā bhayaṁ hoti, ghataṁ pivitvā balaṁ jāyate, ‘dha’nti katvā daṇḍo patito’’iccādi lakkhaṇahetuādippayogo. ‘‘Nhatvā gamanaṁ, bhutvā sayanaṁ. Upādāya rūpa’’miccāpi byattayena saddasiddhippayogoti.",
  "anya-e0803n14:45": "Iccevaṁ sabbathāpi samānakattukānaṁ dhātūnaṁ pubbakāle tvādisaddappayogo, samānakattukānaṁ samānakāle tvādisaddappayogo, samānakattukānaṁ aparakāle tvādisaddappayogo, asamānakattukānaṁ tvādisaddappayogo, parāparayogo , lakkhaṇahetuādippayogo, byattayena saddasiddhippayogoti sattadhā tvādiyantānaṁ padānaṁ payogo veditabbo.",
  "anya-e0803n14:46": "Yadi evaṁ kasmā kaccāyane ‘‘pubbakālekakattukānaṁ tuna tvāna tvā vā’’ti pubbakāleyeva ekakattukaggahaṇaṁ katanti? Yetuyyena tvādiyantānaṁ padānaṁ purimakālakriyādīpanato. Kaccāyane hi yebhuyyena pavattiṁ sandhāya ‘‘pubbakālekakattukāna’’nti vuttaṁ. Yasmā pana ‘‘iti katvā’’tiādīnaṁ padānaṁ hetuatthavasenapi pubbācariyehi attho saṁvaṇṇito, tasmā ‘‘bhavitvā’’tiādīnaṁ bhūdhātumayānaṁ tvādisaddantānaṁ padānaṁ aññesañca ‘‘pacitvā’’tiādīnaṁ yathāpayogaṁ ‘‘bhavanahetu pacanahetū’’tiādinā hetuatthopi gahetabbo. Atridaṁ vuccati –",
  "anya-e0803n14:47": "Hetutthepi yato honti, saddā ussukkanatthakā;",
  "anya-e0803n14:48": "Tasmā hetuvasenāpi, vadeyyatthaṁ vicakkhaṇo.",
  "anya-e0803n14:49": "‘‘Iti katvā’’ti saddassa, atthasaṁvaṇṇanāsu hi;",
  "anya-e0803n14:50": "‘‘Iti karaṇahetū’’ti, attho dhīrehi gayhati.",
  "anya-e0803n14:51": "‘‘Gacchāmi dāni nibbānaṁ, yattha gantvā na socati’’;",
  "anya-e0803n14:52": "Iti pāṭhepi hetuttho, gayhate pubbaviññubhi.",
  "anya-e0803n14:53": "‘‘Yasmiṁ nibbāne gamana-hetū’’ti hi kathīyate;",
  "anya-e0803n14:54": "Hetutthevaṁ yathāyoga-maññatrāpi ayaṁ nayo.",
  "anya-e0803n14:55": "Evaṁ bhūtasaddassa atthuddhāro ca tumantapadañca tvādiyantapadañcāti atthattikaṁ vibhattaṁ.",
  "anya-e0803n14:56": "Yo imamatthatikaṁ suvibhattaṁ,",
  "anya-e0803n14:57": "Kaṇṇarasāyanamāgamikānaṁ;",
  "anya-e0803n14:58": "Dhārayate sa bhave gatakaṅkhā,",
  "anya-e0803n14:59": "Pāvacanamhi gate sukhumatthe.",
  "anya-e0803n14:60": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n14:61": "Kosallatthāya kate saddanītippakaraṇe",
  "anya-e0803n14:62": "Atthattikavibhāgo nāma",
  "anya-e0803n14:63": "Cuddasamo paricchedo.",
  "anya-e0803n14:64": "Evaṁ nānappakārato bhūdhāturūpāni dassitāni.",
  "anya-e0803n14:65": "Padamālā niṭṭhitā."
}