{
  "anya-e0105n2:0": "Brāhmaṇakulavicāraṇā",
  "anya-e0105n2:1": "2. Atha ‘‘brāhmaṇamāṇavo’’ti padampi tena evaṁ vicāritaṁ –",
  "anya-e0105n2:2": "(Ka) ‘‘buddhaghoso ‘brāhmaṇakulajāto’ti na sakkā gahetuṁ. Kasmā vedakālato paṭṭhāya yāvajjatanā sabbepi brāhmaṇā",
  "anya-e0105n2:3": "Brāhmaṇosya mukhamāsīdi, bāhū rājanya? Kata?;",
  "anya-e0105n2:4": "Ūrū tadasya yada vagya?, Padbhyāṁ gūdro ajāyatā’’ti iruveda, 10-maṇḍala, 90; tathā athava 6 veda 19, 6, 6.",
  "anya-e0105n2:5": "Imaṁ purisasuttaṁ nāma mantaṁ jānantīti saddahiyā.",
  "anya-e0105n2:6": "Ayaṁ panassā attho – ‘brāhmaṇo assa (brahmuno) mukhaṁ āsi. Bāhū rājañño kato, khattiyā assa bāhūti vuttaṁ hoti. Yo vesso, so assa ūrū. Suddo assa pādehi ajāyī’ti.",
  "anya-e0105n2:7": "Buddhaghoso pana ‘paṇḍitabrāhmaṇo’ti ñātopi taṁ gāthaṁ na aññāsi. Tathā hi tena bandhupādāpaccāti padassa atthavaṇṇanāyaṁ ‘tesaṁ kira ayaṁ laddhi – brāhmaṇā brahmuno mukhato nikkhantā, khattiyā urato, vessā nābhito, suddā jāṇuto, samaṇā piṭṭhipādato’ti dī. ni. aṭṭha. 1.263; ma. ni. aṭṭha. 1.508 tissā vedagāthāya asamānattho vaṇṇito’’ti.",
  "anya-e0105n2:8": "Ayaṁ panettha anuvicāraṇā – yadi ca taṁkālikānampi brāhmaṇānaṁ laddhi tatheva bhaveyya yathā etissaṁ gāthāyaṁ vuttā, sā catthavaṇṇanā ācariyassa matimattā. Evaṁ sati sā vicāraṇā yuttā bhaveyya. Etissaṁ pana gāthāyaṁ ‘‘brāhmaṇosya mukhamāsīdi’’ti paṭhamapādena ‘‘brāhmaṇā brahmuno mukhato jātā’’ti attho ujukato na labbhati. Buddhakāle pana brāhmaṇānaṁ laddhi ‘‘brāhmaṇā brahmuno mukhato jātā’’ti evameva ahosīti pākaṭoyevāyamattho. Tathā hi dīghanikāye pāthikavagge aggaññasutte (3, 67) –",
  "anya-e0105n2:9": "‘‘Dissanti kho pana vāseṭṭha brāhmaṇānaṁ brāhmaṇiyo utuniyopi gabbhiniyopi vijāyamānāpi pāyamānāpi. Te ca brāhmaṇā 0 yonijāva samānā evamāhaṁsu – brāhmaṇova seṭṭho vaṇṇo, hīnā aññe vaṇṇā. Brāhmaṇova sukko vaṇṇo, kaṇhā aññe vaṇṇā. Brāhmaṇāva sujjhanti, no abrāhmaṇā. Brāhmaṇāva brahmuno puttā orasā mukhato jātā brahmajā brahmanimmitā brahmadāyādāti. Te brahmānañceva abbhācikkhanti, musā ca bhāsanti, bahuñca apuññaṁ pasavantī’’ti –",
  "anya-e0105n2:10": "Bhagavatā mahākāruṇikena vāseṭṭhabhāradvājānaṁ brāhmaṇamāṇavakānaṁ bhāsitaṁ, tehi ca taṁ abhinanditaṁ. Te pana dvepi māṇavakā jātivasena parisuddhabrāhmaṇā ceva honti tiṇṇampi vedānaṁ pāraguno ca. Tasmā ‘‘brāhmaṇā brahmuno mukhato nikkhantā’’ti vacanassa taṁkālikānaṁ brāhmaṇānaṁ laddhivasena vuttabhāvo pākaṭoyeva. Yathā cetaṁ, evaṁ ‘‘khattiyā urato, vessā nābhito, suddā jāṇuto, samaṇā piṭṭhipādato’’ti vacanampi ‘‘taṁkālikabrāhmaṇānaṁ laddhiññūhi porāṇaṭṭhakathācariyehi vutta’’nti saddahitvā ācariyabuddhaghosena taṁ sabbaṁ porāṇaṭṭhakathāto bhāsāparivattanamattena visesetvā pakāsitaṁ bhaveyya. Tasmā tāyapi vedagāthāya ācariyassa abrāhmaṇabhāvasādhanaṁ anupapannamevāti.",
  "anya-e0105n2:11": "(Kha) punapi tena ācariyabuddhaghosattherassa abrāhmaṇabhāvasādhanatthaṁ dutiyampi kāraṇaṁ evamāhaṭaṁ –",
  "anya-e0105n2:12": "‘‘Brāhmaṇaganthesu gabbhaghātavācakaṁ bhrūnahāti padaṁ pāḷiyaṁ bhūnahu (bhūnahano) iti dissati. Māgaṇḍiyasutte bhariyāya methunasaṁvāsābhāvena uppajjanārahagabbhassa nāsakattaṁ sandhāya māgaṇḍiyo paribbājako bhagavantaṁ ‘bhūnahu (bhūnahano) samaṇo gotamo’ti ma. ni. 2.207 ādayo āha. Taṁ buddhaghoso na jānātīti pākaṭoyeva tadatthasaṁvaṇṇanāya. Tattha hi tena bhūnahunoti (bhūnahanassā) padaṁ ‘hatavaḍḍhino mariyādakārakassā’ti ma. ni. aṭṭha. 2.207 vaṇṇita’’nti.",
  "anya-e0105n2:13": "Tampi ayuttameva. Na hi māgaṇḍiyena phoṭṭhabbārammaṇāparibhogamattameva sandhāya bhūnahubhāvo vutto, atha kho channampi lokāmisārammaṇānaṁ aparibhogaṁ sandhāya vutto. Tasmiñhi sutte –",
  "anya-e0105n2:14": "‘‘Cakkhuṁ kho māgaṇḍiya rūpārāmaṁ rūparataṁ rūpasammuditaṁ, taṁ tathāgatassa dantaṁ guttaṁ rakkhitaṁ saṁvutaṁ, tassa ca saṁvarāya dhammaṁ deseti, idaṁ nu te etaṁ māgaṇḍiya sandhāya bhāsitaṁ ‘bhūnahu samaṇo gotamo’ti. Etadeva kho pana me bho gotama sandhāya bhāsitaṁ ‘bhūnahu samaṇo gotamo’ti. Taṁ kissa hetu, evañhi no sutte ocaratīti…pe… mano kho māgaṇḍiya dhammārāmo dhammarato dhammasammudito, so tathāgatassa danto gutto rakkhito saṁvuto, tassa ca saṁvarāya dhammaṁ deseti, idaṁ nu te etaṁ māgaṇḍiya sandhāya bhāsitaṁ ‘bhūnahu samaṇo gotamo’ti. Etadeva kho pana me bho gotama sandhāya bhāsitaṁ ‘bhūnahu samaṇo gotamo’ti. Taṁ kissa hetu, evañhi no sutte ocaratī’’ti ma. ni. 2.207 ādayo.",
  "anya-e0105n2:15": "Evaṁ bhagavato ca anuyogo māgaṇḍiyassa ca paṭiññā āgatā.",
  "anya-e0105n2:16": "Ettha hi methunappaṭisevanavasena phoṭṭhabbārammaṇaparibhogahetu eva gabbhapatiṭṭhānaṁ sambhavatīti tadaparibhogameva sandhāya ‘‘bhūnahū’’ti vattuṁ arahati, tadaññesaṁ pana pañcannaṁ rūpādiārammaṇānaṁ, tatthāpi visesato dhammārammaṇassa suddhamanoviññāṇena paribhogahetu natthi kiñci gabbhapatiṭṭhānanti tesaṁ aparibhogaṁ sandhāya bhūnahūti vattuṁ na arahatiyeva, māgaṇḍiyena pana sabbānipi tāni sandhāya vuttabhāvo paṭiññāto, kāraṇañcassa dassitaṁ ‘‘evañhi no sutte ocaratī’’ti. Tasmā kiñcāpi dāni brāhmaṇaganthesu bhūnahu- (bhrūnahā) saddo gabbhaghātanatthe dissati, māgaṇḍiyasutte paneso attho na yujjatīti ācariyena ‘‘hatavaḍḍhi mariyādakārako’’ti ayamevattho porāṇaṭṭhakathāya bhāsāparivattanavasena pakāsitoti veditabbo.",
  "anya-e0105n2:17": "(Ga) punapi tena ‘‘idampana buddhaghosassa abrāhmaṇabhāvasādhakaṁ pacchimakāraṇaṁ, so hi visuddhimagge sīlaniddese (1, 31) brāhmaṇānaṁ parihāsaṁ karonto ‘evaṁ iminā piṇḍapātapaṭisevanena purāṇañca jighacchāvedanaṁ paṭihaṅkhāmi, navañca vedanaṁ aparimitabhojanapaccayaṁ āharahatthaka alaṁsāṭaka tatravaṭṭaka kākamāsaka bhuttavamitakabrāhmaṇānaṁ aññataro viya na uppādessāmīti paṭisevatī’ti āha. Idaṁ pana ekassa bhinnabrāhmaṇaladdhikassāpi vacanaṁ siyāti tadeva daḷhakāraṇaṁ katvā na sakkā ‘buddhaghoso abrāhmaṇo’ti vattu’’nti tatiyaṁ kāraṇaṁ vuttaṁ. Taṁ pana atisaṁvejanīyavacanameva. Na hetaṁ ācariyena brāhmaṇānaṁ parihāsaṁ kātukāmena vuttaṁ, na ca taṁ parihāsavacanena saṁyojetabbaṭṭhānaṁ, aññadatthu yathābhūtamatthaṁ dassetvā sabrahmacārīnaṁ ovādānusāsanidānavasena vattabbaṭṭhānaṁ, tathāyeva ca ācariyena vuttaṁ. Tathā hi ye loke paradattūpajīvino samaṇā vā brāhmaṇā vā aññe vāpi ca puggalā, te paccavekkhaṇañāṇarahitā asaṁvare ṭhitā kadāci atipaṇītaṁ rasaṁ pahūtaṁ laddhā aparimitampi bhuñjeyyuṁ, visesato pana brāhmaṇā lokikavatthuvasena ca, jātakādisāsanikavatthuvasena ca tādisā ahesunti pākaṭā. Imasmiñhi loke vassasatasahassehi vā vassakoṭīhi vā aparicchinnaddhāne ko sakkā vattuṁ ‘‘nedisā bhūtapubbā’’ti. Tasmā tādisehi viya na aparimitabhojanehi bhavitabbanti ovādānusāsanidānavaseneva vuttaṁ. Tadevaṁ atthasaṁhitampi samānaṁ ayonisomanasikaroto anatthameva jātaṁ, yathā sabhariyassa māgaṇḍiyabrāhmaṇassa anāgāmimaggaphalatthāyapi desitā gāthā dha. pa. aṭṭha. 1.sāmāvatīvatthu tesaṁ dhītuyā anatthāya saṁvattatīti saṁvegoyevettha brūhetabboti."
}