{
  "anya-e0703n38:0": "Ekūnacattālīsatima pariccheda",
  "anya-e0703n38:1": "Rājadvayadīpano",
  "anya-e0703n38:2": "1.",
  "anya-e0703n38:3": " Tato kassapanāmo so, pāpako narapālako;",
  "anya-e0703n38:4": "Assa go pañcasūdañca, pesayitvāna bhātikaṃ.",
  "anya-e0703n38:5": "2.",
  "anya-e0703n38:6": " Mārāpetuṃ asakkonto, bhīto sīhagiriṃ gato;",
  "anya-e0703n38:7": "Durārohaṃ manussehi, sodhāpetvā samantato.",
  "anya-e0703n38:8": "3.",
  "anya-e0703n38:9": " Pākārena parikkhippa, sīhākārena kārayi;",
  "anya-e0703n38:10": "Tattha nisseṇi gehāni, tena taṃ nāmako ahū.",
  "anya-e0703n38:11": "4.",
  "anya-e0703n38:12": " Saṃharitvā dhanaṃ tattha, nidahitvā sugopitaṃ;",
  "anya-e0703n38:13": "Attano nihitānaṃ so, rakkhaṃ datvā tahiṃ tahiṃ.",
  "anya-e0703n38:14": "5.",
  "anya-e0703n38:15": " Katvā rājagharaṃ tattha, dassaneyyaṃ manoramaṃ;",
  "anya-e0703n38:16": "Dutiyālakamandaṃva, kuverova tahiṃ vasi.",
  "anya-e0703n38:17": "6.",
  "anya-e0703n38:18": " Migāro nāma kāresi, senāpati sanāmakaṃ;",
  "anya-e0703n38:19": "Pariveṇaṃ tathāgeha-mabhisekajinissa ca.",
  "anya-e0703n38:20": "7.",
  "anya-e0703n38:21": " Tassābhisekaṃ yācitvā, silāsambuddhato’dhiraṃ;",
  "anya-e0703n38:22": "Aladdhāsāmi no rajje, jānissāmīti saṇṭhahi.",
  "anya-e0703n38:23": "8.",
  "anya-e0703n38:24": " Hutvā vippaṭisārī so, attanā katakammanā;",
  "anya-e0703n38:25": "Muccissāmi kataṃ nu’ti, puññaṃ kāsi anappakaṃ.",
  "anya-e0703n38:26": "9.",
  "anya-e0703n38:27": " Mahā vatthuni kāresi, dvāresu nagarassa so;",
  "anya-e0703n38:28": "Ambuyyāne ca kāresi, dīpe yojana yojane.",
  "anya-e0703n38:29": "10.",
  "anya-e0703n38:30": " Issarasamaṇārāmaṃ, kāretvā pubbavatthuto;",
  "anya-e0703n38:31": "Adhikaṃ bhogagāme ca, adhikaṃ tassa dāpayi.",
  "anya-e0703n38:32": "11.",
  "anya-e0703n38:33": " Bodhi uppalavaṇṇā ca, tassāsuṃ dhītaro duve;",
  "anya-e0703n38:34": "Vihārassa’ssa kāresi, nāmaṃ tāsañca attano.",
  "anya-e0703n38:35": "12.",
  "anya-e0703n38:36": " Dente tasmiṃ na icchiṃsu, samaṇā theravādino;",
  "anya-e0703n38:37": "‘‘Pitughātissa kamma’’nti, lokagārayha bhīruno.",
  "anya-e0703n38:38": "13.",
  "anya-e0703n38:39": " Dātukāmosa tesaṃ’va, sambuddha paṭimāya’dā;",
  "anya-e0703n38:40": "Bhikkhave adhivāsesuṃ, bhogo no satthuno iti.",
  "anya-e0703n38:41": "14.",
  "anya-e0703n38:42": " Kathā niyyanti uyyāne, samīpe pabbatassa so;",
  "anya-e0703n38:43": "Kārāpesi vihāraṃ so, tesaṃ nāmo tato ahu.",
  "anya-e0703n38:44": "15.",
  "anya-e0703n38:45": " Adā dhammarucinaṃ taṃ, sampatta catupaccayaṃ;",
  "anya-e0703n38:46": "Vihārañceva uyyānaṃ, disābhāgamhi uttare.",
  "anya-e0703n38:47": "16.",
  "anya-e0703n38:48": " Bhattaṃ sanīrapakkaṃ so, bhuñjitvā dinnamitthiyā;",
  "anya-e0703n38:49": "Sappiyuttaṃ manuññehi, sūpehi abhisaṅkhataṃ.",
  "anya-e0703n38:50": "17.",
  "anya-e0703n38:51": " Manuññamidamayyānaṃ, dassamevanti tādisaṃ;",
  "anya-e0703n38:52": "Bhattaṃ pādāsi bhikkhūnaṃ, sabbesañca sacīvaraṃ.",
  "anya-e0703n38:53": "18.",
  "anya-e0703n38:54": " Uposathamadhiṭṭhāsi, appamaññañca bhāvayi,",
  "anya-e0703n38:55": "Samādiyi dhutaṅge ca, likhāpesi ca potthake.",
  "anya-e0703n38:56": "19.",
  "anya-e0703n38:57": " Paṭimādāna sālādiṃ, kārāpesi anappakaṃ;",
  "anya-e0703n38:58": "Bhito so paralokamhā, moggallānā ca vattati.",
  "anya-e0703n38:59": "20.",
  "anya-e0703n38:60": " Tato aṭṭhārase vasse, moggallāno mahābhaṭo;",
  "anya-e0703n38:61": "Ādesena nigaṇṭhānaṃ, dvādasaggasahāya vā.",
  "anya-e0703n38:62": "21.",
  "anya-e0703n38:63": " Jambudīpā idhāgamma, dese ambaṭṭhakolake;",
  "anya-e0703n38:64": "Kuḷārī nāme bandhittha, vihāre balasañcayaṃ.",
  "anya-e0703n38:65": "22.",
  "anya-e0703n38:66": " Rājā sutvā gahetvā taṃ, bhañjissāmiti nikkhami;",
  "anya-e0703n38:67": "Nemittehi na sakkāti, vadantepi mahābalo.",
  "anya-e0703n38:68": "23.",
  "anya-e0703n38:69": " Moggallānopi sannaddha balo sūrasahāya vā;",
  "anya-e0703n38:70": "Gacchanto surasaṅgāmaṃ, devo viya sujampati.",
  "anya-e0703n38:71": "24.",
  "anya-e0703n38:72": " Aññamaññaṃ upāgamma, bhinnavelāva sāgarā;",
  "anya-e0703n38:73": "Ārabhiṃsu mahāyuddhaṃ, balakāyā ubhopi te.",
  "anya-e0703n38:74": "25.",
  "anya-e0703n38:75": " Kassapo purato disvā, mahantaṃ kaddamāsayaṃ;",
  "anya-e0703n38:76": "Gantumaññena maggena, parivattesi dantinaṃ.",
  "anya-e0703n38:77": "26.",
  "anya-e0703n38:78": " Disvā taṃ sāmikono’yaṃ, palāyati bhaṇe iti;",
  "anya-e0703n38:79": "Balakāyo pabhijjittha, ‘‘diṭṭhaṃ piṭha’’nti ghosayuṃ.",
  "anya-e0703n38:80": "27.",
  "anya-e0703n38:81": " Moggalāna balārājā, chetvā nikaraṇena so;",
  "anya-e0703n38:82": "Sīsaṃ ukkhipiyā’kāsaṃ, churikaṃ kosiyaṃ khipi.",
  "anya-e0703n38:83": "28.",
  "anya-e0703n38:84": " Katvā’ḷāhana kiccaṃ so, tassa kamme pasīdiya;",
  "anya-e0703n38:85": "Sabbaṃso dhanamādāya, āgañchi nagaraṃ varaṃ.",
  "anya-e0703n38:86": "29.",
  "anya-e0703n38:87": " Bhikkhū sutvā pavattiṃ taṃ, sunivatthā supārutā;",
  "anya-e0703n38:88": "Sammajjitvā vihārañca, aṭṭhaṃsu paṭipāṭiyā.",
  "anya-e0703n38:89": "30.",
  "anya-e0703n38:90": " Mahāmeghavanaṃ patvā, devarājāva nandanaṃ;",
  "anya-e0703n38:91": "Mahāsena nivattetvā, hatthipākārato bahi.",
  "anya-e0703n38:92": "31.",
  "anya-e0703n38:93": " Upasaṅkamma vanditvā, saṅghe tasmiṃ pasīdiya;",
  "anya-e0703n38:94": "Chattattena saṅghaṃ pūjesi, saṅgho tasseva taṃ adā.",
  "anya-e0703n38:95": "32.",
  "anya-e0703n38:96": " Taṃ ṭhānaṃ chattavaḍḍhīti, vohariṃsu tahiṃ kataṃ;",
  "anya-e0703n38:97": "Pariveṇampi taṃ nāmaṃ, ahosi puramāgato.",
  "anya-e0703n38:98": "33.",
  "anya-e0703n38:99": " Vihāre dvepi gantvāna, saṅghaṃ tatthā’bhivandiya;",
  "anya-e0703n38:100": "Pāpuṇitvā mahārajjaṃ, lokaṃ dhammena pālayi.",
  "anya-e0703n38:101": "34.",
  "anya-e0703n38:102": " Kuddho nīhari dāṭhaṃso, ghātakaṃ pituno mama;",
  "anya-e0703n38:103": "Anuvattitvā maccāti, tena rakkhasa nāma vā.",
  "anya-e0703n38:104": "35.",
  "anya-e0703n38:105": " Atirekasahassaṃ so, amaccānaṃ vināsayi;",
  "anya-e0703n38:106": "Kaṇṇanāsādi chedesi, pabbājesi tathā bahū.",
  "anya-e0703n38:107": "36.",
  "anya-e0703n38:108": " Tato sutvāna saddhamma-mupasanno sumānaso;",
  "anya-e0703n38:109": "Mahādānaṃ pavattesi, megho viya mahītale.",
  "anya-e0703n38:110": "37.",
  "anya-e0703n38:111": " Phussapuṇṇamīyaṃ dāna-manuvassaṃ pavattayi;",
  "anya-e0703n38:112": "Tato paṭṭhāya taṃ dānaṃ, dīpe ajjāpi vattati.",
  "anya-e0703n38:113": "38.",
  "anya-e0703n38:114": " Sopi sārathiko lāja-dāyako piturājino;",
  "anya-e0703n38:115": "Ānetvā pitusande saṃ, moggallānassa dassayi.",
  "anya-e0703n38:116": "39.",
  "anya-e0703n38:117": " Taṃ disvā paridevitvā, pituno pema mattanī;",
  "anya-e0703n38:118": "Vaṇṇetvā tassa pādāsi, dvāranāyakataṃ vibhū.",
  "anya-e0703n38:119": "40.",
  "anya-e0703n38:120": " Senāpati migārohi, nivedetvā yathā vidhiṃ;",
  "anya-e0703n38:121": "Abhiseka jinassā’kā, abhisekaṃ yathāruciṃ.",
  "anya-e0703n38:122": "41.",
  "anya-e0703n38:123": " Sīhā’cale daḷhanāmaṃ, dāṭhā koṇḍaññakampi ca;",
  "anya-e0703n38:124": "Vihāraṃ dhammarucinaṃ, sāgalinañca dāpayi.",
  "anya-e0703n38:125": "42.",
  "anya-e0703n38:126": " Pabbatantu vihāraṃso, katvā therassa dāpayi;",
  "anya-e0703n38:127": "Mahānāmasanāmassa, dīghasaṇḍa vihārake.",
  "anya-e0703n38:128": "43.",
  "anya-e0703n38:129": " Rājinināmakañceva, katvā bhikkhunupassayaṃ;",
  "anya-e0703n38:130": "Adā sāgalikānaṃ so, bhikkhunīnaṃ mahāmati.",
  "anya-e0703n38:131": "44.",
  "anya-e0703n38:132": " Lambakaṇṇakagottopi, dāṭhā pabhuti nāmako;",
  "anya-e0703n38:133": "Kassapassa upaṭhāne, koci nibbinna mānaso.",
  "anya-e0703n38:134": "45.",
  "anya-e0703n38:135": " Gantā me reliyaṃ vaggaṃ,",
  "anya-e0703n38:136": "Vāsaṃ tattheva kappayi;",
  "anya-e0703n38:137": "Ahosi putto tasseko,",
  "anya-e0703n38:138": "Silākā loti pissuto.",
  "anya-e0703n38:139": "46.",
  "anya-e0703n38:140": " Sopi kassapato bhīto, ñātakena saha’ttano;",
  "anya-e0703n38:141": "Moggallānena gantvāna, jambudīpatalaṃ ito.",
  "anya-e0703n38:142": "47.",
  "anya-e0703n38:143": " Bodhipaṇḍavihārampi, pabbajjaṃ samupāgato;",
  "anya-e0703n38:144": "Karonto saṅghakiccāni, sādaro so supesalo.",
  "anya-e0703n38:145": "48.",
  "anya-e0703n38:146": " Ammaṃ saṅghassa pādāsi, saṅgho tasmiṃ pasīdiya;",
  "anya-e0703n38:147": "Āha’mba sāmaṇero’ti, tena taṃ nāmako ahu.",
  "anya-e0703n38:148": "49.",
  "anya-e0703n38:149": " So kesadhātuvaṃsamhi, vuttena vidhinā tato;",
  "anya-e0703n38:150": "Kesadhātuṃ labhitvāna, tassa rajje idhā’nayi.",
  "anya-e0703n38:151": "50.",
  "anya-e0703n38:152": " Tassa katvāna sakkāraṃ, gahetvā kesa dhātuyo;",
  "anya-e0703n38:153": "Mahagghe nidahitvāna, karaṇḍe phalikumbhavhe.",
  "anya-e0703n38:154": "51.",
  "anya-e0703n38:155": " Dīpaṅkarassa nāthassa, paṭimāya ghare vare;",
  "anya-e0703n38:156": "Vaḍḍhetvā parihārena, mahāpūjaṃ pavattayi.",
  "anya-e0703n38:157": "52.",
  "anya-e0703n38:158": " Mātulaṃ bhariyañca’ssa, katvā sovaṇṇayaṃ tahiṃ;",
  "anya-e0703n38:159": "Ṭhapesi paṭimāyo ca, assa bimbañca cārukaṃ.",
  "anya-e0703n38:160": "53.",
  "anya-e0703n38:161": " Kesadhātukaraṇḍañca , chattaṃ ratanamaṇḍapaṃ;",
  "anya-e0703n38:162": "Sāvakaggayuṃgaṃ vāḷa-bījaniñca sakārayi.",
  "anya-e0703n38:163": "54.",
  "anya-e0703n38:164": " Parihārañca tassa’dā, rājā adhikamattano;",
  "anya-e0703n38:165": "Silākāḷa masiggāhaṃ, katvā rakkhāya yojayi.",
  "anya-e0703n38:166": "55.",
  "anya-e0703n38:167": " Asiggāhasilākāḷo, iti tenā’si vissuto;",
  "anya-e0703n38:168": "Bhaginiñca’ssa pādāsi, saddhiṃ bhogena bhūmipo.",
  "anya-e0703n38:169": "56.",
  "anya-e0703n38:170": " Vutto’yamati saṅkhepo, vitthāro pana sabbaso;",
  "anya-e0703n38:171": "Kesadhātukavaṃsamhā, gahetabbo vibhāvinā.",
  "anya-e0703n38:172": "57.",
  "anya-e0703n38:173": " Bandhitvā sāgarā rakkhaṃ, dīpañca kāsinibbhayaṃ;",
  "anya-e0703n38:174": "Dhammakammana sodhesi, sadhammaṃ jinasāsanaṃ.",
  "anya-e0703n38:175": "58.",
  "anya-e0703n38:176": " Senāpatisa nāmaṃ’kā, padhānaghara muttaro;",
  "anya-e0703n38:177": "Katvā’ṭṭhārasame vasse, so puññāni khayaṃ gato.",
  "anya-e0703n38:178": "59.",
  "anya-e0703n38:179": " Kassapato jito atibali puññakkhaye saṅkhate;",
  "anya-e0703n38:180": "Jetuṃ no visahittha maccumupagaṃ so yevadāsoviya;",
  "anya-e0703n38:181": "Tasmā maccubalaṃ nihacca sukhino hessanti medhāvino;",
  "anya-e0703n38:182": "Nibbānaṃ paramaccutaṃ sivapadaṃ pattabbamattaññunā.",
  "anya-e0703n38:183": "Sujanappasāda saṃvegatthāya kate mahāvaṃse",
  "anya-e0703n38:184": "Rājadvayadīpano nāma",
  "anya-e0703n38:185": "Ekūnacattālīsatimo paricchedo."
}