{
  "anya-e0102n4:0": "16. Indriyasaccaniddeso",
  "anya-e0102n4:1": "Indriyavitthārakathā",
  "anya-e0102n4:2": "525. Dhātūnaṁ anantaraṁ uddiṭṭhāni pana indriyānīti bāvīsatindriyāni – cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ manindriyaṁ itthindriyaṁ purisindriyaṁ jīvitindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ aññātāvindriyanti. Tattha –",
  "anya-e0102n4:3": "Atthato lakkhaṇādīhi, kamato ca vijāniyā;",
  "anya-e0102n4:4": "Bhedābhedā tathā kiccā, bhūmito ca vinicchayaṁ.",
  "anya-e0102n4:5": "Tattha cakkhādīnaṁ tāva cakkhatīti cakkhūtiādinā nayena attho pakāsito. Pacchimesu pana tīsu paṭhamaṁ pubbabhāge anaññātaṁ amataṁ padaṁ catusaccadhammaṁ vā jānissāmīti evaṁ paṭipannassa uppajjanato indriyaṭṭhasambhavato ca anaññātaññassāmītindriyanti vuttaṁ. Dutiyaṁ ājānanato indriyaṭṭhasambhavato ca aññindriyaṁ. Tatiyaṁ aññātāvino catūsu saccesu niṭṭhitaññāṇakiccassa khīṇāsavassa uppajjanato indriyaṭṭhasambhavato ca aññātāvindriyaṁ.",
  "anya-e0102n4:6": "Ko pana nesaṁ indriyaṭṭho nāmāti? Indaliṅgaṭṭho indriyaṭṭho. Indadesitaṭṭho indriyaṭṭho. Indadiṭṭhaṭṭho indriyaṭṭho. Indasiṭṭhaṭṭho indriyaṭṭho. Indajuṭṭhaṭṭho indriyaṭṭho. So sabbopi idha yathāyogaṁ yujjati. Bhagavā hi sammāsambuddho paramissariyabhāvato indo. Kusalākusalañca kammaṁ, kammesu kassaci issariyābhāvato. Tenevettha kammasañjanitāni tāva indriyāni kusalākusalakammaṁ ulliṅgenti. Tena ca siṭṭhānīti indaliṅgaṭṭhena indasiṭṭhaṭṭhena ca indriyāni. Sabbāneva panetāni bhagavatā yathābhūtato pakāsitāni abhisambuddhāni cāti indadesitaṭṭhena indadiṭṭhaṭṭhena ca indriyāni. Teneva bhagavatā munindena kānici gocarāsevanāya kānici bhāvanāsevanāya sevitānīti indajuṭṭhaṭṭhenāpi indriyāni.",
  "anya-e0102n4:7": "Apica ādhipaccasaṅkhātena issariyaṭṭhenāpi etāni indriyāni. Cakkhuviññāṇādippavattiyañhi cakkhādīnaṁ siddhaṁ ādhipaccaṁ, tasmiṁ tikkhe tikkhattā mande ca mandattāti. Ayaṁ tāvettha atthato vinicchayo.",
  "anya-e0102n4:8": "Lakkhaṇādīhīti lakkhaṇarasapaccupaṭṭhānapadaṭṭhānehipi cakkhādīnaṁ vinicchayaṁ vijāniyāti attho. Tāni ca nesaṁ lakkhaṇādīni khandhaniddese vuttāneva. Paññindriyādīni hi cattāri atthato amohoyeva. Sesāni tattha sarūpeneva āgatāni.",
  "anya-e0102n4:9": "526.Kamatoti ayampi desanākkamova. Tattha ajjhattadhamme pariññāya ariyabhūmipaṭilābho hotīti attabhāvapariyāpannāni cakkhundriyādīni paṭhamaṁ desitāni. So pana attabhāvo yaṁ dhammaṁ upādāya itthīti vā purisoti vā saṅkhaṁ gacchati, ayaṁ soti nidassanatthaṁ tato itthindriyaṁ purisindriyañca. So duvidhopi jīvitindriyapaṭibaddhavuttīti ñāpanatthaṁ tato jīvitindriyaṁ. Yāva tassa pavatti, tāva etesaṁ vedayitānaṁ anivatti. Yañca kiñci vedayitaṁ, sabbaṁ taṁ dukkhanti ñāpanatthaṁ tato sukhindriyādīni. Taṁnirodhatthaṁ pana ete dhammā bhāvetabbāti paṭipattidassanatthaṁ tato saddhādīni. Imāya paṭipattiyā esa dhammo paṭhamaṁ attani pātubhavatīti paṭipattiyā amoghabhāvadassanatthaṁ tato anaññātaññassāmītindriyaṁ. Tasseva phalattā tato anantaraṁ bhāvetabbato ca tato aññindriyaṁ. Tato paraṁ bhāvanāya imassa adhigamo, adhigate ca pana imasmiṁ natthi kiñci uttari karaṇīyanti ñāpanatthaṁ ante paramassāsabhūtaṁ aññātāvindriyaṁ desitanti ayamettha kamo.",
  "anya-e0102n4:10": "Bhedābhedāti jīvitindriyasseva cettha bhedo. Tañhi rūpajīvitindriyaṁ arūpajīvitindriyanti duvidhaṁ hoti. Sesānaṁ abhedoti evamettha bhedābhedato vinicchayaṁ vijāniyā.",
  "anya-e0102n4:11": "527.Kiccāti kiṁ indriyānaṁ kiccanti ce. Cakkhundriyassa tāva ‘‘cakkhāyatanaṁ cakkhuviññāṇadhātuyā taṁsampayuttakānañca dhammānaṁ indriyapaccayena paccayo’’ti vacanato yaṁ taṁ indriyapaccayabhāvena sādhetabbaṁ attano tikkhamandādibhāvena cakkhuviññāṇādidhammānaṁ tikkhamandādisaṅkhātaṁ attākārānuvattāpanaṁ, idaṁ kiccaṁ. Evaṁ sotaghānajivhākāyānaṁ. Manindriyassa pana sahajātadhammānaṁ attano vasavattāpanaṁ. Jīvitindriyassa sahajātadhammānupālanaṁ. Itthindriyapurisindriyānaṁ itthipurisaliṅganimittakuttākappākārānuvidhānaṁ. Sukhadukkhasomanassadomanassindriyānaṁ sahajātadhamme abhibhavitvā yathāsakaṁ oḷārikākārānupāpanaṁ. Upekkhindriyassa santapaṇītamajjhattākārānupāpanaṁ. Saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ. Anaññātaññassāmītindriyassa saṁyojanattayappahānañceva sampayuttānañca tappahānābhimukhabhāvakaraṇaṁ. Aññindriyassa kāmarāgabyāpādāditanukaraṇappahānañceva sahajātānañca attano vasānuvattāpanaṁ. Aññātāvindriyassa sabbakiccesu ussukkappahānañceva amatābhimukhabhāvapaccayatā ca sampayuttānanti evamettha kiccato vinicchayaṁ vijāniyā.",
  "anya-e0102n4:12": "528.Bhūmitoti cakkhusotaghānajivhākāyaitthipurisasukhadukkhadomanassindriyāni cettha kāmāvacarāneva. Manindriyajīvitindriyaupekkhindriyāni saddhāvīriyasatisamādhipaññindriyāni ca catubhūmipariyāpannāni. Somanassindriyaṁ kāmāvacararūpāvacaralokuttaravasena bhūmittayapariyāpannaṁ. Avasāne tīṇi lokuttarānevāti evamettha bhūmitopi vinicchayaṁ vijāneyya. Evaṁ hi vijānanto –",
  "anya-e0102n4:13": "Saṁvegabahulo bhikkhu, ṭhito indriyasaṁvare;",
  "anya-e0102n4:14": "Indriyāni pariññāya, dukkhassantaṁ karissatīti.",
  "anya-e0102n4:15": "Idaṁ indriyānaṁ vitthārakathāmukhaṁ.",
  "anya-e0102n4:16": "Saccavitthārakathā",
  "anya-e0102n4:17": "529. Tadanantarāni pana saccānīti cattāri ariyasaccāni – dukkhaṁ ariyasaccaṁ, dukkhasamudayo ariyasaccaṁ, dukkhanirodho ariyasaccaṁ, dukkhanirodhagāminī paṭipadā ariyasaccanti. Tattha –",
  "anya-e0102n4:18": "Vibhāgato nibbacana, lakkhaṇādippabhedato;",
  "anya-e0102n4:19": "Atthatthuddhārato ceva, anūnādhikato tathā.",
  "anya-e0102n4:20": "Kamato jātiādīnaṁ, nicchayā ñāṇakiccato;",
  "anya-e0102n4:21": "Antogadhānaṁ pabhedā, upamāto catukkato.",
  "anya-e0102n4:22": "Suññatekavidhādīhi, sabhāgavisabhāgato;",
  "anya-e0102n4:23": "Vinicchayo veditabbo, viññunā sāsanakkame.",
  "anya-e0102n4:24": "Tattha vibhāgatoti dukkhādīnaṁ hi cattāro cattāro atthā vibhattā tathā avitathā anaññathā, ye dukkhādīni abhisamentehi abhisametabbā. Yathāha – ‘‘dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho, ime cattāro dukkhassa dukkhaṭṭhā tathā avitathā anaññathā. Samudayassa āyūhanaṭṭho nidānaṭṭho saṁyogaṭṭho palibodhaṭṭho. Nirodhassa nissaraṇaṭṭho vivekaṭṭho asaṅkhataṭṭho amataṭṭho. Maggassa niyyānaṭṭho hetuṭṭho dassanaṭṭho adhipateyyaṭṭho. Ime cattāro maggassa maggaṭṭhā tathā avitathā anaññathā’’ti (paṭi. ma. 2.8). Tathā ‘‘dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’ti (paṭi. ma. 2.11) evamādi. Iti evaṁ vibhattānaṁ catunnaṁ catunnaṁ atthānaṁ vasena dukkhādīni veditabbānīti. Ayaṁ tāvettha vibhāgato vinicchayo.",
  "anya-e0102n4:25": "530. Nibbacanalakkhaṇādippabhedatoti ettha pana nibbacanato tāva idha du-iti ayaṁ saddo kucchite dissati. Kucchitaṁ hi puttaṁ dupputtoti vadanti. Khaṁ-saddo pana tucche. Tucchaṁ hi ākāsaṁ ‘‘kha’’nti vuccati. Idañca paṭhamasaccaṁ kucchitaṁ anekaupaddavādhiṭṭhānato. Tucchaṁ bālajanaparikappitadhuvasubhasukhattabhāvavirahitato. Tasmā kucchitattā tucchattā ca dukkhanti vuccati.",
  "anya-e0102n4:26": "Saṁ-iti ca ayaṁ saddo ‘‘samāgamo sameta’’ntiādīsu (dī. ni. 2.396; vibha. 199) saṁyogaṁ dīpeti. U-iti ayaṁ ‘‘uppannaṁ udita’’ntiādīsu (dha. sa. 1; mahāva. 84) uppattiṁ. Aya-saddo kāraṇaṁ dīpeti. Idañcāpi dutiyasaccaṁ avasesapaccayasamāyoge sati dukkhassuppattikāraṇaṁ. Iti dukkhassa saṁyoge uppattikāraṇattā dukkhasamudayanti vuccati.",
  "anya-e0102n4:27": "Tatiyasaccaṁ pana yasmā ni-saddo abhāvaṁ, rodha-saddo ca cārakaṁ dīpeti. Tasmā abhāvo ettha saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ saṁsāracārakasaṅkhātassa dukkharodhassa abhāvo hoti, tappaṭipakkhattātipi dukkhanirodhanti vuccati. Dukkhassa vā anuppādanirodhapaccayattā dukkhanirodhanti.",
  "anya-e0102n4:28": "Catutthasaccaṁ pana yasmā etaṁ dukkhanirodhaṁ gacchati ārammaṇavasena tadabhimukhabhūtattā, paṭipadā ca hoti dukkhanirodhappattiyā. Tasmā dukkhanirodhagāminī paṭipadāti vuccati.",
  "anya-e0102n4:29": "531. Yasmā panetāni buddhādayo ariyā paṭivijjhanti, tasmā ariyasaccānīti vuccanti. Yathāha ‘‘cattārimāni, bhikkhave, ariyasaccāni. Katamāni…pe… imāni kho, bhikkhave, cattāri ariyasaccāni. Ariyā imāni paṭivijjhanti, tasmā ariyasaccānīti vuccantī’’ti. Apica ariyassa saccānītipi ariyasaccāni. Yathāha ‘‘sadevake, bhikkhave, loke…pe… manussāya tathāgato ariyo, tasmā ariyasaccānīti vuccantī’’ti (saṁ. ni. 5.1098). Atha vā etesaṁ abhisambuddhattā ariyabhāvasiddhitopi ariyasaccāni. Yathāha – ‘‘imesaṁ kho, bhikkhave, catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddho ariyoti vuccatī’’ti. Apica kho pana ariyāni saccānītipi ariyasaccāni. Ariyānīti tathāni avitathāni avisaṁvādakānīti attho. Yathāha – ‘‘imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī’’ti (saṁ. ni. 5.1097) evamettha nibbacanato vinicchayo veditabbo.",
  "anya-e0102n4:30": "532. Kathaṁ lakkhaṇādippabhedato? Ettha hi bādhanalakkhaṇaṁ dukkhasaccaṁ, santāpanarasaṁ, pavattipaccupaṭṭhānaṁ. Pabhavalakkhaṇaṁ samudayasaccaṁ, anupacchedakaraṇarasaṁ, palibodhapaccupaṭṭhānaṁ. Santilakkhaṇaṁ nirodhasaccaṁ, accutirasaṁ, animittapaccupaṭṭhānaṁ. Niyyānalakkhaṇaṁ maggasaccaṁ, kilesappahānarasaṁ, vuṭṭhānapaccupaṭṭhānaṁ. Apica pavattipavattananivattinivattanalakkhaṇāni paṭipāṭiyā. Tathā saṅkhatataṇhā asaṅkhatadassanalakkhaṇāni cāti evamettha lakkhaṇādippabhedato vinicchayo veditabbo.",
  "anya-e0102n4:31": "533.Atthatthuddhāratocevāti ettha pana atthato tāva ko saccaṭṭhoti ce? Yo paññācakkhunā upaparikkhamānānaṁ māyāva viparīto, marīciva visaṁvādako, titthiyānaṁ attāva anupalabbhasabhāvo ca na hoti, atha kho bādhanappabhavasantiniyyānappakārena tacchāviparītabhūtabhāvena ariyañāṇassa gocaro hotiyeva. Esa aggilakkhaṇaṁ viya, lokapakati viya ca tacchāviparītabhūtabhāvo saccaṭṭhoti veditabbo. Yathāha – ‘‘idaṁ dukkhanti, bhikkhave, tathametaṁ avitathametaṁ anaññathameta’’nti (saṁ. ni. 5.1090) vitthāro. Apica –",
  "anya-e0102n4:32": "Nābādhakaṁ yato dukkhaṁ, dukkhā aññaṁ na bādhakaṁ;",
  "anya-e0102n4:33": "Bādhakattaniyāmena, tato saccamidaṁ mataṁ.",
  "anya-e0102n4:34": "Taṁ vinā nāññato dukkhaṁ, na hoti na ca taṁ tato;",
  "anya-e0102n4:35": "Dukkhahetuniyāmena, iti saccaṁ visattikā.",
  "anya-e0102n4:36": "Nāññā nibbānato santi, santaṁ na ca na taṁ yato;",
  "anya-e0102n4:37": "Santabhāvaniyāmena, tato saccamidaṁ mataṁ.",
  "anya-e0102n4:38": "Maggā aññaṁ na niyyānaṁ, aniyyāno na cāpi so;",
  "anya-e0102n4:39": "Tacchaniyyānabhāvattā, iti so saccasammato.",
  "anya-e0102n4:40": "Iti tacchāvipallāsa, bhūtabhāvaṁ catūsvapi;",
  "anya-e0102n4:41": "Dukkhādīsvavisesena, saccaṭṭhaṁ āhu paṇḍitāti.",
  "anya-e0102n4:42": "Evaṁ atthato vinicchayo veditabbo.",
  "anya-e0102n4:43": "534. Kathaṁ atthuddhārato? Idhāyaṁ sacca-saddo anekesu atthesu dissati. Seyyathidaṁ – ‘‘saccaṁ bhaṇe na kujjheyyā’’tiādīsu (dha. pa. 224) vācāsacce. ‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce. ‘‘Kasmā nu saccāni vadanti nānā pavādiyāse kusalāvadānā’’tiādīsu (su. ni. 891) diṭṭhisacce. ‘‘Ekaṁ hi saccaṁ na dutiya’’ntiādīsu (su. ni. 890) paramatthasacce nibbāne ceva magge ca. ‘‘Catunnaṁ ariyasaccānaṁ kati kusalā’’tiādīsu (vibha. 216) ariyasacce. Svāyamidhāpi ariyasacce vattatīti evamettha atthuddhāratopi vinicchayo veditabbo.",
  "anya-e0102n4:44": "535.Anūnādhikatoti kasmā pana cattāreva ariyasaccāni vuttāni anūnāni anadhikānīti ce? Aññassāsambhavato aññatarassa ca apaneyyābhāvato. Na hi etehi aññaṁ adhikaṁ vā, etesaṁ vā ekampi apanetabbaṁ sambhoti. Yathāha – ‘‘idha, bhikkhave, āgaccheyya samaṇo vā brāhmaṇo vā ‘netaṁ dukkhaṁ ariyasaccaṁ, aññaṁ dukkhaṁ ariyasaccaṁ. Ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ paññapessāmī’ti netaṁ ṭhānaṁ vijjatī’’tiādi. Yathā cāha – ‘‘yo hi koci, bhikkhave, samaṇo vā brāhmaṇo vā evaṁ vadeyya ‘netaṁ dukkhaṁ paṭhamaṁ ariyasaccaṁ yaṁ samaṇena gotamena desitaṁ, ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti netaṁ ṭhānaṁ vijjatī’’tiādi (saṁ. ni. 5.1086).",
  "anya-e0102n4:45": "Apica pavattimācikkhanto bhagavā sahetukaṁ ācikkhi, nivattiñca saupāyaṁ. Iti pavattinivattitadubhayahetūnaṁ etaparamato cattāreva vuttāni. Tathā pariññeyyapahātabbasacchikātabbabhāvetabbānaṁ, taṇhāvatthutaṇhātaṇhānirodhataṇhānirodhupāyānaṁ, ālayaālayārāmatāālayasamugghātaālayasamugghātupāyānañca vasenāpi cattāreva vuttānīti evamettha anūnādhikato vinicchayo veditabbo.",
  "anya-e0102n4:46": "536.Kamatoti ayampi desanākkamova. Ettha ca oḷārikattā, sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ. Tasseva hetudassanatthaṁ tadanantaraṁ samudayasaccaṁ. Hetunirodhā phalanirodhoti ñāpanatthaṁ tato nirodhasaccaṁ. Tadadhigamupāyadassanatthaṁ ante maggasaccaṁ. Bhavasukhassādagadhitānaṁ vā sattānaṁ saṁvegajananatthaṁ paṭhamaṁ dukkhamāha. Taṁ neva akataṁ āgacchati , na issaranimmānādito hoti, ito pana hotīti ñāpanatthaṁ tadanantaraṁ samudayaṁ. Tato sahetukena dukkhena abhibhūtattā saṁviggamānasānaṁ dukkhanissaraṇagavesīnaṁ nissaraṇadassanena assāsajananatthaṁ nirodhaṁ. Tato nirodhādhigamatthaṁ nirodhasampāpakaṁ magganti evamettha kamato vinicchayo veditabbo.",
  "anya-e0102n4:47": "537.Jātiādīnaṁ nicchayāti ye te ariyasaccāni niddisantena bhagavatā ‘‘jātipi dukkhā, jarāpi dukkhā, maraṇampi dukkhaṁ, sokaparidevadukkhadomanassupāyāsāpi dukkhā, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ, saṁkhittena pañcupādānakkhandhā dukkhā’’ti (vibha. 190) dukkhaniddese dvādasa dhammā, ‘‘yāyaṁ taṇhā ponobbhavikā nandīrāgasahagatā tatratatrābhinandinī. Seyyathidaṁ, kāmataṇhā, bhavataṇhā, vibhavataṇhā’’ti (vibha. 203) samudayaniddese tividhā taṇhā, ‘‘yo tassāyeva taṇhāya asesavirāganirodho cāgo paṭinissaggo mutti anālayo’’ti (vibha. 204) evaṁ nirodhaniddese atthato ekameva nibbānaṁ, ‘‘katamaṁ dukkhanirodhagāminīpaṭipadā ariyasaccaṁ, ayameva ariyo aṭṭhaṅgiko maggo. Seyyathidaṁ – sammādiṭṭhi…pe… sammāsamādhī’’ti (vibha. 205) evaṁ magganiddese aṭṭha dhammāti iti catunnaṁ saccānaṁ niddese jātiādayo dhammā vuttā, tesaṁ jātiādīnaṁ nicchayāpi ettha vinicchayo veditabbo.",
  "anya-e0102n4:48": "Dukkhaniddesakathā",
  "anya-e0102n4:49": "Jātiniddeso",
  "anya-e0102n4:50": "Seyyathidaṁ, ayañhi jāti-saddo anekattho. Tathā hesa ‘‘ekampi jātiṁ dvepi jātiyo’’ti (dī. ni. 1.244; pārā. 12) ettha bhave āgato. ‘‘Atthi, visākhe, nigaṇṭhā nāma samaṇajātī’’ti (a. ni. 3.71) ettha nikāye. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇe. ‘‘Yaṁ mātukucchismiṁ paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jātī’’ti (mahāva. 124) ettha paṭisandhiyaṁ. ‘‘Sampatijāto, ānanda, bodhisatto’’ti (ma. ni. 3.207) ettha pasūtiyaṁ. ‘‘Akkhitto anupakuṭṭho jātivādenā’’ti (dī. ni. 1.331) ettha kule. ‘‘Yatohaṁ, bhagini, ariyāya jātiyā jāto’’ti (ma. ni. 2.351) ettha ariyasīle.",
  "anya-e0102n4:51": "538. Svāyamidha gabbhaseyyakānaṁ paṭisandhito paṭṭhāya yāva mātukucchimhā nikkhamanaṁ, tāva pavattesu khandhesu. Itaresaṁ paṭisandhikhandhesvevāti daṭṭhabbo. Ayampi ca pariyāyakathāva. Nippariyāyato pana tattha tattha nibbattamānānaṁ sattānaṁ ye ye khandhā pātubhavanti, tesaṁ tesaṁ paṭhamapātubhāvo jāti nāma.",
  "anya-e0102n4:52": "Sā panesā tattha tattha bhave paṭhamābhinibbattilakkhaṇā, niyyātanarasā, atītabhavato idha ummujjanapaccupaṭṭhānā, dukkhavicittatāpaccupaṭṭhānā vā.",
  "anya-e0102n4:53": "539. Kasmā panesā dukkhāti ce? Anekesaṁ dukkhānaṁ vatthubhāvato. Anekāni hi dukkhāni. Seyyathidaṁ – dukkhadukkhaṁ, vipariṇāmadukkhaṁ, saṅkhāradukkhaṁ, paṭicchannadukkhaṁ, appaṭicchannadukkhaṁ, pariyāyadukkhaṁ, nippariyāyadukkhanti.",
  "anya-e0102n4:54": "Tattha kāyikacetasikā dukkhā vedanāsabhāvato ca nāmato ca dukkhattā dukkhadukkhanti vuccati.",
  "anya-e0102n4:55": "Sukhā vedanā vipariṇāmena dukkhuppattihetuto vipariṇāmadukkhaṁ.",
  "anya-e0102n4:56": "Upekkhā vedanā ceva avasesā ca tebhūmakā saṅkhārā udayabbayappaṭipīḷitattā saṅkhāradukkhaṁ. Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato paṭicchannadukkhaṁ nāma. Apākaṭadukkhantipi vuccati.",
  "anya-e0102n4:57": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ nāma. Pākaṭadukkhantipi vuccati.",
  "anya-e0102n4:58": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ. Dukkhadukkhaṁ pana nippariyāyadukkhanti vuccati.",
  "anya-e0102n4:59": "Tatrāyaṁ jāti yaṁ taṁ bālapaṇḍitasuttādīsu (ma. ni. 3.246 ādayo) bhagavatāpi upamāvasena pakāsitaṁ āpāyikaṁ dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ uppajjati, tassa vatthubhāvato dukkhā.",
  "anya-e0102n4:60": "540. Tatridaṁ gabbhokkantimūlakādibhedaṁ dukkhaṁ – ayaṁ hi satto mātukucchimhi nibbattamāno na uppalapadumapuṇḍarīkādīsu nibbattati, atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ vemajjhe paramasambādhe tibbandhakārenānākuṇapagandhaparibhāvitaparamaduggandhapavanavicarite adhimattajegucche kucchipadese pūtimacchapūtikummāsacandanikādīsu kimi viya nibbattati. So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno samiñjanapasāraṇādirahito adhimattaṁ dukkhamanubhotīti, idaṁ tāva gabbhokkantimūlakaṁ dukkhaṁ.",
  "anya-e0102n4:61": "Yaṁ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhūnananiddhūnanādinā upakkamena adhimattaṁ dukkhamanubhavati, yañca mātu sītūdakapānakāle sītanarakupapanno viya, uṇhayāgubhattādiajjhoharaṇakāle aṅgāravuṭṭhisamparikiṇṇo viya, loṇambilādiajjhoharaṇakāle khārāpaṭicchakādikammakāraṇapatto viya tibbaṁ dukkhamanubhoti, idaṁ gabbhapariharaṇamūlakaṁ dukkhaṁ.",
  "anya-e0102n4:62": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati, idaṁ gabbhavipattimūlakaṁ dukkhaṁ.",
  "anya-e0102n4:63": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ paṭipātiyamānassa paramasambādhena yonimukhena tāḷacchiggaḷena viya nikkaḍḍhiyamānassa mahānāgassa narakasattassa viya ca saṅghātapabbatehi vicuṇṇiyamānassa dukkhaṁ uppajjati, idaṁ vijāyanamūlakaṁ dukkhaṁ.",
  "anya-e0102n4:64": "Yaṁ pana jātassa taruṇavaṇasadisasukhumālasarīrassa hatthagahaṇanahāpanadhovanacoḷaparimajjanādikāle sūcimukhakhuradhārāhi vijjhanaphālanasadisaṁ dukkhaṁ uppajjati, idaṁ mātukucchito bahinikkhamanamūlakaṁ dukkhaṁ.",
  "anya-e0102n4:65": "Yaṁ tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa, kodhavasena abhuñjantassa, ubbandhantassa ca dukkhaṁ uppajjati, idaṁ attūpakkamamūlakaṁ dukkhaṁ. Yaṁ pana parato vadhabandhanādīni anubhavantassa uppajjati, idaṁ parūpakkamamūlakaṁ dukkhanti.",
  "anya-e0102n4:66": "Iti imassa sabbassāpi dukkhassa ayaṁ jāti vatthumeva hoti.",
  "anya-e0102n4:67": "541. Tenetaṁ vuccati –",
  "anya-e0102n4:68": "Jāyetha no ce narakesu satto,",
  "anya-e0102n4:69": "Tattaggidāhādikamappasayhaṁ;",
  "anya-e0102n4:70": "Labhetha dukkhaṁ nu kuhiṁ patiṭṭhaṁ,",
  "anya-e0102n4:71": "Iccāha dukkhāti munīdha jātiṁ.",
  "anya-e0102n4:72": "Dukkhaṁ tiracchesu kasāpatoda-",
  "anya-e0102n4:73": "Daṇḍābhighātādibhavaṁ anekaṁ;",
  "anya-e0102n4:74": "Yaṁ taṁ kathaṁ tattha bhaveyya jātiṁ,",
  "anya-e0102n4:75": "Vinā tahiṁ jāti tatopi dukkhā.",
  "anya-e0102n4:76": "Petesu dukkhaṁ pana khuppipāsā-",
  "anya-e0102n4:77": "Vātātapādippabhavaṁ vicittaṁ;",
  "anya-e0102n4:78": "Yasmā ajātassa na tattha atthi,",
  "anya-e0102n4:79": "Tasmāpi dukkhaṁ muni jātimāha.",
  "anya-e0102n4:80": "Tibbandhakāre ca asayhasīte,",
  "anya-e0102n4:81": "Lokantare yaṁ asuresu dukkhaṁ;",
  "anya-e0102n4:82": "Na taṁ bhave tattha na cassa jāti,",
  "anya-e0102n4:83": "Yato ayaṁ jāti tatopi dukkhā.",
  "anya-e0102n4:84": "Yañcāpi gūthanarake viya mātugabbhe,",
  "anya-e0102n4:85": "Satto vasaṁ ciramato bahi nikkhamañca;",
  "anya-e0102n4:86": "Pappoti dukkhamatighoramidampi natthi,",
  "anya-e0102n4:87": "Jātiṁ vinā itipi jāti ayañhi dukkhā.",
  "anya-e0102n4:88": "Kiṁ bhāsitena bahunā nanu yaṁ kuhiñci,",
  "anya-e0102n4:89": "Atthīdha kiñcidapi dukkhamidaṁ kadāci;",
  "anya-e0102n4:90": "Nevatthi jātivirahena yato mahesi,",
  "anya-e0102n4:91": "Dukkhāti sabbapaṭhamaṁ imamāha jātinti.",
  "anya-e0102n4:92": "Ayaṁ tāva jātiyaṁ vinicchayo.",
  "anya-e0102n4:93": "Jarāniddeso",
  "anya-e0102n4:94": "542.Jarāpi dukkhāti ettha duvidhā jarā saṅkhatalakkhaṇañca, khaṇḍiccādisammato santatiyaṁ ekabhavapariyāpannakhandhapurāṇabhāvo ca, sā idha adhippetā. Sā panesā jarā khandhaparipākalakkhaṇā, maraṇūpanayanarasā, yobbanavināsapaccupaṭṭhānā. Dukkhā saṅkhāradukkhabhāvato ceva dukkhavatthuto ca . Yaṁ hi aṅgapaccaṅgasithilībhāvaindriyavikāravirūpatāyobbanavināsabalūpaghātasatimativippavāsaparaparibhavādianekapaccayaṁ kāyikacetasikadukkhaṁ uppajjati, jarā tassa vatthu. Tenetaṁ vuccati –",
  "anya-e0102n4:95": "‘‘Aṅgānaṁ sithilībhāvā, indriyānaṁ vikārato;",
  "anya-e0102n4:96": "Yobbanassa vināsena, balassa upaghātato.",
  "anya-e0102n4:97": "‘‘Vippavāsā satādīnaṁ, puttadārehi attano;",
  "anya-e0102n4:98": "Apasādanīyato ceva, bhiyyo bālattapattiyā.",
  "anya-e0102n4:99": "‘‘Pappoti dukkhaṁ yaṁ macco, kāyikaṁ mānasaṁ tathā;",
  "anya-e0102n4:100": "Sabbametaṁ jarāhetu, yasmā tasmā jarā dukhā’’ti.",
  "anya-e0102n4:101": "Ayaṁ jarāyaṁ vinicchayo.",
  "anya-e0102n4:102": "Maraṇaniddeso",
  "anya-e0102n4:103": "543.Maraṇampi dukkhanti etthāpi duvidhaṁ maraṇaṁ saṅkhatalakkhaṇañca, yaṁ sandhāya vuttaṁ ‘‘jarāmaraṇaṁ dvīhi khandhehi saṅgahita’’nti (dhātu. 71). Ekabhavapariyāpannajīvitindriyappabandhavicchedo ca, yaṁ sandhāya vuttaṁ ‘‘niccaṁ maraṇato bhaya’’nti (su. ni. 581). Taṁ idha adhippetaṁ. Jātipaccayā maraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ. Tayidaṁ cutilakkhaṇaṁ, viyogarasaṁ, gativippavāsapaccupaṭṭhānaṁ. Dukkhassa pana vatthubhāvato dukkhanti veditabbaṁ. Tenetaṁ vuccati –",
  "anya-e0102n4:104": "‘‘Pāpassa pāpakammādi-nimittamanupassato;",
  "anya-e0102n4:105": "Bhaddassāpasahantassa, viyogaṁ piyavatthukaṁ;",
  "anya-e0102n4:106": "Mīyamānassa yaṁ dukkhaṁ, mānasaṁ avisesato.",
  "anya-e0102n4:107": "Sabbesañcāpi yaṁ sandhi-bandhanacchedanādikaṁ;",
  "anya-e0102n4:108": "Vitujjamānamammānaṁ, hoti dukkhaṁ sarīrajaṁ.",
  "anya-e0102n4:109": "Asayhamappatikāraṁ, dukkhassetassidaṁ yato;",
  "anya-e0102n4:110": "Maraṇaṁ vatthu tenetaṁ, dukkhamicceva bhāsita’’nti.",
  "anya-e0102n4:111": "Ayaṁ maraṇe vinicchayo.",
  "anya-e0102n4:112": "Sokādiniddesā",
  "anya-e0102n4:113": "544. Sokādīsu soko nāma ñātibyasanādīhi phuṭṭhassa cittasantāpo. So kiñcāpi atthato domanassameva hoti. Evaṁ santepi antonijjhānalakkhaṇo, cetaso parijjhāpanaraso, anusocanapaccupaṭṭhāno. Dukkho pana dukkhadukkhato dukkhavatthuto ca. Tenetaṁ vuccati –",
  "anya-e0102n4:114": "‘‘Sattānaṁ hadayaṁ soko, visasallaṁva tujjati;",
  "anya-e0102n4:115": "Aggitattova nārāco, bhusaṁva dahate puna.",
  "anya-e0102n4:116": "‘‘Samāvahati ca byādhi-jarāmaraṇabhedanaṁ;",
  "anya-e0102n4:117": "Dukkhampi vividhaṁ yasmā, tasmā dukkhoti vuccatī’’ti.",
  "anya-e0102n4:118": "Ayaṁ soke vinicchayo.",
  "anya-e0102n4:119": "Paridevo",
  "anya-e0102n4:120": "545.Paridevo nāma ñātibyasanādīhi phuṭṭhassa vacīpalāpo. So lālappanalakkhaṇo, guṇadosakittanaraso, sambhamapaccupaṭṭhāno. Dukkho pana saṅkhāradukkhabhāvato dukkhavatthuto ca. Tenetaṁ vuccati –",
  "anya-e0102n4:121": "‘‘Yaṁ sokasallavihato paridevamāno,",
  "anya-e0102n4:122": "Kaṇṭhoṭṭhatālutalasosajamappasayhaṁ;",
  "anya-e0102n4:123": "Bhiyyodhimattamadhigacchatiyeva dukkhaṁ,",
  "anya-e0102n4:124": "Dukkhoti tena bhagavā paridevamāhā’’ti.",
  "anya-e0102n4:125": "Ayaṁ parideve vinicchayo.",
  "anya-e0102n4:126": "Dukkhaṁ",
  "anya-e0102n4:127": "546.Dukkhaṁ nāma kāyikaṁ dukkhaṁ, taṁ kāyapīḷanalakkhaṇaṁ, duppaññānaṁ domanassakaraṇarasaṁ, kāyikābādhapaccupaṭṭhānaṁ. Dukkhaṁ pana dukkhadukkhato mānasadukkhāvahanato ca. Tenetaṁ vuccati –",
  "anya-e0102n4:128": "‘‘Pīḷeti kāyikamidaṁ, dukkhañca mānasaṁ bhiyyo;",
  "anya-e0102n4:129": "Janayati yasmā tasmā, dukkhanti visesato vutta’’nti.",
  "anya-e0102n4:130": "Ayaṁ dukkhe vinicchayo.",
  "anya-e0102n4:131": "Domanassaṁ",
  "anya-e0102n4:132": "547.Domanassaṁ nāma mānasaṁ dukkhaṁ. Taṁ cittapīḷanalakkhaṇaṁ, manovighātarasaṁ, mānasabyādhipaccupaṭṭhānaṁ. Dukkhaṁ pana dukkhadukkhato kāyikadukkhāvahanato ca. Cetodukkhasamappitā hi kese pakiriya kandanti, urāni paṭipisanti, āvaṭṭanti, vivaṭṭanti, uddhaṁpādaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ pavisantīti taṁ nānappakārakaṁ dukkhamanubhavanti. Tenetaṁ vuccati –",
  "anya-e0102n4:133": "‘‘Pīḷeti yato cittaṁ, kāyassa ca pīḷanaṁ samāvahati;",
  "anya-e0102n4:134": "Dukkhanti domanassaṁ, vidomanassā tato āhū’’ti.",
  "anya-e0102n4:135": "Ayaṁ domanasse vinicchayo.",
  "anya-e0102n4:136": "Upāyāso",
  "anya-e0102n4:137": "548.Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva. Saṅkhārakkhandhapariyāpanno eko dhammoti eke. So cittaparidahanalakkhaṇo, nitthunanaraso , visādapaccupaṭṭhāno. Dukkho pana saṅkhāradukkhabhāvato cittaparidahanato kāyavisādanato ca. Tenetaṁ vuccati –",
  "anya-e0102n4:138": "‘‘Cittassa ca paridahanā, kāyassa visādanā ca adhimattaṁ;",
  "anya-e0102n4:139": "Yaṁ dukkhamupāyāso, janeti dukkho tato vutto’’ti.",
  "anya-e0102n4:140": "Ayaṁ upāyāse vinicchayo.",
  "anya-e0102n4:141": "Ettha ca mandagginā antobhājane pāko viya soko. Tikkhagginā paccamānassa bhājanato bahinikkhamanaṁ viya paridevo. Bahinikkhantāvasesassa nikkhamituṁ appahontassa antobhājaneyeva yāva parikkhayā pāko viya upāyāso daṭṭhabbo.",
  "anya-e0102n4:142": "Appiyasampayogo",
  "anya-e0102n4:143": "549.Appiyasampayogo nāma amanāpehi sattasaṅkhārehi samodhānaṁ. So aniṭṭhasamodhānalakkhaṇo, cittavighātakaraṇaraso, anatthabhāvapaccupaṭṭhāno. Dukkho pana dukkhavatthuto. Tenetaṁ vuccati –",
  "anya-e0102n4:144": "‘‘Disvāva appiye dukkhaṁ, paṭhamaṁ hoti cetasi;",
  "anya-e0102n4:145": "Tadupakkamasambhūta-mathakāye yato idha.",
  "anya-e0102n4:146": "‘‘Tato dukkhadvayassāpi, vatthuto so mahesinā;",
  "anya-e0102n4:147": "Dukkho vuttoti viññeyyo, appiyehi samāgamo’’ti.",
  "anya-e0102n4:148": "Ayaṁ appiyasampayoge vinicchayo.",
  "anya-e0102n4:149": "Piyavippayogo",
  "anya-e0102n4:150": "550.Piyavippayogo nāma manāpehi sattasaṅkhārehi vinābhāvo. So iṭṭhavatthuviyogalakkhaṇo , sokuppādanaraso, byasanapaccupaṭṭhāno. Dukkho pana sokadukkhassa vatthuto. Tenetaṁ vuccati –",
  "anya-e0102n4:151": "‘‘Ñātidhanādiviyogā,",
  "anya-e0102n4:152": "Sokasarasamappitā vitujjanti;",
  "anya-e0102n4:153": "Bālā yato tato yaṁ,",
  "anya-e0102n4:154": "Dukkhoti mato piyavippayogo’’ti.",
  "anya-e0102n4:155": "Ayaṁ piyavippayoge vinicchayo.",
  "anya-e0102n4:156": "Icchitālābho",
  "anya-e0102n4:157": "551.Yampicchaṁ na labhatīti ettha ‘‘aho vata mayaṁ na jātidhammā assāmā’’tiādīsu (dī. ni. 2.398; vibha. 201) alabbhaneyyavatthūsu icchāva yampicchaṁ na labhati, tampi dukkhanti vuttā. Sā alabbhaneyyavatthuicchanalakkhaṇā, tappariyesanarasā, tesaṁ appattipaccupaṭṭhānā. Dukkhā pana dukkhavatthuto. Tenetaṁ vuccati –",
  "anya-e0102n4:158": "‘‘Taṁ taṁ patthayamānānaṁ, tassa tassa alābhato;",
  "anya-e0102n4:159": "Yaṁ vighātamayaṁ dukkhaṁ, sattānaṁ idha jāyati.",
  "anya-e0102n4:160": "‘‘Alabbhaneyyavatthūnaṁ, patthanā tassa kāraṇaṁ;",
  "anya-e0102n4:161": "Yasmā tasmā jino dukkhaṁ, icchitālābhamabravī’’ti.",
  "anya-e0102n4:162": "Ayaṁ icchitālābhe vinicchayo.",
  "anya-e0102n4:163": "Pañcupādānakkhandhā",
  "anya-e0102n4:164": "552.Saṁkhittenapañcupādānakkhandhā dukkhāti ettha pana –",
  "anya-e0102n4:165": "Jātippabhutikaṁ dukkhaṁ, yaṁ vuttamidha tādinā;",
  "anya-e0102n4:166": "Avuttaṁ yañca taṁ sabbaṁ, vinā ete na vijjati.",
  "anya-e0102n4:167": "Yasmā tasmā upādāna-kkhandhā saṅkhepato ime;",
  "anya-e0102n4:168": "Dukkhāti vuttā dukkhanta-desakena mahesinā.",
  "anya-e0102n4:169": "Tathā hi indhanamiva pāvako, lakkhamiva paharaṇāni, gorūpaṁ viya ḍaṁsamakasādayo, khettamiva lāyakā, gāmaṁ viya gāmaghātakā upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṁ, pupphaphalapallavāni viya rukkhesu upādānakkhandhesuyeva nibbattanti. Upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ maraṇaṁ, māraṇantikadukkhābhighātena pariḍayhanadukkhaṁ soko, tadasahanato lālappanadukkhaṁ paridevo, tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ dukkhaṁ, tena bādhiyamānānaṁ puthujjanānaṁ tattha paṭighuppattito cetobādhanadukkhaṁ domanassaṁ, sokādivuddhiyā janitavisādānaṁ anutthunanadukkhaṁ upāyāso, manorathavighātappattānaṁ icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva dukkhāti. Yadetaṁ ekamekaṁ dassetvā vuccamānaṁ anekehipi kappehi na sakkā asesato vattuṁ, tasmā taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcasu upādānakkhandhesu saṁkhipitvā dassetuṁ ‘‘saṁkhittena pañcupādānakkhandhā dukkhā’’ti bhagavā avocāti. Ayaṁ upādānakkhandhesu vinicchayo.",
  "anya-e0102n4:170": "Ayaṁ tāva dukkhaniddese nayo.",
  "anya-e0102n4:171": "Samudayaniddesakathā",
  "anya-e0102n4:172": "553. Samudayaniddese pana yāyaṁ taṇhāti yā ayaṁ taṇhā. Ponobbhavikāti punabbhavakaraṇaṁ punobbhavo, punobbhavo sīlametissāti ponobbhavikā. Nandīrāgena sahagatāti nandīrāgasahagatā, nandīrāgena saddhiṁ atthato ekattameva gatāti vuttaṁ hoti. Tatra tatrābhinandinīti yatra yatra attabhāvo nibbattati, tatra tatrābhinandinī. Seyyathidanti nipāto , tassa sā katamāti ceti attho. Kāmataṇhā bhavataṇhā vibhavataṇhāti imā paṭiccasamuppādaniddese āvibhavissanti. Idha panāyaṁ tividhāpi dukkhasaccassa nibbattakaṭṭhena ekattaṁ upanetvā dukkhasamudayaṁ ariyasaccanti vuttāti veditabbā.",
  "anya-e0102n4:173": "Ayaṁ samudayaniddese nayo.",
  "anya-e0102n4:174": "Nirodhaniddesakathā",
  "anya-e0102n4:175": "554. Dukkhanirodhaniddese yo tassāyeva taṇhāyātiādinā nayena samudayanirodho vutto, so kasmāti ce? Samudayanirodhena dukkhanirodho. Samudayanirodhena hi dukkhaṁ nirujjhati, na aññathā. Tenāha –",
  "anya-e0102n4:176": "‘‘Yathāpi mūle anupaddave daḷhe,",
  "anya-e0102n4:177": "Chinnopi rukkho punadeva rūhati;",
  "anya-e0102n4:178": "Evampi taṇhānusaye anūhate,",
  "anya-e0102n4:179": "Nibbattatī dukkhamidaṁ punappuna’’nti. (dha. pa. 338);",
  "anya-e0102n4:180": "Iti yasmā samudayanirodheneva dukkhaṁ nirujjhati, tasmā bhagavā dukkhanirodhaṁ desento samudayanirodheneva desesi. Sīhasamānavuttino hi tathāgatā. Te dukkhaṁ nirodhentā dukkhanirodhañca desentā hetumhi paṭipajjanti, na phale. Suvānavuttino pana titthiyā. Te dukkhaṁ nirodhentā dukkhanirodhañca desentā attakilamathānuyogadesanādīhi phale paṭipajjanti, na hetumhīti. Evaṁ tāva dukkhanirodhassa samudayanirodhavasena desanāya payojanaṁ veditabbaṁ.",
  "anya-e0102n4:181": "555. Ayaṁ panattho – tassāyeva taṇhāyāti tassā ‘‘ponobbhavikā’’ti vatvā kāmataṇhādivasena vibhattataṇhāya. Virāgo vuccati maggo. ‘‘Virāgā vimuccatī’’ti (ma. ni. 1.245; saṁ. ni. 3.14) hi vuttaṁ. Virāgena nirodho virāganirodho. Anusayasamugghātato aseso virāganirodho asesavirāganirodho. Atha vā virāgoti pahānaṁ vuccati, tasmā aseso virāgo aseso nirodhoti evampettha yojanā daṭṭhabbā. Atthato pana sabbāneva etāni nibbānassa vevacanāni. Paramatthato hi dukkhanirodho ariyasaccanti nibbānaṁ vuccati. Yasmā pana taṁ āgamma taṇhā virajjati ceva nirujjhati ca, tasmā virāgoti ca nirodhoti ca vuccati. Yasmā ca tadeva āgamma tassā cāgādayo honti, kāmaguṇālayesu cettha ekopi ālayo natthi, tasmā ‘‘cāgo paṭinissaggo mutti anālayo’’ti vuccati.",
  "anya-e0102n4:182": "556. Tayidaṁ santilakkhaṇaṁ, accutirasaṁ, assāsakaraṇarasaṁ vā, animittapaccupaṭṭhānaṁ, nippapañcapaccupaṭṭhānaṁ vā.",
  "anya-e0102n4:183": "Nibbānakathā",
  "anya-e0102n4:184": "557. Nattheva nibbānaṁ, sasavisāṇaṁ viya anupalabbhanīyatoti ce? Na, upāyena upalabbhanīyato. Upalabbhati hi taṁ tadanurūpapaṭipattisaṅkhātena upāyena, cetopariyañāṇena paresaṁ lokuttaracittaṁ viya, tasmā ‘‘anupalabbhanīyato natthī’’ti na vattabbaṁ. Na hi ‘‘yaṁ bālaputhujjanā na upalabhanti, taṁ natthī’’ti vattabbaṁ.",
  "anya-e0102n4:185": "558. Apica nibbānaṁ natthīti na vattabbaṁ, kasmā? Paṭipattiyā vañjhabhāvāpajjanato. Asati hi nibbāne sammādiṭṭhipurejavāya sīlādikhandhattayasaṅgahāya sammāpaṭipattiyā vañjhabhāvo āpajjati. Na cāyaṁ vañjhā, nibbānapāpanatoti. Na paṭipattiyā vañjhabhāvāpatti, abhāvapāpakattāti ce. Na, atītānāgatābhāvepi nibbānapattiyā abhāvato. Vattamānānampi abhāvo nibbānanti ce. Na, tesaṁ abhāvāsambhavato, abhāve ca avattamānabhāvāpajjanato, vattamānakkhandhanissitamaggakkhaṇe ca sopādisesanibbānadhātuppattiyā abhāvadosato. Tadā kilesānaṁ avattamānattā na dosoti ce. Na, ariyamaggassa niratthakabhāvāpajjanato. Evañhi sati ariyamaggakkhaṇato pubbepi kilesā na santīti ariyamaggassa niratthakabhāvo āpajjati. Tasmā akāraṇametaṁ.",
  "anya-e0102n4:186": "559. ‘‘Yo kho, āvuso, rāgakkhayo’’tiādivacanato (saṁ. ni. 4.315) ‘‘khayo nibbāna’’nti ce. Na, arahattassāpi khayamattāpajjanato. Tampi hi ‘‘yo kho, āvuso , rāgakkhayo’’tiādinā (sa. ni. 4.315) nayena niddiṭṭhaṁ. Kiñca bhiyyo nibbānassa ittarakālādippattidosato. Evañhi sati nibbānaṁ ittarakālaṁ, saṅkhatalakkhaṇaṁ, sammāvāyāmanirapekkhādhigamanīyabhāvañca āpajjati. Saṅkhatalakkhaṇattāyeva ca saṅkhatapariyāpannaṁ, saṅkhatapariyāpannattā rāgādīhi aggīhi ādittaṁ, ādittattā dukkhañcātipi āpajjati. Yasmā khayā paṭṭhāya na bhiyyo pavatti nāma hoti, tassa nibbānabhāvato na dosoti ce. Na, tādisassa khayassa abhāvato. Bhāvepi cassa vuttappakāradosānativattanato, ariyamaggassa ca nibbānabhāvāpajjanato. Ariyamaggo hi dose khīṇeti, tasmā khayoti vuccati. Tato ca paṭṭhāya na bhiyyo dosānaṁ pavattīti.",
  "anya-e0102n4:187": "Anuppattinirodhasaṅkhātassa pana khayassa pariyāyena upanissayattā, yassa upanissayo hoti tadupacārena ‘‘khayo’’ti vuttaṁ. Sarūpeneva kasmā na vuttanti ce. Atisukhumattā. Atisukhumatā cassa bhagavato apposukkabhāvāvahanato, ariyena cakkhunā passitabbato ca siddhāti.",
  "anya-e0102n4:188": "560. Tayidaṁ maggasamaṅginā pattabbato asādhāraṇaṁ, purimakoṭiyā abhāvato appabhavaṁ. Maggabhāve bhāvato na appabhavanti ce. Na, maggena anuppādanīyato. Pattabbameva hetaṁ maggena, na uppādetabbaṁ. Tasmā appabhavameva. Appabhavattā ajarāmaraṇaṁ. Pabhavajarāmaraṇānaṁ abhāvato niccaṁ.",
  "anya-e0102n4:189": "Nibbānasseva aṇuādīnampi niccabhāvāpattīti ce. Na, hetuno abhāvā. Nibbānassa niccattā te niccāti ce. Na, hetulakkhaṇassa anupapattito. Niccā uppādādīnaṁ abhāvato nibbānaṁ viyāti ce. Na, aṇuādīnaṁ asiddhattā.",
  "anya-e0102n4:190": "561. Yathāvuttayuttisabbhāvato pana idameva niccaṁ, rūpasabhāvātikkamato arūpaṁ. Buddhādīnaṁ niṭṭhāya visesābhāvato ekāva niṭṭhā. Yena bhāvanāya pattaṁ, tassa kilesavūpasamaṁ, upādisesañca upādāya paññāpanīyattā saha upādisesena paññāpiyatīti saupādisesaṁ. Yo cassa samudayappahānena upahatāyatikammaphalassa carimacittato ca uddhaṁ pavattikhandhānaṁ anuppādanato, uppannānañca antaradhānato upādisesābhāvo , taṁ upādāya paññāpanīyato natthi ettha upādisesoti anupādisesaṁ.",
  "anya-e0102n4:191": "Asithilaparakkamasiddhena ñāṇavisesena adhigamanīyato, sabbaññuvacanato ca paramatthena sabhāvato nibbānaṁ nāvijjamānaṁ. Vuttañhetaṁ ‘‘atthi, bhikkhave, ajātaṁ abhūtaṁ akataṁ asaṅkhata’’nti.",
  "anya-e0102n4:192": "Idaṁ dukkhanirodhaniddese vinicchayakathāmukhaṁ.",
  "anya-e0102n4:193": "Magganiddesakathā",
  "anya-e0102n4:194": "562. Dukkhanirodhagāminipaṭipadāniddese vuttā pana aṭṭha dhammā kāmaṁ khandhaniddesepi atthato pakāsitāyeva, idha pana nesaṁ ekakkhaṇe pavattamānānaṁ visesāvabodhanatthaṁ vadāma. Saṅkhepato hi catusaccapaṭivedhāya paṭipannassa yogino nibbānārammaṇaṁ avijjānusayasamugghātakaṁ paññācakkhu sammādiṭṭhi. Sā sammā dassanalakkhaṇā, dhātuppakāsanarasā, avijjandhakāraviddhaṁsanapaccupaṭṭhānā. Tathā sampannadiṭṭhino taṁsampayuttaṁ micchāsaṅkappanighātakaṁ cetaso nibbānapadābhiniropanaṁ sammāsaṅkappo. So sammā cittābhiniropanalakkhaṇo, appanāraso, micchāsaṅkappappahānapaccupaṭṭhāno.",
  "anya-e0102n4:195": "Tathā passato vitakkayato ca taṁsampayuttāva vacīduccaritasamugghātikā micchāvācāya virati sammāvācā nāma. Sā pariggahalakkhaṇā, viramaṇarasā, micchāvācāppahānapaccupaṭṭhānā. Tathā viramato taṁsampayuttāva micchākammantasamucchedikā pāṇātipātādivirati sammākammanto nāma. So samuṭṭhāpanalakkhaṇo, viramaṇaraso, micchākammantappahānapaccupaṭṭhāno. Yā panassa tesaṁ sammāvācākammantānaṁ visuddhibhūtā taṁsampayuttāva kuhanādiupacchedikā micchājīvavirati, so sammāājīvo nāma. So vodānalakkhaṇo, ñāyājīvapavattiraso, micchājīvappahānapaccupaṭṭhāno.",
  "anya-e0102n4:196": "Athassa yo tassā sammāvācākammantājīvasaṅkhātāya sīlabhūmiyaṁ patiṭṭhitassa tadanurūpo taṁsampayuttova kosajjasamucchedako vīriyārambho, esa sammāvāyāmo nāma. So paggahalakkhaṇo, anuppannaakusalānuppādanādiraso, micchāvāyāmappahānapaccupaṭṭhāno. Tassevaṁ vāyamato taṁsampayuttova micchāsativiniddhunano cetaso asammoso sammāsati nāma. Sā upaṭṭhānalakkhaṇā, asammussanarasā, micchāsatippahānapaccupaṭṭhānā. Evaṁ anuttarāya satiyā saṁrakkhiyamānacittassa taṁsampayuttāva micchāsamādhividdhaṁsikā cittekaggatā sammāsamādhi nāma. So avikkhepalakkhaṇo, samādhānaraso, micchāsamādhippahānapaccupaṭṭhānoti. Ayaṁ dukkhanirodhagāminipaṭipadāniddese nayo. Evamettha jātiādīnaṁ vinicchayo veditabbo.",
  "anya-e0102n4:197": "563.Ñāṇakiccatoti saccañāṇassa kiccatopi vinicchayo veditabbo. Duvidhaṁ hi saccañāṇaṁ – anubodhañāṇaṁ paṭivedhañāṇañca. Tattha anubodhañāṇaṁ lokiyaṁ anussavādivasena nirodhe magge ca pavattati. Paṭivedhañāṇaṁ lokuttaraṁ nirodhamārammaṇaṁ katvā kiccato cattāri saccāni paṭivijjhati. Yathāha – ‘‘yo, bhikkhave, dukkhaṁ passati, dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passatī’’ti (saṁ. ni. 5.1100) sabbaṁ vattabbaṁ. Taṁ panassa kiccaṁ ñāṇadassanavisuddhiyaṁ āvibhavissati.",
  "anya-e0102n4:198": "Yaṁ panetaṁ lokiyaṁ, tattha dukkhañāṇaṁ pariyuṭṭhānābhibhavavasena pavattamānaṁ sakkāyadiṭṭhiṁ nivatteti. Samudayañāṇaṁ ucchedadiṭṭhiṁ. Nirodhañāṇaṁ sassatadiṭṭhiṁ. Maggañāṇaṁ akiriyadiṭṭhiṁ. Dukkhañāṇaṁ vā dhuvasubhasukhattabhāvavirahitesu khandhesu dhuvasubhasukhattabhāvasaññāsaṅkhātaṁ phale vippaṭipattiṁ. Samudayañāṇaṁ issarapadhānakālasabhāvādīhi loko pavattatīti akāraṇe kāraṇābhimānappavattaṁ hetumhi vippaṭipattiṁ. Nirodhañāṇaṁ arūpalokalokathūpikādīsu apavaggagāhabhūtaṁ nirodhe vippaṭipattiṁ. Maggañāṇaṁ kāmasukhallikaattakilamathānuyogappabhede avisuddhimagge visuddhimaggagāhavasena pavattaṁ upāye vippaṭipattiṁ nivatteti. Tenetaṁ vuccati –",
  "anya-e0102n4:199": "‘‘Loke lokappabhave, lokatthagame sive ca tadupāye;",
  "anya-e0102n4:200": "Sammuyhati tāva naro, na vijānāti yāva saccānī’’ti.",
  "anya-e0102n4:201": "Evamettha ñāṇakiccatopi vinicchayo veditabbo.",
  "anya-e0102n4:202": "564.Antogadhānaṁ pabhedāti dukkhasaccasmiṁ hi ṭhapetvā taṇhañceva anāsavadhamme ca sesā sabbadhammā antogadhā. Samudayasacce chattiṁsa taṇhāvicaritāni. Nirodhasaccaṁ asammissaṁ. Maggasacce sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni. Sammāsaṅkappāpadesena tayo nekkhammavitakkādayo. Sammāvācāpadesena cattāri vacīsucaritāni . Sammākammantāpadesena tīṇi kāyasucaritāni. Sammājīvamukhena appicchatā santuṭṭhitā ca. Sabbesaṁyeva vā etesaṁ sammāvācākammantājīvānaṁ ariyakantasīlattā ariyakantasīlassa ca saddhāhatthena paṭiggahetabbattā tesaṁ atthitāya atthibhāvato saddhindriyasaddhābalachandiddhipādā. Sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni. Sammāsatiapadesena catubbidhasatipaṭṭhānasatindriyasatibalasatisambojjhaṅgāni. Sammāsamādhiapadesena savitakkasavicārādayo tayo samādhī cittasamādhi samādhindriyasamādhibalapītipassaddhisamādhiupekkhāsambojjhaṅgāni antogadhānīti evamettha antogadhānaṁ pabhedatopi vinicchayo veditabbo.",
  "anya-e0102n4:203": "565.Upamātoti bhāro viya hi dukkhasaccaṁ daṭṭhabbaṁ, bhārādānamiva samudayasaccaṁ, bhāranikkhepanamiva nirodhasaccaṁ, bhāranikkhepanupāyo viya maggasaccaṁ. Rogo viya ca dukkhasaccaṁ, roganidānamiva samudayasaccaṁ, rogavūpasamo viya nirodhasaccaṁ, bhesajjamiva maggasaccaṁ. Dubbhikkhamiva vā dukkhasaccaṁ, dubbuṭṭhi viya samudayasaccaṁ, subhikkhamiva nirodhasaccaṁ, suvuṭṭhi viya maggasaccaṁ. Apica verī-veramūla-verasamugghāta-verasamugghātupāyehi, visarukkha-rukkhamūla-mūlupaccheda-tadupacchedupāyehi, bhaya-bhayamūla-nibbhaya-tadadhigamupāyehi, orimatīra-mahoghapārimatīra-taṁsampāpakavāyāmehi ca yojetvāpetāni upamāto veditabbānīti evamettha upamāto vinicchayo veditabbo.",
  "anya-e0102n4:204": "566.Catukkatoti atthi cettha dukkhaṁ na ariyasaccaṁ, atthi ariyasaccaṁ na dukkhaṁ, atthi dukkhañceva ariyasaccañca, atthi neva dukkhaṁ na ariyasaccaṁ. Esa nayo samudayādīsu. Tattha maggasampayuttā dhammā sāmaññaphalāni ca ‘‘yadaniccaṁ taṁ dukkha’’nti (saṁ. ni. 3.15) vacanato saṅkhāradukkhatāya dukkhaṁ, na ariyasaccaṁ. Nirodho ariyasaccaṁ, na dukkhaṁ. Itaraṁ pana ariyasaccadvayaṁ siyā dukkhaṁ aniccato, na pana yassa pariññāya bhagavati brahmacariyaṁ vussati tathattena. Sabbākārena pana upādānakkhandhapañcakaṁ dukkhañceva ariyasaccañca aññatra taṇhāya. Maggasampayuttā dhammā sāmaññaphalāni ca yassa pariññatthaṁ bhagavati brahmacariyaṁ vussati tathattena neva dukkhaṁ na ariyasaccaṁ. Evaṁ samudayādīsupi yathāyogaṁ yojetvā catukkatopettha vinicchayo veditabbo.",
  "anya-e0102n4:205": "567. Suññatekavidhādīhītiettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṁ vuccati –",
  "anya-e0102n4:206": "‘‘Dukkhameva hi, na koci dukkhito;",
  "anya-e0102n4:207": "Kārako na, kiriyāva vijjati.",
  "anya-e0102n4:208": "Atthi nibbuti, na nibbuto pumā;",
  "anya-e0102n4:209": "Maggamatthi, gamako na vijjatī’’ti.",
  "anya-e0102n4:210": "Atha vā,",
  "anya-e0102n4:211": "Dhuvasubhasukhattasuññaṁ, purimadvayamattasuññamamatapadaṁ;",
  "anya-e0102n4:212": "Dhuvasukhaattavirahito, maggoiti suññatā tesu.",
  "anya-e0102n4:213": "Nirodhasuññāni vā tīṇi, nirodho ca sesattayasuñño. Phalasuñño vā ettha hetu samudaye dukkhassābhāvato, magge ca nirodhassa, na phalena sagabbho pakativādīnaṁ pakati viya. Hetusuññañca phalaṁ dukkhasamudayānaṁ nirodhamaggānañca asamavāyā, na hetusamavetaṁ hetuphalaṁ samavāyavādīnaṁ dviaṇukādi viya. Tenetaṁ vuccati –",
  "anya-e0102n4:214": "‘‘Tayamidha nirodhasuññaṁ, tayena tenāpi nibbuti suññā;",
  "anya-e0102n4:215": "Suñño phalena hetu, phalampi taṁhetunā suñña’’nti.",
  "anya-e0102n4:216": "Evaṁ tāva suññato vinicchayo veditabbo.",
  "anya-e0102n4:217": "Ekavidhādivinicchayakathā",
  "anya-e0102n4:218": "568.Ekavidhādīhīti sabbameva cettha dukkhaṁ ekavidhaṁ pavattibhāvato. Duvidhaṁ nāmarūpato. Tividhaṁ kāmarūpārūpūpapattibhavabhedato. Catubbidhaṁ catuāhārabhedato. Pañcavidhaṁ pañcupādānakkhandhabhedato.",
  "anya-e0102n4:219": "Samudayopi ekavidho pavattakabhāvato. Duvidho diṭṭhisampayuttāsampayuttato. Tividho kāmabhavavibhavataṇhābhedato. Catubbidho catumaggappaheyyato. Pañcavidho rūpābhinandanādibhedato. Chabbidho chataṇhākāyabhedato.",
  "anya-e0102n4:220": "Nirodhopi ekavidho asaṅkhatadhātubhāvato. Pariyāyena pana duvidho saupādisesaanupādisesabhedato. Tividho bhavattayavūpasamato. Catubbidho catumaggādhigamanīyato. Pañcavidho pañcābhinandanavūpasamato. Chabbidho chataṇhākāyakkhayabhedato.",
  "anya-e0102n4:221": "Maggopi ekavidho bhāvetabbato. Duvidho samathavipassanābhedato, dassanabhāvanābhedato vā. Tividho khandhattayabhedato. Ayañhi sappadesattā nagaraṁ viya rajjena nippadesehi tīhi khandhehi saṅgahito. Yathāha –",
  "anya-e0102n4:222": "‘‘Na kho, āvuso visākha, ariyena aṭṭhaṅgikena maggena tayo khandhā saṅgahitā, tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha, sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā. Yo ca sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā. Yā ca sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462).",
  "anya-e0102n4:223": "Ettha hi sammāvācādayo tayo sīlameva, tasmā te sajātito sīlakkhandhena saṅgahitā. Kiñcāpi hi pāḷiyaṁ sīlakkhandheti bhummena niddeso kato, attho pana karaṇavaseneva veditabbo. Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṁ na sakkoti, vīriye pana paggahakiccaṁ sādhente satiyā ca apilāpanakiccaṁ sādhentiyā laddhupakāro hutvā sakkoti.",
  "anya-e0102n4:224": "Tatrāyaṁ upamā – yathā hi nakkhattaṁ kīḷissāmāti uyyānaṁ paviṭṭhesu tīsu sahāyesu eko supupphitaṁ campakarukkhaṁ disvā hatthaṁ ukkhipitvā gahetumpi na sakkuṇeyya. Athassa dutiyo onamitvā piṭṭhiṁ dadeyya, so tassa piṭṭhiyaṁ ṭhatvāpi kampamāno gahetuṁ na sakkuṇeyya. Athassa itaro aṁsakūṭaṁ upanāmeyya. So ekassa piṭṭhiyaṁ ṭhatvā ekassa aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya. Evaṁsampadamidaṁ daṭṭhabbaṁ.",
  "anya-e0102n4:225": "Ekato uyyānaṁ paviṭṭhā tayo sahāyā viya hi ekato jātā sammāvāyāmādayo tayo dhammā. Supupphitacampako viya ārammaṇaṁ. Hatthaṁ ukkhipitvāpi gahetuṁ asakkonto viya attano dhammatāya ārammaṇe ekaggabhāvena appetuṁ asakkonto samādhi. Piṭṭhiṁ datvā onatasahāyo viya vāyāmo. Aṁsakūṭaṁ datvā ṭhitasahāyo viya sati. Yathā tesu ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ sakkoti, evameva vīriye paggahakiccaṁ sādhente satiyā ca apilāpanakiccaṁ sādhentiyā laddhupakāro samādhi sakkoti ārammaṇe ekaggabhāvena appetuṁ. Tasmā samādhiyevettha sajātito samādhikkhandhena saṅgahito, vāyāmasatiyo pana kiriyato saṅgahitā honti.",
  "anya-e0102n4:226": "Sammādiṭṭhisammāsaṅkappesupi paññā attano dhammatāya aniccaṁ dukkhamanattāti ārammaṇaṁ nicchetuṁ na sakkoti. Vitakke pana ākoṭetvā ākoṭetvā dente sakkoti. Kathaṁ? Yathā hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva parivattetuṁ sakkoti. Aṅgulipabbehi pana parivattetvā parivattetvā ito cito ca oloketuṁ sakkoti, evameva na paññā attano dhammatāya aniccādivasena ārammaṇaṁ nicchetuṁ sakkoti. Abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāyādāya dinnameva nicchetuṁ sakkoti. Tasmā idhāpi sammādiṭṭhiyeva sajātito paññākkhandhena saṅgahitā, sammāsaṅkappo pana kiriyavasena saṅgahito hoti.",
  "anya-e0102n4:227": "Iti imehi tīhi khandhehi maggo saṅgahaṁ gacchati. Tena vuttaṁ ‘‘tividho khandhattayabhedato’’ti. Catubbidho sotāpattimaggādivaseneva.",
  "anya-e0102n4:228": "Apica sabbāneva saccāni ekavidhāni avitathattā, abhiññeyyattā vā. Duvidhāni lokiyalokuttarato, saṅkhatāsaṅkhatato vā. Tividhāni dassana-bhāvanāhi pahātabbato, appahātabbato ca. Catubbidhāni pariññeyyādibhedatoti evamettha ekavidhādīhi vinicchayo veditabbo.",
  "anya-e0102n4:229": "569.Sabhāgavisabhāgatoti sabbāneva saccāni aññamaññaṁ sabhāgāni avitathato attasuññato dukkarapaṭivedhato ca. Yathāha –",
  "anya-e0102n4:230": "‘‘Taṁ kiṁ maññasi, ānanda, katamaṁ nu kho dukkarataraṁ vā durabhisambhavataraṁ vā, yo vā dūratova sukhumena tāḷacchiggaḷena asanaṁ atipāteyya poṅkhānupoṅkhaṁ avirādhitaṁ, yo vā satadhā bhinnassa vālassa koṭiyā koṭiṁ paṭivijjheyyāti? Etadeva, bhante, dukkaratarañceva durabhisambhavatarañca, yo vā satadhā bhinnassa vālassa koṭiyā koṭiṁ paṭivijjheyyāti. Tato kho te, ānanda, duppaṭivijjhataraṁ paṭivijjhanti. Ye idaṁ dukkhanti yathābhūtaṁ paṭivijjhanti…pe… ayaṁ dukkhanirodhagāminī paṭipadāti yathābhūtaṁ paṭivijjhantī’’ti (saṁ. ni. 5.1115).",
  "anya-e0102n4:231": "Visabhāgāni salakkhaṇavavatthānato. Purimāni ca dve sabhāgāni duravagāhatthena gambhīrattā lokiyattā sāsavattā ca. Visabhāgāni phalahetubhedato pariññeyyappahātabbato ca. Pacchimānipi dve sabhāgāni gambhīrattena duravagāhattā lokuttarattā anāsavattā ca. Visabhāgāni visayavisayībhedato sacchikātabbabhāvetabbato ca. Paṭhamatatiyāni cāpi sabhāgāni phalāpadesato. Visabhāgāni saṅkhatāsaṅkhatato. Dutiyacatutthāni cāpi sabhāgāni hetuapadesato. Visabhāgāni ekantakusalākusalato. Paṭhamacatutthāni cāpi sabhāgāni saṅkhatato. Visabhāgāni lokiyalokuttarato. Dutiyatatiyāni cāpi sabhāgāni nevasekkhānāsekkhabhāvato. Visabhāgāni sārammaṇānārammaṇato.",
  "anya-e0102n4:232": "Iti evaṁ pakārehi, nayehi ca vicakkhaṇo;",
  "anya-e0102n4:233": "Vijaññā ariyasaccānaṁ, sabhāgavisabhāgatanti.",
  "anya-e0102n4:234": "Iti sādhujanapāmojjatthāya kate visuddhimagge",
  "anya-e0102n4:235": "Paññābhāvanādhikāre",
  "anya-e0102n4:236": "Indriyasaccaniddeso nāma",
  "anya-e0102n4:237": "Soḷasamo paricchedo."
}