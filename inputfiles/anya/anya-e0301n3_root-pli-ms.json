{
  "anya-e0301n3:0": "Cittasaṅgaha-paramatthadīpanī",
  "anya-e0301n3:1": "17. Idāni uddesakkamena cittaṁ tāva niddisanto tattha cittantiādimāha. Tatthāti tesu catūsu abhidhammatthesu. Tāva pathamaṁ. Cattāro vidhā pakārā yassa taṁ catubbidhaṁ.",
  "anya-e0301n3:2": "18.Kāmāvacaranti ettha kāmīyatīti kāmo. Kāmentivā ettha sattā avikkhambhitakāmarāgattā kāmaratiyāeva ramanti. Na uparibhūmīsu viya jhānaratiyāti kāmo. Ekādasavidhā kāmabhūmi. Nanu cettha jhānalābhinopi santīti. Na na santi. Tepana kadāci devāti natthettha doso. Avīcinirayādayo kathaṁ kāmīyanti. Kathañca tattha sattā kāmaratiyā ramantīti. Nimittassādavasenavā bhavanikantivasenavāti. Maraṇakāle hi upaṭṭhitā nirayaggijālā suvaṇṇavaṇṇāviya khāyanti. Eko kira micchādiṭṭhiko brāhmaṇo maraṇamañce nippanno hoti. Tassa ācariyabrāhmaṇā samīpe ṭhatvā brahmalokaṁ bho gacchāti vadanti. Tassapana avīciniraye aggijālā upaṭṭhahanti. Tadā so bho ācariyā suvaṇṇavaṇṇā paññāyantīti āha. Esa bho brahmaloko. Tattha gacchāti vadanti. So kālaṅkatvā avīcimhi uppajji. Evaṁ nimittassādavasena te kāmīyanti. Tattha uppannānaṁpi bhavanikantināma hotīti. Apica, tattha uppannā avikkhambhitakāmarāgāeva honti, okāse sati kāmaratiyā ramissanti yevāti. Tasmiṁ kāme avacaratīti kāmāvacaraṁ. Etthaca avacaratīti padassa uppajjatīti attho na gahetabbo. So hi attho pāḷiyāca nasameti. Nānādosayuttoca hotīti. Yaṁ etasmiṁ antare etthāvacarā ettha pariyāpannāti hi pāḷiyaṁ vuttaṁ. Yadi cettha so attho adhippeto siyā. Evaṁ sabhi etthāvacarā etthuppannāti vuttaṁ siyā. Napana vuttaṁ. Naca pariyāpannasaddo uppannasaddena saha samānatthoti sakkā vattuṁ. Na hi lokuttaracittāni tīsu bhavesu uppannā nipi tatra pariyāpannāniyeva hontīti. Evaṁ tāva pāḷiyā nasametīti.",
  "anya-e0301n3:3": "Yadica so attho gahito siyā. Evañca sati tasmiṁ kāme ye mahaggata lokuttaradhammā uppajjanti. Tesaṁpi kāmā vacaratāpattidoso rūpāvacaratādi muttidosoca āpajjati. Yeca kāmāvacaradhammā rūpārūpabhūmīsu uppajjanti. Tesañca rūpārūpā vacaratā pattidoso kāmāvacaratā muttidosoca āpajjatīti. Nanu yebhuyyavuttivasenapi kesañci nāmalābho hoti. Yathā vanacarako saṅgāmāvacaroti. Tasmā idhapi tesaṁ dhammānaṁ attano attano bhummīsu uppannabahulattā kāmāvacarādi nāmalābhe sati na koci dosoti.Na. Evañhi sati lokuttara dhammānaṁ kāmāvacaratādi muccanatthaṁ yebhuyyena uppannabhūmi visuṁ vattabbā siyā. Na ca sā nāmabhūmi atthi. Yattha te yebhuyyena uppajjantīti. Tehi uppajjantā tīsu bhavesu eva uppajjanti. Tasmā tesaṁ kāma rūpārūpāvacaratāpattidoso dunnivāro siyāti. Evaṁ nānādosayutto hotīti. Tasmāssa tathā atthaṁ aggahetvā etthāvacarā ettha pariyāpannāti bhagavatā saṁvaṇṇitena pāḷinayenevassa attho gahetabboti. Ayañhettha attho. Kāme avacarati pariyāpannabhāvena tasmiṁ ajjhogāhetvā carati pavattatīti kāmāvacaranti. Pariyāpannabhāvocanāma attano ādhārabhūtena tena kāmena saha samānajātigottanāmatā saṅkhātehi paritobhāgehi tasmiṁ kāme āpannabhāvo anuppaviṭṭha bhāvo. Antogadhabhāvoti vuttaṁ hoti. Soca tathā pariyāpannabhāvo pariggāhiniyā kāmataṇhāya katoti daṭṭhabbo. Ettāvatā yedhammā rūpārūpasattasantānabhūtāpi mayhaṁ eteti kāma taṇhāya pariggahitā kāme pariyāpannāva honti. Te kāmāvacarānāmāti siddhā honti. Rūpārūpā vacaresupi ayaṁ nayo netabbo. Tesupana rūpataṇhā arūpataṇhāca pariggāhinī taṇhā daṭṭhabbā.",
  "anya-e0301n3:4": "Yepana dhammā tiṇṇaṁ taṇhānaṁ pariggahavimuttā honti. Te tīsu bhavesu uppannāpi tatra apariyāpannāeva hontīti lokuttarā nāma jātāti veditabbā. Etthaca paṭṭhāne āruppe kāmacchandaṁ nīvaraṇaṁ paṭicca uddhaccanīvaraṇantiādinā arūpasattasantānepi kāmacchandasaṅkhātāya kāmataṇhāya uppatti vuttā. Tasmā rūpārūpa bhūmīsu uppannānaṁ kāmadhammānaṁ pariggāhinītaṇhā rūpārūpasattasantāna gatāpi daṭṭhabbā. Pāḷiyaṁ kāmacchandanīvaraṇanti idaṁ nīvaraṇajātikattā vuttaṁ. Na hi jhānabhūmīsu ekantanīvaraṇakiccāni nīvaraṇāni sakkā laddhunti. Atra kāmabhedo vattabbo. Dvekāmā kile sakāmoca, vatthukāmocāti. Tattha thapetvā rūpārūparāge añño sabbopi lobho imasmiṁ catubbhūmiparicchede kile sakāmonāma. Thapetvāca rūpārūpāvacaradhamme aññe sabbepi tīsu bhūmīsu uppannā kāmāvacaradhammā vatthukāmonāmāti. Yaṁpana aṭṭhasāliniyaṁ sabbepi tebhūmakā dhammā vatthukāmoti vuttaṁ. Taṁ mahāniddese niddiṭṭhena suttantikapariyāyena vuttanti gahetabbaṁ. Na hi rūpārūpāvacaradhammā abhidhamme kāmanāmena vuttā atthīti. [Kāmāvacarapadaṁ]",
  "anya-e0301n3:5": "19.Rūpāvacaraṁ arūpāvacaranti ettha rūpārūpasaddā tāsu bhūmīsu niruḷhāti daṭṭhabbā. Apica dve bhūmiyo rūpabhūmi, arūpabhūmīti. Tattha ruppanalakkhaṇaṁ rūpaṁ yattha natthi, sā catubbidhā bhummi arūpabhūmināma. Sesā sattavīsatividhā bhummi rūpabhūmināma. Tatthaca heṭṭhā ekādasavidhā bhummi oḷārikena kāmena visesetvā kāma bhūmīti vuttā. Upari soḷasavidhā bhummi rūpabhūmiicceva vuttāti daṭṭhabbā. Yatthapana taṇhāvā jhānānivā rūpārūpasaddehi vuttāni. Tattha nissayassanāmaṁ nissite āropanavasena nissayopacāro veditabbo. Yatthaca kāmāvacarādisaddehi bhūmieva vuttā. Tattha nissitassa nāmaṁ nissaye āropanavasena nissito pacāroti. Yamettha vattabbaṁ, taṁ kāmāvacarapade vuttanayamevāti. Ayamettha tebhūmaka paricchede pāḷianugatā paramatthadīpanā. Yathāha –",
  "anya-e0301n3:6": "Katame dhammā kāmāvacarā. Heṭṭhato avīcinirayaṁ pariyantaṁ karitvā uparito paranimmitavasavattīdeve anto karitvā yaṁ etasmiṁ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ. Imedhammā kāmāvacarā. Katame dhammā rūpāvacarā. Heṭṭhato brahmalokaṁ pariyantaṁ karitvā uparito akaniṭṭhe deve anto karitvā yaṁ etasmiṁ antare etthāvacarā ettha pariyāpannā samāpannassavā upapannassavā diṭṭhadhammasukhavihārissavā cittacetasikā dhammā, ime dhammā rūpāvacarā. Katame dhammā arūpāvacarā. Heṭṭhato ākāsānañcāyatanupage deve pariyantaṁ karitvā uparito nevasaññā nāsaññā yatanupage deve anto karitvā yaṁ etasmiṁ antare. La. Ime dhammā arūpāvacarāti.",
  "anya-e0301n3:7": "[19] Ṭīkāsu pana",
  "anya-e0301n3:8": "Yathāvuttaṁ suvisadaṁ pāḷinayaṁ aggahetvā aññathā vacanatthāca vinicchayāca ettha vuttā. Sabbe te sārato na paccetabbāti.",
  "anya-e0301n3:9": "Nanu aṭṭhasāliniyameva teca aññeca atthā vuttāti. Saccaṁ. Bhūtaṁpana suvisadaṁ pāḷianugataṁ atthaṁ ñatvā kiṁvikkhepenāti.",
  "anya-e0301n3:10": "20.Lokuttaranti ettha lujjanapalujjanaṭṭhena loko vuccati yathāvutto tebhūmakadhammo. Yathāha lujjati palujjatīti kho bhikkhave tasmā lokoti vuccatīti. Evaṁ sante lokuttaradhammānaṁpi nibbānavajjānaṁ lokatāpatti siyā. Kasmā, tesaṁpi lujjanapalujjanadhammattāti. Nasiyā. Yattha hi nicco dhuvo sassatoti mahājanassa micchāgāho nivisati. Tattheva tassa nivāraṇatthaṁ ayaṁ lokasamaññā niyamīyati. Tasmā sabbaso micchāgāhavimuttānaṁ tesaṁ lokatāpatti natthīti vadanti. Yesaṁvā lujjanaṁpalujjanañca mahājanassa pākaṭaṁ. Tesaññeva lokatāsiddhīti natthi lokuttarānaṁ lokattappasaṅgoti. Lokato uttaratīti lokuttaraṁ. Maggacittaṁ. Tato uttiṇṇanti lokuttaraṁ. Phalacittaṁ. Nibbānaṁpana idha nalabbhatīti. Uttaraṇañcettha taṇhāttayaggāha vimuttiyā tīsu lokesu apariyāpannabhāvoyeva. Soca apariyāpannabhāvo kesaṁ dhammānaṁ adhiṭṭhāna bhūtoviya gayhatīti visuṁ ekā catutthī avatthābhūmināmāti.",
  "anya-e0301n3:11": "Catubbhūmivibhāgassa paramatthadīpanā niṭṭhitā.",
  "anya-e0301n3:12": "21. Evaṁ cittaṁ bhūmibhedena hīnapaṇītā nukkamato catudhā niddisitvā idāni tadeva catubbidhaṁ cittaṁ yathāniddiṭṭhakkamena vibhajanto pathamaṁ kāmāvacaracittaṁ. Tatthaca hīnaṁ asobhaṇacittaṁ. Tatthaca sabbahīnaṁ akusalacittaṁ tāva dassetuṁ somanassasaha gatantiādimāha. Etthaca kāmāvacaracittassapi akusalāhetuka sahetukānukkamo hīna paṇītānukkamavasena vuttoti daṭṭhabbo.",
  "anya-e0301n3:13": "[20] Vibhāvaniyaṁ pana",
  "anya-e0301n3:14": "Upari vuccamānānaṁ bahūnaṁ cittānaṁ sobhaṇasaññākaraṇasukhatthaṁ appake pāpāhetukeyeva pathamaṁ dassentoti vuttaṁ. Taṁ na sundaraṁ.",
  "anya-e0301n3:15": "Tadattho hi yathāvuttahīnādikkameneva siddhoti.",
  "anya-e0301n3:16": "[21] Yañca tattha",
  "anya-e0301n3:17": "Tesu tesuca bhavesu gahitappaṭisandhikassa sattassa ādito vīthicittavasena lobhasahagata cittuppādāna meva sambhavato teyeva pathamanti vuttaṁ. Taṁpi nayujjati.",
  "anya-e0301n3:18": "Ādito vīthicittavasena manodvārā vajjanasseva sabbapathamaṁ uppajjanatoti. Akusalesu pana lobhamūla cittaṁ bahukañca hoti. Dvīhi vaṭṭamūlehi yuttattā padhānaṁ pākaṭañca hotīti tadeva pathamaṁ vuttanti daṭṭhabbaṁ.",
  "anya-e0301n3:19": "22. Tattha sundaraṁ manoti sumano. Siniddhacittaṁ. Na hi anavajjaṭṭhena sundaratā idha yuttāti. Sundaraṁ mano etassābhivā sumano. Siniddhacittasamaṅgī puggalo. Sumanassa bhāvo somanassa. Mānasikasukhavedanāyetaṁ nāmaṁ. Etthaca sumanassa bhāvoti tasmiṁ citte puggalevā sumanābhidhānassavā ayaṁ so sumanoti sumanabuddhiyāvā pavattinimittanti attho. Bhāvoti hi abhidhānabuddhīnaṁ pavattinimittaṁ vuccati. Bhavanti pavattanti abhidhānabuddhiyo etasminti katvā. Etasminti ca nimitte bhummaṁ. Yathā nāgo dantesu haññateti. Yathā hi tattha attano dantanimittaṁ dantayutte nāge hananappavatti hoti, evamidhapi taṁ vedanānimittaṁ vedanāyutte manasmiṁ puggalevā abhidhānabuddhiyo pavattantīti. Bhavanti buddhisaddā etenāti bhāvotica vadanti. Etasmāti ca apare. Somanassena saha ekato gataṁ pavattanti somanassasahagataṁ. Somanassavedanāsampayuttanti attho. Dassanaṁ diṭṭhi. Sā pana sammādiṭṭhi, micchādiṭṭhivasena duvidhā. Idha micchādiṭṭhiyuttā. Akusalādhikārattā. Diṭṭhiyeva diṭṭhigataṁ. Yathā gūthagataṁ muttagatanti. Diṭṭhigatena samaṁ pakārehi yuttanti diṭṭhigata sampayuttaṁ. Diṭṭhigatena ekuppādatādīhi pakārehi samaṁ ekībhūta miva yuttaṁ saṁsaṭṭhanti attho. Asaṅkhārikamekaṁ sasaṅkhārikamekanti ettha saṅkhāroti pubbātisaṅkhāro. Soca duvidho payogo, upāyocāti. Tattha āṇattiyāvā ajjhesanāyavā tajjetvā vā idaṁ karohīti parehi kato kāyavacīpayogo payogonāma. Āṇattādināpana vināva kammassa karaṇatthaṁ taṁ taṁ upāyaṁ pare ācikkhanti. Akaraṇe ādīnavaṁ karaṇeca ānisaṁsaṁ dassenti, katikaṁvā karonti, daṇḍaṁvā thapenti, sayameva vā taṁ taṁ kāraṇaṁ anussarati, paccavekkhati. Evamādinā nayena upāyo anekavidho. So duvidhopi idha saṅkhāro nāma. Saṅkharoti attano pakatiyā kātuṁ anicchamānaṁ citta santānaṁ akātuṁ adatvā karaṇatthāya saṁvidahati tasmiṁ tasmiṁ kamme payojetīti katvā. Yopana paccayagaṇo tena saṅkhārena virahito hoti. So asaṅkhāro. Yopana tenasahito hoti. So sasaṅkhāroti. Vuttañhetaṁ aṭṭhakathāyaṁ –",
  "anya-e0301n3:20": "Saha saṅkhārenāti sasaṅkhāro. Tena sasaṅkhārena sappayogena saupāyena paccayagaṇenāti atthoti.",
  "anya-e0301n3:21": "Etthaca paccayagaṇoti ārammaṇādiko sādhāraṇo paccaya gaṇo aṭṭhakathāyaṁ vutto. Asādhāraṇopana kusalakammesu sappurisupanissayādiko akusalakammesu asappurisupanissayādiko paccayagaṇo visesetvā yojetuṁ yutto. Sopana yadā duvidhena saṅkhārena vinā sayameva cittaṁ asaṁsīdamānaṁ katvā uṭṭhāpeti samuṭṭhāpeti, tadā soasaṅkhāronāma. Yadāpana tena vinā sayameva cittaṁ uṭṭhāpetuṁ samuṭṭhāpetuṁ nasakkoti, saṅkhāraṁ sahāyaṁ labhitvāva sakkoti, tadā so sasaṅkhāronāma. Iti asaṅkhāro sasaṅkhārotica idaṁ paccaya gaṇasseva nāmaṁ. Na cittassa. Cittaṁpana asaṅkhārena suddhena paccayagaṇena uppannaṁ asaṅkhārikaṁ. Sasaṅkhārena paccayagaṇena uppannaṁ sasaṅkhārikaṁ, uppannatthe hi ayaṁ ikapaccayoti. Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ sasaṅkhārenāti hi pāḷiyaṁ vuttanti. Etthaca sasaṅkhārena paccayagaṇena uppannaṁ hotīti yojetabbanti. Ayamettha asaṅkhārikasasaṅkhārikapadesu paramatthadīpanā.",
  "anya-e0301n3:22": "[22] Ṭīkāsu pana",
  "anya-e0301n3:23": "Imamatthaṁ asallakkhetvā cittameva asaṅkhāraṁ sasaṅkhāranti ca gahetvā yaṁ vuttaṁ, ‘‘natthi saṅkhāro assāti asaṅkhāraṁ. Tadeva asaṅkhārikaṁ. Saha saṅkhārena vattatīti sasaṅkhāraṁ. Sasaṅkhārameva sasaṅkhārikanti ca. So yassa natthi. Taṁ asaṅkhāraṁ. Tadeva asaṅkhārikaṁ. Saṅkhārena sahitaṁ sasaṅkhāri kanti ca’’. Sabbametaṁ na yujjatiyeva.",
  "anya-e0301n3:24": "[23] Yañca vibhāvaniyaṁ",
  "anya-e0301n3:25": "Saṅkharoti cittaṁ tikkhabhāvasaṅkhātamaṇḍanavisesena sajjeti. Saṅkharīyativā taṁ etena yathāvuttanayena sajjīyatīti saṅkhāroti vuttaṁ. Taṁpi na sundaraṁ.",
  "anya-e0301n3:26": "Evañhi sati sasaṅkhārikapi cittaṁ tikkhaṁnāma siyāti.",
  "anya-e0301n3:27": "[24] Yañca tattha",
  "anya-e0301n3:28": "‘‘So pana attano pubbabhāgappavatte cittasantāneceva parasantāneca pavattatīti taṁ nibbattito cittassa tikkhabhāva saṅkhāto visesova idha saṅkhāroti’’ vuttaṁ. Taṁpi asaṅkhārika sasaṅkhārikapadānaṁ vacanatthesu virajjhitvā tadanu rūpassa saṅkhārassa parikappanāvasena vuttattā nayuttameva.",
  "anya-e0301n3:29": "[25] Etena",
  "anya-e0301n3:30": "Pubbappayogasambhūto, viseso cittasambhapī;",
  "anya-e0301n3:31": "Saṅkhāro taṁ vasenettha, hotyāsaṅkhārikāditāti.",
  "anya-e0301n3:32": "Sādhakagāthāpi paṭikkhittā hotīti.",
  "anya-e0301n3:33": "[26] Yañca tattha",
  "anya-e0301n3:34": "‘‘Athavā, sasaṅkhārikaṁ asaṅkhārikanti ce taṁ kevalaṁsaṅkhārassa bhāvābhāvaṁ sandhāya vuttaṁ. Natassa sahapavattisabbhā vā bhāvatoti. Bhinnasantānappavattinopi saṅkhārassa idhamatthitāya taṁ vasena nibbattaṁ cittaṁ saṅkhāro assa atthīti sasaṅkhārikaṁ. Salomako sapakkhakotyādīsuviya saha saddassa vijjamānatthaparidīpanato. Tabbiparītampana tadabhāvato vuttanayena asaṅkhārika’’nti vuttaṁ. Taṁpi pāḷiaṭṭhakathāsiddhaṁ ujuṁ visadaṁ atthaṁ muñcitvā attano parikappanā vasena vuttattā na gahetabbameva.",
  "anya-e0301n3:35": "Etthaca attano icchāya vinā paresaṁ āṇattiyāvā ajjhe sanāyavā yācanāyavā pavattitaṁ cittaṁ payogasamuṭṭhitaṁ nāma. Tathā attano icchāya vinā paresaṁ bhayenavā lajjāyavā gāravenavā kathikāyavā daṇḍabhayenavā pavattitaṁ upāyasamuṭṭhitaṁ nāma. Sayamevavā attano līnaṁ cittaṁ ñatvā tena tena upāyena attānaṁ ovaditvāvā taṁ taṁ upāyaṁ anussaritvāvā pavattitaṁ cittaṁ upāyasamuṭṭhitaṁ nāma. Idañca nayadassanamevāti. Diṭṭhigatena vippayuttaṁ diṭṭhigatavippayuttaṁ. Udāsinabhāvena pekkhati anubhavanākārena ārammaṇaṁ passatīti upekkhā. Upapattito yuttito ikkhati passatītivā upekkhā. Yathāhi somanassa domanassāni ārammaṇaṁ adhimattato passanti. Yato somanassito puggalo tena ārammaṇena viyoge vikārapatto hoti. Domanassitoca tena ārammaṇena saṁyoge vikārapatto hoti. Na tathā ayaṁ, ayaṁ pana yuttitova passati na ārammaṇasaṁyoga viyogahetu puggalaṁ vikāraṁ pāpetīti. Kecipana upapattito yuttito ikkhatīti idaṁ idha nasambhavati. Na hi akusalaṁ yuttarūpaṁ nāma hotīti vadanti. Upekkhāya sahagatanti samāso.",
  "anya-e0301n3:36": "23. Etthaca kiñcāpi phassādayo vitakkādayo mohādayoca dhammā iminā sakalena aṭṭhavidhena cittena saha gatā sampayuttāca honti, na pana te vedanāviya sayaṁpi bhedavantā honti. Naca diṭṭhisaṅkhārānaṁ viyatesaṁ imasmiṁ citte katthaci honti katthacinahontīti ayaṁ vikappo atthi. Tasmāte imassacittassa bhedakarā nahontīti idha nagahitāti daṭṭhabbā. Lobhopana aññehi imassa aṭṭhavidhassa bhedakaro hoti. Vedanādiṭṭhi saṅkhārāca imassa aññamaññassa bhedakarā hontīti teeva idha gahitāti daṭṭhabbā. Nanu pīti māna thinamiddhānipi bhedakarāni hontīti tānipi idha sapītikaṁ apītikanti mānasampayuttaṁ mānavippayuttanti thinamiddhasampayuttaṁ thinamiddhavippayuttanti ca gahetabbā nīti. Na. Tesu hi somanasse gahite pīti gahitāva hoti. Itarānica tīṇi aniyatayogīnica honti, yevāpana kānicāti nagahitānīti.",
  "anya-e0301n3:37": "[27] Vibhāvaniyaṁ pana",
  "anya-e0301n3:38": "Phassādivitakkādimohādidhammā ito aññehipi citte hi yuttā hontīti nate aññehi imassa visesaṁ karonti. Tasmā te idha na gahitāti iminā adhippāyena yaṁ vuttaṁ ‘‘kasmā panettha aññesupi phassādīsu sampayuttadhammesu vijjamānesu somanassasahagatādibhāvova vuttoti. Somanassādīnameva asādhāraṇa bhāvatoti. Phassādayohi keci sabbacitta sādhāraṇā keci kusalādi sādhāraṇā. Mohādayoca sabbā kusalasādhāraṇāti na tehi sakkā cittaṁ visesetu’’nti. Taṁ vicāretabbaṁ.",
  "anya-e0301n3:39": "Evañhi sati somanassupekkhā saṅkhārāpi aññesu dissantīti tepi aññehi imassa visesaṁ nakaronti. Tasmā tepi idha nagahetabbā siyunti.",
  "anya-e0301n3:40": "24. Etthaca somanassappaṭisandhikatā, agambhīrappakatitā, iṭṭhārammaṇasamāyogo, byasanamuttica somanassassa kāraṇaṁ. Somanassappaṭisandhikohi sadā bhavaṅgasomanassena paribhāvita santāno hotīti tassa cittaṁ uppajjamānaṁ yebhuyyena somanassasahagataṁ uppajjatīti. Agambhīrappakatikoca hīnajjhāsayo appakaṁpi mahantaṁ maññati. Hīnaṁpi paṇītaṁ maññati. Tasmā tassapi cittaṁ uppajjamānaṁ yebhuyyena somanassasahagataṁ hotīti. Iṭṭhārammaṇasamāyogoti attanā icchitena hīnenavā paṇītenavā ārammaṇena samāyogo. Byasanamuttīti ñātibyasanādito mutti. Upekkhāpaṭisandhikatā, gambhīrappakatitā, majjhattārammaṇasamāyogo, byasanamuttica upekkhāya kāraṇaṁ. Etthaca gambhīrappakabhitānāma mahajjhāsayatā. Tādiso hi puggalo mahantaṁpi appakaṁ maññati, paṇītaṁpi hīnaṁ maññatīti. Diṭṭhajjhāsayatā, diṭṭhivipannapuggalasevanā, saddhammavimukhatā, micchāvitakkabahulatā, ayoniso ummujjanañca diṭṭhiyā kāraṇaṁ. Tattha diṭṭhajjhāsayatāti kāṇāriṭṭhassaviya sunakkhattassaviyaca purimabhave diṭṭhi gatikabhāvena āgatattā imasmiṁ bhavepi sassatucchedāsaya bhāvo. Saddhammavimukhatāti ciraṁpi kālaṁ saddhammena vinā āgatatā. Micchāvitakkabahulatāti attano avisayesu sabbaññuvisayesu ṭhānesu attano pamāṇaṁ ajānitvā cintāpasutavasena micchāvitakkabahulabhāvo. Ayoniso ummujjananti attanādiṭṭhakāraṇameva sārato saccato ummujjanaṁ. Tabbiparītena diṭṭhivippayuttakāraṇaṁ veditabbaṁ. Asaṅkhārikakammajanitappaṭisandhi katā, kallakāya cittatā, khanti bahulatā, purisakāresu diṭṭhānisaṁsatā, kammappasutatā, utubhojanādi sappāya lābhoti idaṁ asaṅkhārikakāraṇaṁ. Tattha khantibahulatāti sītuṇhādīnaṁ khamanabahulatā. Purisakāresūti purisehi kattabbesu kammesu. Kammappasutabhāti kammesu ciṇṇavasitā. Tabbiparī tena sasaṅkhārikakāraṇaṁ veditabbaṁ. Imesaṁpana cittānaṁ uppatti vidhānaṁ visuddhimagge gahetabbaṁ. Aṭṭhapīti pisaddena nesaṁ labbhamānakammapathabhedato kāla santānā rammaṇādi bhedatoca anekavidhattaṁ sampiṇḍetīti.",
  "anya-e0301n3:41": "Lobhamūlacittassa paramatthadipanā niṭṭhitā.",
  "anya-e0301n3:42": "25.Dosamūlacitte duṭṭhumanobhi dummano. Virūpaṁ cittaṁ. Duṭṭhumano etassātivā dummano. Virūpacittasamaṅgīpuggalo. Dummanassa bhāvo domanassaṁ. Mānasikadukkhavedanāyetaṁ adhivacanaṁ. Sā hi attanā sahagate cittevā taṁ samaṅgīpuggalevā dummanā bhidhānassavā ayaṁ so dummanoti dummanabuddhiyāvā pavattinimittaṁ hotīti. Sesaṁ heṭṭhā vuttanayameva. Domanassena saha gatanti samāso. Paṭihaññatīti paṭigho. Doso. Sohi uppajjamāno sampayuttadhammepi paṭihanati. Lūkhe santatte karoti. Attano vatthumpi paṭihanati. Hadayappadesaṁ dahati. Taṁ puggalaṁ dummukhaṁ karoti, attano ārammaṇaṁpi paṭihanati. Taṁ bādhaya māno gaṇhāti. Tasmā paṭighoti vuccatīti.",
  "anya-e0301n3:43": "26. Ettha siyā. Saṅkhāro tāva imassa cittassa bheda karoti tassa idha gahaṇaṁ yuttaṁ. Vedanā paṭighāpana bhedakarā na hontīti te idha na gahetabbāti. Vuccate, domanassaggahaṇaṁ tāva imassa cittassa kadāci aññavedanāyogatā pasaṅganivattanatthanti. Yadāhi rājāno hasamānāyeva coravadhaṁ pesenti. Yadāca janā attano verīnaṁ maraṇe tuṭṭhiṁ pavedenti. Maraṇaṁ abhinandanti. Yadāca bālajanā hasamānāva migapakkhino mārenti. Tadā idaṁ nukho somanassena yuttanti attheva pasaṅgo. Upekkhāyogepana vattabbameva natthi. Tappasaṅganivattanatthaṁ domanassaggahaṇanti. Paṭighaggahaṇaṁpi aññadhammasampayuttatā pasaṅganivattanatthaṁ. Tathāhi ye natthikāhetukā kiriyamicchā diṭṭhikā pāṇavadhe apuññaṁnāma natthīti gaṇhanti. Yeca manussapāṇa vadheeva apuññaṁ hoti, tiracchānagatapāṇavadhe apuññaṁ natthīti gaṇhanti. Yeca pāṇavadhaṁ katvā yaññaṁ yajantānaṁ mahantaṁ puññaṁ hoti, dibbasaṁvattanikanti gaṇhanti. Te sakkāyadiṭṭhiyā vissaṭṭhā pāṇavadhaṁ sayaṁvā karonti. Aññevā pesenti. Tadā idaṁ diṭṭhiyāpi sampayuttaṁ siyāti pasaṅgo hotiyeva. Yepana sammādiṭṭhikesu bālā abyattā, te kadāci tesaṁ micchādiṭṭhikānaṁ laddhiṁ gahetvā pāṇaṁ vadhantā ādito vematikajātāva honti. Tadātesaṁ idaṁ vicikicchāyapi yuttaṁ siyāti pasaṅgo hoti. Tappasaṅga nivattanatthaṁ paṭighaggahaṇanti. Itarathā purima cittassa lobhasahagatabhāvoviya imassa paṭighasampayuttabhāvo cūḷanigameneva siddhoti tesaṁ gahaṇaṁ niratthakaṁ siyāti. Etthaca issāmacchariyakukkuccānaṁ thinamiddhassaca aggahaṇaṁ purimacitte mānathinamiddhanayena veditabbaṁ. Ayamettha paramatthadīpanā.",
  "anya-e0301n3:44": "[28] Vibhāvaniyaṁ pana mahāṭīkāyañca",
  "anya-e0301n3:45": "‘‘Asādhāraṇa dhammavasena cittassa upalakkhaṇatthaṁ domanassaggahaṇa’’nti vuttaṁ. Tattha asādhāraṇadhammavasenāti idaṁ tāva nayujjati.",
  "anya-e0301n3:46": "[29] Satipi imassa somanassupekkhāsahagatabhāve anaññasādhāraṇeneva domanassena imassa upalakkhaṇatthanti atthassa āpajjanato. Yathātaṁ satipi purimassa imassaca cittassa mohasahagatabhāve anaññasādhāraṇeneva lobhena paṭighenaca upalakkhaṇatthaṁ lobhasahagatapaṭigha sampayuttaggahaṇanti. Upalakkhaṇatthanti ca na vattabbaṁ.",
  "anya-e0301n3:47": "Evañhi sati pākaṭena domanassena apākaṭānaṁ aññavedanā naṁpi idha laddhabhāvaṁ upalakkhetīti āpajjati. Yathā laddhātapatto rājakumāroti.",
  "anya-e0301n3:48": "[30] Yañca vibhāvaniyaṁ",
  "anya-e0301n3:49": "‘‘Paṭighasampayuttabhāvopana ubhinnaṁ ekanta sahacāritā dassanatthaṁ vutto’’ti vuttaṁ. Taṁpi na sundaraṁ.",
  "anya-e0301n3:50": "Imassa cūḷanigameneva tadatthasiddhitoti.",
  "anya-e0301n3:51": "27. Etthaca dosajjhāsayatā, agambhīrappakatitā, appassukatā, āghātavatthusamāyogovā, aniṭṭhārammaṇasamāyo govā domanassassa paṭighassaca kāraṇaṁ. Tattha dosa bahula bhāvato āgatavasena dosajjhāsayatā daṭṭhabbā. Agambhīrappakatitā hīnajjhāsayatā. Appassutassaca aniṭṭha loka dhammehiphuṭṭhassa taṁkutetthalabbhāti paccavekkhanā natthīti. Imesampi dvinnaṁ uppattividhānaṁ visuddhimagge gahetabbaṁ. Pisaddassa atthopi vuttanayoevāti.",
  "anya-e0301n3:52": "Dosamūlacittassa paramatthadipanā niṭṭhitā.",
  "anya-e0301n3:53": "28.Mohamūlacitte vicikicchuddhaccānaṁ padattho upari āgamissati. Yasmāpana idaṁ cittaṁ mūlantaravirahena laddhokāsena suṭṭhubalavantena mohenaceva saṁsappamānavikkhipamānehi vicikicchuddhaccehi ca yuttaṁ hoti. Tasmā idha vedanāpi ārammaṇaṁ adhimattato anubhavituṁ na sakkotīti upekkhāvedanāva yuttā hoti. Evaṁ santepi idaṁ cittaṁ somanassa domanassa sahagatānaṁpi anantare uppajjati. Tasmā tadubhayavedanāhipi idaṁ yuttaṁ siyāti pasaṅgo hotīti tappasaṅganivattanatthaṁ idha upekkhāgahaṇaṁ kataṁ. Anaññacittasādhāraṇena dhammena cittassa niyamanatthaṁ vicikicchāgahaṇaṁ. Uddhaccaṁ pana sabbākusalesu yuttaṁpi idha laddhokāsaṁ hutvā suṭṭhu balavaṁ hotīti dassanatthaṁ idheva gahitanti daṭṭhabbaṁ. Tenevahi dhammasaṅgaṇiyaṁ dhammuddesavāre uddhaccaṁ aññesu pāpacittesu sarūpato anuddharitvā yevāpanakabhāveneva vuttaṁ. Imasmiṁ antimacitteeva sarūpato uddhaṭanti daṭṭhabbaṁ. Yasmāca idaṁcittadvayaṁ sattānaṁ pakatisabhāvabhūtanti payogena vā upāyena vā kenaci uppādetabbaṁ nāma natthi. Sabbakālampi bhavaṅgacittaṁviya anosakkamānaṁ asaṁsīdamānaṁ akicchena akasirena pavattati. Tasmā ekantena asaṅkhārikameva hotīti katvā idha saṅkhārabhedo na gahitoti daṭṭhabbaṁ. Tenevaca pāḷiyaṁpi purimacittesuviya idha sasaṅkhārenāti dutīyacittavāro navuttoti. Ayamettha paramatthadīpanā.",
  "anya-e0301n3:54": "[31] Vibhāvaniyaṁ pana",
  "anya-e0301n3:55": "Imāni dve cittāni atisammuḷhatāya aticañcalatāya ca sabbatthapi rajjanadussanarahitāni honti. Tasmā upekkhā sahagatāneva pavattantīti vuttaṁ. Taṁ na sundaraṁ.",
  "anya-e0301n3:56": "Rajjana sahitānaṁpi lobhamūla cittānaṁ upekkhā yogassa diṭṭhattāti.",
  "anya-e0301n3:57": "[32] Yañca tattha mahāṭīkāyañca",
  "anya-e0301n3:58": "‘‘Tatoyevaca sabhāvatikkhatāya ussāhetabbatāyaca abhāvato saṅkhārabhedopi nesaṁ natthī’’ti vuttaṁ. Tattha sabhāvatikkhatāya abhāvatoti iminā imassa asaṅkhārikabhāvaṁ paṭikkhipati. Ussāhetabbatāya abhāvatoti iminā sasaṅkhārikabhāvaṁ paṭikkhipati. Tadubhaye pana idaṁ cittadvayaṁ sabbaso saṅkhāravimuttaṁ hotīti dasseti. Taṁ aṭṭhakathāyapi tāva na sameti.",
  "anya-e0301n3:59": "Paṭiccasamuppādavibhaṅgaaṭṭhakathāyañhi saṅkhārabhedena avijjāya duvidhabhāvova vutto. Yadica idaṁdvayaṁ saṅkhāramuttaṁ siyā. Evaṁ sati idha mohopi saṅkhāramutto siyā. Soca avijjāyevāti tividhabhāvova avijjāya tattha vattabbo. Naca vuttoti. Evaṁ tāva aṭṭhakathāya nasameti.",
  "anya-e0301n3:60": "[33] Yasmāca idha tikkhabhāvonāma vinā saṅkhārena kevalaṁ pakati paccaya gaṇa vaseneva pavattanasamatthatā vuccati. Idañca cittaṁ tatheva pavattati. Tasmā idaṁ sabhāvatikkhaṁ na hotīti na sakkā vattunti.",
  "anya-e0301n3:61": "Laddhokāsena mohena suṭṭhu muyhantīti mohamūhānīti vattabbe niruttanayena momūhānīti vuttaṁ.",
  "anya-e0301n3:62": "29. Iccevantiādi mahānigamanaṁ. Tattha iccevanti iti evaṁ. Nipātasamudāyo hesa. Pacchimovā evaṁ saddo purimassa itisaddassa atthavacano. Iccevantivā visuṁ eko nipāto. Sabbathāpi iminā somanassasahagatantiādinā vuttappakāre nāti attho daṭṭhabbo. Idañca dvādasāti ettha visesanaṁ veditabbaṁ. Sabbathāpīti dhammasaṅgaṇīyaṁ vuttena pakārenāpi dvādaseva. Vibhaṅge vibhattena pakārenāpi dvādaseva. Dhātukathādīsu vuttena pakārenāpi dvādaseva. Tesu tesu suttantesu vuttena pakārenāpi dvādaseva. Kāladesa santānādi bhedabhinnena pakārenāpi dvādaseva. Kathaṁ dvādasevāti. Iccevaṁ dvādasevāti yojetabbaṁ.",
  "anya-e0301n3:63": "[34] Vibhāvaniyaṁ pana",
  "anya-e0301n3:64": "Heṭṭhā vutto sampayogādi ākārova vibhāvito. Sopana iccevanti imināva siddhoti.",
  "anya-e0301n3:65": "Akusalacittānīti kusalapaṭiviruddhasabhāvattā evaṁ laddhanā māni cittāni. Etthaca ekantena saddhādayoeva kusalānāma. Mohādayoeva akusalā nāma. Cittaṁpana phassādayo viya aññasamānameva hoti, na hi ārammaṇa vijānanaṁvā ekantena muyhanādiviya sāvajjaṁvā hoti. Saddahanādiviya anavajjaṁvāti. Taṁpana akusalehi yuttaṁ akusalanti vuccati. Kusalehi yuttaṁ kusalanti. Saddhādīnaṁpana mohādīnañca paṭiviruddhabhāvo yathākkamaṁ pahāyakapahātabbabhāvena veditabbo. Akusaladhammāhi dubbalā honti. Suvaṇṇappaṭirūpakāviya pheggubhūtā abhāvanārahā punappunaṁ āsevīyamānāpi cañcalantiyeva vikkirantiyeva. Niyāmaṁ okkamantāpi ekasmiṁbhave eva apāyabhāgitāya okkamanti. Napana kusalamūlāni sabbaso pacchinditvā satte vaṭṭasotaniyate kātuṁ sakkonti. Kusaladhammāpana balavantā honti. Jātisuvaṇṇāviya sārabhūtā bhāvanārahā punappunaṁ āsevīyamānā thiratarapattā lokiyesu yāva iddhividhānā lokuttaresuca yāva arahattamaggā vuddhiviruḷhīdhammā honti. Niyāmaṁ okkamantā apāyasotaṁvā vaṭṭaso taṁvā sabbaso samucchinditvā anupādisesanibbānabhāgitāya okkamanti. Tasmā kusala dhammāeva pahāyakānāma. Itarepana pahātabbāeva nāmāti veditabbā. Apica kusaladhammānāma antamaso ālopabhikkhā dānamattāpi lokebhesajjavidhānāniviyaakusalappahānāya eva paṇḍitehipaññapīyanti karīyanti ca, tasmā teeva pahāyakā. Akusaladhammāpana loke nānārogajātiyoviya sakalalokassa pakatisabhāvabhūtāeva hontīti te pahātabbāevāti. Samantato anavasesato ādiyiṁsu gaṇhiyiṁsūti samattāni. Apica samattānīti niṭṭhitāni paripuṇṇānivā. Aṭṭhadhātiādisaṅgahagāthā. Lobhomūlaṁ etesanti samāso. Dvādasā kusalā siyunti ettha siyunti nipātapadaṁ idha daṭṭhabbaṁ. Akusala cittāni dvādasa bhavantīti attho.",
  "anya-e0301n3:66": "Iti paramatthadīpaniyānāma abhidhammatthasaṅgahassa",
  "anya-e0301n3:67": "Catutthavaṇṇanāya akusalacittassa",
  "anya-e0301n3:68": "Paramatthadipanā niṭṭhitā.",
  "anya-e0301n3:69": "31. Evaṁ sabbanihīnaṁ akusalaṁ saṅgahetvā idāni ahetukaṁ saṅgaṇhanto tatthaca sabbanihīnaṁ akusalavipākaṁ tāva dassetuṁ upekkhāsahagatantiādimāha.",
  "anya-e0301n3:70": "[35] Vibhāvaniyaṁ pana",
  "anya-e0301n3:71": "Taṁ akusala vipākattāyeva akusalānantaraṁ pathamaṁ dassitanti adhippāyena yaṁ vuttaṁ ‘‘tesaṁ akusalavipākā divasena tividhabhāvepi akusalānantaraṁ akusalavipākeyeva vibhajitu’’nti. Taṁ na sundaraṁ.",
  "anya-e0301n3:72": "Evañhi sati kusalavipākānipi kusalā nantareeva vattabbāni siyunti.",
  "anya-e0301n3:73": "31. Cakkhusotādīnaṁ padattho upari āgamissati. Vijānātīti viññāṇaṁ. Yathāha-vijānāti vijānātīti kho bhikkhave tasmāviññāṇanti vuccatīti. Cakkhuṁ nissitaṁ viññāṇaṁ cakkhuviññāṇaṁ. Cakkhunāvā paccayabhūtena janitaṁ viññāṇaṁ cakkhuviññāṇaṁ. Kammenavā cakkhussa upanītaṁ viññāṇaṁ cakkhuviññāṇaṁ. Cakkhutovā jātaṁ viññāṇaṁ cakkhuviññāṇaṁ. Cakkhussavā indriyabhāvena sāmi bhūtassa viññāṇaṁ cakkhuviññāṇaṁ. Cakkhusmiṁvā uppannaṁviññāṇaṁ cakkhuviññāṇaṁ. Esanayo sotaviññāṇādīsupi. Pāḷiyaṁpana mahā taṇhāsaṅkhayasutte –",
  "anya-e0301n3:74": "Seyyathāpi bhikkhave kaṭṭhañca paṭicca aggi jalati. Kaṭṭhaggītveva saṅkhyaṁ gacchati. Sakalikañca paṭicca aggi jalati. Sakali kaggītveva saṅkhyaṁ gacchati. Tiṇañca paṭicca aggi jalati. Tiṇaggī tveva saṅkhyaṁ gacchati. Gomayañca paṭicca aggi jalati. Gomayaggītveva saṅkhyaṁ gacchati. Thusañca paṭicca aggi jalati. Thusaggītveva saṅkhyaṁ gacchati. Saṅkārañca paṭicca aggi jalati. Saṅkāraggītveva saṅkhyaṁ gacchati. Evamevakho bhikkhave cakkhuñca paṭicca rūpeca uppajjati viññāṇaṁ. Cakkhuviññāṇanteva saṅkhyaṁ gacchati. Sotañca paṭicca sadde ca uppajjati viññāṇaṁ. Sotaviññāṇanteva saṅkhyaṁ gacchati. Ghānañca paṭicca gandheca uppajjati viññāṇaṁ. Ghānaviññāṇanteva saṅkhyaṁ gacchati. Jivhañca paṭicca raseca uppajjati viññāṇaṁ. Jivhāviññāṇanteva saṅkhyaṁ gacchati. Kāyañca paṭicca phoṭṭhabbeca uppajjati viññāṇaṁ. Kāyaviññāṇanteva saṅkhyaṁ gacchati. Manañca paṭicca dhammeca uppajjati viññāṇaṁ. Mano viññāṇanteva saṅkhyaṁ gacchatīti vuttaṁ.",
  "anya-e0301n3:75": "Tathāti iminā upekkhāsahagatanti padaṁ ākaḍḍhati. Dukkhayatīti dukkhaṁ. Sampayuttadhamme taṁ samaṅgipuggalaṁvā bādhati hiṁsatīti attho. Duṭṭhuvā khanati kāyikasukhanti dukkhaṁ. Dukkarenavā khamitabbanti dukkhaṁ. Dukkaraṁ okāsadānaṁ etassātivā dukkhaṁ. Kāyikadukkhavedanāyeva nāmaṁ. Suṭṭhu paṭimukhañca icchatīti sampaṭicchanaṁ. Suṭṭhūti amuñcamānaṁ. Paṭimukhanti anaññāpekkhaṁ. Icchatīti kāmeti abhinandati paṭiggaṇhati. Tenevahi bhāsitaṁ abhinandunti ettha sampaṭicchiṁ sūti vaṇṇayiṁsu. Suṭṭhu tīreti tuleti vicāretīti santīraṇaṁ. Ṭīkāyaṁ tīreti niṭṭhāpetīti vuttaṁ. Vibhāvaniyaṁ tīreti vīmaṁsatīti vuttaṁ.",
  "anya-e0301n3:76": "32. Etthaca cakkhussa asambhinnatā, āloka sannissayappaṭilābho, rūpānaṁ āpātāgamanaṁ, manasikāroti cattāro paccayā cakkhuviññāṇassa uppattikāraṇāni. Sotassa asambhinnatā ākāsasannissayappaṭilābho, saddānaṁ āpātāgamanaṁ manasikāroti sotaviññāṇassa. Ghānassa asambhinnatā, vāsusannissayappaṭilābho, gandhānaṁ āpātāgamanaṁ manasikāroti ghānaviññāṇassa. Jivhāya asambhinnatā āposannissayappaṭilābho. Rasānaṁ āpātāgamanaṁ, manasikāroti jivhāviññāṇassa. Kāyassa asambhinnatā, pathavisannissayappaṭilābho, tiṇṇaṁ phoṭṭhabbānaṁ aññatarassa āpātāgamanaṁ, manasikāroti kāyaviññāṇassāti. Etthaca āloka ākāsādīnaṁ sannissayānaṁ gahaṇaṁ tehi vinā rūpādīnaṁ pasādesu āpātāgamanasseva abhāvatoti daṭṭhabbaṁ, na hi āloke sati rūpāni sannihitānipi cakkhumhi āpātamāgacchanti. Esanayo sesesupīti. Yaṁpana aṭṭhakathāyaṁ -",
  "anya-e0301n3:77": "Cakkhusmiṁpana asambhinnepi bahiddhārūpārammaṇe āpātaṁ anā gacchante cakkhuviññāṇaṁ nuppajjati. Tasmiṁ pana āpātaṁ āgacchantepi ālokasannissaye asati nuppajjatīti vuttaṁ.",
  "anya-e0301n3:78": "Taṁ vinā ālokena viññāṇuppattiyā abhāvadassanaparaṁ. Napana āpākāgamanaṁnāma āloke asatipi sambhavatīti dassanaparanti daṭṭhabbaṁ. Itarathā rattandhakārepi rūpāni cakkhumhi āpātaṁ āgacchantīti āpajjatīti. Akusalassa vipākāni akusala vipākāni.",
  "anya-e0301n3:79": "33. Etthā kenaṭṭhena vipākaṁnāmāti. Vipaccanaṭṭhena. Kiñca vipaccananti. Yathā loke ambaphalādīnaṁ taruṇabhāvaṁ atikkamma pariṇatabhāvappattivipaccananti vuccati. Evamevaṁ idhapi vipaccanaṁ veditabbanti. Ayañca attho catūhi samaṅgītāhi dīpetabbo. Catassohi samaṅgītānāma cetanāsamaṅgitā, kammasamaṅgitā, upaṭṭhānasamaṅgitā, vipākasamaṅgitāti. Tattha pubbe taṁ taṁ kammāyūhanakāleyā kusalākusalacetanāya khaṇattayasamaṅgitā. Ayaṁ cetanāsamaṅgītānāma. Sāpana cetanā nirujjhamānā sabbaso abhāvaṁ patvā nanirujjhati. Āyatiṁpana vipākapātubhāvāya attano sabbākāraparipūraṁ kriyāvisesaṁ tasmiṁ cittasantāne nidahitvāva nirujjhati. Soca kriyāviseso yāva okāsaṁ nalabhati. Tāva kappasaṁtasahassaṁpi taṁsantānaṁ anugatoyeva hoti. Yaṁ sandhāya dhammapade –",
  "anya-e0301n3:80": "Na hi pāpaṁ kataṁ kammaṁ, sajjukhīraṁva muccati;",
  "anya-e0301n3:81": "Dahantaṁ bālamanveti, bhasmā channova pāvakoti vuttaṁ.",
  "anya-e0301n3:82": "Sopana visuṁ eko paramatthadhammotipi saṅkhyaṁ nagacchati, anusayadhātuyoviyāti. Ayaṁ kammasamaṅgitānāma. Sopana yadā attano anurūpe paccaye labhati. Tadā vipaccanatthāya okāsaṁ karoti. Kathaṁ karotīti. So āsannamaraṇassa sattassa attānaṁvā paccupaṭṭhāpeti. Attano nimittaṁvā paccupaṭṭhāpeti. Gatinimittaṁvā paccupaṭṭhāpeti. Soca satto taṁ amuñcamāno yadi gaṇhāti. Tadā okāsaṁ labhati. Ayaṁ upaṭṭhānasamaṅgitānāma. Taṁ amuñcitvā cutassapana cutianantarameva so kammasaṅkhāto kriyā viseso visuṁ eko sasampayutto paramatthadhammarāsi hutvā ekaṁ bhavaṁ pūrayamāno vipaccati, ekaṁ bhavaṁ pūrayamānotica yāva tāyukaṁ bhavaṅgakiccaṁ chasu dvāresu taṁ taṁ dvārikavipākakiccāni pariyosāne cutikiccañca sādhayamānoti attho. Tattha purimā tisso samaṅgītā taruṇā vatthānāma honti. Pacchimā vipākasamaṅgītā pariṇatāvatthānāmāti veditabbā. Iti vipaccantīti vipākāni mudutaruṇāvatthaṁ atikkamitvā pariṇakāvatthasaṅkhātaṁ vipakkabhāvaṁ āpajjantīti evamettha attho veditabbo. Evañca katvā pāḷiyaṁ kusalākusalakammasamuṭṭhānānaṁpi kaṭattārūpānaṁ vipākapade aggahaṇaṁ hotīti. Tānihi kammasantānato visuṁ siddhattā visuṁ kammato jātāniyeva nāma honti, navipakkāni nāmāti. Aññaṁhi arūpadhammānaṁ santānaṁ. Aññaṁ rūpadhammānanti. Ayamettha vipākapade paramatthadīpanā.",
  "anya-e0301n3:83": "Yepana arūpabhāvena sārammaṇabhāvenaca kammena sadisa tāmattaṁ gahetvā arūpadhammānameva vipākattaṁ sādhenti. Tesaṁ vipākasaddo arūpadhammesu ruḷhīvasena pavattoti āpajjatīti. Yañca tattha sālibījanibbattesu nāḷapattapupphaphalesu bījasadisānaṁ phalānameva sāliphalasālipakkanāmaṁ siddhaṁ viyāti upamaṁ dassenti, sāpi nasameti. Na hi phalānipi taruṇakāle pākanāmaṁ labhanti. Naca nāḷapattapupphānipi pariṇatakāle pākanāmaṁ nalabhantīti. Tāni pihi tadā nāḷaṁ pakkaṁ, pattaṁ pakkaṁ, pupphaṁ pakkanti na navuccantīti. Sukhayatīti sukhaṁ, sampayuttadhamme taṁsamaṅgīpuggalaṁvā laddhasātaṁ karotīti attho.",
  "anya-e0301n3:84": "34. Suṭṭhuvā khanati kāyikadukkhaṁ. Sukhenaca khamitabbaṁ. Sukaraṁ okāsadānaṁ etassātivā sukhaṁ. Kusalassa vipākāni sampayutta hetuvirahato ahetukānicāti kusalavipākā hetuka cittāni.",
  "anya-e0301n3:85": "[36] Vibhāvaniyaṁ pana",
  "anya-e0301n3:86": "Pubbakammasahajātena nibbattakahetunāpi idha vipākassa sahetukatāpasaṅgokato. So na sundaro.",
  "anya-e0301n3:87": "Na hi abhidhamme katthaci pubbakammasahajātena nibbattakahetunā vipākassa sahetukāhetukatā sambhavonāma atthi. Asatica sambhave byabhicārassapi abhāvato so pasaṅgo niratthakovāti. Tattha byabhicārassāti pasaṅgassa iccevattho. Etthaca akusalavipākānaṁ sayaṁ abyākatadhammattā lobhādīhi akusalahetūhica sayaṁ akusalavipākattā alobhādīhi anavajjahetūhica sahetukatā sambhavo natthi. Asati ca taṁ sambhave tesaṁ ahetukabhāvo abyabhicāroyeva hotīti tattha ahetukaggahaṇaṁ na kataṁ. Kusalavipākānaṁ pana sayaṁ kusalavipākattāyeva alobhādīhi kusalā byākatayogīhi anavajjahetūhi sahetukatā sambhavo atthiyeva. Satica tasmiṁ sambhave tesaṁ ahetukabhāvo byabhicārasahito hotīti tattheva ahetukaggahaṇaṁ katanti daṭṭhabbaṁ.",
  "anya-e0301n3:88": "35. Cakkhādike pañcadvāre uppannaṁ āvajjanaṁ pañcadvārāvajjanaṁ, tañhi pañcadvāre ghaṭṭitaṁ ārammaṇaṁ gahetvā āvajjanaṁ uppajjatīti. Bhavaṅgasaṅkhāte manodvāre uppannaṁ āvajjanaṁ manodvārāvajjanaṁ. Tañhi tasmiṁ āpātaṁ āgacchantaṁ ārammaṇaṁ gahetvā āvajjantaṁ pavattatīti. Etthaca manodvāranti sakalaṁ bhavaṅgacittaṁ daṭṭhabbaṁ.",
  "anya-e0301n3:89": "[37] Yaṁpana ṭīkāyaṁ",
  "anya-e0301n3:90": "Tāva ‘‘manodvāranti ettha āvajjanassa anantara paccayabhūtaṁ bhavaṅgacittaṁ manoti vuccati. Tadeva dvāraṁ āvajjanajavanādi thicitta pavattiyā mukhattā’’ti vuttaṁ.",
  "anya-e0301n3:91": "Yañca vibhāvaniyaṁ",
  "anya-e0301n3:92": "‘‘Āvajjanassa anantara paccayabhūtaṁ bhavaṅgacittaṁ manodvāraṁ, pīthicittānaṁ pavattimukhabhāvato’’ti vuttaṁ. Taṁ sabbaṁpi na yujjatiyeva.",
  "anya-e0301n3:93": "Yadihi yassa bhavaṅgassa anantaraṁ vīthicittāni pavattanti. Tadeva ekantena tesaṁ pavattimukhattā manodvāraṁnāma hoti. Na tato purimānīti ayamattho siyā. Evañcasati yesu cakkhādīsu rūpā dīnaṁ ghaṭṭitattā āvajjanādīni vīthicittāni pavattanti. Tāneva ekantena tesaṁ pavattimukhattā dvārānināma honti. Na tato aññānīti ayamattho āpajjati. Naca tāni cakkhādīni nāma atthi. Yāni cakkhādīni dvārarūpānināma na hontīti. Sabbametaṁ upari dvāra saṅgahe āvibhavissatīti. Hasanaṁ hasitaṁ. Mukhassa pahaṭṭhākārappavatti. Taṁ uppādeti janetīti hasituppādo. Taṁvā uppādenti khīṇāsavā etenāti hasibhuppādo. Taṁvā uppajjati etenāti hasituppādo. Soeva cittanti samāso. Khīṇāsavānaṁ anoḷārikesu ārammaṇesu yena cittena sitaṁ pātukaronti, tassetaṁ nāmaṁ. Na hi khīṇāsavā lokiya mahā janāviya rajjanīyādi bhāvena oḷārikesu hasaniya vatthūsu hasantīti. Ṭīkāsu pana cittaṁ apekkhitvā hasituppādanti niddiṭṭhaṁ siyāti. Vuttanayena ahetukānica tāni vipaccana vipākuppādana kiccarahitattā taṁ taṁ kriyāmattabhūtāni cittānicāti ahetukakriyacittāni. Etthaca vīthimuttacittāni kiccadubbalattā pañcaviññāṇāni vatthudubbalattā sampaṭicchanādīnica kiccaṭṭhānadubbalattā attano ussāhena vinā kevalaṁ vipaccanamattena pavattantīti tāni sabbāni vipākānieva honti. Yānipana balavakiccattā attano ussāhena pavattanti. Āyatiṁca vipākuppādanatthaṁ ussāhasahitāni honti. Tāni kusalākusalānināma honti. Yāni pana cittāni vipaccanamattaṁ atikkamma attano ussāheneva pavattanti. Tesu āvajjanadvayaṁ vipākasantānato laddhapaccayattā thokaṁ dubbalabhāvato itarānica nirānusayasantāne pavattattā sabbaso vipākuppādanatthaṁ ussāharahitānieva hontīti tāni sabbāni kriyānināma jātānīti daṭṭhabbaṁ.",
  "anya-e0301n3:94": "36. Idāni ādito paṭṭhāya vedanāvicāraṇā vuccati. Tathāhi cakkhuviññāṇādīnaṁ tāva vatthūnica ārammaṇānica upādārūpāneva honti, upādārūpānañca vicupiṇḍakānaṁviya aññamaññasaṅghaṭṭanaṁ dubbalamevāti tāni iṭṭhe aniṭṭheca ārammaṇe upekkhā sahagatāneva hontīti. Kāyaviññāṇassapana ārammaṇāni mahābhūtāni hontīti yathā adhikaraṇimatthake thapitaṁ picupiṇḍakaṁ ayokūṭena paharantānaṁ ayokūṭassa picupiṇḍakaṁ atikkamma akhikaraṇighaṭṭanaṁ balavataraṁ hoti. Tathā tesaṁ ārammabhūtānaṁ kāyavatthuṁ atikkamma kāyanissaya bhūtesu saṅghaṭṭanaṁ balavataraṁ. Tasmā kāyaviññāṇaṁ iṭṭhe sukhasahagataṁ aniṭṭhe dukhasahagataṁ hotīti. Sampaṭicchanacittaṁpana sabbadubbalānaṁ pañcaviññāṇānaṁ anantaraṁ uppajjatīti niccaṁ dubbalaṁ hutvā sabbattha upekkhāsahagatamevāti. Vibhāvaniyaṁ pana asamānanissaye hi tehi laddhapaccayatāvasena ayamattho vibhāvito, santīraṇaṁpana sayaṁpi balavavatthuṁ nissāya pavattati. Tādisenaca balavavatthunissayena purimacittena laddhapaccayaṁ hotīti thokaṁ balavaṁ hoti. Tasmā taṁ kusalavipākaṁ iṭṭhe upekkhāsahagataṁ abhiiṭṭhe somanassasahagataṁ hoti. Akusalavipākaṁpana aniṭṭhepi abhianiṭṭhepi upekkhāsahagatameva hoti. Kasmā itice. Yadihi taṁ atianiṭṭhārammaṇavasena vedanā bhedayuttaṁ siyā. Dukkhenavā domanassenavā yuttaṁ siyā. Tattha dukkhena tāva na yujjati, kasmā, ekantakāyikattā dukkhassāti. Domanassenapi na yujjati. Kasmā, paṭighena paṭihaññattāeva domanassabhāvaṁ pattā domanassavedanā paṭighena vinā nappavattatīti. Ekantākusalabhūtena paṭighena niccayogino domanassassa abyākatesu asambhavatoti. Āvajjanadvayaṁpana santīraṇatopi thokaṁ balavaṁ hoti. Vipākānañhi pavattituṁpi attano ussāhabalaṁnāma natthi. Balavantehipana kammādipaccayehi jātāni balavantānināma honti. Dubbalehi jātāni dubbalāni nāmāti. Evaṁ santepi taṁ āvajjanadvayaṁ kammānubhāvatoca muccitvā vipākasantānatoca paccayaṁ gahetvā uṭṭhitattā dubbalameva hotīti sadāpi upekkhāsahagatamevāti.",
  "anya-e0301n3:95": "[38] Vibhāvaniyaṁ pana",
  "anya-e0301n3:96": "Pañcadvārāvajjanaṁ pubbe kenaci aggahite ārammaṇe ekavā rameva pavattattā manodvārāvajjanañca visadisacittasantānaparāvattanavasena byāpārantarasāpekkhattā ārammaṇarasaṁ adhimattato anubhavituṁ nasakkotīti sabbatthapi majjhatta vedanāyuttamevāti vuttaṁ. Tattha byāpārantarasāpekkhattāti idaṁ na yujjati.",
  "anya-e0301n3:97": "Na hi cittānaṁ balavadubbalatāvisesoattanopacchā pavattassa cittassa vasena sakkā vattuṁ. Attanopana paccayehieva so sakkā vattunti. Itarathā santīraṇassapi byāpārantarasāpekkhatā siyā. Taṁpi hi visadisacittasantānaṁ attanāparaṁ vatteti yevāti.",
  "anya-e0301n3:98": "37. Imāni cittāni attano pakati paccayagaṇasamāyoge sati nuppajjantīti natthi. Tasmā asaṅkhārikānevāti vadanti. Mūlaṭīkāyaṁ pana vipākuddhāre –",
  "anya-e0301n3:99": "Ahetukavipākānaṁ aparibyattakiccattā sasaṅkhārika kamma viruddho asaṅkhārikabhāvopi natthi. Asaṅkhārikakammaviruddho sasaṅkhārikakāvopi natthi. Tasmā tesaṁ ubhayakammenapi uppatti therena anuññātāti vuttaṁ.",
  "anya-e0301n3:100": "Etena tiṇṇaṁ kriyacittānaṁpi tadubhayabhāvābhāvo vutto hoti. Tānipihi aparibyattakiccāniyevāti. Athavā. Rūpadassa na saddassavanādīni sattā kadāci attano icchāya karonti. Kadāci parehi ussāhitā karontīti paccakkhatova siddhametaṁ. Tattha yadā attano icchāya karonti. Tadā pañcadvārāvajjanādīni sabbāni vīthicittāni asaṅkhārikānināma honti. Yadā parehi ussāhitā karonti. Tadā sasaṅkhārikānināma honti. Dvāra vimuttesupana dvīsu upekkhāsantīraṇesu aṭṭhamahāvipākesuviya vattabbo. Iti sabbāni ahetukacittāni tena pariyāyena saṅkhārabhedena paccekaṁ bhinnānieva honti. Evaṁ santepi apari byattakiccattāyeva tesaṁ saṅkhārabhedo pāḷiyaṁ navuttoti veditabbo.",
  "anya-e0301n3:101": "38. Yasmāpana hetuyonāma mahantadhammā honti. Tasmā te dubbalakammanibbattesu dubbalavatthukiccaṭṭhānesuca imesu cittesu nuppajjanti. Tattha sabbaṁ pāpakammaṁ vikkhepayuttaṁ sayaṁpi cañcalati dubbalaṁ hoti. Tasmā taṁ kappaṭṭhitikaṁpi samānaṁ kālantare hetuyuttaṁ vipākaṁ janetuṁ nasakkoti. Tihetukakammaṁpi samānaṁ dubbalesu cakkhādivatthūsuca dassanādīsu kiccaṭṭhānesuca hetuyuttaṁ vipākaṁ janetuṁ nasakkoti. Āvajjanahasanakiccā nica dubbalakiccānieva honti. Tasmā imāni sabbāni sampayuttaheturahitāni jātānīti daṭṭhabbaṁ.",
  "anya-e0301n3:102": "39. Sabbathāpīti padassa attho heṭṭhā vuttanayeneva veditabbo.",
  "anya-e0301n3:103": "[39] Vibhāvaniyaṁ pana",
  "anya-e0301n3:104": "Sabbathāpīti akusalavipāka kusalavipāka kriyabhede nāti vuttaṁ. Taṁ na sundaraṁ.",
  "anya-e0301n3:105": "Sohi bhedo iccevanti imināva gahitoti. Saṅgahagāthāyaṁ akusalavipākāni vatthukiccabhedena satta, puññapākāni vatthukiccavedanābhedena aṭṭhadhā, kriyacittāni kiccadvārabhedena tīṇīti ahetukacittāni aṭṭhārasa hontīti yojanā. Etthaca puññapākesu vedanābhedopi vattabbo. Itarathā santīraṇassa abhedo siyā. Tathā kriyāsu dvārabhedopi vattabbo. Aññathā āvajjanassa abhedo siyāti. Ṭīkāsupana so na vuttoti.",
  "anya-e0301n3:106": "Ahetukacittassa paramatthadīpanā.",
  "anya-e0301n3:107": "40. Idāni heṭṭhā vuttānaṁ cittānaṁ asobhaṇanāmaṁ upari vuccamānānañca sobhaṇanāmaṁ thapento gāthamāha. Upari vuccamānānañhi sobhaṇatte vutte heṭṭhā vuttānaṁ asobhaṇatā avuttāpi siddhā hotīti. Tattha pāpāhetukamuttānīti pāpehi ahetukehica muttāni ekūnasaṭṭhicittāni. Athavā. Ekanavuticittānipi sobhaṇānīti vuccare vuccantīti yojanā. Tattha pāpehīti akusalehi. Akusalānihi attasamaṅgino satte anicchanteyeva apāyaṁ pāpenti. Tasmā pāpānīti vuccanti. Etena puññānaṁpi sugatipāpanaṭṭhena pāpatā pasaṅgo nivattito hoti. Na hi icchantānaṁ pāpane pāpanabyāpāro pākaṭo hotīti. Lāmakaṭṭhenavā tāniyeva pāpānīti vuccantīti. Sobhaṇehi saddhādiguṇadhammehi yuttiyā tatoyeva ca sayaṁpi sobhaggapattiyā sobhaṇānīti.",
  "anya-e0301n3:108": "41. Idāni tāni sobhaṇāni hīna paṇītā nukkamena dassento somanassasahagatantiādimāha. Tattha jānātīti ñāṇaṁ, yāthāvato paṭivijjhatīti attho. Ñāṇena sampayuttaṁ vippayuttanti samāso. Natthi saṅkhāro assāti asaṅkhāro. Saṁvijjati saṅkhāro assāti sasaṅkhāro. Sappurisupanissa yādiko kusaluppattiyā pakatipaccayagaṇo. Sohi yadā duvidhena saṅkhārena vinā kevalaṁ attano balena kusalacittaṁ samuṭṭhāpeti. Tadā asaṅkhāronāma. Soyeva yadā attano balena kusalacittaṁ samuṭṭhāpetuṁ na sakkoti. Saṅkhārasahāyaṁ labhitvāva taṁ samuṭṭhāpeti. Tadā sasaṅkhāronāma. Asaṅkhārena uppannaṁ asaṅkhārikaṁ. Sasaṅkhārena uppannaṁ sasaṅkhārikanti sabbaṁ heṭṭhā vuttameva. Etthaca somanassādīnaṁ uppattikāraṇaṁ heṭṭhā vuttameva. Apica saddhāsampatti dassanasampatti deyyadhamma paṭiggāhaka sampattīti evamādi somanassakāraṇaṁ, tabbiparītaṁ upekkhākāraṇaṁ. Yānica pītisambojjhaṅgassa upekkhāsambojjhaṅgassaca kāraṇāniaṭṭhakathāsu vuttāni. Tānipi imasmiṁ ṭhāne vattabbānīti. Paññā saṁvattanika kammupanissayatā, abyāpajjalokupapattitā indriyaparipākatā, kilesadūratāca ñāṇuppattiyā kāraṇaṁ. Tihetukapaṭisandhikatā, amohajjhāsayatā, paññavantapuggalasevanā. Sutacintāpasutātipivattuṁ yujjati. Yānicadhammavicayasambojjhaṅgassa kāraṇāni aṭṭhakathāsu vuttāni. Tānipi idha vattabbāni. Tabbiparītaṁ ñāṇavippayuttakāraṇaṁ. Saṅkhārakāraṇaṁpi pubbe vuttameva. Yānica vīriyasambojjhaṅgassa passaddhisambojjhaṅgassaca kāraṇāni aṭṭhakathāsu vuttāni. Tānipi idha vattabbānīti. Imesaṁpi uppatti vidhānaṁ visuddhimagge gahetabbanti.",
  "anya-e0301n3:109": "42.Aṭṭhapīti ettha pisaddo sampiṇḍanattho. Tena imesaṁ idha vuttappakārato aññehi pakārehi anekavidhataṁ sampiṇḍeti. Tatrāyaṁ nayo. Imāni aṭṭhacittāni dasahi puññakriyāvatthūhi guṇitāni asīti honti. Puna tāni chahi ārammaṇehi guṇitāni cattārisatāniceva asīti ca honti. Puna tāni tīhi kammehi guṇitāni sahassaṁ cattāri satāni cattālīsaṁca honti. Puna tāni tīhi hīnamajjhimapaṇītehi guṇitāni cattāri sahassāni tīṇi satāni vīsatica honti. Tāni imāni suddhikānīti katvā dvīsu ṭhānesu thapetabbāni. Tato ekaṁ ṭhānaṁ gahetvā dvidhā karontassa ñāṇasampayuttāni dvesahassāni sataṁ saṭṭhica honti. Tathā ñāṇavippayuttānīti. Puna tattha ñāṇasampayuttāni catūhi adhipatīhi guṇitāni aṭṭhasahassāni chasatāni cattālīsaṁca honti. Ñāṇavippayuttānipana vīmaṁsāvajjitehi tīhi adhipatīhi guṇitāni chasahassāni cattārisatāni asītica honti. Puna tadubhayāni sampiṇḍitāni dasasahassaṁ pañcasahassāni sataṁ vīsatica honti. Puna tāni pubbe visuṁ thapitehi suddhikehi sampiṇḍitāni dasasahassaṁ navasahassāni cattāri satāni cattālīsañca hontīti. Yaṁpana ṭīkāyaṁ idha vuttanayena suddhikānica ñāṇavippayuttāni ca visuṁ akatvā sabbāni puññakriyādīhi samaṁ guṇitāni sattarasa sahassāni dve satāni asītica hontīti vuttaṁ.",
  "anya-e0301n3:110": "[40] Yañca vibhāvaniyaṁ",
  "anya-e0301n3:111": "Suddhikāni visuṁ akatvā ñāṇavippayuttānieva visuṁ katvā tathā guṇitāni vīsa satādhika pannarasa sahassāni hontīti vuttaṁ. Taṁ sabbaṁ na yuttaṁ.",
  "anya-e0301n3:112": "Evañhi sati imāni kāmāvacarakusalāni niccaṁ sādhipatikāni hutvā niyatādhipatikānināma bhaveyyuṁ. Naca imāni upari mahaggata kusalāni viya lokuttarāni viya ca niyatā dhipatikāni hontīti. Ṭīkānayenapana ñāṇavippayuttānipi vīmaṁsāsahagatānīti āpajjatīti. Yathāvā kosallasambhūtaṭṭhena kusalātiettha ñāṇavippayuttānipi kosallena nānāvajjanavīthiyaṁ pavattena upanissayañāṇena sambhūtattā kusalāni eva nāma honti. Evamidhapi tāni teneva vīmaṁsādhipatibhūtena sambhūtattā vīmaṁsādhipateyyānipi nāma hontīti na nasakkā vattunti iminā adhippāyena tāni visuṁ akatāni siyunti. Evaṁsantepi kāmakusalānināma adhipativimuttāni eva bahutarāni honti. Tasmā nasakkā sabbāni kāmakusalāni vīmaṁsādhipatimūlikāni bhavitunti.",
  "anya-e0301n3:113": "43. Kāmāvacarānica tāni kusalāni cittānicāti viggaho. Tattha kenaṭṭhena kusalānīti. Ārogyaṭṭhena, sundaraṭṭhena, chekaṭṭhena, anavajjaṭṭena, sukhavipākaṭṭhenacāti. Rāgādayohi dhammā cittasantānassa rujjanaṭṭhena rogānāma. Ahitaṭṭhena asundarā nāma. Anipuṇaṭṭhena achekānāma. Gārayhaṭṭhena vajjānāma. Aniṭṭha vipākaṭṭhena dukkhavipākānāma honti. Imānipana tehi vuṭṭhitattā kusalānināma arogāni nāmāti attho. Tappaṭipakkhattāca sundarāni chekāni anavajjāni sukhavipākāni ca nāma hontīti. Kucchite pāpadhamme salayanti cālenti kampenti viddhaṁsentīti kusalāni. Kucchitenavā ākārena sattasantāne senti anusentīti kusā. Rāgādayo. Te lunanti chindantīti kusalāni. Kusaṁvā vuccati ñāṇaṁ kucchitānaṁ sānaṭṭhena tanukaraṇaṭṭhena antakaraṇaṭṭhenavā. Kusena lātabbānīti kusalāni. Kusāviya hatthappadesaṁ saṁkilesapakkhaṁ lunantītivā kusalāni. Apica, kucchite pāpadhamme saranti hiṁsantīti kusalāni. Rakārassa lakāro. Kosallasambhūtaṭṭhenavā kusalānīti.",
  "anya-e0301n3:114": "44.Mahāvipākesu padatthato vattabbaṁ natthi. Vedanābhedo ārammaṇavasena vattabbo. Tānihi atiiṭṭhe iṭṭhamajjhatte ca ārammaṇe yathākkamaṁ somanassena upekkhāya ca yuttānīti. Sampayogabhedo kammavasena javanavasenaca vattabbo. Tānihi balavakammena janitāni ñāṇasampayuttāni honti. Dubbalakammena janitāni ñāṇavippayuttāni. Kadācipana tadārammaṇavasena pavattikāle yebhuyyena tihetukajavanānubandhāni ñāṇasampayuttāni honti. Itarajavanānubandhāni ñāṇavippayuttānīti. Saṅkhārabhedopi kehici ācariyehi kammavaseneva kathito. Asaṅkhārikakammajanitāni asaṅkhārikāni. Sasaṅkhārikakammajanitāni sasaṅkhārikānīti. Saṅgahakārenapana sannihitapaccayavasena vutto. Tānihi paṭisandhiyaṁ purimabhave maraṇāsannakāle ñātakādīhi tena tena payogena upaṭṭhāpitāni kammādīni ārammaṇāni gahetvā pavattāni sasaṅkhārikānināma honti. Tādisena payogena vinā sayameva kammabalena upaṭṭhitāni gahetvā pavattāni asaṅkhārikānināma honti. Tadārammaṇa kālepana asaṅkhārikajavanānubandhāni asaṅkhārikānināma. Sasaṅkhārika javanānubandhāni sasaṅkhārikāni nāmāti. Etthapi sampiṇḍanattho visaddo. Tena ārammaṇachakka hīnattikavaseneva kāladesa santānādivasenaca tesaṁ anekabhedattaṁ sampiṇḍeti. Yasmā panetāni dānādivasena kāyakammādivasena chandādīni dhuraṁ katvā ca na pavattanti. Tasmā tāni puññakriyāvatthūnaṁ kammādhipatīnañca vasena vaḍḍhanaṁ nalabhantīti.",
  "anya-e0301n3:115": "[41] Vibhāvaniyaṁ pana",
  "anya-e0301n3:116": "Imāni viññattisamuṭṭhāpanābhāvato kammadvāra vasena na pavattanti. Avipākasabhāvatoca kammavasena napavattantīti vuttaṁ. Taṁ vicāretabbaṁ.",
  "anya-e0301n3:117": "Heṭṭhāhi kusalesu kammattikavaseneva vaḍḍhanaṁ vuttaṁ. Napana visuṁ kammadvāravasena. Kammattikañcanāma tividha kammadvāra vaseneva siddhanti. Nanu aṭṭhakathāyaṁ yohi kāmāvacarakusalesu kammadvāra kammapatha puññakriyāvatthubhedo vutto. So idha natthi. Kasmā. Aviññattijanakato avipāka dhammato tathā appavattiyācāti vuttanti. Saccaṁ. Tattha pana aviññattijanakato kammadvāra bhedo idha natthīti etena kāyakammaṁ vacīkammaṁ manokammanti evaṁ bhedassa abhāvaṁ vadati. Avipākadhammato kammapathabhedo idha natthīti etena dasavidhassa kammapathabhedassa abhāvaṁ vadati. Idhapana kusalesupi kammapathabhedaṁ aggahetvā tividhakammadvāra bhedabhinnaṁ kammattikameva gahitaṁ. Tañca viññatti samuṭṭhāpanā bhāvato tividhakammadvāravasena napavattantīti imināva siddhaṁ. Yadica heṭṭhā kusalesupi dasavidhakammapathabhedavasena visuṁ vaḍḍhanaṁ vuttaṁ siyā. Evaṁsati idhapi avipākasabhāvato kammapathavasena napavattantīti idaṁ vattabbamevāti.",
  "anya-e0301n3:118": "45. Mahākriyacittesupi mahāvipākesuviya ārammaṇa vaseneva vedenābhedo upari sayameva vakkhati. Ñāṇasampayutta, vippayutta, asaṅkhārika, sasaṅkhārikabhedopana yathārahaṁ kusalesu vuttanayena veditabbo.",
  "anya-e0301n3:119": "[42] Vibhāvaniyaṁ pana",
  "anya-e0301n3:120": "Tathā avicāretvā kriyacittānaṁpi kusale vuttanayena yathārahaṁ somanassa sahagatāditā veditabbāti vuttaṁ. Taṁ na yujjati.",
  "anya-e0301n3:121": "Iccevaṁ sabbathāpīti padānaṁ attho heṭṭhā vuttoyeva. Sahetuka kāmāvacara kusala vipāka kriya cittānīti ettha sahetu kaggahaṇaṁ kusala sadda sambandhe bhūtakathana visesanaṁ. Tenevahi taṁ kusalacittānaṁ cūḷanigamena gahitaṁ. Vipāka kriya saddasambandhepana byavacchedakavisesanaṁ daṭṭhabbaṁ.",
  "anya-e0301n3:122": "[43] Vibhāvaniyaṁ pana",
  "anya-e0301n3:123": "Sakkharakathalikaṁpi macchagumbaṁpi tiṭṭhantaṁpi carantaṁpi passatīti suttapade viya idha yathālābha yojanāti vuttaṁ. Taṁ na sameti. Tatthahi sakkharakathalikaṁnāma nacaratīti yuttaṁ. Idhapana kusalaṁ sahetukaṁ nahotīti nayuttametanti.",
  "anya-e0301n3:124": "46. Saṅgahagāthāyaṁ vedanā ñāṇa saṅkhāra bhedenāti vedanābhedena, ñāṇabhedena, saṅkhārabhedenaca. Tattha vedanā bhedenāti vedanābhedasiddhena cittabhedena, ñāṇabhedenāti ñāṇayogā yogasiddhenacittabhedena. Saṅkhārabhedenāti saṅkhārena vinā sahaca pavattapaccayagaṇabhedasiddhena cittabhedenāti attho. Idañhi samāsapadānaṁ sāmatthiyaṁ, yadidaṁ suviññātānaṁ nānāppakārānaṁ padatthānaṁ appakena byañjanena dīpanasamatthatāti.",
  "anya-e0301n3:125": "[44] Etena vibhāvaniyaṁ",
  "anya-e0301n3:126": "Sayaṁ abhinnānaṁ ñāṇasaṅkhārānaṁ bhedavacane cittassa bhedakara bhāve ca codanāya anokāsatā sādhitā hotīti.",
  "anya-e0301n3:127": "Tatrāyaṁ yojanā. Sahetu kāmāvacara puññapākakriyā vedanāñāṇasaṅkhārabhedena yathākkamaṁ chaca dvādasaca catuvīsati ca matāti. Etthaca –",
  "anya-e0301n3:128": "Vedanāñāṇasaṅkhāra, bhedenetāni aṭṭhadhā;",
  "anya-e0301n3:129": "Puññapākakriyābhedā, catuvīsatividhā makā tipi.",
  "anya-e0301n3:130": "Vattabbā. Evañhi sati atthagatica visadā hoti. Upari vakkha, mānāhica saṅgahagāthāhi saddhiṁ sametīti.",
  "anya-e0301n3:131": "47.Kāmetiādi sabbesaṁ kāmacittānaṁ saṅgahagāthā. Tattha kāme kāmabhūmiyaṁ pākāni sahetukāhetukavasena sabbāni vipākacittāni tevīsa. Puññāpuññāni kusalākusalacittānica vīsati. Kriyāca sahetukāhetukavasena sabbāni kriyacittāni pana ekādasa honti. Iccevaṁ sabbathāpi catuppaññāsa hontīti yojanā. Sabbathāti cettha visaddo lutta niddiṭṭho. Dhammasaṅgaṇiyaṁ vuttena sabbappakārenapi catuppaññāsaeva. Vibhaṅge vibhattena sabbappakārenapi catuppaññāsa evātiādinā tassa attho heṭṭhā vuttoyevāti.",
  "anya-e0301n3:132": "[45] Etena vibhāvaniyaṁ",
  "anya-e0301n3:133": "Idha vuttānaṁ kusalādīnaṁ antogadhabhedavasena tassa atthavibhāvanā paṭisiddhā hoti.",
  "anya-e0301n3:134": "[46] Yañca vibhāvaniyaṁ",
  "anya-e0301n3:135": "Kāme bhaveti vuttaṁ. Taṁpi vicāretabbaṁ.",
  "anya-e0301n3:136": "Bhavasaddo hi kusalākusalakammesu kammanibbattesuca vipāka kaṭattārūpesu vattamāno abhidhamme diṭṭho. Na tadaññesu nāmarūpadhammesūthi. Bhūmipariyāyoca idha kāmasaddo. Bhūmītica sahokāso indriyā nindriyabaddhadhammasamūho vuccatīti kāme kāmabhūmiyanti ayamattho daṭṭhabbo. Bhavotivā bhūmieva vuccati suttantapariyāyena bhavanti ettha sattā saṅkhārācāti katvā. Esanayo paratthapīti.",
  "anya-e0301n3:137": "Iti paramatthadīpaniyānāma abhidhammatthasaṅgahassa",
  "anya-e0301n3:138": "Catutthavaṇṇanāya kāmacittassa",
  "anya-e0301n3:139": "Paramatthadīpanā niṭṭhitā.",
  "anya-e0301n3:140": "48. Evaṁ kāmacittasaṅgahaṁ dassetvā idāni yathānuppattaṁ rūpacittasaṅgahaṁ dassento vitakkavicārapītisukhekaggatāsahitantiādimāha. Vitakkoca vicāroca pītica sukhañca ekaggatācāti dvando. Tāhi sahitanti samāso. Vitakkavicārapītisukhe kaggatā saṅkhātenasamuditenapathamajjhānena sampayuttaṁkusalacittaṁ pathamajjhānakusalacittaṁ. Tattha kenaṭṭhenapathamaṁ, kenaṭṭhenaca jhānanti. Ādito paṭipajjitabbattā pathamaṁ. Kasiṇādikassa ārammaṇassa aniccādilakkhaṇassaca upanijjhāyanato paccanīkadhammānañca jhāpanato dayhanato jhānaṁ. Imesu dvīsu atthesu ekaggatāeva sāti sayayuttāti daṭṭhabbā. Sāhi ekattārammaṇasaṅkhāto eko aggokoṭikoṭṭhāsovā assāti atthena ekaggasaṅkhātassa cittassa tathāpavattane ādhipaccaguṇayogena ekaggatāti ca vuccati. Sāyeva cittaṁ nānārammaṇesu vikkhipituṁ adatvā ekasmiṁ yevārammaṇe paṭipakkhadhammānaṁ dūrībhāvena sammāca ādhiyati thapeti. Indriyānañca samabhāvaṁ katvā tattheva līnuddhaccābhāvāpādanena samañca ādhiyati thapetīti atthena samādhītica vuccati. Sāyevaca pāḷiyaṁ avikkhepo avisāhāro saṇṭhiti avaṭṭhitīti niddiṭṭhāti. Vitakkādayopi pana tassā sātisayaṁ upakārakattā jhānanteva vuttā. Tathā hi vitakko tāva cittaṁ thinamiddhavasena osakkituṁ adatvā daḷhaṁ ārammaṇābhimukhameva karoti. Ārammaṇābhiniropana lakkhaṇohi vitakko. Thina middhanīvaraṇassaca ujuppaṭipakkhoti. Vicāroca naṁ vicikicchāvasena saṁsappituṁ adatvā daḷhaṁ ārammaṇānubandhameva karoti. Ārammaṇānumajjanalakkhaṇo hi vicāro paññāpakatiko. Vicikicchānīvaraṇassaca ujuppaṭipakkhoti. Pītica cittaṁ byāpādavasena ukkaṇṭhituṁ adatvā ārammaṇe parituṭṭhameva karoti. Ārammaṇasaṁpi yāyanalakkhaṇā hi pīti. Byāpādanīvaraṇassaca ujuppaṭipakkhāti. Tathā sukhañca naṁ uddhacca kukkuccavasena avūpasamituṁ adatvā ārammaṇe laddhasātaṁ upabrūhitaṁ karoti. Sākalakkhaṇañhi sukhaṁ, uddhaccakukkuccanīvaraṇassaca ujuppaṭipakkhanti.",
  "anya-e0301n3:141": "Upekkhāca santasabhāvattā sukheeva saṅgahitāti. Evaṁ karontāca te dhammā tasmiṁ ārammaṇe tassa cittassa suṭṭhu ekaggabhāvatthāyaca honti. Ekaggabhāvotica ekaggatāyeva. Sāca ekaggatā tehi dhammehi tathā anuggahitā suṭṭhu balavatī hutvā sayaṁ kāmacchandavasena nānārammaṇesu cittavidhāvanaṁ nīvāretvā kasiṇanimittādike tasmiṁ ārammaṇe niccalaṁ ṭhatvā taṁārammaṇaṁ upagantvā nijjhāyati oloketi. Tasmā te sabbepi dhammā upanijjhāyanaṭṭhenapi jhānanti vuttāti. Tesuca tathā pavattamānesu tappaccanīkā nīvaraṇadhammā okāsaṁ alabhitvā manasmiṁpi pariyuṭṭhituṁ nasakkonti. Jhāpitānāma honti. Tasmā te paccanīkajjhāpanaṭṭhenapi jhānanti vuttāti. Evaṁ santepi yasmā jhāna magga sambodhisaṅkhātesu tīsu ṭhānesu dhammasāmaggī padhānaṁ hoti. Aṅgānaṁ samaggabhāveeva appanāpattivasena upanijjhāya nādi kiccasaṁsiddhito. Yasmāca ete dhammā vuttanayena visuṁvisuṁ attano kiccaṁ karontāpi cittassa ārammaṇe niccalappavatti saṅkhātaṁ ekameva upanijjhānakiccaṁ sādhenti. Tasmā rathaṅgānaṁ samudāyeeva rathavohāroviya tesaṁ samudāyeeva jhāna vohāro siddhoti veditabbo. Aparepana pañcannaṁpi tesaṁ ārammaṇābhiniropanādīni yathāsakaṁ kiccāniyeva visuṁ visuṁ upanijjhānakiccānināma hontīti paṭṭhāne jhānapaccayaṁ patvā sabbepete visuṁ visuṁ jhānapaccayaṁ sādhentiyeva. Tasmā te visuṁ visuṁpi jhānāniyeva hontīti sakkā vattuṁ. Yathāca pañcaṅgikaṁ sīlaṁ dasaṅgikaṁ sīlanti ettha pañcasamuditādīni tesaṁ sīlānaṁ pañcaṅgikā dināmalābhasseva kāraṇāni honti. Na sīlabhāvassa. Na hi pāṇātipātā veramaṇādikaṁ ekaṁpi samānaṁ sīlaṁnāma na hotīti. Evamevaṁ idhapi pañcasamuditādīni pañcaṅgikādi bhāvasseva pathamajjhānādi bhāvassevaca kāraṇāni. Napana jhānabhāvassāti nasakkā viññātuṁ. Itarathā jhānapaccaye jhānaṅgāni paccaniyāniyeva siyuntipi vadanti. Ettāvatā satipi imassa cittassa phassādīhipi sahitabhāve tesaṁ tathāvidhakiccavisesābhāvā idha aggahaṇantipi siddhaṁ nahotīti. Vicārapītisukhekaggatā saṅkhātena dutīyajjhānena sampayuttaṁ kusalacittaṁ dutīyajjhāna kusalacittaṁ, evaṁ sesesupi.",
  "anya-e0301n3:142": "49. Ettha siyā. Kenapana imesaṁ jhānānaṁ aṅgabhedo katoti. Puggalajjhāsayena katoti. Yohi vitakkasahāyo hutvā pañcaṅgikaṁ pathamajjhānaṁ uppādetvā tattha vasībhāvaṁ katvā punavitakke nibbindati. Tassa vitakkaṁ samatikkamitvā avitakkaṁ caturaṅgikaṁ jhānaṁ adhigantuṁ ajjhāsayo saṇṭhāti. Tadā so tameva pathamajjhānaṁ pādakabhāvatthāya daḷhaṁ samāpajjitvā vuṭṭhāya tena ajjhāsayena saheva punabhāvanaṁ anuyuñjanto avitakkaṁ caturaṅgikaṁ jhānaṁ adhigacchati. Tattha sā bhāvanāsayaṁ vitakkayuttāpi tena ajjhāsayena paribhāvitattā vitakkavirāga bhāvanānāma hoti. Tassā bhāvanāya. Balena taṁ jhānaṁ uppajja mānaṁ avitakkaṁ caturaṅgikaṁ uppajjati. Sesajjhānādhigamesupi esevanayoti. Evaṁ puggalajjhāsayena tesaṁ jhānānaṁ aṅgabhedo katoti veditabbo. Etthaca uttaruttarajjhānā dhigamane pādakabhāvatthāya purimapurimajjhānassa samāpajjanaṁ avassaṁ icchitabbaṁ. Heṭṭhimaṁ heṭṭhimaṁ paguṇajjhānaṁ uparimassa uparimassa padaṭṭhānaṁ hotīti aṭṭhakathāyaṁ vuttaṁ. Ajjhāsayabalenapana uttarajjhānaṁ uppajjamānaṁ pādakajjhānasadisaṁ nahoti. Pādakajjhānatohi puggalajjhāsayova balavataro. Tenāha bhagavā ijjhati bhikkhave sīlavato cetopaṇidhi visuddhattāti. Ayañca attho upari lokuttaracittaṁ patvā āvi bhavissatīti.",
  "anya-e0301n3:143": "50. Ettha siyā. Kasmā idha saṅkhārabhedo navuttoti. Pāḷiyameva avuttattā. Kasmāca so pāḷiyaṁ avuttoti. Paṭipadā bhedavacaneneva siddhattāti. Tathāhi sabbesaṁpi lokiya lokuttarajjhānānaṁ sukhappaṭipadabhāve siddhe asaṅkhārikabhāvo siddhoyeva hoti. Dukkhappaṭipadabhāveca siddhe tesaṁ sasaṅkhārikabhāvo siddhoyeva hotīti. Kathaṁ viññāyatīti ce. Aṭṭhakathādassanato. Vuttañhetaṁ aṭṭhasāliniyaṁ -",
  "anya-e0301n3:144": "Yo ādito kilese vikkhambhento dukkhena sasaṅkhārena sappayogena kilamanto vikkhambheti. Tassa dukkhā paṭipadā hoti. Yo kilese vikkhambhento sukhena akilamanto vikkhambheti. Tassa sukhāpaṭipadā hotīti.",
  "anya-e0301n3:145": "Tathā sammohavinodanī visuddhimaggesupīti. Etthaca pubbavākye dukkhena sasaṅkhārena sappayogenāti diṭṭhattā paravākyepi sukhe na asaṅkhārena appayogenāti diṭṭhameva hoti. Tattha sasaṅkhārena sappayogenāti saṅkhārappayogasahitena kāmādīnavadassanādinā paccayagaṇenāti attho. Etena sabbesaṁ dukkhappaṭipadajjhānānaṁ sasaṅkhārikabhāvo vutto hoti. Asaṅkhārena appayogenāti saṅkhārappayogarahitena teneva paccayagaṇena. Etena sabbesaṁ sukhappaṭipadajjhānānaṁ asaṅkhārikabhāvo vutto hotīti. Khippābhiññajjhānānaṁpihi dukkhappaṭipadabhāve sati sasaṅkhārikatāva viññāyati. Dandhabhiññajjhānānaṁpi sukhappaṭipadabhāve sati asaṅkhārikatāva viññāyatīti. Yadievaṁ paṭipadārahitānaṁ magga siddhaupapattisiddhajjhānānaṁ kathaṁ saṅkhārabhedo siddhoti. Tesaṁpi vaḷañjanakāle samāpattippaṭibandhakānaṁ paccayānaṁ sannihitā sannihitavasena dukkhasukhappaṭipadabhāvasambhavo hotiyevāti. Tattha maggasiddhajjhānaṁnāma suddhavipassanāyānikānaṁ maggappaṭilābhena saheva siddhajjhānaṁ. Taṁ duvidhaṁ heṭṭhimamaggasiddhaṁ, arahattamaggasiddhanti. Tattha mahāsamayasutte āgatānaṁ pañcasatānaṁ bhikkhūnaṁ jhānaṁ heṭṭhima maggasiddhaṁ. Ānandattherassa jhānaṁ arahattamaggasiddhaṁ. Yaṁpi anāgāmīnaṁ ajānantānaññeva satthena hanitvā sahasā marantānaṁ uppannaṁ. Taṁpi maggasiddhagatikaṁ. Yopana aṭṭhasamāpattiyo bhāvetvā aññatarasmiṁ rūpi brahmaloke nibbatti. Tassa tā samāpatti yo tattha pākatikāeva honti. Idaṁ upapattisiddhanti. Ekasmiṁ bhavepi hi laddhajjhānāni vaḷañjanakāle sannihitapaccayavasena nānāpaṭipadāyuttāni hontīti. Jhānuppattippaṭipadā rahitattāvā asaṅkhārikajjhānesu tesaṁ saṅgaho yutto siyāti. Apica, nettipāḷiyaṁ sabbesaṁ lokiya lokuttarasamādhīnaṁ saṅkhārabhedo sarūpatova niddiṭṭho. Yathāha-dve samādhayo sasaṅkhāro samādhi asaṅkhāro samādhīti. Aṭṭhakathāyañca sukhappaṭipadā pubbakānaṁ dvinnaṁ dandhābhiññakhippābhiññasamādhīnaṁ asaṅkhārabhāvo dukkhappaṭipadā pubbakānaṁ dvinnaṁ sasaṅkhārabhāvoca vuttoti. Ettāvatā sabbesaṁ mahaggatalokuttarajjhānacittānaṁ asaṅkhārika sasaṅkhārikavasena visuṁ visuṁ duvidhabhāvo siddho hoti. Yasmāpana ayaṁ saṅkhāravohāro akusalānaṁpi sādhāraṇo. Paṭipadāvohāropana visesena paṭipattidhammesveva pākaṭo. Mahaggata lokuttaradhammāca ekantaṁ paṭipattidhammāeva. Tasmā tesaṁ bhedaṁ saṅkhāravasena avatvā paṭipadāvaseneva dhammasaṅgaṇi pāḷiyaṁpi vuttoti daṭṭhabbo. Ayamettha paramatthadīpanā.",
  "anya-e0301n3:146": "51.[47] Yaṁpana vibhāvaniyaṁ",
  "anya-e0301n3:147": "‘‘Sabbassapi jhānassa parikammasaṅkhātapubbābhisaṅkhārena vinā kevalaṁ adhikāravasena anuppajjanato asaṅkhārikantipi. Adhikārenaca vinā kevalaṁ parikammābhisaṅkāravaseneva anuppajjanato sasaṅkhārikantipi nasakkā vattu’’nti vuttaṁ. Tattha parikammasaṅkhāta.La. Asaṅkhārikantipi nasakkā vattunti idaṁ tāva nayujjati.",
  "anya-e0301n3:148": "Na hi parikammasaṅkhāta pubbābhisaṅkhāro imasmiṁ saṅkhārabhede saṅkhāro evanāma hoti. Kasmā, jhānuppattiyā pakatipaccaya bhūtattā, tathāhi loke sāsaneca sabbaṁpi kusalākusala kammaṁ attano anurūpena parikammasaṅkhāta pubbābhisaṅkhārena vinā uppannaṁnāma natthi. Antamaso ālopabhikkhādānamattaṁpīti. Yañca cittaṁ yena attano anurūpena parikammasaṅkhātapubbā bhisaṅkhārena vinā na uppajjati. So tassa cittassa pakatipaccayagaṇeevaanto gadho hoti. Jhānānica lokiya lokuttara bhūtāni sabbāni attano anurūpena parikammasaṅkhāta pubbabhāgabhāvanā bhisaṅkhārena vinā uppannānināma natthīti so tesaṁ pakatipaccayagaṇesueva antogadho hotīti. Itarathā sabbaṁpi kusalākusala kammaṁ asaṅkhārikaṁ nāmanatthīti āpajjatīti.",
  "anya-e0301n3:149": "[48] Yañca tattha",
  "anya-e0301n3:150": "Adhikārenaca vinā kevalaṁ.La. Sasaṅkhārikantipi nasakkā vattunti vuttaṁ. Taṁpi na yujjatiyeva.",
  "anya-e0301n3:151": "Na hi lokiyajjhānānināma adhikārena vinā nuppajjantīti atthi. Kevalaṁpana pubbe samathakammesu katādhikārassa sukhappaṭipadajjhānaṁ uppajjati. Akatādhikārassapana dukkhappaṭipadajjhānanti evameva aṭṭhakathāsu āgataṁ. Vuttañhi tattha yoca samathe akatādhikāro. Tassa dukkhā paṭipadā hoti. Katādhikārassasukhāti. Apica, purimabhave siddhaṁ adhikāraṁ gahetvā idha saṅkhārabhedavicāraṇāpi nayuttāeva. Kusalakriyajjhānesu hi sanni hitapaccayavaseneva tabbicāraṇā yuttāti.",
  "anya-e0301n3:152": "[49] Ettāvatā",
  "anya-e0301n3:153": "Athavātiādiko pacchima vikappopi paṭikkhitto eva hotīti.",
  "anya-e0301n3:154": "52. Ettha jhānaṁ anuyuñjantassa nimittuppādato pubbaṁ paṭipadāya khettaṁ, pacchā abhiññāya khettaṁ. Tattha pubbe viruddhapaccayānaṁ sannihitena kilamantassa sato paṭipajjantassa bhāvanā paṭipadā dukkhānāma hoti. Akilamantassa sukhā. Pacchāca dandhaṁ appanaṁ pattassa bhāvanābhiññā dandhābhiññānāma hoti. Khippaṁ pattassa khippābhiññānāma. Tattha pubbe dukkhā paṭipadā pacchā dandhaṁvā khippaṁvā uppannaṁ jhānaṁ dukkhappaṭipadaṁnāma karoti. Sukhāpana sukhappaṭipadaṁnāma karotīti. Dutīyajjhānādīsupana purimajjhāne nikanti vikkhambhanassa dukkhasukhatāvasena paṭipadābhedo veditabbo. Yopana etarahi gahaṭṭhovā pabbajitovā pubbabhave akatādhikāropi antarāyikadhammamutto kalyāṇapaṭipattiyaṁ ṭhito chinnapalibodho pahitatto jhānaṁ bhāveti. Tassa jhānabhāvanā nasampajjatīti natthīti niṭṭhamettha gantabbanti. [Kusalajjhānaṁ]",
  "anya-e0301n3:155": "53. Vipākajjhāne kāmakusalaṁ appanaṁ apattaṁ mudubhūtaṁ dubbalaṁ hoti. Parittesu nānākiccaṭṭhānesuca hīnesupi attabhāvesuca vipaccati. Tasmā taṁ attanā asadisaṁpi vipākaṁ janeti. Mahaggatakusalaṁpana appanāpattaṁ tikkhaṁ balavaṁ hoti. Uḷāre brahmattabhāve bhavaṅgaṭṭhānesuyeva vipaccati. Tasmā taṁ sadāpi attanā sadisameva vipākaṁ janeti. Teneva vitakkavicārapīti sukhekaggatā sahitantiādinā vipākaṁpi sabbaso kusala sadisameva dasseti.",
  "anya-e0301n3:156": "[50] Anantarabhaveyeva phaladānattā taṁ attanā sadisameva vipākaṁ janetītica vadanti, taṁ na sundaraṁ.",
  "anya-e0301n3:157": "Evañhi sati kāmakusalaṁpi sattamajavanaṁ attanā sadisavipāka meva janeyyāti. Yasmāca kusalameva niranusayasantāne pavattaṁ kriyajjhānaṁ nāma hoti. Tasmā kriyacittaṁpi kusala sadisameva dasseti.",
  "anya-e0301n3:158": "54.Pañcadhātiādisaṅgahagāthā. Tattha jhānabhedenāti pathamajjhānādīhi pañcahi jhānehi sampayogabhedena. Rūpāvacaramānasaṁ jhānabhedena pañcadhā hoti. Pathamajjhānikaṁ, dutīyajjhānikaṁ, tatīyajjhānikaṁ, catutthajjhānikaṁ, pañcamajjhānikanti evaṁ pañcavidhaṁ hotīti attho. Tameva puññapākakriyābhedena pañcadasadhā bhaveti yojanā.",
  "anya-e0301n3:159": "[51] Vibhāvaniyaṁ pana",
  "anya-e0301n3:160": "Jhānabhedenāti jhānaṅgehi sampayogabhedenāti vuttaṁ. Taṁ na sundaraṁ.",
  "anya-e0301n3:161": "Añño hi jhānabhedo. Añño jhānaṅgabhedo. Tattha pathamaṁ jhānaṁ dutīyaṁ jhānantiādijhānabhedo. Pathamajjhāne pañca aṅgāni. Dutīyajjhāne cattārītiādi jhānaṅgabhedo. Tesu idha jhānabhedova adhippeto. Na jhānaṅgabhedo. Cittañhi jhānabhede neva pañcavidhaṁ hoti. Najhānaṅgabhedena. Jhānameva pana jhānaṅgabhedena pañcavidhanti.",
  "anya-e0301n3:162": "[52] Yañca tattha",
  "anya-e0301n3:163": "‘‘Pañcadhāti pañcaṅgikaṁ caturaṅgikaṁ tivaṅgikaṁ duvaṅgikaṁ puna duvaṅgikanti pañcavidhaṁ hotī’’ti vuttaṁ. Taṁpi na sundaraṁ.",
  "anya-e0301n3:164": "Jhānameva hi pañcaṅgikādi hoti. Na cittanti.",
  "anya-e0301n3:165": "Rūpāvacara cittassa paramatthadhīpanā.",
  "anya-e0301n3:166": "55. Idāni yathānuppattaṁ arūpacittaṁ niddisanto ākāsānañcā yatanakusalacittantiādi māha. Tattha bhuso kāsati dibbatīti ākāso. So hi sayaṁ sarūpato anupalabbhamānopi candasūriyobhāsādīnaṁ vasena ativijjotamānoviya khāyatīti. Nakassati chedana bhedana vasena na vilekhīyatīti akāso. Akāsoeva ākāso tipi vadanti. So pana ajaṭākāso paricchinnākāso kasiṇugghāṭimākāso rūpakalāpaparicchedākāsoti catubbidho hoti. Tattha idha kasiṇugghāṭimākāso adhippeto. So hi anantena ajaṭākāsena saha ekībhūtoviya hoti. Yogināca anantabhāvena pharīyati. Tasmā ananto ākāsoti ākāsānanto. Nāssa uppādantovā vayantovā paññāyatīti anantotipi vuttaṁ. Soyeva ākāsānañcaṁ. Sakatthe yakārena saha siddhattā. Yathā pana devānaṁ adhiṭṭhānavatthu devāyatananti vuccati. Tathā idhapi tasmiṁ appanāpattassa sasampayuttassa jhānassa adhiṭṭhānaṭṭhena tadeva āyatanantipi vuccati. Iti ākāsānañcaṁ āyatanamassāti ākāsānañcāyatanaṁ. Cittacetasikarāsi.",
  "anya-e0301n3:167": "Ākāsānañcā yatananti ākāsānañcā yatanaṁ samāpannassavā upapannassavā diṭṭhadhammasukhavihārissavā citta ceta sikādhammāti hi vibhaṅge vuttaṁ.",
  "anya-e0301n3:168": "Ākāsānañcāyatane pavattaṁ kusalacittanti ākāsānañcāyatanakusalacittaṁ. Viññāṇañcāyatananti ettha viññāṇaṁnāma ākāsānañcāyatanacittameva. Taṁpana sayaṁ uppādādi antavantaṁpi anantasaññite ākāse pavattanato anantanti vuccati. Koṭṭhāsatthovā antasaddo. Attano uppādādīsu koṭṭhāsesu ekadese aṭṭhatvā sakalassa pharaṇavasena tadārammaṇāya bhāvanāya pavattanato anantanti vuccati. Anantasaññitevā ākāse pavattanato anantanti evaṁ tadārammaṇāya bhāvanāya pavattattā anantanti vuccati. Anantasaññitevā ākāse attano pharaṇākāra vasenapi anantanti vattuṁ yujjatiyeva. Anantaṁ viññāṇanti viññāṇānantaṁ. Tameva viññāṇañcaṁ niruttinayena, viññāṇañcaṁ āyatanaṁ assāti viññāṇañcāyatanaṁ. Viññāṇañcāyatana saṅkhāte cittacetasikarāsimhi pavattaṁ kusalacittantisamāso.",
  "anya-e0301n3:169": "Viññāṇañcāyatananti viññāṇañcāyatanaṁ samāpannassavā upapannassavādiṭṭhadhammasukhavihārissavācittacetasikādhammātihi vibhaṅge vuttaṁ.",
  "anya-e0301n3:170": "[53] Vibhāvaniyaṁ pana mahāṭīkāyañca",
  "anya-e0301n3:171": "‘‘Dutīyā ruppa viññāṇena añcitabbaṁ pāpuṇitabbanti viññāṇañca’’ntipi vuttaṁ. Taṁ pāḷiyā na sameti.",
  "anya-e0301n3:172": "Anantaṁ viññāṇanti tadeva viññāṇaṁ ñāṇena phuṭṭhaṁ manasikaroti, anantaṁ pharati. Tena vuccati anantaṁ viññāṇantītihi vuttaṁ. Etena ca taṁviññāṇaṁ ekantena anantavisesanayuttaṁ hotīti viññāyatīti. Tameva ākāsantipi pāṭho. Ākiñcaññāyatananti ettha kiñci kiñcananti atthato ekaṁ appamattakassa nāmaṁ. Natthi kiñcanaṁ appamattakaṁ antamaso bhaṅgamattaṁpi avasiṭṭhaṁ assa pathamā ruppaviññāṇassāti akiñcanaṁ. Akiñcanassa bhāvo ākiñcaññaṁ. Pathamāruppaviññāṇābhāvo. So hi natthi kiñcīti manasikāra vasena taṁnāmaṁ labhatīti. Ākiñcaññaṁ āyatanamassātiādi vuttanayameva. Nevasaññā nāsaññāyatananti ettha oḷārika saññaṁ sandhāya nevatthi saññā assāti nevasaññaṁ. Sukhumasaññaṁ sandhāya naca natthi saññā assāti nāsaññaṁ, nevasaññañca taṁ nāsaññañcāti nevasaññā nāsaññaṁ majjhe dīghaṁ katvā, citta cetasikarāsieva. Tameva yogino sukhavisesānaṁ adhiṭṭhānaṭṭhena āyatananti nevasaññā nāsaññāyatanaṁ. Tasmiṁ pavattaṁ kusala cittanti samāso. Athavā. Saññāyeva paṭusaññākiccassa abhāvato nevasaññāca hoti. Saṅkhārāvasesa sukhumabhāvena vijjamānattā asaññāca nahotīti katvā nevasaññānā saññānāma, sāyeva āyatanaṁ, tenaca sampayuttaṁ kusala cittanti samāso. Etthaca yasmā ādito paṭṭhāya oḷārike nīvaraṇadhamme vitakkādikeca pajahitvā sesadhammeca bhāvanā balena uparupari sukhumabhāvaṁ pāpetvā anukkamena paṭipajjantā sukhumaṭṭhena lokiyadhammesu muddhabhūtaṁ imaṁ samāpattiṁ pāpuṇanti. Tasmā idha cittaṁpi nevacittanācittameva hoti. Phassopi neva phassanāphassoeva hoti, tathā vedanādayopīti. Tasmā idhasaññāggahaṇaṁ desanāsīsamattanti daṭṭhabbaṁ. Vipākesu viññāṇañcāyatananti ettha viññāṇanti pathamāruppakusala viññāṇameva. Tañca atītānantarabhave pavattaṁ daṭṭhabbaṁ. Akiñcana bhāvoca tasseva natthi bhāvoti. Kriyacittesu pana viññāṇaṁ nāma kusalabhūtaṁ kriyabhūtañca duvidhaṁ pathamāruppaviññāṇaṁ veditabbaṁ. Akiñcanabhāvoca tasseva duvidhassa viññāṇassa abhāvo yevāti.",
  "anya-e0301n3:173": "56. Saṅgahagāthāyaṁ ārammaṇappabhedenāti ālambi tabbānaṁ kasiṇugghāṭimākāsādīnaṁ catunnaṁ ārammaṇānaṁ pabhedena. Duvidhaṁhi idha ārammaṇacatukkaṁ, atimikkatabba catukkaṁ, ālambi tabba catukkañca. Tattha pathamāruppe rūpapañcamajjhānassa ārammaṇa bhūtaṁ. Kasiṇanimittaṁ atikkami tabbaṁnāma. Taṁ ugghāṭetvā laddhaṁ ākāsaṁ ālambitabbaṁ nāma. Dutīyāruppe pathamāruppassa ārammaṇabhūtaṁ ākāsaṁ atikkamitabbaṁnāma. Pathamāruppaviññāṇaṁ ālambi tabbaṁnāma. Tatīyāruppe taṁpathamāruppaviññāṇaṁ atikkamitabbaṁnāma. Tassa natthibhāvo ālambitabbaṁnāma. Catutthāruppe so natthi bhāvo atikkamitabbaṁ nāma. Tatīyāruppaviññāṇaṁ ālambi tabbaṁ nāmāti. Tattha kiñcāpi imaṁ āruppamānasaṁ catunnaṁ atikkami tabbānaṁpi bhedena catubbidhaṁ hoti, tathāpi ākāsānañcāya tanantiādinā idha ālambitabbānaññeva sarūpato gahitattā tesaṁ bhedena imassa bhedo pākaṭoti daṭṭhabbaṁ. Āruppamānasaṁ ālambaṇappabhedena catudhā ṭhitaṁ. Tadeva puññapāka kriyabhedena dvādasadhā ṭhitanti yojanā.",
  "anya-e0301n3:174": "Arūpacittassa paramatthadīpanā.",
  "anya-e0301n3:175": "57. Idāni yathānuppattaṁ lokuttara cittaṁ dassento sotāpattimaggacittantiādimāha. Tattha savati sandati anivattagamanavasena pavattatīti soto, gaṅgādīsu jalappavāho. Sohi pabhavato paṭṭhāya yāvamahāsamuddā antarā anivatta māno savati sandati pavattatīti. Sotoviyāti soto. Aṭṭhaṅgiko ariyamaggo, yathāha-yokho āvuso ariyo aṭṭhaṅgiko maggo. Seyyathidaṁ, sammādiṭṭhi. La. Sammāsamādhi. Ayaṁ vuccatāvuso sototi. Ayaṁpihi yadā uppajjati. Tato paṭṭhāya ānubhāvapharaṇavasena yāvaanupādisesanibbānadhātuyā antarā anivattamānoyeva hutvā savati sandati pavattatīti. Yathāha -",
  "anya-e0301n3:176": "Seyyathāpi bhikkhave yākāci mahānadiyo. Seyyathidaṁ. Gaṅgā, yamunā, aciravatī, sarabhū, mahī. Sabbā tā samuddaninnā honti samuddapoṇā samuddapabbhārā. Evameva kho bhikkhave bhikkhu ariyaṁ aṭṭhaṅgikaṁ maggaṁ bhāvento bahulikaronto nibbānaninno hoti nibbānapoṇo nibbāna pabbhāroti.",
  "anya-e0301n3:177": "Etthaca tena tena maggena pahīnānaṁ kilesānaṁ puna anupagamana vasena saddhādīnaṁ indriyānaṁ anukkamena paripākagamanavasenaca anivattagamanaṁ daṭṭhabbaṁ. Yathāha -",
  "anya-e0301n3:178": "Seyyathāpi bhikkhave ghaṭo nikkujjo vamateva udakaṁ. Nopaccāvamati. Evamevakho bhikkhave ariyaṁ aṭṭhaṅgikaṁ maggaṁ bhāvento bahulikaronto vamateva pāpake akusale dhamme. Nopaccāvamatīti. Yathācāha-sotāpatti maggaññāṇena ye kilesā pahīnā, te kilese napuneti napacceti napaccāgacchatītiādi.",
  "anya-e0301n3:179": "Yathāca puthujjanā pahīnepi kilese puna upagacchanti. Tihe tukabhūtāpi puna dvihetukāhetukabhāvaṁ gacchanti. Yato te uparibhavagge nibbattāpi puna apāyesu sandissanti. Sīlavantāpi puna dussīlā honti. Samāhitāpi puna ummattakāvā khittacittāvā honti. Paññavāpi puna duppaññā eḷamūgā honti. Natathā ariyā. Tepana tena tena maggena pahīne kilese puna naupagacchanti. Puthujjanabhāvaṁvā heṭṭhimāriya bhāvaṁvā na gacchanti. Anukkamena saddhādīnaṁ indriyānaṁ paripakkabhāvameva upagacchantīti. Sabbañcetaṁ ariyamaggasseva ānubhāvena siddhanti sototināmaṁ mūlappabhavabhūte tasmiṁ maggeeva niruḷhanti daṭṭhabbaṁ. Tassa sotassa ādito pajjanaṁ pāpuṇanaṁ sotāpatti. Sotāpattiyā adhigamamāno maggo sotāpattimaggo. Athavā, dhammasota samāpanno ariyoti pavuccatīti vuttattā sabbe ariyasantānagatā lokiya lokuttarabhūtā bodhipakkhiyadhammā upari sambodhiparā yanatāvasena anupādisesanibbāna parāyanatāvasenaca anivatta gatiyā pavattamānā yathāvuttena atthena sototi vuccanti. Taṁ sotaṁ ādito pajjanti pāpuṇanti etāya paṭipadāyāti sotāpatti. Sotāpattica sā maggocāti sotāpattimaggo, pathamamaggasaṅkhātāya sotāpattiyā aṅganti sotāpatti yaṅgantihi aṭṭhakathāyaṁ vuttaṁ, maggotica patho upāyo. Nibbānaṁ maggeti, nibbānatthikehi maggīyati, kilese mārento gacchatīti maggotica vadanti.",
  "anya-e0301n3:180": "[54] Vibhāvaniyaṁ pana",
  "anya-e0301n3:181": "Ariyamaggasotassa ādito pajjanaṁ etassāti sotāpatti. Puggaloti vuttaṁ. Taṁ na sundaraṁ.",
  "anya-e0301n3:182": "Na hi puggale pavatto sotāpattisaddo katthaci diṭṭhoti.",
  "anya-e0301n3:183": "[55] Etena tassa maggo sotāpattimaggoti idaṁpi paṭikkhittaṁ hoti.",
  "anya-e0301n3:184": "Sotāpattimaggena sampayuttaṁ cittaṁ sotāpattimaggacittaṁ.",
  "anya-e0301n3:185": "[56] Ṭīkāsu pana",
  "anya-e0301n3:186": "Sotāpattiyā laddhaṁ maggacittaṁ sotāpatti maggacittanti vuttaṁ. Taṁ na sundaraṁ.",
  "anya-e0301n3:187": "Na hi cittasaddasambandho sotāpattisaddo katthaci pāḷiyaṁ diṭṭhoti.",
  "anya-e0301n3:188": "58. Paṭisandhivasena sakiṁ imaṁlokaṁ āgacchati sīlenāti sakadāgāmī. Dutīyaphalaṭṭho. So hi asamucchinnakāma rāgānusayattā kāmalokāgamana kilesasabbhāvena taṁ sabhāvānāti vattanato upari bhavagge ṭhitopi paṭisandhivasena puna imaṁ kāmadhātuṁ āgamanappakatikoeva hotīti. Vuttañhetaṁ catukkanipāte -",
  "anya-e0301n3:189": "Idha sāriputta ekaccassa puggalassa orambhāgiyāni saṁyojanāni appahīnāni honti, so diṭṭhevadhamme nevasaññānāsaññāyatanaṁ upasampajja viharati. So aparihīno kālaṁ kurumāno nesaññānāsaññā yatanupagānaṁ devānaṁ sahabyataṁ upapajjati. So tato cuto āgāmī hoti āgantvā itthattaṁ. Idha pana sāriputta ekaccassa puggalassa orambhāgiyāni saṁyojanāni pahīnāni honti, so diṭṭheva.La. So tato cuto anāgāmī hoti anāgantvā itthattanti.",
  "anya-e0301n3:190": "Aṭṭhakathāyañca itthattanti imaṁ kāmāvacara pañcakkhandha bhāvanti vuttaṁ. Ayañca attho kilesagativasena vutto. Na puggala gativasena. Na hi brahmabhūtā sotāpanna sakadā gāmino paṭipaṭisandhivasena heṭṭhimaṁpi brahmalokaṁ āgacchanti. Kuto kāma lokaṁ. Kathaṁ viññāyatīti ce. Anusayayamake –",
  "anya-e0301n3:191": "Kāmadhātuyā cutassa rūpadhātuṁ arūpadhātuṁ upapajjantassa kassaci sattaanusayā anusenti, kassaci pañcaanusayā anusenti, kassaci tayo anusayā anusentīti vatvā rūpa dhātuyā arūpadhātuyā cutassa kāmadhātuṁ upapajjantassa satteva anusayā anusentīti.",
  "anya-e0301n3:192": "Vuttattā viññāyati. Tattha purimavākye puthujjanassa vasena satta. Dvinnaṁ sotāpannasakadāgāmīnaṁ vasena pañca. Anāgāmissa vasena kayoti vuttaṁ, pacchimavākyepana brahmabhūtānaṁ sotā pannasakadāgāmianāgāmīnaṁ paṭisandhivasena kāmalokaṁ gamanassa natthitāya kevalaṁ puthujjanasseva vasena sattevāti vuttaṁ. Dhammahadaya vibhaṅgaṭṭhakathāyañca –",
  "anya-e0301n3:193": "‘‘Rūpāvacare nibbattā sotāpannasakadāgāmino napuna idhā gacchanti, tattheva parinibbāyanti. Etehi jhānaanāgāmino nāmā’’ti ca. ‘‘Navasu brahmalokesu nibbattaariya sāvakānaṁ tatrupa pattipi hoti uparūpapattipi. Naheṭṭhu papatti. Puthujjanānaṁpana tatrupapattipi hoti uparūpapatti heṭṭhupapattipī’’ti ca.",
  "anya-e0301n3:194": "Vuttaṁ. Tañcakho anāgamanaṁ maggasahāyena jhānānubhāveneva siddhaṁ. Namaggānubhāvenāti. Etthaca imaṁ lokanti padassa imaṁ manussalokanti vā imaṁ kāmāvacaralokantivā dvidhāpi attho aṭṭhakathāsu vutto. Tattha purimasmiṁ atthe sati āgacchatīti etassa devalokato āgacchatīti attho. Pacchimasmiṁ pana brahmalokatopi ca āgacchatīti. Pāḷiyaṁpana pacchimatthova vuttoviya dissati. Vuttañhetaṁ puggalapaññattiyaṁ anāgantvā itthattaṁ anāgāmī tena daṭṭhabbo. Āgantvā itthattaṁ sotāpannasakadā gāmino tena daṭṭhabbāti. Etthaca anāgantvā itthattanti iminā imaṁ kāmāvacaralokaṁ na āgacchatīti anāgāmīti atthaṁ dasseti. Āgantvā itthattanti imināpana dvepi sotāpannasakadāgāmino sakiṁ puna imaṁ kāmāvacaralokaṁ āgacchantīti sakadāgāminoti atthaṁ dasseti. Kasmā, nirantaravākyesu ṭhitānaṁ dvinnaṁitthatta saddānaṁ nānātthā sambhavato. Majjhimapaṇṇāseca kaṇṇakattha sutte -",
  "anya-e0301n3:195": "Yo so mahārāja brahmā sabyāpajjho, so brahmā āgantā itthattaṁ. Yoso brahmā abyāpajjho, so brahmā anāgantā itthattanti.",
  "anya-e0301n3:196": "Bhagavatā vuttaṁ. Tattha sabyāpajjhoti etena puthujjanena saha sotāpannasakadāgāmibhūtā brahmāno gahitā honti. Tehi paṭighānusayassa appahīnattā cetasikadukkhasaṅkhātaṁ byāpajjhaṁpi apahīnamevāti sabyāpajjhānāma. Āgantā itthattanti imaṁ kāmalokaṁ paṭisandhivasena puna āgamanasīlo āgamanappakatikoti attho. Tabbiparītena pacchimassa vākyassa attho veditabbo. Tesupana dvīsu sakadāgāmīsu purimassa anaññasā dhāraṇeneva sabbapathamaṁ ariya magga sotādhi gamana guṇena sotāpanno tveva nāmaṁ siddhanti daṭṭhabbaṁ. Puggalagativasena panettha brahmaloke ṭhitānaṁ sattakkhattuparamatādibhāvoviya sakadāgāmibhāvopi natthi. Pathamadutīyaphalaṭṭhāpihi tattha anāgāmisaṅkhyameva gacchanti. Tasmā sakadāgāmīti idaṁ kāmajātikā naṁeva dutīyaphalaṭṭhānaṁ siddhaṁ nāmanti katvā tesaṁ kāmaloke eva heṭṭhuparupapatti vasena sakiṁ āgamanaṁ aṭṭhakathāsu vuttanti daṭṭhabbaṁ. Evañca katvā pāḷiyaṁpi pañcannaṁ idha niṭṭhā sattakkhattuparamassa kolaṁkolassa ekabījissa sakadāgāmissa yoca diṭṭheva dhamme arahāti vuttanti. Sopana chabbidho hoti. Idhapatvā idhaparinibbāyī, tattha patvā tattha parinibbāyī, idhapatvā tattha parinibbāyī, tattha patvā idha parinibbāyī, idhapatvā tatthanibbattitvā idha parinibbāyī. Tatthapatvā idhanibbattitvā tatthaparinibbāyīti. Tattha idha patvā idha parinibbāyīti idha manussabhave sakadāgāmimaggaṁ patvā idhamanussa bhaveyeva arahattamaggaṁ labhitvā parinibbāyanadhammo. Tattha patvā tattha parinibbāyīti tasmiṁdevaloke sakadāgāmimaggaṁ patvā tasmiṁ devalokeyeva arahattamaggaṁ labhitvā parinibbāyanadhammo. Nibbattitvāti paṭisandhiggahaṇavasena uppajjitvā. Yesaṁ pana imaṁ lokanti padassa imaṁ manussalokanti attho. Tesaṁ so pañcavidhoyeva vutto, na chaṭṭho puggalo.",
  "anya-e0301n3:197": "Vibhāvaniyañca",
  "anya-e0301n3:198": "‘‘Pañcasu sakadāgāmīsu pañcamakova idhādhippeto, so hi ito gantvā puna sakiṁ idha āgacchatī’’ti vuttaṁ.",
  "anya-e0301n3:199": "Mahāparinibbāna suttaṭṭhakathāyaṁ pana mahāvagga saṁyuttaṭṭhakathā yañca sopi chaṭṭho puggalo sakiṁ āgamanaṭṭhena āgatoyeva. Yasmāca sabbaññubuddhāpi yāva uparimaggo nāgacchati. Tāva pathamaphalaṭṭhabhūtā sattakkhattu paramatāyaṁviya dutīyaphalaṭṭhabhūtā sakiṁ āgamanappakatiyaṁ saṇṭhitāyeva honti. Tasmā idha koci dutīyaphalaṭṭho sakiṁ āgamanaṭṭhena nippariyāyena sakadā gāmīnāma na nahotīti sabbopi so chabbidho puggalo idha nippariyāyena sakadāgāmiyevanāma hotīti daṭṭhabbo. Sakadā gāmissa maggo sakadāgāmimaggo. So hi sayaṁ janakabhūto sakadāgāmīnaṁ janetabbaṁ janetīti idha janetabba janakasambandhena visesana visesitabbatā ñāyāgatā eva hoti. Yathā tissamātā phussamātāti.",
  "anya-e0301n3:200": "[57] Vibhāvaniyaṁ pana",
  "anya-e0301n3:201": "Sāñāyāgatāeva nahoti. Payojanaṁ pana kiñci atthi. Payojanavasena aviruddhā hotīti iminā adhippāyenayaṁ vuttaṁ ‘‘kiñcāpi maggasamaṅgino tathāgamanāsambhavato phalaṭṭhoyeva sakadāgāmīnāma. Tassapana kāraṇabhūto purimuppanno maggo maggantarāvacchedanatthaṁ phalaṭṭhena visesetvā vuccati sakadāgāmimaggoti. Evaṁ anāgāmimaggo’’ti. Taṁ na yujjati.",
  "anya-e0301n3:202": "Sakadāgāmimaggena sampayuttaṁ cittanti samāso.",
  "anya-e0301n3:203": "59. Orabbhāgiyasaṁyojanānaṁ sabbaso samucchinnattā paṭisandhivasena puna imaṁ kāmalokaṁ na āgacchatīti anāgāmī. Ekantena brahmalokaparāyanoeva hotīti attho. Idañca kevalaṁ imassa maggassa ānubhāvavaseneva vuttaṁ. Uparimagga vipassanāya pana āgatāya so tasmiṁ ṭhāneyeva arahatta maggaparāyanopi hotiyeva. Anāgāmissa tatīyaphalaṭṭhassamaggo. Tena sampayuttaṁ cittanti viggaho.",
  "anya-e0301n3:204": "60. Mahapphalakāritāguṇayogena pūjāvisesaṁ arahatīti arahā. Khīṇāsavo catutthaphalaṭṭho. Arahato bhāvo arahattaṁ, catutthaphalaṁ. Tassa maggo. Tena sampayuttacittanti nibbacanaṁ. Pisaddena pāḷiyaṁ vibhatte maggacittappabhede sampiṇḍeti. Tattha dhammasaṅgaṇiyaṁ tāva pathamamagge jhānanāmena vuttesu pañcasu vāresu pathame suddhikapaṭipadāvāredvinnaṁ catukkapañcakanayānaṁ vasena navacittāni honti. Tathā suddhikasuññatāya suññatappaṭipadāya suddhikappaṇihite appaṇihitappaṭipadāyacāti pañcasu vāresu dasannaṁ nayānaṁ vasena pañcacattālīsacittāni honti. Tathā maggasatipaṭṭhānādīhi ekūnavīsatiyā nāmehi vuttesu paccekaṁ pañcasu vāresūti vīsatiyā nāmehi vutte vārasate dvinnaṁ nayasatānaṁ vasena navacittasatāni honti. Puna catūhi adhipatīhi yojetvā vuttesu catūsu vārasatesu aṭṭhannaṁ nayasatānaṁ vasena tīṇi sahassāni chasatānica hontīti. Evaṁ pathamamagge naya sahassavasena cattāricittasahassāni pañcacitta satānica honti. Tathā sesamaggesupīti evaṁ catūsu maggesu catunnaṁ naya sahassānaṁ vasena aṭṭhārasa magga citta sahassāni honti. Saccasatipaṭṭhāna vibhaṅgesu pana vīsatinaya sahassānaṁ vasena navutimaggacittasahassāni. Maggavibhaṅge aṭṭhavīsatiyā naya sahassānaṁ vasena satasahassaṁ chabbīsatisahassāni ca maggacittāni hontīti. Aṭṭhakathāsupana nayabhedāeva vuttā. Nacitta bhedāti.",
  "anya-e0301n3:205": "[58] Yaṁpana vibhāvaniyaṁ",
  "anya-e0301n3:206": "Pisaddena saccavibhaṅge āgataṁ saṭṭhisahassabhedaṁ nayaṁ saṅgaṇhātīti vuttaṁ. Taṁ imasmiṁ kusalanigame na vattabbaṁ.",
  "anya-e0301n3:207": "Sohi saṭṭhisahassabhedo nayo vipākaṭṭhāneeva aṭṭhakathāyaṁ āgatoti.",
  "anya-e0301n3:208": "[59] Yañca tattha",
  "anya-e0301n3:209": "Paṭipadābhedaṁ anāmasitvā kevalaṁ suññato appaṇihi toti dvidhā vibhattoti vuttaṁ. Taṁ nayujjati.",
  "anya-e0301n3:210": "Pāḷiyañhi paṭipadābhedo ādimhiyeva āgatoti. Naca ādimhi suññato appaṇihitoti dvidhā vibhatto nirantaravāro atthīti.",
  "anya-e0301n3:211": "[60] Yañca tattha",
  "anya-e0301n3:212": "Suññato eko nayo, appaṇihito eko, paṭipadā visiṭṭhā suññatā cattāro, appaṇihitā cattāroti katvā dasanayā hontīti adhippāyena evaṁ jhāna nāmena dasadhā vibhattoti vuttaṁ. Taṁpi na yujjatiyeva.",
  "anya-e0301n3:213": "Na hi suññatādayo idha nayānāma honti. Tesu pana eke kasmiṁ dve dve catukkapañcakanayāeva idha nayānāmāti. Etena tathā maggasatipaṭṭhāniccādikaṁpi sabbaṁ paṭikkhittaṁ hotīti. [Maggacittaṁ]",
  "anya-e0301n3:214": "61. Phalacitte phalanti vipākabhūto aṭṭhaṅgika maggo. Sampayuttadhammasamūhovā. Sotāpattiyā adhigataṁ phalaṁ. Tena sampayuttaṁ, tatthavā pariyāpannaṁ cittanti sotāpatti phala cittaṁ. Esanayo dutīyatatīyesupi. Arahattañca taṁ phalañcāti arahattaphalaṁ. Tena sampayuttaṁ, tasmiṁvā pariyāpannaṁ cittanti nirutti.",
  "anya-e0301n3:215": "62. Saṅgahagāthāyaṁ catumaggappabhedenāti catukkhattuṁ pattabbattā catubbidhānaṁ aṭṭhaṅgikamaggānaṁ pabhedena. Kasmāpana te catukkhattuṁ pattabbāti. Vuccate. Sotāpattimagge tāva saddhādīni indriyāni mudūni honti, tasmā so diṭṭhivicikicchāeva samucchindituṁ sakkoti. Aññepana kāmarāgabyāpādepi tanubhūtepi kātuṁ nasakkoti. Dutīyamagge tāni thokaṁ paṭūni honti. Tasmā so kāmarāgabyāpāde tanubhūte kātuṁ sakkoti. Samucchindituṁ pana nasakkohiyeva. Tatīyamagge tāni paṭutarāni honti. Tasmā so kāmarāgabyāpāde samucchindituṁ sakkoti. Rūpārūpa rāgamānuddhaccāvijjāyopana samucchindituṁ nasakkotiyeva. Catuttha maggepana tāni indriyāni paṭutamāni honti. Tasmā so tāca aññeca sabbepi pāpadhamme samucchindituṁ sakkoti. Evaṁ catukkhattuṁ pavattamānāeva pariniṭṭhitakiccattā te maggā catukkhattuṁ pattabbā hontīti. Kusalaṁ cittaṁ catumaggappabhedena catudhā mataṁ. Pākaṁpi tassa catubbidhassa kusalassa phalattā tathā catudhāmataṁ. Iti anuttaraṁ cittaṁ aṭṭhadhā matanti yojanā. Natthi attano uttaraṁ adhikaṁ etassāti anuttaraṁ.",
  "anya-e0301n3:216": "63. Kasmā panettha kriyacittaṁnāmana gahitanti, kriyānuttarassa abhāvāti, kasmā panassa abhāvoti. Maggacittassa ekacittakkhaṇikattāti. Yadi hi taṁ lokiyakusalaṁviya nānākkhaṇesu pavatteyya. Tadā niranusayasantānepi pavattitvā kriyā nuttaraṁnāma siyāti. Kasmāpana taṁ ekacittakkhaṇikameva hotīti. Maggassa mahānubhāvattāti. Kathañca mahānubhāvoti. Vuccate. Ariyamaggohi nāma sakiṁ pavattamānoyeva attanā pahātabbe kilese puna anuppādadhammataṁ āpādetvā pajahati. Ayamassa eko ānubhāvo. Vipākañca kusalakriyajavanaṁviya javanakicca yuttaṁ yadā kadāci samāpajjanakkhamañca katvā attano anantarato paṭṭhāya janeti. Ayamassa dutīyo ānubhāvo. Tasmā tassa kilesappahānatthāyapi puna uppādetabbakiccaṁnāma natthi. Tathā samāpatti atthāyapīti. Sacepi hi koci ahaṁ phalaṁ samāpajjituṁ na icchāmi. Pubbe laddhaṁ maggameva samāpajjissāmīti parikammaṁ kareyya. Tadā pubbe sakiṁ uppajjitvā niruddhamaggacetanānubhāvena phalacittameva pavatteyya. Na maggacittaṁ. Kasmā, appaṭibāhi yānubhāvattā maggassa. Ayañhi maggānubhāvonāma kenaci chandena vā vasenavā ajjhāsayenavā parikammenavā paṭibāhituṁ asakkuṇeyyoyeva hotīti.",
  "anya-e0301n3:217": "64.Dvādasākusalānevantiādi sabbesaṁ catubbhūmaka cittānaṁ jātivasena saṅgaho. Evaṁ iminā vuttappakārena akusa lāni dvādasevahonti. Kusalāni ekavīsatieva. Vipākānichattiṁ seva. Kriyacittāni vīsatievāti ṭīkāyaṁ yojīyati. Kecipana kusalānaṁ vipākānañca uparivaḍḍhamānattāevasaddaṁ ādiantapadesveva yojesuṁ. Catupaññāsadhātiādi bhūmivasena saṅgaho. Kāmepariyā pannāni cittāni catupaññāsadhā īraye katheyya. Rūpe pannarasa. Arūpe dvādasa. Tathā anuttare pariyāpannāni cittāni aṭṭhadhā īrayeti yojanā. Etthaca anuttareti lokuttara bhūmiyaṁ. Sā pana duvidhā saṅkhatabhūmi, asaṅkhatabhūmīti. Saṅkhatāpi catubbidhā. Yathāha –",
  "anya-e0301n3:218": "Yasmiṁ samaye lokuttaraṁ jhānaṁ bhāveti pathamāya bhūmiyā pattiyā.La. Dutīyāya.La. Tatīyāya.La. Catutthāya bhūmiyā pattiyāti.",
  "anya-e0301n3:219": "Tattha bhūmīti sāmaññaphalaṁ adhippetanti vuttaṁ. Pathamamaggaphalayu gaḷaṁvā pathamabhūmi.La. Catuttha maggaphala yugaḷaṁ catutthabhūmīti evaṁpi yujjatiyeva. Atthatopana rāgattayapariggahavimuttiyā tebhūmakadhammesu apariyāpannatā saṅkhātena avatthā visesena yutto dhammaviseso. Soca kilesappahāna visesena catubbidho jātoti.",
  "anya-e0301n3:220": "[61] Vibhāvaniyaṁ pana",
  "anya-e0301n3:221": "Itarabhūmiyoviya lokuttarabhūmināma visuṁ natthi. Nava vidhadhammasamūhoeva tesaṁ bhūmipariyāyoti katvā yaṁ vuttaṁ. ‘‘Katthaci apariyāpannāni navavidhalokuttara dhammasamūhekadesabhūtāni rukkhe sākhā tyādīsu viya anuttare cittānīti vuttānī’’ti. Taṁ nayujjati.",
  "anya-e0301n3:222": "Duvidhāhi bhūmi avatthābhūmi, okāsabhūmīti. Tattha avatthā bhūmieva nippariyāyabhūmi. Na itarā. Sā hi okāsabhūmināma dhammānaṁ taṁ taṁ avatthāvisesavaseneva siddhāti. Taṁ taṁ avatthā visesotica heṭṭhā vuttanayena kāmāvacaratādi avatthā viseso daṭṭhabbo. Apica ekattiṁsabhūmiyopi kusalākusaladhammānaṁ hīnapaṇītaoḷārikasukhumatā saṅkhātehi avatthāvisesehieva sijjhantīti.",
  "anya-e0301n3:223": "65. Evaṁ catubbhūmaka cittāni saṅkhepato niddisitvā idāni puna vitthārato niddisanto itthantiādigāthamāha. Tatrāyaṁ yojanā. Athavāpana itthaṁ yathāvuttappakārena ekunanavutippabhedaṁ mānasaṁ cittaṁ ekavīsasataṁ katvā vicakkhaṇā paṇḍitā vibhajantīti.",
  "anya-e0301n3:224": "[62] Ṭīkāsu pana",
  "anya-e0301n3:225": "Gāthāya pubbaddhaṁ purimagāthānaṁ nigamanaṁ katvā aparaddhameva ārabbhantaraṁ katvā yojenti. Taṁ kathamekūna navutividhaṁ cittaṁ ekavīsasataṁ hotīti iminā nasametīti.",
  "anya-e0301n3:226": "Idāni taṁ ekavīsasatavibhāgaṁ dassento kathaṁ.La. Hotīti pucchitvā vitakkavicārapīti sukhekaggatā sahitantiādimāha. Tattha pathamajjhāna sotāpattimaggacittanti ettha pañcaṅgikena pathamajjhānena yutto sotāpattimaggo pathamajjhānasotāpattimaggo. Tena sampayuttaṁ cittanti samāso.",
  "anya-e0301n3:227": "[63] Ṭīkāsu pana",
  "anya-e0301n3:228": "‘‘Pathamajjhānañca taṁ sotāpattimaggacittañcā’’ti yojenti. Taṁ na yuttaṁ.",
  "anya-e0301n3:229": "Na hi jhānaṁ cittaṁ hoti. Naca cittaṁ jhānaṁ. Aññañhi jhānaṁ, aññaṁ cittanti.",
  "anya-e0301n3:230": "[64] Yañca vibhāvaniyaṁ",
  "anya-e0301n3:231": "‘‘Jhānaṅgavasena pathamajjhāna sadisattā pathamajjhānañcā’’ti vuttaṁ. Tampi na yuttaṁ.",
  "anya-e0301n3:232": "Na hi pañcaṅgikaṁ lokuttarajjhānaṁ pathamajjhānasadisaṭṭhena pathamajjhānasaññaṁ labhatīti sakkā vattuṁ. Tañhi sayameva attano pañcaṅgikabhāvena nippariyāyato pathamajjhānaṁnāma hotīti. Idañhi jhānaṁnāma lokiyaṁvā hotu lokuttaraṁvā. Yaṁ pañcaṅgikaṁ hoti. Taṁ sayameva pathamajjhānanti siddhaṁ. Yaṁ caturaṅgikaṁ. Tiyaṅgikaṁ. Duvaṅgikaṁ. Puna duvaṅgikaṁ. Taṁ sayameva pañcamajjhānanti siddhanti. Lokuttarevā dutīyādibhāvassa uppattikkamavasena asiddhattā evaṁ vuttanti daṭṭhabbaṁ.",
  "anya-e0301n3:233": "[65] Yañca tattha",
  "anya-e0301n3:234": "Sadisabhāveneva lokuttare tesaṁ pañcaṅgikādīnaṁ jhāna vohārasiddhatādīpanatthaṁ. ‘‘Pādakajjhāna sammasitajjhāna puggalajjhāsayesu hi aññataravasena taṁ taṁ jhānasadisattā vitakkādiaṅgapātubhāvena cattāropi maggā pathamajjhānādi vohāraṁ labhantā paccekaṁ pañcadhā vibhajantī’’ti vuttaṁ. Tampi nayujjatiyeva.",
  "anya-e0301n3:235": "Na hi maggā pathamajjhānādi vohāraṁ labhanti. Añño hi maggo, aññaṁ jhānanti. Apica, yadi upanijjhāyanaṭṭhena paccanīkajjhāpanaṭṭhenaca jhānaṁnāma siyā. Tadā lokuttarajjhānānieva sātisayato jhānānināma siyuṁ. Na itarāni. Tāni hi kasiṇādinimittamattaṁ upecca nijjhāyanti. Paccanīkadhammeca vikkhambhanamattena jhāpenti. Lokuttarāniyevapana atigambhīraṁ abhiduddasaṁ nibbānaṁ upecca nijjhāyanti. Paccanīkadhammeca samūle sānusaye sabbaso samucchindanavasena jhāpentīti. Etthaca appanājhānānaṁ pañcaṅgikabhāvonāma pakatiyā eva siddho hotīti na pathamajjhānikesu maggaphalesu pādakajjhā nādinā paccayavisesena kiccaṁ atthi. Caturaṅgikādi bhāvo pana tena paccayavisesena vinā na sijjhati. Asatihi tasmiṁ sabbaṁpi jhānaṁ pañcaṅgikameva bhavissatīti. Tattha yathā lokiyajjhānesu ādikammikakāle tassa tassa dutīyādikassa jhānassa upacārabhūtā bhāvanā sayaṁ vitakkādiyuttā samānāpi vitakkādīsu ādīnavadassanaññāṇenaceva idāni avitakkaṁ jhānaṁ uppādessāmi, idāni avicāraṁ jhānaṁ uppādessāmīti evamādinā pavattena ajjhāsaya visesenaca yuttattā kāci vitakkavirāgabhāvanānāma hoti. Kāci vicāra virāgabhāvanā nāma. Kāci pītivirāgabhāvanā nāma. Kāci sukhavirāgabhāvanānāma. Kācī rūpavirāgabhāvanānāma. Asaññigāmīnaṁ pana saññāvirāgabhāvanānāma hoti. Sā attano attano jhānaṁ avitakkaṁvā avicāraṁvā appītikaṁvā upekkhāsaha gataṁvā kātuṁ sakkoti. Jhānesu vasībhūtakālepana ādīnavadassanaññāṇena vinā kevalaṁ ajjhāsayamattena yaṁyaṁ jhānaṁ icchati. Taṁ taṁ jhānaṁ samāpajjatiyeva. Evamevaṁ idhapi tassa tassa maggassa upacārabhūtā vuṭṭhānagāmini vipassanāsaṅkhātā bhāvanā sayaṁ vitakkādiyuttā samānāpi nānāsattiyuttā hoti. Kāci vitakkavirāgabhāvanānāma. Kāci vitakkavicāravirāgabhāvanā nāma. Kāci vitakkavicārapīti virāgabhāvanānāma. Kāci vitakkavi cārapītisukhavirāgabhāvanānāma. Tattha yā vitakkaṁ virājetuṁ atikkāmetuṁ sakkoti. Sā vitakkavirāgabhāvanānāma. Esa nayo sesāsupīti.",
  "anya-e0301n3:236": "66. Kassapana balena sā vipassanā nānāsatti yuttā hotīti. Vuccate, pādakajjhānabalenāti eko theravādo. Sammasitajjhāna balenāti eko. Puggalajjhāsaya balenāti eko. Tattha yaṁ yaṁ jhānaṁ tassā vipassanāya pādakatthāya āsanne samāpajjīyati. Taṁtaṁ pādakajjhānaṁnāma. Taṁce pathamajjhānaṁ hoti. Vipassanā pākatikāeva. Sace dutīyajjhānaṁ hoti. Vipassanā vitakkavirāgasattiyuttā hoti. Magge avitakkaṁ jhānaṁ niyāmetuṁ sakkoti. Esanayo sesesupi pādakajjhānesūti ayaṁ pādakavādo. Pādakajjhāne sati taṁsadisameva magge jhānaṁ hoti. Asatipana magge pathamajjhānameva hoti. Sammasi tajjhānaṁvā puggalajjhāsayovā magge jhānaṅgaṁ niyametuṁ nasakkotīti adhippāyoti. Pādakajjhāne sati taṁvā aññaṁvā yaṁyaṁ jhānaṁ sammasīyati. Taṁce pathamajjhānaṁ hoti. Vipassanā pākati kāeva. Sace dutīyajjhānaṁ hoti. Vipassanā vitakkavirāgasatti yuttā hoti. Magge avitakkaṁ jhānaṁ niyāmetuṁ sakkoti. Esanayo sesesupi sammasitajjhānesūti ayaṁ sammasitavādo. Vipassanāya ārammaṇabhāvena saha caritattā sammasitajjhānameva pādakajjhānato ajjhāsayatoca balavataranti adhippāyoti.",
  "anya-e0301n3:237": "Vibhāvaniyaṁ pana",
  "anya-e0301n3:238": "Vipassanāpādakaṁ kiñcijhānaṁ natthīti imasmiṁ vāde vuttaṁ. Taṁ aṭṭhakathāya na sameti.",
  "anya-e0301n3:239": "Pādakajjhāne sati taṁvā aññaṁvā magge yaṁyaṁjhānaṁ icchati. Taṁtaṁ jhānaṁ ijjhati. Vipassanāpi icchānurūpaṁ vitakkavirāgādibhāvaṁ pattā hotīti puggalajjhāsayavādo. Yathā lokiyajjhānesu āsanne vuṭṭhitajjhānaṁ uparijjhānupacāra bhāvanāya upatthambhakamattaṁ hoti. Na pana uparijjhāne jhānaṁ attasadisaṁ kātuṁ sakkoti. Ajjhāsayoeva uparijjhāne jhānaṅgaṁ niyāmeti. Evamevaṁ idhapi pādakajjhānaṁ vipassanāya tikkha visadabhāvatthāya balavupanissa yo hoti. Ajjhāsayoeva vipassanaṁ vitakkavirāgādibhāvaṁ pāpetvā magge jhānaṅgaṁ niyāmetīti adhippāyoti. Yo panettha vuṭṭhānagāminivipassanāeva magge jhānaṅgaṁ niyāmetīti mahāṭṭhakathā vādo. Tatthapi puggalajjhāsayavisesabalena vitakkavirāgādisatti visesayuttā vuṭṭhānagāmini vipassanāevāti attho veditabbo. Kāmañcettha aṭṭhasāliniyaṁ imesaṁ tiṇṇaṁ theravādānaṁ aññamaññaṁ avirodho vuttoviya dissati. Imepana vādā aññamaññaṁ saṁsanditvā pavattā nahonti. Paccekaṁ sabbaṁ lokuttarajjhānaṁ paripuṇṇaṁ katvā pavattā. Tasmā nasakkā tesaṁ aññamaññaṁ virodho pariharitunti. Etthaca jhānalābhīnaṁ vipassanākamme pādakajjhānasamā pajjanaṁnāma bhagavatāeva suṭṭhuvihitaṁ. Vuttañhetaṁ cūḷasuññatasutte –",
  "anya-e0301n3:240": "Idhānanda bhikkhu vivicceva kāmehi vivicca akusalehi dhammehi pathamaṁ jhānaṁ upasampajja viharati. Dutīyaṁ jhānaṁ. Tatīyaṁ jhānaṁ. Catutthaṁ jhānaṁ upasampajja viharati. So ajjhattaṁ suññataṁ manasikaroti. Tassaceajjhattaṁsuññatāya cittaṁ napakkhandati. Napasīdati. Tena bhikkhunā tasmiṁyeva purimasmiṁ samādhinimitte ajjhattameva cittaṁ santhape tabbaṁ, sannisādetabbaṁ, ekodi kātabbaṁ, samādahātabbantiādi.",
  "anya-e0301n3:241": "Tattha suññataṁ manasikarotīti vipassanākammaṁ vuttaṁ. Tasmiṁyeva purimasmiṁ samādhinimitteti pādakajjhānasamādhi nimitte. Navanipāteca –",
  "anya-e0301n3:242": "Pathamaṁ pāhaṁ bhikkhavejhānaṁ nissāya āsavānaṁ khayaṁ vadāmi.La. Nevasaññānāsaññāyatanaṁ pāhaṁ bhikkhave jhānaṁ nissāya āsavānaṁ khayaṁ vadāmīti vuttaṁ.",
  "anya-e0301n3:243": "67. Imesupana tīsuvādesu puggalajjhāsayavādo balavataroviya khāyati. Lokiyajjhānesupi hi pādakajjhānaṁnāma icchitabbameva. Tañca uparijjhānassa upacārabhāvanāya tikkhavisada bhāvatthāyaeva hoti. Ajjhāsayoevapana upacāra bhāvanāya vitakkavirāgādibhāvaṁ sādheti. Upacārabhāvanāeva uparijjhāne jhānaṅgaṁ niyāmeti. Evamevaṁ idhapi pādakajjhānabalena tikkhavisada bhāvapattā vuṭṭhānagāmini vipassanāeva ajjhāsayavisesabalena vitakkavirāgādisattivisesayuttā hutvā magge nānājhānāni sādheti. Asati pana ajjhāsayavisese taṁtaṁ pādakajjhānānurūpaṁ ajjhāsayasāmaññaṁsaṇṭhāti. Tasmā ajjhāsayavisese asati pādakajjhānameva pamāṇaṁ hoti. Satipana tasmiṁ soeva pamāṇanti yuttaṁ. Icchi ticchita lokiyajjhāna samāpajjana sadisañhi sabbajjhānesu ciṇṇavasībhūtānaṁ maggesu icchitajjhāna nibbattananti. Yo panettha pādakajjhānādivasena pavatto viseso. So sabbopi vipassanā visesatthāya eva hoti. Vipassanā visesoeva magge jhānaṅgaṁ niyāmetīti katvā aṭṭhasāliniyaṁ visuddhi maggeca vipassanāva pamāṇaṁ katvāvuttā. So sabbopi viseso pādakajjhānena vinā nasijjhatīti katvā maggavibhaṅgamaggasaṁyuttaṭṭha kathāsu pādakajjhānaṁ eva pamāṇaṁ katvā vuttanti veditabbaṁ. Yasmā pana pāḷiyaṁ –",
  "anya-e0301n3:244": "Idha gahapati bhikkhu vivicceva kāmehi. La. Pathamaṁ jhānaṁ upasampajja viharati. So iti paṭisañcikkhati. Idaṁpi kho pathamajjhānaṁ abhisaṅkhataṁ abhisañcehayitaṁ yaṁkhopana kiñci abhisaṅkhataṁ abhisañcetayitaṁ. Tadaniccaṁ. Taṁ nirodhadhammanti pajānāti so tattha ṭhito āsavānaṁ khayaṁ pāpuṇāti. La. Dutīyaṁ jhānaṁ, tatīyaṁ jhānaṁ, catutthaṁ jhānaṁ, mettā cetovimuttiṁ. Karuṇā, muditā, upekkhāceto vimuttiṁ, ākāsānañcā yatanaṁ.La. Ākiñcaññā yatanaṁ upasampajja viharati. So iti paṭisañcikkhati. Ayaṁpikho ākiñcaññā yatanasamāpatti abhisaṅkhatā abhisañcetayitā. Yaṁ khopana kiñci abhisaṅkhataṁ.La. Khayaṁ pāpuṇātīti.",
  "anya-e0301n3:245": "Evaṁekādasanipāte –",
  "anya-e0301n3:246": "Idhānanda bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ pathamaṁ jhānaṁ upasampajja viharati. So yadeva tattha hoti rūpagataṁ vedanāgataṁ saññāgataṁ saṅkhāragataṁ viññāṇagataṁ, te dhamme aniccato dukkhato anattato samanupassati. So tattha ṭhito āsavānaṁ khayaṁ pāpuṇāti. No ce āsavānaṁ khayaṁ pāpuṇāti. Teneva dhammarāgena tāya dhammanandiyā pañcannaṁ orambhāgiyānaṁ saṁyojanānaṁ parikkhayā upapātiko hoti. Tattha parinibbāyī anāvattidhammo tasmā lokāti.",
  "anya-e0301n3:247": "Ādinā mālukyaputtasutta anupadasuttādīsuca anekesu suttantesu aṭṭhasu samāpattīsu ekekāya samāpattiyā vuṭṭhāya vuṭṭhitasamāpattidhammasammasanameva āgataṁ. Napana aññajjhāna sammasanaṁ. Tasmā satipi yogīnaṁ icchāvasena pādakajjhānato aññajjhānasammasane pādakajjhānameva pamāṇanti sakkā viññātunti. Ettāvatā sammasitavādo sabbadubbaloti siddho hotīti. Yepana aṭṭhasamāpattilābhinopi jhānaṁ pādakaṁ akatvāva maggaṁ uppādenti. Pathamajjhānamevavā pādakaṁ katvā ajjhāsayavisesaṁ akatvā maggaṁ uppādenti. Pathamajjhānamattalābhinovā hutvā tameva pādakaṁ katvā maggaṁ uppādenti. Yeca sukkhavipassakā hutvā maggaṁ uppādenti. Tesaṁ pathamajjhānikova maggo hotīti veditabbo. Apica ye pakatiyāva aṭṭhasu samāpattīsu ciṇṇavasībhūtā honti. Te vināpi āsannapādakena yaṁyaṁjhānaṁ icchanti. Taṁtaṁ jhānaṁ tesaṁ maggesu nasamijjhatīti navattabbaṁ.",
  "anya-e0301n3:248": "66.[66] Yaṁpana vibhāvaniyaṁ",
  "anya-e0301n3:249": "‘‘Sacepana puggalassa tathāvidho ajjhāsayo natthi. Heṭṭhimaheṭṭhimajjhānato vuṭṭhāya uparuparijjhānadhamme sammasitvā uppāditamaggo pādakajjhānaṁ anapekkhitvā sammasitajjhānasadiso hotīti vuttaṁ. Taṁ vicāretabbaṁ.",
  "anya-e0301n3:250": "Na hi ārammaṇamattabhūtaṁ sammasitajjhānaṁ uparimaṁpi samānaṁ āsanne vuṭṭhitajjhānato balavataraṁ bhavituṁ arahati. Āsanne vuṭṭhitasseva cittasantānaṁ visesetuṁ samatthabhāvato. Tato yevahi so sammasitavādo sabbaaṭṭhakathāsu kecivādapakkhe eva thapitoti. Nanu puggalajjhāsayavādopi tathāthapitoevāti. Saccaṁ, sopana lokiyajjhānānaṁ uppattividhānena saha saṁsandikattā yuttataroeva hotīti.",
  "anya-e0301n3:251": "[67] Etena yaṁ tattha vuttaṁ.",
  "anya-e0301n3:252": "‘‘Uparuparijjhānato pana vuṭṭhāya heṭṭhima heṭṭhimajjhāna dhamme sammasitvā uppāditamaggo sammasitajjhānaṁ anapekkhitvā pāda kajjhānasadiso hoti. Heṭṭhimaheṭṭhimajjhānatohi uparu parijjhānaṁ balavatara’’nti. Taṁpi paṭikkhittaṁ hoti.",
  "anya-e0301n3:253": "Na hi pādakajjhānaṁ uparima bhūtattāyeva balavataraṁ hoti. Pādakabhūtattāyeva pana balavataraṁ hotīti.",
  "anya-e0301n3:254": "[68] Yañca tattha",
  "anya-e0301n3:255": "Magge vedanāniyamopana pādakajjhānādīnaṁ vasena nasiddho. Aññathā vipassanā yāyakāyacivedanāya yuttā hutvā tehi niyamitāya ekekāya maggavedanāya saddhiṁ ghaṭi yeyyāti iminā adhippāyena ‘‘vedanāniyamopana sabbatthapi vuṭṭhānagāmini vipassanāniyamena hotī’’ti vuttaṁ. Tampi na yujjati.",
  "anya-e0301n3:256": "Pādakajjhānādīnaṁ vaseneva vipassanāya saha vedanāniyamassa siddhattā. Tathāhi taṁtaṁ pādakajjhānato vuṭṭhāya vipassantassa vipassanā ādito kadāci somanassasahagatāvā hoti. Kadāci upekkhāsahagatāvā. Maggavuṭṭhānakālepana yadipādakajjhānaṁ somanassajjhānaṁ hoti. Vipassanā ekantena somassasaha gatāva hutvā maggena saddhiṁ ghaṭiyatīti. Vuttañhetaṁ saḷāyatana vibhaṅgasutte –",
  "anya-e0301n3:257": "Tatra bhikkhave yā cha nekkhammassitā upekkhā. Tā nissāya tā āgamma yāni cha nekkhammassitāni somanassāni. Tāni pajahatha. Tāni samatikkamatha. Evametesaṁ pahānaṁ hoti. Evametesaṁ samatikkamo hotīti.",
  "anya-e0301n3:258": "Aṭṭhakathāyañca aṭṭhasu samāpattīsu pathamādinica tīṇijhānāni suddhasaṅkhāreca pādake katvā vipassanaṁ āraddhānaṁ catunnaṁ bhikkhūnaṁ pubbabhāga vipassanā somanassasahagatā vā hoti. Upekkhāsaha gatāvāvuṭṭhānagāminīpana somanassasahagatāva hoti. Catutthajjhānādīni pādakānikatvā vipassanaṁ āraddhānaṁ pañcannaṁ bhikkhūnaṁ pubbabhāgavipassanā purima sadisāva. Vuṭṭhānagāminīpana upekkhāsahagatāva hoti. Idaṁ sandhāyayā chanekkhammassitā.La. Pajahathāti vuttaṁ. Ajjhāsayavisesena saha maggavuṭṭhānepi esevanayo. Balavavipassanākāle hi vipassanāratināma suṭṭhu paṇītatarā hoti. Sakalasarīraṁ pharamānā ajjhottharamānā pavattati. Yathāha –",
  "anya-e0301n3:259": "Suññāgāre paviṭṭhassa, santacittassa bhikkhuno;",
  "anya-e0301n3:260": "Amānusī rati hoti, sammadhammaṁ vipassatoti.",
  "anya-e0301n3:261": "Tasmā tadā pādakajjhānavisesenavā ajjhāsayavisesena vā vinā vipassanā upekkhāsahagatā na hoti. Ekantena somanassasahagatāva hotīti. Etthapana sabbajjhānesu vasībhūtassa yaṁkiñci ekaṁ jhānaṁ pādakaṁ katvā taṁ pā aññaṁvā maggeyaṁyaṁ jhānaṁ icchati. Maggavuṭṭhānakāle ajjhāsayabalena taṁtaṁjhānānurūpaṁ vipassanāyaca maggeca vedanā pariṇāmo veditabbo. Napana vedanāniyāmonāma visuṁ vattabboti.",
  "anya-e0301n3:262": "67.Saṅgahagāthāyaṁ anuttaraṁ aṭṭhavidhaṁ cittaṁ jhānaṅgayogabhedena ekekaṁ pañcadhā katvā cattālīsavidhanti ca vuccatīti yojanā. Idāni sabbāni mahaggatā nuttaracittāni pañcavidhe jhāna koṭṭhāse saṅgahetvā dassetuṁ yathāca rūpāvacarantiādimāha. Yathā rūpāvacaraṁ cittaṁ pathamādijjhānabhede gayhati. Jhāna bhedasiddhe pathamajjhānikacittādike pañcavidhe cittabhede saṅgayhati, tathā anuttarañca cittaṁ pathamādijjhānabhede saṅgayhati. Āruppañcacittaṁ upakkhekaggatā saṅkhātena pañcamajjhānena yuttattā pañcame jhāne pañcamajjhānikacittabhede saṅgayhati. Tasmā ekekaṁ patamādikaṁ pathamajjhānikacittādikaṁ jhānaṁ jhānacittaṁ ekādasa vidhaṁ hoti. Antetu antimabhūte pañcamajjhānikacittabhedepana jhānaṁ cittaṁ tevīsatividhaṁ bhaveti yojanā. Etthaca jhānasaddena taṁsampayuttaṁ cittameva vuccati. Na hi jhānaṁ ekādasavidhaṁvā tevīsatividhaṁvā hotīti.",
  "anya-e0301n3:263": "[69] Yaṁpana vibhāvaniyaṁ",
  "anya-e0301n3:264": "‘‘Rūpāvacaracittaṁ pathamajjhānantiādinā vuccatītica āruppañcāpi pañcamajjhānavohāraṁ labhatī’’ti ca vuttaṁ. Taṁ na yujjati.",
  "anya-e0301n3:265": "Na hi cittaṁ pathamajjhānaṁ hoti. Naca pañcamajjhānavohāraṁ labhatīti.",
  "anya-e0301n3:266": "[70] Yāca imissāgāthāyaṁ aparāpi yojanā vuttā. Sāpi na yuttāeva.",
  "anya-e0301n3:267": "Tathā saddassa pathamādijjhānabhedeti padassa purato paṭhitattāti. Evaṁ yathā vibhajitabbe ekadese vibhatte sabbaṁ ekūnanavutividhaṁ cittaṁ ekavīsasataṁ katvā vibhattaṁnāma hoti. Tathā vibhajitvā idāni taṁsaṅgahaṁ dassento antimagāthamāha. Puññaṁ sattatiṁsavidhaṁ hoti. Tathā pākaṁ dvipaññāsavidhaṁ hoti. Iti ekūnanavutividhāni cittāni ekavīsasataṁ katvā budhā paṇḍitā āhu kathesuṁ. Kathentivā vibhajanti vicakkhaṇāti vuttaṁ hotīti.",
  "anya-e0301n3:268": "Iti paramatthadīpaniyānāma abhidhammatthasaṅgahassa",
  "anya-e0301n3:269": "Catutthavaṇṇanāya cittasaṅgahassa",
  "anya-e0301n3:270": "Paramatthadīpanā niṭṭhitā."
}