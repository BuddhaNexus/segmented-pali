{
  "anya-e0805n6:0": "7. Kibbidhānakaṇḍa",
  "anya-e0805n6:1": "Tekālika",
  "anya-e0805n6:2": "Kiccappaccayantanaya",
  "anya-e0805n6:3": "Atha dhātūhiyeva bhāvakammakattukaraṇādisādhanasahitaṁ kibbidhānamārabhīyate.",
  "anya-e0805n6:4": "Tattha kiccakitakavasena duvidhā hi paccayā, tesu kiccasaññāya paṭhamaṁ vuttattā, kiccānamappakattā ca kiccappaccayā tāva vuccante.",
  "anya-e0805n6:5": "Bhū sattāyaṁ, ‘‘bhūyate, abhavittha, bhavissate vā devadattenā’’ti viggahe –",
  "anya-e0805n6:6": "‘‘Dhātuyā kammādimhi ṇo’’ti ito ‘‘dhātuyā’’ti sabbattha paccayādividhāne vattate, ‘‘parā, paccayā’’ti ca adhikāro.",
  "anya-e0805n6:7": "545.Bhāvakammesu tabbānīyā.",
  "anya-e0805n6:8": "Bhāvakammaiccetesvatthesu sabbadhātūhi tabba anīyaiccete paccayā parā honti. Yogavibhāgena aññatthāpi.",
  "anya-e0805n6:9": "Tattha –",
  "anya-e0805n6:10": "Akammakehi dhātūhi, bhāve kiccā bhavanti te;",
  "anya-e0805n6:11": "Sakammakehi kammatthe, arahasakkatthadīpakā.",
  "anya-e0805n6:12": "Te ca –",
  "anya-e0805n6:13": "546.Ṇādayotekālikā.",
  "anya-e0805n6:14": "Tikāle niyuttā tekālikā, ye idha tatiye dhātvādhikāre vihitā aniddiṭṭhakālā ṇādayo paccayā, te tekālikā hontīti paribhāsato kālattayepi honti.",
  "anya-e0805n6:15": "Sīhagatiyā ‘‘kvacī’’ti vattate.",
  "anya-e0805n6:16": "547.Yathāgamamikāro.",
  "anya-e0805n6:17": "Yathāgamaṁ yathāpayogaṁ jinavacanānuparodhena dhātūhi paro ikārāgamo hoti kvaci byañjanādikesu kiccakitakappaccayesu, ‘‘aññesu cā’’ti vuddhi, ‘‘o ava sare’’ti avādeso, ‘‘naye paraṁ yutte’’ti paraṁ netabbaṁ.",
  "anya-e0805n6:18": "548. Te kiccā.",
  "anya-e0805n6:19": "Ye idha vuttā tabbānīyaṇya teyya riccappaccayā, te kiccasaññā hontīti veditabbā. Tato ‘‘aññe kiti’’ti vacanato kiccappaccayānamakitakattā nāmabyapadese asampatte ‘‘taddhitasamāsakitakā nāmaṁvātavetunādīsu cā’’ti ettha caggahaṇena nāmabyapadeso, tato syādyuppatti. Bhāve bhāvassekattā ekavacanameva, ‘‘si’’nti amādeso. Bhavitabbaṁ bhavatā paññena, bhavanīyaṁ.",
  "anya-e0805n6:20": "Idha byañjanādittābhāvā anuvattitakvaciggahaṇena ikārāgamābhāvo. Bhāve kiccappaccayantā napuṁsakā. Kamme tiliṅgā.",
  "anya-e0805n6:21": "Kammani abhipubbo, abhibhūyate, abhibhūyittha, abhibhūyissateti abhibhavitabbo kodho paṇḍitena, abhibhavitabbā taṇhā, abhibhavitabbaṁ dukkhaṁ, evaṁ abhibhavanīyo, abhibhavanīyā, abhibhavanīyaṁ, purisa kaññā cittasaddanayena netabbaṁ, evaṁ sabbattha.",
  "anya-e0805n6:22": "Ettha hi –",
  "anya-e0805n6:23": "Tabbādīheva kammassa, vuttattāva punattanā;",
  "anya-e0805n6:24": "Vattabbassa abhāvā na, dutiyā paṭhamā tato.",
  "anya-e0805n6:25": "Āsa upavesane, āsīyittha, āsīyate, āsīyissateti āsitabbaṁ tayā, āsanīyaṁ. Kamme upāsitabbo garu, upāsanīyo.",
  "anya-e0805n6:26": "Sī saye, asīyittha, sīyate, sīyissateti sayitabbaṁ bhavatā, sayanīyaṁ, ‘‘e ayā’’ti ayādeso, atisayitabbo paro, atisayanīyo.",
  "anya-e0805n6:27": "Pada gatimhi, uppajjittha, uppajjate, uppajjissateti uppajjitabbaṁ tena, uppajjanīyaṁ, ettha ca ‘‘kattarī’’ti adhikāraṁ vinā ‘‘divādito yo’’ti vinādhikārayogavibhāgena yappaccayo, ‘‘tassa cavaggayakāra’’iccādinā cavaggo, ‘‘paradvebhāvo ṭhāne’’ti dvibhāvo, paṭipajjitabbo maggo, paṭipajjanīyo.",
  "anya-e0805n6:28": "Budha avagamane, abujjhittha, bujjhate, bujjhissateti bujjhitabbo dhammo, bujjhanīyo.",
  "anya-e0805n6:29": "Su savaṇe, asūyittha, sūyate, sūyissateti sotabbo dhammo, idha yathāgamaggahaṇena ikārāgamābhāvo, suṇitabbo, ‘‘svādito ṇu ṇā uṇā cā’’ti vinādhikārayogavibhāgena ṇāpaccayo, savaṇīyo.",
  "anya-e0805n6:30": "Kara karaṇe, karīyittha, karīyati, karīyissatīti atthe tabbā’nīyā.",
  "anya-e0805n6:31": "‘‘Antassa, karassa, ca, tatta’’nti ca vattate.",
  "anya-e0805n6:32": "549.Tuṁtu na tabbesu vā.",
  "anya-e0805n6:33": "Karaiccetassa dhātussa antabhūtassa rakārassa takārattaṁ hoti vā tuṁ tu na tabbaiccetesu paccayesu paresu. Kattabbo bhavatā dhammo, kattabbā pūjā, kattabbaṁ kusalaṁ, tattābhāve ‘‘karotissā’’ti vattamāne ‘‘tavetunādīsu kā’’ti ettha ādisaddena tabbepi kādeso, kātabbaṁ hitaṁ.",
  "anya-e0805n6:34": "550.Rahādito ṇa.",
  "anya-e0805n6:35": "Rakāra hahārādyantehi dhātūhi parassa anānīyādinakārassa ṇakāro hoti. Ādisaddena ramu apañātāditopi.",
  "anya-e0805n6:36": "Rahādito parassettha, nakārassa asambhavā;",
  "anya-e0805n6:37": "Anānīyādinasseva, sāmathyāyaṁ ṇakāratā.",
  "anya-e0805n6:38": "Karaṇīyo dhammo, karaṇārahoti attho, karaṇīyā, karaṇīyaṁ.",
  "anya-e0805n6:39": "Bhara bharaṇe, bharīyatīti bharitabbo, bharaṇīyo.",
  "anya-e0805n6:40": "Gaha upādāne, agayhittha, gayhati, gayhissatīti gahetabbo, ‘‘tesu vuddhī’’tiādinā ikārassekāro, saṅgaṇhitabbo, ‘‘gahādito ppaṇhā’’ti vinādhikārayogavibhāgena ṇhāpaccayo, halopasaralopādi, saṅgaṇhaṇīyo, gahaṇīyo.",
  "anya-e0805n6:41": "Ādiggahaṇena ramu kīḷāyaṁ, ramīyittha, ramīyati, ramīyissatīti ramitabbo, ramaṇīyo vihāro.",
  "anya-e0805n6:42": "Apa pāpuṇane, uṇāpaccayo, pāpīyatīti pāpuṇitabbo, ‘‘gupādīnañcā’’ti dhātvantassa lopo, dvittañca, pattabbo, patteyyo, pāpuṇaṇīyo, pāpaṇīyo.",
  "anya-e0805n6:43": "‘‘Antassa, vā’’ti ca vattate.",
  "anya-e0805n6:44": "551.Gama khana hanādīnaṁ tuṁtabbādīsu na.",
  "anya-e0805n6:45": "Gama khana hanaiccevamādīnaṁ makāra nakārantānaṁ dhātūnamantassa nakāro hoti vā tuṁ tabba tave tuna tvānatvāiccevamādīsu takārādippaccayesu paresu. Agacchīyittha, gacchīyati, gacchīyissatīti gantabbo maggo, gamitabbaṁ, gamanīyaṁ.",
  "anya-e0805n6:46": "Khanu avadāraṇe, akhaññittha, khaññati, khaññissatīti khantabbaṁ āvāṭaṁ, khanitabbaṁ, ‘‘kvaci dhātū’’tiādinā khanantassa ṇattañca, khaṇitabbaṁ, khaṇaṇīyaṁ, khananīyaṁ vā.",
  "anya-e0805n6:47": "Hana hiṁsā gatīsu, ahaññittha, haññate, haññissateti hantabbaṁ, hanitabbaṁ, hananīyaṁ.",
  "anya-e0805n6:48": "Mana ñāṇe, amaññittha, maññate, maññissateti mantabbo, manitabbo, yappaccaye cavaggādi, maññitabbaṁ, maññanīyaṁ.",
  "anya-e0805n6:49": "Pūja pūjāyaṁ, apūjīyittha, pūjīyati, pūjīyissatīti atthe tabbānīyā. ‘‘Curādito ṇe ṇayā’’ti akattaripi ṇeṇayā, ikārāgamānīyesu ‘‘saralopo’’tiādinā kāritasarassa lopo, pūjetabbo, pūjayitabbo, pūjanīyo bhagavā.",
  "anya-e0805n6:50": "‘‘Tabbānīyā’’ti yogavibhāgena kattukaraṇesupi, yā pāpuṇane, niyyātīti niyyānīko maggo. Gacchantīti gamanīyā bhogā. Naha soce, nahāyati etenāti nahānīyaṁ cuṇṇaṁ.",
  "anya-e0805n6:51": "‘‘Bhāvakammesū’’ti adhikāro.",
  "anya-e0805n6:52": "552.Ṇyo ca.",
  "anya-e0805n6:53": "Bhāvakammesu sabbadhātūhi ṇyappaccayo hoti, caggahaṇena ‘‘ñāteyya’’ntiādīsu teyyappaccayo ca.",
  "anya-e0805n6:54": "553.Kāritaṁ viya ṇānubandho.",
  "anya-e0805n6:55": "Anubandho appayogī, ṇakārānubandho paccayo kāritaṁ viya daṭṭhabboti kāritabyapadeso, ‘‘kāritānaṁ ṇo lopa’’nti ṇalopo, ‘‘asaṁyogantassa vuddhi kārite’’ti vuddhi, ikārāgamo, kattabbaṁ kāriyaṁ.",
  "anya-e0805n6:56": "Hara haraṇe, aharīyittha, harīyati, harīyissatīti vā haritabbaṁ hāriyaṁ.",
  "anya-e0805n6:57": "Bhara bharaṇe, bharitabbaṁ bhāriyaṁ.",
  "anya-e0805n6:58": "Labha lābhe, labhitabbaṁ labbhaṁ, ‘‘yavataṁ talana’’iccādisutte kāraggahaṇena yavato bhakārassa bhakāro, dvittaṁ.",
  "anya-e0805n6:59": "Sāsa anusiṭṭhimhi, sāsitabbo sisso, ‘‘kvaci dhātū’’tiādinā ākārassikāro.",
  "anya-e0805n6:60": "Vaca viyattiyaṁ vācāyaṁ, ṇyappaccayādimhi kate ‘‘antānaṁ, ṇānubandhe’’ti ca vattate.",
  "anya-e0805n6:61": "554.Kagācajānaṁ.",
  "anya-e0805n6:62": "Cajaiccetesaṁ dhātvantānaṁ kakāra gakārādesā honti ṇakārānubandhe paccaye pareti cassa kādeso. Vacanīyaṁ vākyaṁ.",
  "anya-e0805n6:63": "Bhaja sevāyaṁ, bhajanīyaṁ bhāgyaṁ, jassa gādeso.",
  "anya-e0805n6:64": "Ci caye, acīyittha, cīyati, cīyissatīti cetabbaṁ ceyyaṁ, ikārassekāro vuddhi, yakārassa dvittaṁ, vinipubbo ‘‘do dhassa cā’’ti sutte caggahaṇena cakārassa chakāro, viniccheyyaṁ, vinicchitabbaṁ, vinicchanīyaṁ. ‘‘Kiyādito nā’’ti vinādhikārayogavibhāgena tabbānīya tuṁ tunā dīsu ca nāpaccayo, vinicchinitabbaṁ, vinicchinanīyaṁ.",
  "anya-e0805n6:65": "Nī pāpuṇane, anīyittha, nīyati, nīyissatīti neyyo, neyyā, neyyaṁ. Netabbaṁ.",
  "anya-e0805n6:66": "Ṇyaggahaṇaṁ chaṭṭhīyantavasenānuvattate, maṇḍūkagatiyā antaggahaṇañca tatiyantavasena.",
  "anya-e0805n6:67": "555.Bhūtobba.",
  "anya-e0805n6:68": "Bhū iccetasmā parassa ṇyappaccayassa saha dhātvantena abbādeso hoti. Bhavitabbo bhabbo, bhabbā, bhabbaṁ.",
  "anya-e0805n6:69": "‘‘Ṇyassa, antenā’’ti ca vattate.",
  "anya-e0805n6:70": "556.Vada mada gamu yuja garahākārādīhi jjammaggayheyyāgāro vā.",
  "anya-e0805n6:71": "Vada mada gamu yuja garahaiccevamādīhi dhātūhi, ākārantehi ca parassa ṇyappaccayassa dhātvantena saha yathākkamaṁ jja mma gga yha e yyaiccete ādesā honti vā, garassa ca gārādeso, garahassa garassevāyaṁ gāro. Vavatthitavibhāsatthoyaṁ vāsaddo.",
  "anya-e0805n6:72": "Vada viyattiyaṁ vācāyaṁ, avajjittha, vajjati, vajjissatīti vā vajjaṁ vadanīyaṁ, rassattaṁ. Vajjaṁ doso.",
  "anya-e0805n6:73": "Mada ummāde, amajjittha, majjate, majjissati etenāti majjaṁ madanīyaṁ. Madaggahaṇena karaṇepi ṇyappaccayo. Gamu sappa gatimhi, gantabbaṁ gammaṁ.",
  "anya-e0805n6:74": "Yuja yoge, ayujjittha, yujjate, yujjissatīti yoggaṁ, niyojjo vā.",
  "anya-e0805n6:75": "Garaha nindāyaṁ, agarayhittha, garahīyati, garahīyissatīti atthe ṇyappaccayo, tassiminā dhātvantena saha yhādeso, garassa gārādeso ca, gārayho, gārayhā, gārayhaṁ, garahaṇīyaṁ.",
  "anya-e0805n6:76": "Ādisaddena aññepi damajahantā gayhante. Gada viyattiyaṁ vācāyaṁ, gajjate, gadanīyaṁ vā gajjaṁ. Pada gatimhi, pajjanīyaṁ pajjaṁ gāthā. Khāda bhakkhaṇe, khajjateti khajjaṁ khādanīyaṁ. Damu damane, adammittha, dammate, damīyissatīti dammo damanīyo. Bhuja pālanabyavaharaṇesu, abhujjittha, bhujjati, bhujjissatīti bhoggaṁ, bhojjaṁ vā, kāraggahaṇena yassa jakāro. Gahetabbaṁ gayhamiccādi.",
  "anya-e0805n6:77": "Ākārantato pana dā dāne, adīyittha, dīyati, dīyissatīti atthe ṇyappaccayo, tassiminā dhātvantena ākārena saha eyyādeso, deyyaṁ, dātabbaṁ. Anīye ‘‘saralopo’’tiādinā pubbasarassa lope sampatte tattheva tuggahaṇena nisedhetvā ‘‘sarā sare lopa’’nti ākāre lutte parasarassa dīgho, dānīyaṁ.",
  "anya-e0805n6:78": "Pā pāne, apīyittha, pīyati, pīyissatīti peyyaṁ, pātabbaṁ, pānīyaṁ. Hā cāge, ahīyittha, hīyati, hīyissatīti heyyaṁ, hātabbaṁ, hānīyaṁ. Mā māne, amīyittha, mīyati, mīyissatīti meyyaṁ, mātabbaṁ, minitabbaṁ, metabbaṁ vā. Ñā avabodhane, aññāyittha, ñāyati, ñāyissatīti ñeyyaṁ, ñātabbaṁ, ñāteyyaṁ. ‘‘Ñāssa jā jaṁ nā’’ti jādese ‘‘kiyādito nā’’ti vinādhikārayogavibhāgena nāpaccayo, ikārāgamo ca, jānitabbaṁ, vijānanīyaṁ. Khyāpakathane, saṅkhyātabbaṁ, saṅkhyeyyaṁ iccādi.",
  "anya-e0805n6:79": "557.Karamhā ricca.",
  "anya-e0805n6:80": "Karadhātuto riccappaccayo hoti bhāvakammesu.",
  "anya-e0805n6:81": "558.Ramhi ranto rādi no.",
  "anya-e0805n6:82": "Rakārānubandhe paccaye pare sabbo dhātvanto rādi paccayarakāramariyādo no hoti, lopamāpajjateti attho. Rantoti ettha rakāro sandhijo, kattabbaṁ kiccaṁ. ‘‘Riccā’’ti yogavibhāgena bharāditopi riccappaccayo, yathā, bharīyatīti bhacco, saralopo. I gatimhi, pati etabbo paṭicco.",
  "anya-e0805n6:83": "559.Pesātisaggapattakālesu kiccā.",
  "anya-e0805n6:84": "Pesa atisagga pattakālaiccetesvatthesu kiccappaccayā honti. Pesanaṁ nāma ‘‘kattabbamidaṁ bhavatā’’ti āṇāpanaṁ, ajjhesanañca. Atisaggonāma ‘‘kimidaṁ mayā kattabba’’nti puṭṭhassa vā ‘‘pāṇo na hantabbo’’tiādinā paṭipattidassanamukhena vā kattabbassa anuññā. Pattakālo nāma sampattasamayo yo attano kiccakaraṇasamayamanupaparikkhitvā na karoti, tassa samayārocanaṁ, na tattha ajjhesanamatthīti. Te ca ‘‘bhāvakammesu kiccattakkhatthā’’ti vuttattā bhāvakammesveva bhavanti.",
  "anya-e0805n6:85": "Pesane tāva – karīyatu bhavatā kammanti atthe iminā tabbānīyā, sesaṁ vuttanayameva, kattabbaṁ kammaṁ bhavatā, karaṇīyaṁ kiccaṁ bhavatā.",
  "anya-e0805n6:86": "Atisagge bhujjatu bhavatāti atthe tabbādi, ‘‘aññesu cā’’ti vuddhi.",
  "anya-e0805n6:87": "‘‘Tassā’’ti vattate.",
  "anya-e0805n6:88": "560.Bhujādīnamanto no dvi ca.",
  "anya-e0805n6:89": "Bhujaiccevamādīnaṁ jakārādiantānaṁ dhātūnamanto no hoti, parassa kiccakitakappaccayatakārassa ca dvebhāvo hoti. Bhottabbaṁ bhojanaṁ bhavatā, bhojanīyaṁ bhojjaṁ bhavatā.",
  "anya-e0805n6:90": "Ikārāgamayuttatakāre pana – ‘‘namakarānamantānaṁ niyuttatamhī’’ti ettha ‘‘antānaṁ niyuttatamhī’’ti yogavibhāgena dhātvantalopādinisedho, ‘‘rudhādito niggahītapubba’’nti vinādhikārayogavibhāgena, ‘‘niggahītañcā’’ti vā niggahītāgamo, bhuñjitabbaṁ tayā, yuñjitabbaṁ.",
  "anya-e0805n6:91": "Samayārocane pana – i ajjhayane adhipubbo, adhīyataṁ bhavatāti atthe tabbānīyādi, ikārāgamavuddhiayādesaajjhādesā ca, ṇyappaccaye tu vuddhi, yakārassa dvittañca, ajjhayitabbaṁ, ajjheyyaṁ bhavatā, ajjhayanīyaṁ bhavatā, avassaṁ kattabbanti vākye pana ‘‘kiccā’’ti adhikicca ‘‘avassakādhamiṇesu ṇī cā’’ti avassakādhamiṇatthe ca tabbādayo, kattabbaṁ me bhavatā gehaṁ, karaṇīyaṁ, kāriyaṁ. Evaṁ dātabbaṁ me bhavatā sataṁ, dānīyaṁ, deyyaṁ.",
  "anya-e0805n6:92": "Dhara dhāraṇe, curādittā ṇeṇayā, vuddhi, ikārāgamo ca, dhāretabbaṁ, dhārayitabbaṁ iccādi.",
  "anya-e0805n6:93": "‘‘Nudādīhi yuṇvūnamanānanākānanakā sakāritehi cā’’ti sakāritehipi yuṇvūnamādesavidhānatoyeva dhātuppaccayantatopi kiccakitakappaccayā bhavantīti daṭṭhabbo. Tena titikkhāpīyatīti titikkhāpetabbo. Evaṁ tikicchāpetabbo tikicchāpanīyo. Abhāvīyittha, bhāvīyati, bhāvīyissatīti bhāvetabbo maggo. Bhāvayitabbo, bhāvanīyo, bhāvanīyaṁ, bhāvanīyā, akārīyittha, kārīyati, kārīyissatīti kāretabbaṁ, kārayitabbaṁ, kārāpetabbaṁ, kārāpayitabbaṁ, kārāpanīyamiccādi ca siddhaṁ bhavati.",
  "anya-e0805n6:94": "Kattabbaṁ karaṇīyañca, kāriyaṁ kiccamiccapi;",
  "anya-e0805n6:95": "Kāretabbaṁ tathā kārā-petabbaṁ kiccasaṅgaho.",
  "anya-e0805n6:96": "Kiccappaccayantanayo.",
  "anya-e0805n6:97": "Tekālika",
  "anya-e0805n6:98": "Kitakappaccayantanaya",
  "anya-e0805n6:99": "Idāni kitakappaccayā vuccante.",
  "anya-e0805n6:100": "Kara karaṇe, pure viya dhātusaññādi.",
  "anya-e0805n6:101": "Kumbhaiccupapadaṁ, tato dutiyā.",
  "anya-e0805n6:102": "‘‘Kumbhaṁ karoti, akāsi, karissatī’’ti vā viggahe –",
  "anya-e0805n6:103": "‘‘Parā, paccayā’’ti ca vattate.",
  "anya-e0805n6:104": "561.Dhātuyākammādimhi ṇo.",
  "anya-e0805n6:105": "Kammasmiṁ ādimhi sati dhātuyā paro ṇappaccayo hoti.",
  "anya-e0805n6:106": "So ca –",
  "anya-e0805n6:107": "562.Aññe kita.",
  "anya-e0805n6:108": "Tatiye dhātvādhikāre vihitā kiccehi aññe paccayā kiticceva saññā hontīti kitasaññā katā.",
  "anya-e0805n6:109": "563.Kattari kita.",
  "anya-e0805n6:110": "Kattari kārake kitapaccayo hotīti niyamato kattari bhavati, so ca ‘‘ṇādayo tekālikā’’ti vuttattā kālattaye ca hoti. Pure viya kāritabyapadesaṇalopavuddhiyo, paccayantassāliṅgattā syādimhi asampatte ‘‘taddhitasamāsakitakā nāmaṁvātavetunādīsu cā’’ti kitakantattā nāmaṁva kate syādyuppatti, tato kumbhaṁ karotīti atthe ‘‘amādayo parapadebhī’’ti dutiyātappurisasamāso, ‘‘nāmāna’’ntiādinā samāsasaññā, ‘‘tesaṁ vibhattiyo lopā cā’’ti vibhattilopo, ‘‘pakati cassa sarantassā’’ti pakatibhāvo, puna samāsattā nāmamiva kate syādyuppatti.",
  "anya-e0805n6:111": "So kumbhakāro, te kumbhakārā iccādi. Itthiyaṁ kumbhakārī, kumbhakāriyo iccādi, tathā kammaṁ karotīti kammakāro. Evaṁ mālākāro, kaṭṭhakāro, rathakāro, suvaṇṇakāro, suttakāro, vuttikāro, ṭīkākāro.",
  "anya-e0805n6:112": "Gaha upādāne, pattaṁ agaṇhi, gaṇhāti, gaṇhissatīti vā pattaggāho. Evaṁ rasmiggāho, rajjuggāho.",
  "anya-e0805n6:113": "Ve tantasantāne, tantaṁ avāyi, vāyati, vāyissatīti vā tantavāyo, ‘‘te āvāyā kārite’’ti āyādeso, vākye panettha ‘‘te āvāyā’’ti yogavibhāgena āyādeso. Evaṁ tunnavāyo.",
  "anya-e0805n6:114": "Mā parimāṇe, dhaññaṁ amini, mināti, minissatīti vā atthe ṇappaccaye kate –",
  "anya-e0805n6:115": "‘‘Ṇamhī’’ti vattate.",
  "anya-e0805n6:116": "564.Ākārantānamāyo.",
  "anya-e0805n6:117": "Ākārantānaṁ dhātūnaṁ antassa āyādeso hoti ṇakārānubandhe paccaye pare, saralopādi. Dhaññamāyo. Evaṁ dānaṁ dadātīti dānadāyo.",
  "anya-e0805n6:118": "Kamu kantimhi, dhammaṁ akāmayi, kāmayati, kāmayissatīti vā dhammakāmo puriso, dhammakāmā kaññā, dhammakāmaṁ cittaṁ. Evaṁ atthakāmo, hitakāmo, sukhakāmo, dhammaṁ pāletīti dhammapālo iccādi.",
  "anya-e0805n6:119": "Damu damane, ‘‘ariṁ adami, dameti, damissatī’’ti viggahe ‘‘dhātuyā’’ti adhikāro, ‘‘kammādimhī’’ti ca vattate.",
  "anya-e0805n6:120": "565.Saññāyamanu.",
  "anya-e0805n6:121": "Kammūpapade ādimhi sati saññāyaṁ gamyamānāyaṁ dhātuyā appaccayo hoti, upapadante nukārāgamo ca. Ettha ca ‘‘nu niggahītaṁ padante’’ti sutte ‘‘padante’’ti vacanato upapadanteyeva nukārāgamo hotīti daṭṭhabbaṁ. ‘‘Tesu vuddhī’’tiādinā ukāralopo. Ayaṁ pana nvāgamo samāsaṁ katvā upapadavibhattilope kateyeva hotīti veditabbaṁ.",
  "anya-e0805n6:122": "566.Nu niggahītaṁ padante.",
  "anya-e0805n6:123": "Upapadabhūtanāmapadante vattamāno nukārāgamo niggahītamāpajjate, niggahītassa vaggantattaṁ, sesaṁ samaṁ, vuddhābhāvova viseso, arindamo rājā.",
  "anya-e0805n6:124": "Tathā tara taraṇe, vessaṁ taratīti vessantaro, taṇhaṁ karoti hiṁsatīti taṇhaṅkaro bhagavā. Evaṁ medhaṅkaro, saraṇaṅkaro, dīpaṅkaro.",
  "anya-e0805n6:125": "‘‘Ādimhi, a’’iti ca vattate.",
  "anya-e0805n6:126": "567.Pure dadā ca iṁ.",
  "anya-e0805n6:127": "Purasadde ādimhi sati ‘‘dada dāne’’iccetāya dhātuyā appaccayo hoti, purasadde akārassa iñca hoti. Ettha ca ‘‘tadanuparodhenā’’ti paribhāsato purasaddantasseva iṁ hotīti daṭṭhabbaṁ. Ṇādīnaṁ tekālikattepi upapadatthavisesena atīteyevāyamappaccayo hotīti daṭṭhabbaṁ. Pure dānaṁ adadīti purindado sakko. Idhāpi vibhattilope kateyeva iṁādeso.",
  "anya-e0805n6:128": "‘‘Kammādimhi, a’’iti ca vattate.",
  "anya-e0805n6:129": "568.Sabbato ṇvu tvāvī vā.",
  "anya-e0805n6:130": "Sabbato dhātuto kammādimhi vā akammādimhi vā sati a ṇvu tu āvī iccete cattāro paccayā honti. Vāggahaṇaṁ ‘‘akammādimhi vā’’ti vikappanatthaṁ.",
  "anya-e0805n6:131": "Appaccaye tāva – dhara dhāraṇe, dhammaṁ adhari, dharati, dharissatīti vā dhammadharo. Evaṁ vinayadharo. Tathā taṁ karotīti takkaro, dvittaṁ. Evaṁ hitakaro, divasakaro, dinakaro, divākaro, nisākaro, dhanuṁ gaṇhātīti dhanuggaho. Evaṁ kaṭaggaho, sabbakāmaṁ dadātīti sabbakāmadado, sabbadado.",
  "anya-e0805n6:132": "Āto pana – annaṁ adāsi, dadāti, dadissatīti annado. Evaṁ dhanado, saccaṁ sandahatīti saccasandho. Pā pāne, majjaṁ pivatīti majjapo. Tā pālane, gavaṁ saddaṁ tāyatīti gottaṁ. Evaṁ kattari.",
  "anya-e0805n6:133": "Akammādimhi pana ‘‘yasmā dapetī’’ti sutte bhayaggahaṇena sesasādhanepi appaccayo.",
  "anya-e0805n6:134": "Nī pāpuṇane vipubbo, vinesi, vineti, vinessati etena, etthāti vā vinayo, ‘‘aññesu cā’’ti vuddhi, ayādeso ca, nayanaṁ nayo. Si sevāyaṁ nipubbo, nissīyittha, nissīyati, nissīyissatīti vā nissayo. Si saye, anusayi, anuseti, anusessatīti vā anusayo.",
  "anya-e0805n6:135": "I gatimhi patipubbo, paṭicca ekasmā phalametīti paccayo, samudayo. Ci caye, vinicchīyate anena, vinicchayanaṁ vā vinicchayo, uccayanaṁ uccayo, sañcayo, dhammaṁ vicinātīti dhammavicayo. Khī khaye, khayanaṁ khayo. Ji jaye, vijayanaṁ vijayo, jayo. Kī dabbavinimaye, vikkayanaṁ vikkayo, kayo. Lī silesane, allīyati etthāti ālayo, layo. Evaṁ ivaṇṇantato.",
  "anya-e0805n6:136": "Āsuṇantīti assavā, avādeso, paṭissavanaṁ paṭissavo. Su gatimhi, ābhavaggā savantīti āsavā. Ru sadde, ravatīti ravo. Bhavatīti bhavo. Pabhavati etasmāti pabhavo. Lū chedane, lavanaṁ lavo. Evaṁ uvaṇṇantato.",
  "anya-e0805n6:137": "Niggaṇhāti, niggahaṇaṁ vā niggaho, paggaho, saṅgaṇhāti tena, saṅgahaṇaṁ vā saṅgaho. Vara varaṇe, saṁvaraṇaṁ saṁvaro. Dara ādare, ādaraṇaṁ ādaro. Āgacchati, āgamananti vā āgamo, āgamīyanti ettha, etena vā atthāti āgamo pariyatti. Sappatīti sappo. Dibbatīti devo. Kamu padavikkhepe, pakkamanaṁ, pakkamatīti vā pakkamo. Evaṁ vikkamo.",
  "anya-e0805n6:138": "Cara caraṇe, vane caratīti vanacaro, kāmo avacarati etthāti kāmāvacaro loko, kāmāvacarā saññā, kāmāvacaraṁ cittaṁ. Gāvo caranti etthāti gocaro, chaṭṭhītappuriso.",
  "anya-e0805n6:139": "Pādena pivatīti pādapo. Evaṁ kacchapo, tatiyātappuriso.",
  "anya-e0805n6:140": "Ruha janane, sirasmiṁ ruhatīti siroruho, guhāyaṁ sayatīti guhāsayaṁ cittaṁ. Evaṁ kucchisayā vātā. Ṭhā gatinivattimhi, pabbate aṭṭhāsi, tiṭṭhati, ṭhassatīti vā pabbataṭṭho puriso, pabbataṭṭhā nadī, pabbataṭṭhaṁ osadhaṁ. Evaṁ thalaṭṭhaṁ, jalaṭṭhaṁ, sattamītappuriso.",
  "anya-e0805n6:141": "569.Gahassupadhasse vā.",
  "anya-e0805n6:142": "Gahaiccetassa dhātussa upadhassa ettaṁ hoti vā, upadhāti antakkharato pubbakkharassa parasamaññā, gayhatīti gehaṁ, gahaṁ vā.",
  "anya-e0805n6:143": "Ṇvuppaccaye rathaṁ karotīti atthe ṇvuppaccayo, so ca ‘‘aññe kita’’ti kitasaññattā ‘‘kattari kita’’ti kattariyeva bhavati, tato kāritabyapadesa ṇalopavuddhiyo.",
  "anya-e0805n6:144": "570.Anakā yuṇvūnaṁ.",
  "anya-e0805n6:145": "Yuṇvuiccetesaṁ paccayānaṁ ana akaiccete ādesā hontīti akādeso. Sesaṁ kumbhakārasaddasamaṁ, rathakārako. Tathā annaṁ dadātīti annadāyako, ‘‘ākārantānamāyo’’ti āyādeso, ‘‘itthiyamato āpaccayo’’ti āpaccayo, ‘‘tesu vuddhī’’tiādinā akārassa ikāro, annadāyikā kaññā, annadāyakaṁ kulaṁ. Lokaṁ netīti lokanāyako, vineti satteti vināyako, ‘‘te āvāyā kārite’’ti āyādeso.",
  "anya-e0805n6:146": "Akammūpapade karotīti kārako, kārikā, kārakaṁ. Dadātīti dāyako, dāyikā, dāyakaṁ. Netīti nāyako, nāyikā, nāyakaṁ. Bhagavato ovādānusāsaniṁ asuṇi, suṇāti, suṇissatīti vā sāvako, sāvikā, āvādeso. Lunātīti lāvako. Pu pavane, punātīti pāvako, bhavatīti bhāvako, upāsatīti upāsako, upāsikā. Gaṇhātīti gāhako.",
  "anya-e0805n6:147": "Pacatīti pācako. Ayaji, yajati, yajissatīti vā yājako. Ettha hi ‘‘kagā cajāna’’nti cajānaṁ kagatte sampatte –",
  "anya-e0805n6:148": "571.Nakagattaṁ cajā ṇvumhi.",
  "anya-e0805n6:149": "Dhātvantabhūtā cakārajakārā kakāra gakārattaṁ nāpajjante ṇvuppaccaye pareti paṭisiddhattā na bhavati.",
  "anya-e0805n6:150": "Jana janane, janetīti janako, janikā, ‘‘ghaṭādīnaṁ vā’’ti ettha vāggahaṇena vuddhi na hoti. Evaṁ khanatīti khanako, sametīti samako, gametīti gamako, dametīti damako, ahani, hanti, hanissatīti vā vadhako, ‘‘vadho vā sabbatthā’’ti hanassa vadhādeso, hantīti yātako, ‘‘hanassa ghāto’’ti ṇvumhi ghātādeso, gāvo hanatīti goghātako, rundhatīti rundhako, niggahītāgamo, saṁyogantattā na vuddhi hoti. Evaṁ bhuñjatīti bhuñjako, kiṇātīti kāyako, pāletīti pālako, pūjetīti pūjako.",
  "anya-e0805n6:151": "572.Nudādīhi yuṇvūnamanānanākānanakā sakāritehi ca.",
  "anya-e0805n6:152": "Nudādīhi dhātūhi, sakāritehi ca dhātūhi paresaṁ yuṇvuppaccayānaṁ yathākkamaṁ ana ānana aka ānanakaiccete ādesā honti.",
  "anya-e0805n6:153": "Ettha hi –",
  "anya-e0805n6:154": "Sakāritehi yuṇvūnaṁ, kāriyassa vidhānato;",
  "anya-e0805n6:155": "Kiccakitthambhavo dhātu-ppaccayehipi vediyo.",
  "anya-e0805n6:156": "Nuda khepe papubbo, panudi, panudati, panudissatīti vā atthe ṇvuppaccayo, tassiminā akādeso, ‘‘kvaci dhātū’’tiādinā nudissa dīgho, panūdako.",
  "anya-e0805n6:157": "Sūda paggharaṇe, sūdatīti sūdako. Ñā avabodhane, aññāsi, jānāti, jānissatīti vā atthe ṇvuppaccayo, tassānena ānanakādeso, ‘‘ñāssa jājaṁnā’’ti jādeso, saralopādi, jānanako.",
  "anya-e0805n6:158": "Sakāritehi pana āṇa pesane, āṇāpesi, āṇāpeti, āṇāpessatīti vā atthe ‘‘sabbato ṇvutvāvī vā’’ti ṇvuppaccayo, tassiminā akādeso, saralopādi, āṇāpako, saññāpetīti saññāpako, sañjānanako, ettha ānanakādeso, ‘‘kvaci dhātū’’tiādinā kāritalopo. Tathā dāpetīti dāpako, ‘‘anakā yuṇvūna’’nti akādeso, patiṭṭhāpetīti patiṭṭhāpako, nibbānaṁ sampāpetīti nibbānasampāpako, kārāpetīti kārāpako, kārāpikā iccādi.",
  "anya-e0805n6:159": "Tuppaccaye akāsi, karoti, karissatīti vā atthe ‘‘sabbato ṇvutvāvī vā’’ti tuppaccayo, so ca kitasaññattā ṇvuppaccayo viya sabbattha kattariyeva bhavati.",
  "anya-e0805n6:160": "‘‘Antassā’’ti vattate.",
  "anya-e0805n6:161": "573.Karassa ca tattaṁ tusmiṁ.",
  "anya-e0805n6:162": "Karaiccetassa dhātussa antassa rakārassa takārattaṁ hoti tuppaccaye pare. Casaddena bharādīnañca, tato nāmamiva kate syādyuppatti, ‘‘satthupitādīnamā sismiṁ silopo cā’’ti āttaṁ, silopo, tassa kattā takkattā, chaṭṭhīsamāso. Tathā bharatīti bhattā.",
  "anya-e0805n6:163": "Hara haraṇe, haratīti hattā, bhindatīti bhettā, bheditā vā, chindatīti chettā, dadātīti dātā, bhojanassa dābhā bhojanadātā, sandahatīti sandhātā, avaci, vacati , vakkhatīti vā vattā, ‘‘bhujādīnamanto no dvi cā’’ti dhātvantalopo, dvittañca, bhuñjatīti bhottā, abujjhi, bujjhati, bujjhissatīti vā bujjhitā, yakārikārāgamā, jānātīti ñātā, jinātīti jetā, suṇātīti sotā, gaṇhātīti gahetā, bhavatīti bhavitā, saratīti saritā, gacchatīti gantā. ‘‘Gama khana hanādīnaṁ tuṁ tabbādīsu na’’iti dhātvantassa nattaṁ. Evaṁ khanatīti khantā, hanatīti hantā, maññatīti mantā, pāletīti pāletā, pālayitā.",
  "anya-e0805n6:164": "Kārite bhāvetīti bhāvetā, bhāvayitā. Evaṁ sāretā, sārayitā, dāpetā, dāpayitā, hāpetā, hāpayitā, nirodhetā, nirodhayitā, bodhetā, bodhayitā, ñāpetā, ñāpayitā, sāvetā, sāvayitā, gāhebhā, gāhayitā, kāretā, kārayitā, kārāpetā, kārāpayitā iccādi.",
  "anya-e0805n6:165": "Āvīpaccaye disa pekkhane, bhayaṁ apassi, passati, passissatīti vā atthe āvīpaccayo, ‘‘kvaci dhātū’’tiādinā disassa dassādeso, bhayadassāvī, bhayadassāvino iccādi daṇḍīva neyyaṁ. Itthiyaṁ bhayadassāvinī. Napuṁsake bhayadassāvi cittaṁ.",
  "anya-e0805n6:166": "Sāsa anusiṭṭhimhi, sadevakaṁ lokaṁ diṭṭhadhammikādivasena sāsatīti atthe –",
  "anya-e0805n6:167": "574.Sāsādīhi ratthu.",
  "anya-e0805n6:168": "Sāsaiccevamādīhi dhātūhi ratthuppaccayo hoti.",
  "anya-e0805n6:169": "‘‘Ramhi ranto rādi no’’ti rādilopo, saralopādi, nāmabyapadeso, syādyuppatti, āttaṁ, silopo. Satthā, satthāro.",
  "anya-e0805n6:170": "Pā rakkhaṇe, puttaṁ pātīti atthe –",
  "anya-e0805n6:171": "575.Pāditoritu.",
  "anya-e0805n6:172": "Pāiccevamādito dhātuggaṇato rituppaccayo hoti, rādilopo saralopādi. Pitā. Dhara dhāraṇe, mātāpitūhi dharīyatīti dhītā, ‘‘kvaci dhātū’’tiādinā ikārassa dīgho.",
  "anya-e0805n6:173": "Māna pūjāyaṁ, dhammena puttaṁ mānetīti atthe –",
  "anya-e0805n6:174": "576.Mānādīhi rātu.",
  "anya-e0805n6:175": "Māna bhāsaiccevamādīhi dhātūhi rātuppaccayo hoti, rādilopo, mātā. Bhāsa viyattiyaṁ vācāyaṁ, pubbe bhāsatīti bhātā iccādi.",
  "anya-e0805n6:176": "Visa pavesane papubbo, pāvisi, pavisati, pavisissatīti vā atthe –",
  "anya-e0805n6:177": "577.Visa ruja padādito ṇa.",
  "anya-e0805n6:178": "Visa ruja padaiccevamādīhi dhātūhi paro ṇappaccayo hotīti ṇappaccayo. So ca kitasaññattā kattari bhavati, kāritabyapadesaṇalopa vuddhiyo, paveso.",
  "anya-e0805n6:179": "Tathā ruja roge, aruji, rujati, rujissatīti vā rogo, ‘‘kagācajāna’’nti jakārassa gakāro, uppajjatīti uppādo. Phusa phusane, aphusi, phusati, phusissati, phusanti vā tena sampayuttāti phasso, ‘‘kvaci dhātū’’tiādinā phusassa phasso, saṁyogantattā na vuddhi. Bhavatīti bhāvo. Uca samavāye, ucatīti oko, cakārassa kakāro. Aya gatimhi, ayi, ayati, ayissati, ayati vā itoti āyo. Budha avagamane, sammā bujjhatīti sambodho, āharatīti āhāro, upahanatīti upaghāto, ‘‘hanassa ghāto’’ti ghātādeso.",
  "anya-e0805n6:180": "Ranja rāge, ranjatīti atthe ṇappaccayo.",
  "anya-e0805n6:181": "578.Niggahīta saṁyogādi no.",
  "anya-e0805n6:182": "Saṁyogasmiṁ ādibhūto nakāro niggahītamāpajjate. Niggahītassa vaggantattaṁ, jakārassa gattaṁ, raṅgo.",
  "anya-e0805n6:183": "579.Ṇamhi ranjassa jo bhāvakaraṇesu.",
  "anya-e0805n6:184": "Ranjaiccetassa dhātussa antabhūtassa njassa jakārādeso hoti bhāvakaraṇaiccetesvatthesu vihite ṇakāravatippaccaye pare.",
  "anya-e0805n6:185": "Ettha hi –",
  "anya-e0805n6:186": "Ṇamhi ranjassa karaṇe, jādesassa vidhānato;",
  "anya-e0805n6:187": "Akattaripi viññeyyo, kārake ṇassa sambhavoti.",
  "anya-e0805n6:188": "Ranjanti anenāti rāgo, rañjīyati anenāti vā rāgo, sayaṁ rañjatītipi rāgo. ‘‘Ṇamhi ranjassa jo’’ti yogavibhāgena jakāro. Pajjate anenāti pādo, patujjate anenāti patodo, jarīyati anenāti jāro. Evaṁ dāro. Tathā kammādīsu, bhujjatīti bhogo. Evaṁ bhāgo, bhāro, labbhatīti lābho, voharīyatīti vohāro, dīyatīti dāyo, vihaññati etasmāti vighāto, viharanti etthāti vihāro, āramanti etasminti ārāmo. Evaṁ papāto iccādi.",
  "anya-e0805n6:189": "‘‘Ṇa’’iti vattate.",
  "anya-e0805n6:190": "580.Bhāve ca.",
  "anya-e0805n6:191": "Bhāvatthe bhāvābhidheyye dhātūhi ṇappaccayo hoti. Bhūyate, bhavanaṁ vā bhāvo, paccate, pacanaṁ vā pāko, ‘‘kagā cajāna’’nti kādeso.",
  "anya-e0805n6:192": "Sica paggharaṇe, secanaṁ seko. Suca soke, socanaṁ soko. Caja hānimhi, acajjittha, cajjate, cajjissate, cajanaṁ vā cāgo. Yaja devapūjāsaṅgatikaraṇadānesu, ijjittha, ijjate, ijjissate, yajanaṁ vā yāgo, yuñjanaṁ yogo. Bhaja sevāyaṁ, abhajjittha, bhajjate, bhajjissate, bhajanaṁ vā bhāgo, arajjittha, rajjate, rajjissate, rajanaṁ vā rāgo, jassa gakāro.",
  "anya-e0805n6:193": "Daha bhasmīkaraṇe, pariḍayhittha, pariḍayhati, pariḍayhissati, pariḍayhanaṁ vāti atthe ṇappaccayo.",
  "anya-e0805n6:194": "‘‘Ṇamhi, vā’’ti ca vattate.",
  "anya-e0805n6:195": "581.Dahassa do laṁ.",
  "anya-e0805n6:196": "Dahaiccetassa dhātussa dakāro lattamāpajjate ṇappaccaye pare vā. Pariḷāho, paridāho. Bhanja avamaddane, bhañjanaṁ bhaṅgo. Sanja saṅge, sañjanaṁ saṅgo, nassa niggahītaṁ.",
  "anya-e0805n6:197": "Paccayehi saṅgamma karīyati, saṅkharīyati tena vāti atthe visarujapadādinā, saṅkharaṇanti atthe ‘‘bhāve cā’’ti vā ṇappaccayo.",
  "anya-e0805n6:198": "‘‘Ṇamhī’’ti vattate.",
  "anya-e0805n6:199": "582.Purasamupaparīhikarotissa khakharā vā tappaccayesu ca.",
  "anya-e0805n6:200": "Pura saṁ upa pariiccetehi parassa karotissa dhātussa kha kharaiccete ādesā honti vā tappaccaye, ṇappaccaye ca pare. ‘‘Tappaccayesū’’ti bahuvacananiddesena tuṁ tvādīsupi. Dhātvādesassāpi ṭhānopacārena dhātuvohārato ‘‘asaṁyogantassa vuddhi kārite’’ti vuddhi, saṅkhāro. Evaṁ parikkhāro, purekkhāro.",
  "anya-e0805n6:201": "Vāti kiṁ? Upakāro.",
  "anya-e0805n6:202": "Lubha giddhimhi, lubbhanti tena, sayaṁ vā lubbhati, lubbhanamattameva vā tanti lobho. Dusa appītimhi, dussanti tena, sayaṁ vā dussati, dussanamattameva vā tanti doso. Muha vecitte, muyhanti tena, sayaṁ vā muyhati, muyhanamattameva vā tanti moho iccādi kattukaraṇabhāvesu yathārahaṁ yojetabbaṁ.",
  "anya-e0805n6:203": "Gaha upādāne, gayhatīti atthe visarujapadādinā kammani ṇappaccayo.",
  "anya-e0805n6:204": "583.Gahassa ghara ṇe vā.",
  "anya-e0805n6:205": "Gahaiccetassa dhātussa gharādeso hoti vā ṇappaccaye pare, saralopādi, gharaṁ, gharāni.",
  "anya-e0805n6:206": "Vāti kiṁ? Gaṇhāti, gahaṇaṁ vā gāho.",
  "anya-e0805n6:207": "Sambhavatīti atthe –",
  "anya-e0805n6:208": "584.Kvica.",
  "anya-e0805n6:209": "Sabbadhātūhi kvipaccayo hoti, so ca kitasaññattā kattari bhavati.",
  "anya-e0805n6:210": "585.Kvilopo ca.",
  "anya-e0805n6:211": "Kvino sabbassa lopo hoti. Kitantattā nāmamiva katvā syādyuppatti, silopo, sambhū. Evaṁ vibhavatīti vibhū, abhibhū, sayambhū.",
  "anya-e0805n6:212": "Tathā dhū kampane, sandhunātīti sandhū. Bhā dittimhi, vibhātīti vibhā, pabhātīti pabhā, saha, saṅgamma vā bhanti, bhāsanti vā etthāti sabhā, sahassa sādeso, niggahītalopo ca.",
  "anya-e0805n6:213": "Bhujena gacchatīti atthe kvippaccayo.",
  "anya-e0805n6:214": "586.Dhātvantassa lopo kvimhi.",
  "anya-e0805n6:215": "Dhātvantassa byañjanassa lopo hoti kvippaccaye pare. Kvilopo, bhujago. Evaṁ urasā gacchatīti urago, turaṁ sīghaṁ turitaturito gacchatīti turago, khe gacchatīti khago, vihāyase gacchatīti vihago, vihādeso, na gacchatīti ago, nago.",
  "anya-e0805n6:216": "Khanu avadhāraṇe saṁpubbo, saṅkhani, saṅkhanati, saṅkhanissatīti vā saṅkho. Ramu kīḷāyaṁ, kuñje ramatīti kuñjaro. Jana janane, kammato jātoti atthe kvippaccayo, dhātvantassa lopādi purimasamaṁ, pañcamītappurisova viseso. Kammajo vipāko, kammajā paṭisandhi, kammajaṁ rūpaṁ . Evaṁ cittajaṁ, utujaṁ, āhārajaṁ, attajo putto. Vārimhi jāto vārijo. Evaṁ thalajo, paṅkajaṁ, jalajaṁ, aṇḍajaṁ, sirajaṁ, sattamīsamāso. Dvikkhattuṁ jāto dvijo, pacchā jāto anujo iccādi.",
  "anya-e0805n6:217": "Vida ñāṇe, lokaṁ avedīti atthe kvippaccayo.",
  "anya-e0805n6:218": "‘‘Kvimhī’’ti vattate.",
  "anya-e0805n6:219": "587.Vidante ū.",
  "anya-e0805n6:220": "Vidadhātuno ante ūkārāgamo hoti kvimhi, kvilopo. Lokavidū.",
  "anya-e0805n6:221": "Disa pekkhaṇe, imamiva naṁ apassi, passati, passissatīti, ayamiva dissatīti vā atthe kvippaccayo.",
  "anya-e0805n6:222": "‘‘Dhātvantassa lopo kvimhī’’ti dhātvantalope sampatte –",
  "anya-e0805n6:223": "588.Iyatamakiesānamantassaro dīghaṁ kvaci disassa guṇaṁ do raṁ sakkhī ca.",
  "anya-e0805n6:224": "Ima ya ta amha kiṁ eta samānaiccetesaṁ sabbanāmānaṁ upamānupapadabhāvena disassa dhātussa guṇabhūtānaṁ anto saro dīghamāpajjate, disaiccetassa dhātussa antassa sa kkha īiccete ādesā ca honti. Disassa dakāro rakāramāpajjateti kvimhi dhātvantassa sasaddādesaṁ katvā kvilopādimhi ca kate iiti nipātanena imasaddassikāre, tassiminā dīghe ca kate syādyuppatti.",
  "anya-e0805n6:225": "Īdiso puriso, īdisā kaññā, īdisī vā, īdisaṁ cittaṁ. Tathā yamiva naṁ passati, yo viya dissatīti vā yādiso, yādisā, yādisī, yādisaṁ. Tamiva naṁ passati, so viya dissatīti vā tādiso, tādisā, tādisī, tādisaṁ. Mamiva naṁ passati, ahaṁ viya so dissatīti vā mādiso, mādisā, mādisī, mādisaṁ, maiti nipātanena amhasaddassa masaddādeso. Kimiva naṁ passati, ko viya dissatīti vā kīdiso, kīdisā, kīdisī, kīdisaṁ. Etamiva naṁ passati, eso viya dissatīti vā ediso, etādiso vā, edisā, edisī, edisaṁ, eiti nipātanena etasaddassa ekāro. Samānaṁ katvā naṁ passati, samāno viya dissatīti sādiso, sadiso, saiti nipātanena samānassa sādeso, tadantassa vā dīgho, sādisā, sādisī, sadisā, sadisī, sādisaṁ, sadisaṁ.",
  "anya-e0805n6:226": "Dakārassa rakārādese pana īriso, yāriso, tāriso, māriso, kīriso, eriso, sāriso, sariso. Kkhādese īdikkho, yādikkho, tādikkho, mādikkho, kīdikkho, edikkho, sādikkho, sadikkho. Rakārādese sārikkho, sarikkho, īkārādese īdī, yādī, tādī, mādī, kīdī, edī, sādī.",
  "anya-e0805n6:227": "Casaddena tumhādiupapadepi tumhe viya dissatīti tumhādiso, tumhādisī, khandhā viya dissantīti khandhādisā iccādi.",
  "anya-e0805n6:228": "Dhara dhāraṇe, apāyesvapatamāne adhigatamaggādike satte dhāreti, dharanti tenāti vā, salakkhaṇaṁ dhāreti vā, paccayehi dharīyati vāti atthe –",
  "anya-e0805n6:229": "589.Dharādīhirammo.",
  "anya-e0805n6:230": "Dharaiccevamādīhi dhātūhi rammappaccayo hoti.",
  "anya-e0805n6:231": "So ca –",
  "anya-e0805n6:232": "Kammaggahaṇabho bhāva- kammesūtettha vediyo;",
  "anya-e0805n6:233": "Akattaripi hotīti, kārake rammappaccayo.",
  "anya-e0805n6:234": "Rādilopo, dhammo, evaṁ karīyatīti kammaṁ. Vara varaṇe, vammaṁ.",
  "anya-e0805n6:235": "Saṁsa pasaṁsane papubbo, piyaiccupapadaṁ, piyaṁ pasaṁsituṁ sīlaṁ yassāti vā piyaṁ pasaṁsanasīlo, piyaṁ pasaṁsanadhammo, piyaṁ pasaṁsane sādhukārīti vā atthe –",
  "anya-e0805n6:236": "590.Tassīlādīsu ṇītvāvī ca.",
  "anya-e0805n6:237": "Sīlaṁ pakati, tassīla taddhamma tassādhukārīsvatthesu gamyamānesu sabbadhātūhi ṇī tu āvīiccete paccayā hontīti kattari ṇīpaccayo, saṁyogantattāna vuddhi. Sesaṁ neyyaṁ.",
  "anya-e0805n6:238": "Piyapasaṁsī rājā. Atha vā piyaṁ pasaṁsi, pasaṁsati, pasaṁsissati vā sīlena vā dhammena vā sādhu vāti piyapasaṁsī, piyapasaṁsinī, piyapasaṁsi kulaṁ. Brahmaṁ carituṁ sīlaṁ yassāti vā brahmaṁ carati sīlena, dhammena, sādhu vāti brahmacārī, brahmacārinī, brahmacāri. Evaṁ saccavādī, dhammavādī, sīghayāyī, pāpakārī, mālākārī iccādi.",
  "anya-e0805n6:239": "Casaddena attamānepi ṇī, paṇḍitaṁ attānaṁ maññatīti paṇḍitamānī bālo, bahussutamānī iccādi.",
  "anya-e0805n6:240": "Vatu vattane papubbo, pasayha pavattituṁ sīlaṁ yassāti atthe iminā tuppaccayo, pasayhapavattā. Atha vā vaca viyattiyaṁ vācāyaṁ, pasayha pavattituṁ sīlamassāti pasayhapavattā, pasayhapavattāro, bhujādittā dhātvantalopadvittāni, sesaṁ kattusamaṁ.",
  "anya-e0805n6:241": "Bhayaṁ passituṁ sīlaṁ yassāti vā bhayaṁ dassanasīlo, bhayaṁ dassanadhammo, bhayaṁ dassane sādhukārīti vā bhayadassāvī, bhayadassāvinī, bhayadassāvi cittaṁ. Evaṁ ādīnavadassāvī.",
  "anya-e0805n6:242": "‘‘Tassīlādīsū’’ti adhikāro.",
  "anya-e0805n6:243": "591.Sadda ku dha ca la ma ṇḍa ttha rucādīhi yu.",
  "anya-e0805n6:244": "Sadda ku dha ca la maṇḍatthehi dhātūhi, rucādīhi ca yuppaccayo hoti tassīlādīsvatthesu.",
  "anya-e0805n6:245": "Ghusa sadde, ghosituṁ sīlaṁ assāti vā ghosanasīloti vā aghosayi, ghosayati, ghosayissati sīlena, dhammena, sādhu vāti atthe iminā yuppaccayo, tassa ‘‘anakā yuṇvūna’’nti anādeso, ‘‘aññesu cā’’ti vuddhi, so ghosano, sā ghosanā. Bhāsa viyattiyaṁ vācāyaṁ, bhāsituṁ sīlamassāti vā bhāsanasīlo, bhāsanadhammo, bhāsane sādhukārīti vā bhāsano.",
  "anya-e0805n6:246": "Kudha kope, kujjhituṁ sīlamassāti vā kujjhanasīloti vā kodhano, kodhanā, kodhanaṁ.",
  "anya-e0805n6:247": "Rusa rose, rosituṁ sīlamassāti vā rosanasīloti vā rosano.",
  "anya-e0805n6:248": "Cala kampane, calituṁ sīlaṁ yassāti vā calati sīlenāti vā calano. Kapicalane, kampituṁ sīlaṁ yassāti vā akampi, kampati, kampissati sīlenāti vā kampano, ikārānubandhidhātusarato ‘‘kvaci dhātū’’tiādinā, ‘‘niggahītañcā’’ti vā niggahītāgamo. Phadi kiñcicalane, phandituṁ sīlaṁ yassāti vā phandati sīlenāti vā phandano.",
  "anya-e0805n6:249": "Maḍi bhūsāyaṁ, maṇḍayituṁ sīlaṁ yassāti vā maṇḍayati sīlenāti vā maṇḍano. Bhūsa alaṅkāre, bhūsanasīloti vā abhūsayi, bhūsayati, bhūyayissati sīlenāti vā bhūsano, bhūsanā, bhūsanaṁ.",
  "anya-e0805n6:250": "Ruca dittimhi, arucci, ruccati, ruccissati sīlenāti vā rocano. Juta dittimhi, ajoti, jotati, jotissati sīlenāti vā jotano. Vaḍḍha vaḍḍhane, vaḍḍhituṁ sīlamassāti vaḍḍhano iccādi.",
  "anya-e0805n6:251": "592.Pārādigamimhā rū.",
  "anya-e0805n6:252": "Pārādiupapadehi parasmā gamiiccetasmā dhātumhā paro rūpaccayo hoti tassīlādīsvatthesu kattariyeva. Pāro ādi yesaṁ te pārādayo, pārādīhi gami pārādigami. Rādilopo, bhavapāraṁ gantuṁ sīlaṁ yassāti vā bhavapāraṁ gamanasīlo, bhavapāraṁ gamanadhammo, bhavapāraṁ gamane sādhukārīti vā bhavapāragū, bhavapāraguno. Antaṁ gamanasīlo antagū. Evaṁ vedagū, addhagū.",
  "anya-e0805n6:253": "‘‘Rū’’ti vattate.",
  "anya-e0805n6:254": "593.Bhikkhādito ca.",
  "anya-e0805n6:255": "Bhikkhaiccevamādīhi dhātūhi rūpaccayo hoti tassīlādīsvatthesu. Bhikkha yācane, bhikkhituṁ sīlaṁ yassāti vā abhikkhi, bhikkhati, bhikkhissati sīlenāti vā bhikkhanadhammoti vā bhikkhane sādhukārīti vā bhikkhu, ‘‘kvaci dhātū’’tiādinā rassattaṁ. Ikkha dassanaṅkesu, saṁsāre bhayaṁ ikkhatītipi bhikkhu, vijānituṁ sīlaṁ yassa, vijānanasīloti vā viññū, sabbaṁ jānātīti sabbaññū. Evaṁ mattaññū, dhammaññū, atthaññū, kālaññū, kataññū iccādayo.",
  "anya-e0805n6:256": "594.Hanatyādīnaṁ ṇuko.",
  "anya-e0805n6:257": "Hanatyādīnaṁ dhātūnamante ṇukappaccayo hoti tassīlādīsvatthesu kattari, antāpekkhāyaṁ chaṭṭhī, ṇakāro vuddhattho. Āhananasīlo āghātuko, ghātādeso, saralopādi, karaṇasīlo kāruko sippi. Bhī bhaye, bhāyanasīlo bhīruko, rakārāgamo. Ava rakkhaṇe, āvuko pitā.",
  "anya-e0805n6:258": "595.Saṁhanaññāya vā ro gho.",
  "anya-e0805n6:259": "Saṁpubbāya hanaiccetāya dhātuyā, aññāya ca dhātuyā paro rappaccayo hoti, hanassa gho ca. Vāggahaṇaṁ sampiṇḍanatthaṁ, vikappanatthaṁ vā, tena saṅghātotipi siddhaṁ hoti.",
  "anya-e0805n6:260": "Hanassevāyaṁ gho hoti, abhidhānānurūpato;",
  "anya-e0805n6:261": "Asaṁpubbā ca ro tena, paṭighotipi sijjhati.",
  "anya-e0805n6:262": "Hana hiṁsāgatīsu saṁ pubbo, saṁhanati samaggaṁ kammaṁ samupagacchati, sammadeva kilesadarathe hanatīti vā saṅgho, rādilopo , samantato nagarassa bāhiye khaññatīti parikhā, itthiyaṁ āpaccayo, antaṁ karotīti antako maccu.",
  "anya-e0805n6:263": "‘‘Bhāvakammesū’’ti vattate.",
  "anya-e0805n6:264": "596.Nandādīhi yu.",
  "anya-e0805n6:265": "Nandaiccevamādīhi dhātūhi paro yuppaccayo hoti bhāvakammesu. ‘‘Anakā yuṇvūna’’nti yuppaccayassa anādeso, nanda samiddhimhi, nanda nandane vā. Bhāve – nandīyate nandanaṁ. Kamme – anandīyittha, nandīyati, nandīyissati, nanditabbanti vā nandanaṁ vanaṁ, gayhati, gahaṇīyaṁ vā gahaṇaṁ, gaṇhanaṁ vā, caritabbaṁ caraṇaṁ, bhūyate bhavanaṁ, hūyate havanaṁ. Rundhitabbaṁ rundhanaṁ, rodhanaṁ vā, bhuñjitabbaṁ bhuñjanaṁ, bhojanaṁ vā. Bujjhitabbaṁ bujjhanaṁ, bodhanaṁ vā. Sūyati, suti vā savaṇaṁ, pāpīyatīti pāpuṇanaṁ, pāpanaṁ vā, pālīyatīti pālanaṁ iccādi.",
  "anya-e0805n6:266": "‘‘Yū’’ti vattate.",
  "anya-e0805n6:267": "597.Kattukaraṇapadesesu ca.",
  "anya-e0805n6:268": "Kattukaraṇapadesaiccetesvatthesu ca sabbadhātūhi yuppaccayo hoti. Ettha ca padesoti adhikaraṇakārakaṁ vuccati. Kattari tāva – rajaṁ haratīti rajoharaṇaṁ toyaṁ. Āramaṇaṁ vijānātīti viññāṇaṁ, vijānanaṁ vā, ānanajādesā. Ghā gandhopādāne, ghāyatīti ghānaṁ, jhe cintāyaṁ, jhāyatīti jhānaṁ, ‘‘kvaci dhātū’’tiādinā āttaṁ.",
  "anya-e0805n6:269": "Karaṇe– kara karaṇe, karoti tenāti karaṇaṁ, yathāsarūpaṁ saddā byākarīyanti etenāti byākaraṇaṁ. Pūra pūraṇe, pūrayati tenāti pūraṇaṁ. Dīyati anenāti dānaṁ, pamīyati anenāti pamānaṁ, vuccati anenāti vacanaṁ, panudati, panujjate anenāti vā panūdano. Sūda paggharaṇe, sūdati, sujjate anenāti vā sūdano, suṇāti, sūyati etenāti vā savaṇaṁ. Lū chedane, lunāti, lūyati anenāti vā lavanaṁ, lavaṇaṁ, loṇaṁ vā. Nayati, nīyati etenāti vā nayanaṁ. Pū pavane, punāti, pūyate anenāti vā pavano, sameti, samīyati vā pāpaṁ anenāti samaṇo, samaṇaṁ vā. Tathā bhāveti, bhāvīyati ekāyāti vā bhāvanā. Evaṁ pācanaṁ, pācāpanaṁ iccādi.",
  "anya-e0805n6:270": "Adhikaraṇe – ṭhā gatinivattimhi, tiṭṭhati tasminti ṭhānaṁ. Evaṁ sayanaṁ, senaṁ vā, āsanaṁ, adhikarīyati etthāti adhikaraṇaṁ.",
  "anya-e0805n6:271": "Casaddena sampadānāpādānesupi – sammā pakārena dadāti assāti sampadānaṁ, apecca etasmā ādadātīti apādānaṁ.",
  "anya-e0805n6:272": "598.Saññāyaṁ dādhāto i.",
  "anya-e0805n6:273": "Saññāyaṁ gamyamānāyaṁ dādhāiccetehi dhātūhi ippaccayo hoti, bhāvakammādiadhikārevāyaṁ, saralopādi. Dā dāne āpubbo, ādīyatītiādi. Evaṁ upādi. Dhā dhāraṇe , udakaṁ dadhātīti udadhi, tesu vuddhilopādinā saññāyaṁ udakassa udādeso. Jalaṁ dhīyate asminti jaladhi, vālāni dadhāti tasminti vāladhi, sandhīyati, sandadhātīti vā sandhi, nidhīyatīti nidhi. Evaṁ vidhīyati, vidadhāti, vidhānaṁ vā vidhi, sammā, samaṁ vā cittaṁ ādadhātīti samādhi.",
  "anya-e0805n6:274": "599.Itthiyamatiyavo vā.",
  "anya-e0805n6:275": "Itthiyaṁ abhidheyyāyaṁ sabbadhātūhi akāratiyuiccete paccayā honti vā bhāvakammādīsu. Appaccaye tāva jara vayohānimhi, jīrati, jīraṇanti vā jarā, ‘‘itthiyamato āpaccayo’’ti āpaccayo, paṭisambhijjatīti paṭisambhidā. Paṭipajjati etāyāti paṭipadā. Evaṁ sampadā, āpadā. Upādīyatīti upādā. Sañjānātīti saññā, pajānātīti paññā. Upekkhatīti upekkhā. Cintanaṁ cintā. Patiṭṭhānaṁ patiṭṭhā. Sikkha vijjopādāne, sikkhanaṁ, sikkhīyatīti vā sikkhā. Evaṁ bhikkhā. Jhe cintāyaṁ, parasampattiṁ abhimukhaṁ jhāyatīti abhijjhā, hitesitaṁ upaṭṭhapetvā jhāyatīti upajjhā, upajjhāyo, sammā jhāyati etthāti sajjhā.",
  "anya-e0805n6:276": "Isu icchāyaṁ, esananti atthe appaccayo, ‘‘isu yamūnamanto ccho vā’’ti cchādeso, icchā. Puccha pucchane, pucchanaṁ pucchā, tikicchanaṁ tikicchā, ghasitumicchā jighacchā, titikkhā, bubhukkhā, pātumicchā pipāsā, maṇḍūkagatiyā vādhikārato vādesābhāvo. Byāpitumicchā vicchā iccādi.",
  "anya-e0805n6:277": "Tippaccaye sambhavanaṁ sambhūti. Vādhikārato tippaccayamhi na vuddhi, savaṇaṁ suti, nayanaṁ, nīyati etāyāti vā nīti. Mana ñāṇe, maññatīti mati.",
  "anya-e0805n6:278": "‘‘Te, no, timhī’’ti ca vattate.",
  "anya-e0805n6:279": "600.Gamakhanahanaramādīnamanto.",
  "anya-e0805n6:280": "Gama khana hana ramaiccevamādīnaṁ makāranakārantānaṁ dhātūnaṁ anto byañjano no hoti tappaccaye, timhi cāti dhātvantalopo. Gamanaṁ, gantabbāti vā gati, upahananaṁ upahati, ramanti tāya, ramaṇaṁ vā rati. Tanu vitthāre, tananaṁ tati. Yamu uparame, niyamanaṁ niyati. ‘‘Ramato, ramatī’’tiādīsu pana akārabyavahitattā na dhātvantalopo, bhuñjanaṁ bhutti, yuñjanaṁ yutti, ‘‘bhujādīnamanto no dvi cā’’ti dhātvantalopo, dvittañca. Samāpajjanaṁ, samāpajjateti vā samāpatti, sampatti, ‘‘gupādīnañcā’’ti dhātvantalopadvittāni. ‘‘Kvaci dhātū’’tiādinā hādito tissa ni hoti. Hāni, jāni iccādi.",
  "anya-e0805n6:281": "Yuppaccaye cita sañcetane, cetayatīti atthe yuppaccayo, anādesavuddhī, āpaccayo, cetanā. Vida anubhavane , vedayatīti vedanā. Disī uccāraṇe, desīyatīti desanā, bhāvīyatīti bhāvanā iccādi.",
  "anya-e0805n6:282": "‘‘Itthiyaṁ, vā’’ti ca vattate.",
  "anya-e0805n6:283": "601.Karato ririya.",
  "anya-e0805n6:284": "Karadhātuto itthiyamanitthiyaṁ vā abhidheyyāyaṁ ririyappaccayo hoti, rādilopo. Kattabbā kiriyā. Karaṇīyaṁ kiriyaṁ.",
  "anya-e0805n6:285": "‘‘Kattarī’’ti vattate.",
  "anya-e0805n6:286": "602.Jito ina sabbattha.",
  "anya-e0805n6:287": "Jiiccetāya dhātuyā paro inappaccayo hoti sabbakāle kattari. Ji jaye, pāpake akusale dhamme ajini, jināti, jinissatīti vā jino.",
  "anya-e0805n6:288": "‘‘Inā’’ti vattate.",
  "anya-e0805n6:289": "603.Supato ca.",
  "anya-e0805n6:290": "Supaiccetāya dhātuyā ca paro inappaccayo hoti. Supa saye, supati, supananti vā supino, supinaṁ.",
  "anya-e0805n6:291": "Sī saye, ‘‘īsaṁ’’iti upapadaṁ, īsaṁ sīyati bhavatāti atthe –",
  "anya-e0805n6:292": "604.Īsaṁdusūhi kha.",
  "anya-e0805n6:293": "Īsaṁdusuiccetehi upapadehi parehi dhātūhi khappaccayo hoti.",
  "anya-e0805n6:294": "So ca –",
  "anya-e0805n6:295": "605.Bhāvakammesukiccaktakkhatthā.",
  "anya-e0805n6:296": "Bhāvakammaiccetesvatthesu kiccaktakkhatthaiccete paccayā hontīti niyamato bhāvakammesveva hoti. ‘‘Kvaci dhātū’’ti kkhakārānubandhassa lopo, vuddhi, ayādesadvittāni, īsassayo bhavatā, dukkhena sīyati dussayo, sukhena sīyati sussayo.",
  "anya-e0805n6:297": "Kamme – īsaṁ karīyatīti īsakkaraṁ kammaṁ bhavatā. Evaṁ dukkhena karīyatīti dukkaraṁ hitaṁ bhavatā, sukaraṁ pāpaṁ bālena, dukkhena bharīyatīti dubbharo mahiccho. Sukhena bharīyatīti subharo appiccho. Dukkhena rakkhitabbanti durakkhaṁ cittaṁ. Dukkhena passitabboti duddaso dhammo. Sukhena passitabbanti sudassaṁ paravajjaṁ. Dukkhena anubujjhitabboti duranubodho dhammo. Sukhena bujjhitabbanti subodhamiccādi.",
  "anya-e0805n6:298": "Budha avagamane, sabbe saṅkhatāsaṅkhatasammutibhede dhamme abujjhi, bujjhati, bujjhissatīti vā atthe –",
  "anya-e0805n6:299": "‘‘Ta’’iti vattate.",
  "anya-e0805n6:300": "606.Budhagamāditthe kattari.",
  "anya-e0805n6:301": "Budhagamuiccegamādīhi dhātūhi tadatthe gamyamāne kattari tappaccayo hoti sabbakāle.",
  "anya-e0805n6:302": "‘‘Tassā’’ti vattate.",
  "anya-e0805n6:303": "607.Dhaḍhabhahehi dha ḍhā ca.",
  "anya-e0805n6:304": "Dhaḍhanta bhahantehi dhātūhi parassa paccayatakārassa yathākkamaṁ dhakāraḍhakārādesā hontīti dhabhato takārassa dhakāro, ‘‘hacatutthāna’’nti ettha hakāraggahaṇato hakāratopi kvaci dhattaṁ, abyavadhāne cāyaṁ, tena ‘‘rundhati, ārādhito, vaḍḍhito, labhitvā, gahito’’tiādīsu paccayāgamabyavahitattā na bhavati.",
  "anya-e0805n6:305": "608.Hacatutthānamantānaṁ do dhe.",
  "anya-e0805n6:306": "Hakāravaggacatutthānaṁ dhātvantabhūtānaṁ dakārādeso hoti dhakāre pare. Buddho bhagavā. Saraṇaṁ agacchi, gacchati, gacchissatīti vā saraṇaṅgato upāsako, ‘‘gamakhanahanaramādīnamanto’’ti dhātvantalopo. Evaṁ jānātīti ñāto. I gatimhi, upetīti upeto. Cinta cintāyaṁ, cintetīti cittaṁ, ‘‘gupādīnañcā’’ti dhātvantalopadvittāni. Sanja saṅge, rūpādīsu asajji, sajjati, sajjissatīti vā satto, ‘‘bhujādīnamanto no dvi cā’’ti dhātvantalopo, dvittañca.",
  "anya-e0805n6:307": "‘‘Saññāya’’miti vattate.",
  "anya-e0805n6:308": "609.Tikiccāsiṭṭhe.",
  "anya-e0805n6:309": "Saññāyamabhidheyyāyaṁ āsiṭṭhe gamyamāne dhātūhi tippaccayo hoti, kitapaccayo ca. Jino enaṁ bujjhatūti jinabuddhi, dhakāradakārādesā, dhanamassa bhavatūti dhanabhūti.",
  "anya-e0805n6:310": "Kitapaccaye bhavatūti bhūto, dhammo enaṁ dadātūti dhammadinno, ‘‘bhidādito inna anna īṇā vā’’ti tappaccayassa innādeso. Vaḍḍhatūti vaḍḍhamāno, ‘‘bhūvādito a’’iti mānantesu appaccayo, nandatūti nandako, jīvatūti jīvako iccādi.",
  "anya-e0805n6:311": "610.Āgamātuko.",
  "anya-e0805n6:312": "Āpubbā gamito tukappaccayo hoti, kitakattā kattari. Āgacchatīti āgantuko.",
  "anya-e0805n6:313": "‘‘Gamā’’ti vattate.",
  "anya-e0805n6:314": "611.Bhabbe ika.",
  "anya-e0805n6:315": "Gamito ikappaccayo hoti bhabbatthe. Gantuṁ bhabboti gamiko bhikkhu.",
  "anya-e0805n6:316": "Tekālikappaccayantanayo.",
  "anya-e0805n6:317": "Atītappaccayantanaya",
  "anya-e0805n6:318": "612.Atīte ta tavantu tāvī.",
  "anya-e0805n6:319": "Atīte kāle sabbehi dhātūhi ta tavantu tāvī iccete paccayā honti. Ete eva parasamaññāya niṭṭhasaññakāpi, te ca kitasaññattā kattari bhavanti. Abhavīti bhūto, bhūtā, bhūtaṁ, ‘‘aññesu cā’’ti etthānuvattitavāggahaṇena ta tavantutāvīsu vuddhi na hoti. Hu dānādanahabyappadānesu, ahavīti huto aggiṁ.",
  "anya-e0805n6:320": "Tavantuppaccaye – ‘‘ā simhī’’ti ākāro, aggiṁ hutavā, hutavanto iccādi guṇavantusamaṁ. Tāvīmhi – aggiṁ hutāvī, aggiṁ hutāvino iccādi daṇḍīsamaṁ. Itthiyaṁ inīpaccayo – hutāvinī, napuṁsake – rassattaṁ hutāvi.",
  "anya-e0805n6:321": "Vasa nivāse, vassaṁ avasīti atthe tappaccayo, sakārantattā ‘‘sādisanta’’iccādinā ṭhādese sampatte –",
  "anya-e0805n6:322": "‘‘Tassā’’ti adhikāro, ‘‘sādī’’ti ca.",
  "anya-e0805n6:323": "613.Vasatouttha.",
  "anya-e0805n6:324": "Vasaiccetasmā dhātumhā parassa takārassa sahādibyañjanena utthādeso hoti, saralopādi. Vassaṁ vuttho, vutthā sā, ‘‘saralopo’’tiādisutte tuggahaṇato pubbalopābhāve ‘‘adhivatthā devatā, vatthabba’’ntiādīsu paralopo.",
  "anya-e0805n6:325": "‘‘Vasassā’’ti vipariṇāmena vattate.",
  "anya-e0805n6:326": "614.Vassa vā vu.",
  "anya-e0805n6:327": "Vasaiccetassa dhātussa vakārassa takāre pare ukāro hoti, tattha vakārāgamo ca vā hoti. Niṭṭhatakāre evāyaṁ. Atha vā ‘‘vū’’ti ettha vakāro sandhijo, tantañāyena dutiyañcettha vāggahaṇamicchitabbaṁ, tena akārassapi ukāro siddho bhavati, usito brahmacariyaṁ, vusito, tathā vusitavā, vusitāvī, ikārāgamena byavahitattā utthādeso na bhavati.",
  "anya-e0805n6:328": "Bhuja pālanabyavaharaṇesu, odanaṁ abhuñjīti atthe tatavantutāvī, ‘‘bhujādīnamanto no dvi cā’’ti dhātvantalopo, takārassa dvittañca, bhutto, bhuttavā, bhuttāvī. Tathā ranja rāge, arañjīti ratto, rattā, rattaṁ. Yuja yoge, ayuñjīti yutto, yuttā, yuttaṁ. Vica vivecane vipubbo, viviccīti vivitto, vivittā, vivittaṁ. Muca mocane, amuccīti bandhanā mutto. Tathā tippaccayepi iminā dhātvantalopadvittāni, āsajjanaṁ āsatti, vimuccanaṁ, vimuccati etāyāti vā vimutti.",
  "anya-e0805n6:329": "Kudha kope, akujjhīti atthe tappaccayo, tassa ‘‘dhaḍhabhahehi dhaḍhā cā’’ti dhattaṁ, ‘‘hacatutthānamantānaṁ dodhe’’ti dhakārassa dakāro, kuddho. Yudha sampahāre, ayujjhīti yuddho, yuddhaṁ. Sidha saṁsiddhimhi, asijjhīti siddho. Āpubbo rabha rābhasse, ārabhīti āraddho gantuṁ. Naha bandhane saṁpubbo, sannayhīti sannaddho, ‘‘dhaḍhabhahehi dhaḍhā cā’’ti nahādito takārassa dhakāro.",
  "anya-e0805n6:330": "Vaḍḍha vaḍḍhane, avaḍḍhīti atthe tappaccayo, tassa ḍhattaṁ, ‘‘kvaci dhātū’’tiādinā dhātvākārassuttaṁ, ḍalopo ca.",
  "anya-e0805n6:331": "‘‘Hacatutthānamantāna’’nti vattate.",
  "anya-e0805n6:332": "615.Ḍo ḍhakāre.",
  "anya-e0805n6:333": "Hacatutthānaṁ dhātvantānaṁ ḍakārādeso hoti ḍhakāre pare. Vuḍḍho, vuḍḍhā, ‘‘bo vassā’’ti batte buḍḍho. Tippaccaye – bujjhanaṁ, bujjhati vā etāyāti buddhi. Evaṁ siddhi, vaḍḍhi. Tabbappaccaye – boddhabbamiccādi.",
  "anya-e0805n6:334": "‘‘Anto, no’’ti ca adhikāro.",
  "anya-e0805n6:335": "616.Tarādīhi iṇṇo.",
  "anya-e0805n6:336": "Taraiccevamādīhi dhātūhi parassa tappaccayassa iṇṇādeso hoti, dhātvanto ca no hoti, saralopādi. Tara taraṇe, saṁsāraṇṇavaṁ atarīti tiṇṇo tāreyyaṁ. Evaṁ uttiṇṇo, tiṇṇaṁ vā. Pūra pūraṇe, saṁpūrīti saṁpuṇṇo, ‘‘saralopo’’tiādisutte tuggahaṇato pubbalopābhāve uvaṇṇato parassa ‘‘vā paro asarūpā’’ti lopo, saṁyoge rassattaṁ. Tura vege, aturīti tuṇṇaṁ , turitaṁ vā. Jara vayohānimhi, parijīrīti parijiṇṇo. Kira vikiraṇe, ākirīti ākiṇṇo iccādi.",
  "anya-e0805n6:337": "617.Susa paca sakato kkhakkā ca.",
  "anya-e0805n6:338": "Susa paca sakaiccetehi dhātūhi parassa tappaccayassa kkhakkādesā honti, anto ca byañjano no hoti. Casaddena mucādito kkādeso. Susa sosane, asussīti sukkho rukkho. Apaccīti pakkaṁ phalaṁ. Saka sāmatthe, asakkhīti sakko assa, omuccīti omukkā upāhanā. ‘‘Pacituṁ, pacitabba’’ntiādīsu pana na bhavati, ikārena byavahitattā. Evaṁ sabbattha byavadhāne na bhavati.",
  "anya-e0805n6:339": "Sīhagatiyā tiggahaṇamanuvattate.",
  "anya-e0805n6:340": "618.Pakkamādīhi nto ca.",
  "anya-e0805n6:341": "Pakkamaiccevamādīhi makārantehi dhātūhi parassa tappaccayassa ntādeso hoti, dhātvanto ca no hoti. Casaddena tippaccayassa nti ca hoti. Kamu padavikkhepe, pakkamīti pakkanto. Evaṁ saṅkanto, nikkhanto, ‘‘do dhassa cā’’ti sutte caggahaṇena kassa khattaṁ. Bhamu anavaṭṭhāne, vibbhamīti vibbhanto, bhanto. Khamu sahane, akkhamīti khanto. Samu upasame, asamīti santo. Damu damane, adamīti danto.",
  "anya-e0805n6:342": "Timhi – saṅkamanaṁ saṅkanti. Evaṁ okkanti, vibbhanti, khanti, santi danti iccādi.",
  "anya-e0805n6:343": "619.Janādīnamātimhi ca.",
  "anya-e0805n6:344": "Janaiccevamādīnaṁ dhātūnamantassa byañjanassa āttaṁ hoti tappaccaye, timhi ca. Yogavibhāgena aññatthāpi. Jana janane, ajanīti jāto, vijāyīti puttaṁ vijātā, jananaṁ jāti. Tappaccaye satipi takāre puna tiggahaṇakaraṇaṁ paccayantaratakāre āttanivattanatthaṁ, yathā – jantu. ‘‘Janitvā, janitu’’ntiādīsu pana ikārena byavahitattā na bhavati.",
  "anya-e0805n6:345": "‘‘Ā, timhi, cā’’ti ca vattate.",
  "anya-e0805n6:346": "620.Ṭhāpānamiī ca.",
  "anya-e0805n6:347": "Ṭhā pāiccetesaṁ dhātūnaṁ antassa ākārassa yathākkamaṁ ikāraīkārādesā honti tappaccaye, timhi ca. Casaddena aññatrāpi kvaci. Ṭhā gatinivattimhi, aṭṭhāsīti ṭhito, upaṭṭhito garuṁ, ṭhitavā, adhiṭṭhitvā, ṭhānaṁ ṭhiti. Pā pāne, apāyīti pītā, yāguṁ pītavā, pānaṁ pīti, pītvā.",
  "anya-e0805n6:348": "621.Hantehi ho hassa lo vā adahanahānaṁ.",
  "anya-e0805n6:349": "Hakārantehi dhātūhi parassa tappaccayassa, tissa ca hakārādeso hoti, hassa ca dhātvantassa lakāro hoti vā dahanahe vajjetvā, ḍhattāpavādoyaṁ. Ruha janane, aruhīti āruḷho rukkhaṁ. Laḷānamaviseso, ārulho vā, ruhanaṁ ruḷhī. Gāhu viloḷane, agāhīti gāḷho, ajjhogāḷho mahaṇṇavaṁ. Baha vuddhimhi, abahīti bāḷho, ‘‘kvaci dhātū’’tiādinā dīgho. Muha vecitte, amuyhīti mūḷho. Guha saṁvaraṇe, aguhīti gūḷhaṁ. Vaha pāpuṇane , upavahīti upavuḷho, ‘‘vaca vasa vahādīnamukāro vassā’’ti yogavibhāgena uttaṁ.",
  "anya-e0805n6:350": "Adahanahānanti kimatthaṁ? Daḍḍho, sannaddho. Vāti kiṁ? Duddho, siniddho. ‘‘Gahitaṁ, mahita’’ntiādīsu pana ikārāgamena byavahitattā na bhavati.",
  "anya-e0805n6:351": "Dhātuppaccayantatopi ‘‘atīte ta tavantutāvī’’ti tappaccayo, abubhukkhīti bubhukkhito. Evaṁ jighacchito, pipāsito iccādi.",
  "anya-e0805n6:352": "Evaṁ kattari niṭṭhanayo.",
  "anya-e0805n6:353": "‘‘Atīte’’ti vattate.",
  "anya-e0805n6:354": "622.Bhāvakammesu ta.",
  "anya-e0805n6:355": "Atīte kāle gamyamāne sabbadhātūhi tappaccayo hoti bhāvakammaiccetesvatthesu.",
  "anya-e0805n6:356": "Bhāve tāva –",
  "anya-e0805n6:357": "Ge sadde, gāyanaṁ, agāyitthāti vā atthe tappaccayo.",
  "anya-e0805n6:358": "623.Sabbattha ge gī.",
  "anya-e0805n6:359": "Geiccetassa dhātussa gīādeso hoti sabbattha, tappaccayatipaccayesvevāyaṁ. Tassa gītaṁ, gāyanaṁ, gāyitabbāti vā gīti.",
  "anya-e0805n6:360": "Bhāve – tappaccayantā napuṁsakā. Kammani – tiliṅgā.",
  "anya-e0805n6:361": "Nata gattavināme, naccanaṁ, anaccitthāti vā atthe tappaccayo.",
  "anya-e0805n6:362": "624.Paccayā daniṭṭhā nipātanā sijjhanti.",
  "anya-e0805n6:363": "Ye idha sappaccayā saddā paccayehi na niṭṭhaṁ gatā, te nipātanato sijjhantīti dhātvantena saha tappaccayassa cca ṭṭādesā. Naccaṁ, naṭṭaṁ. Hasa hasane, hasanaṁ hasitaṁ, ikārāgamo. Gamanaṁ gataṁ. Evaṁ ṭhitaṁ, sayitaṁ, vādhikārassa vavatthitavibhāsattā vuddhi. Ruda assuvimocane, arujjhitthāti roditaṁ, ruṇṇaṁ vā iccādi.",
  "anya-e0805n6:364": "Kammani –",
  "anya-e0805n6:365": "Abhibhūyitthāti abhibhūto kodho bhavatā, abhibhūtā, abhibhūtaṁ. Bhāsa byattiyaṁ vācāyaṁ, abhāsittha tenāti bhāsito dhammo, bhāsitā gāthā, bhāsitaṁ suttaṁ. Disī uccāraṇe, curādittā ṇe. Adesīyitthāti desito dhammo bhagavatā, ikārāgame kāritasaralopo. Ji jaye, ajīyitthāti jito māro. Nī pāpuṇane, anīyiṁsūti nītā gāmamajā, suto tayā dhammo, ñāto.",
  "anya-e0805n6:366": "Sāsa anusiṭṭhimhi, anusāsīyitthāti atthe tappaccayo.",
  "anya-e0805n6:367": "625.Sāsadisato tassa riṭṭho ca.",
  "anya-e0805n6:368": "Sāsadisaiccetehi dhātūhi parassa tappaccayassa riṭṭhādeso hoti, casaddena tissa riṭṭhi ca, disato kiccatakāratuṁtvādīnañca raṭṭha raṭṭhuṁ raṭṭhādesā ca honti, rādilopo, anusiṭṭho so mayā, anusiṭṭhā sā, anusiṭṭhaṁ. Disa pekkhaṇe, adissitthāti diṭṭhaṁ me rūpaṁ.",
  "anya-e0805n6:369": "Timhi – anusāsanaṁ anusiṭṭhi, dassanaṁ diṭṭhi.",
  "anya-e0805n6:370": "Kiccādīsu – dassanīyaṁ daṭṭhabbaṁ, daṭṭheyyaṁ, passitunti daṭṭhuṁ gacchati, passitvāti nekkhamaṁ daṭṭhuṁ, daṭṭhā, ikārāgamena antarikassa na bhavati, yathā – anusāsitaṁ, anusāsitabbaṁ, anusāsituṁ, anusāsitvā, dassitaṁ iccādi.",
  "anya-e0805n6:371": "Tusa pītimhi, atussīti atthe kattari tappaccayo.",
  "anya-e0805n6:372": "‘‘Tassā’’ti adhikāro.",
  "anya-e0805n6:373": "626.Sādi, santapucchabhanjahansādīhi ṭṭho.",
  "anya-e0805n6:374": "Ādinā saha vattatīti sādi. Sakārantehi, puccha bhanjahansaiccevamādīhi ca dhātūhi parassa anantarikassa takārassa sahādibyañjanena dhātvantenaṭṭhādeso hoti. Hansassa satipi santatte punaggabhaṇaṁ kvaci ṭṭhādesassa aniccatādīpanatthaṁ, tena ‘‘viddhasto utrasto’’tiādīsu na hoti. Tuṭṭho, santusito. Bhasa bhassane, abhassīti bhaṭṭho, bhassito. Nasa adassane, nassīti naṭṭho. Daṁsa daṁsane, adaṁsīyitthāti daṭṭho sappena, ḍaṁsito vā, ‘‘kvaci dhātū’’tiādinā dassa ḍattaṁ. Phusa phassane, aphusīyitthāti phuṭṭho rogena, phussito vā. Isu icchāyaṁ, esīyitthāti iṭṭho, icchito, esito. Masa āmasane, āmasīyitthāti āmaṭho. Vasasecane, avassīti vuṭṭho devo, pavisīyitthāti paviṭṭho, uddisīyitthāti uddiṭṭho. Puccha pucchane, apucchīyitthāti puṭṭho pañhaṁ, pucchito. Bhanja avamaddane, abhañjīyitthāti bhaṭṭhaṁ dhaññaṁ. Hansa pītimhi, ahaṁsīti haṭṭho, pahaṭṭho, pahaṁsito.",
  "anya-e0805n6:375": "Ādisaddena yaja devapūjāsaṅgatikaraṇadānesu, ijjitthāti atthe tappaccayo, tassa ṭṭhādeso.",
  "anya-e0805n6:376": "627.Yajassa sarassi ṭṭhe.",
  "anya-e0805n6:377": "Yajaiccetassa dhātussa sarassa ikārādeso hoti ṭṭhe pare. Yiṭṭho mayā jino. Saja vissagge saṁpubbo, saṁsajjitthāti saṁsaṭṭho tena, vissaṭṭho. Maja suddhimhi, amajjīti maṭṭho iccādi.",
  "anya-e0805n6:378": "Kiccatakārādīsu tussitabbaṁ toṭṭhabbaṁ, phusitabbaṁ phoṭṭhabbaṁ, pucchituṁ puṭṭhuṁ, yajituṁ yiṭṭhuṁ, abhiharituṁ abhihaṭṭhuṁ, tosanaṁ tuṭṭhi, esanaṁ eṭṭhi, vassanaṁ vuṭṭhi, vissajjanaṁ vissaṭṭhi iccādi.",
  "anya-e0805n6:379": "‘‘Tassa, sādī’’ti ca vattate.",
  "anya-e0805n6:380": "628.Bhanjato ggo ca.",
  "anya-e0805n6:381": "Bhanjato dhātumhā tappaccayassa sahādibyañjanena ggo ādeso hoti. Bhaggo rāgo anena. Vasanivāse, parivasīyitthāti parivuṭṭho parivāso, vusitaṁ brahmacariyaṁ, uṭṭha uādesā. Vasa acchādane, nivasīyitthāti nivatthaṁ vatthaṁ, ‘‘kvaci dhātū’’tiādinā stakārasaṁyogassa tthattaṁ, evaṁ nivatthabbaṁ. Saṁsa pasaṁsane, pasaṁsīyitthāti pasattho pasaṁsito, pasaṁsanaṁ pasatthi. Badha bandhane, abajjhitthāti baddho raññā, alabhīyitthāti laddhaṁ me dhanaṁ, dhattadattāni. Rabha rābhasse, ārabhīyitthāti āraddhaṁ vīriyaṁ. Daha bhasmīkaraṇe , adayhittāti daḍḍhaṁ vanaṁ, abhujjitthāti bhutto odano, bhujādittā dhātvantalopo, dvittañca. Caja hānimhi, pariccajīyitthāti pariccattaṁ dhanaṁ, amuccitthāti mutto saro.",
  "anya-e0805n6:382": "Vaca viyattiyaṁ vācāyaṁ, avacīyitthāti atthe tappaccayo.",
  "anya-e0805n6:383": "‘‘Anto, no, dvi, cā’’ti ca adhikāro.",
  "anya-e0805n6:384": "629.Vaca vā vu.",
  "anya-e0805n6:385": "Catuppadamidaṁ. Vacaiccetassa dhātussa vakārassa ukārādeso hoti vā, dhātvanto ca cakāro no hoti, tappaccayassa ca dvibhāvo hoti. Vāggahaṇamavadhāraṇatthaṁ, dhātvādimhi vakārāgamo. Vuttamidaṁ bhagavatā, uttaṁ vā.",
  "anya-e0805n6:386": "630.Gupādīnañca.",
  "anya-e0805n6:387": "Gupaiccevamādīnaṁ dhātūnamanto ca byañjano no hoti, parassa takārassa ca dvibhāvo hoti. Gupa gopane, sugopīyitthāti sugutto, sugopito, ikārena byavahitattā na dhātvantalopo, ‘‘aññesu cā’’ti sutte vādhikārassa vavatthitavibhāsattā niṭṭhatakārepi kvaci vuddhi. Gopanaṁ gutti.",
  "anya-e0805n6:388": "Lipa limpane, alimpīyitthāti litto sugandhena. Tapa santāpe, santapīyitthāti santatto tejena. Dīpa dittimhi, ādīpīyitthātiāditto agginā, rassattaṁ, dīpanaṁ ditti. Apa pāpuṇane, pāpīyitthāti patto gāmo, pāpuṇīti patto sukhaṁ, pāpuṇanaṁ patti, pattabbaṁ. Mada ummāde, pamajjīti pamatto. Supa sayane, asupīti sutto iccādi.",
  "anya-e0805n6:389": "Cara caraṇe, acarīyitthāti ciṇṇo dhammo, iṇṇādeso, carito vā. Evaṁ puṇṇo, pūrito.",
  "anya-e0805n6:390": "Nuda khepe, panujjitthāti paṇunno, nassa ṇattaṁ, panudito. Dā dāne, ādīyitthātiādinno, atto vā, ‘‘kvaci dhātū’’tiādinā dāsaddassa takāro, rassattaṁ.",
  "anya-e0805n6:391": "631.Bhidādito innaannaīṇā vā.",
  "anya-e0805n6:392": "Bhidaiccevamādīhi dhātūhi parassa tappaccayassa inna annaīṇaiccete ādesā honti vā, anto ca no hoti. Vavatthitavibhāsatthoyaṁ vāsaddo, saralopādi.",
  "anya-e0805n6:393": "Bhidi vidāraṇe, abhijjitthāti bhinno ghaṭo bhavatā, bhijjīti vā bhinno devadatto. Chidi dvidhākaraṇe, achijjitthāti chinno rukkho, acchinnaṁ cīvaraṁ, ucchijjīti ucchinno. Adīyitthābhi dinno suṅko. Sada visaraṇagatyāvasānesu, nisīdīti nisinno. Khida uttāsane, khida dīnabhāve vā, akhijjīti khinno.",
  "anya-e0805n6:394": "Annādese chada apavāraṇe, acchādīyitthāti channo, paṭicchannaṁ gehaṁ, pasīdīti pasanno. Pada gatimhi, uppajjīti uppanno, jhānaṁ samāpanno. Rudi assuvimocane, ruṇṇo, paralopo.",
  "anya-e0805n6:395": "Khī khaye īṇādeso, akhīyīti khīṇo doso, khīṇā jāti, khīṇaṁ dhanaṁ. Hā cāge, ‘‘kvaci dhātū’’tiādinā hādito īṇādese ṇakārassa nattaṁ, pahīyitthāti pahīno kileso, parihāyīti parihīno. Āsa upavesane , acchīti āsīno. Lī silesane, līyīti līno, nilīno. Ji jaye, jiyīti jīno vittamanusocati, jito vā. Dī khaye, dīno. Pī tappane, pīno. Lū chedane, lūyitthāti lūno iccādi.",
  "anya-e0805n6:396": "Vamu uggiraṇe, vamīyitthāti vantaṁ, vamitaṁ, ‘‘pakkamādīhi nto’’ti ntādeso. Agacchīyitthāti gato gāmo tayā, gāmaṁ gato vā, ‘‘gamakhanahanaramādīnamanto’’ti dhātvantalopo. Akhaññitthāti khato kūpo, upahaññitthāti upahataṁ cittaṁ, aramīti rato, abhirato. Mana ñāṇe, amaññitthāti mato, sammato. Tanu vitthāre, atanitthāti tataṁ, vitataṁ. Yamu uparame, niyacchīti niyato.",
  "anya-e0805n6:397": "‘‘No, tamhi, timhī’’ti ca vattate.",
  "anya-e0805n6:398": "632.Rakāro ca.",
  "anya-e0805n6:399": "Rakāro ca dhātūnamantabhūto no hoti tappaccaye, tippaccaye ca pare. Pakarīyitthāti pakato kaṭo bhavatā, katā me rakkhā, kataṁ me puññaṁ. ‘‘Do dhassa cā’’ti etta casaddena ṭo tassa, yathā – sukaṭaṁ, dukkaṭaṁ, pure akarīyitthāti purakkhato, ‘‘purasamupaparīhi karotissa khakharā vā tappaccayesu cā’’ti khakāro, paccayehi saṅgamma karīyitthāti saṅkhato, abhisaṅkhato, upakarīyitthāti upakkhato, upakkhaṭo, parikarīyitthāti parikkhato.",
  "anya-e0805n6:400": "Tippaccaye pakaraṇa pakati. Sara gaticintāyaṁ, asarīti sato, visarīti visaṭo, saraṇaṁ, sarati etāyāti vā sati, nīharīyitthāti nīhaṭo. Dhara dhāraṇe, uddharīyitthāti uddhaṭo, abharīyitthāti bhato, bharaṇaṁ, bharati etāyāti vā bhati.",
  "anya-e0805n6:401": "Ikārāgamayuttesu ‘‘gamito’’tiādīsu dhātvantalope sampatte –",
  "anya-e0805n6:402": "‘‘Lopo’’ti vattate.",
  "anya-e0805n6:403": "633.Namakarānamantānaṁ niyuttatamhi.",
  "anya-e0805n6:404": "Nakāra makāra kakāra rakārānaṁ dhātvantānaṁ lopo na hoti ikārāgamayutte takāre pareti lopābhāvo. Agacchī, gamīyitthāti vā gamito, ramitthāti ramito. Evaṁ vamito, namito. Saki saṅkāyaṁ, saṅkito, sarito, bharito. Tathā khanitabbaṁ, hanitabbaṁ, gamitabbaṁ, ramitabbaṁ iccādi.",
  "anya-e0805n6:405": "Nidhīyitthāti nihito, ‘‘kvaci dhātū’’tiādinā dhissa hi tappaccaye. Evaṁ vihito.",
  "anya-e0805n6:406": "Kārite abhāvīyitthāti atthe ‘‘bhāvakammesu ta’’iti tappaccayo, ‘‘yathāgamamikāro’’ti ikārāgamo, saralopādi, bhāvito maggo tena, bhāvayito, apācīyitthāti pācito odanaṁ yaññadatto devadattena, pācayito, pācāpito, pācāpayito, kammaṁ kārīyitthāti kārito, kārayito, kārāpito, kārāpayito iccādi.",
  "anya-e0805n6:407": "‘‘Bhāvakammesu ta’’iti ettha ‘‘ta’’iti yogavibhāgena acalana gati bhojanatthādīhi adhikaraṇepi tappaccayo, yathā – āsa upavesane, adhikaraṇe acchiṁsu ettha teti idaṁ tesaṁ āsitaṁ ṭhānaṁ. Bhāve idha tehi āsitaṁ. Kammani ayaṁ tehi ajjhāsito gāmo. Kattari idha te āsitā. Tathā aṭṭhaṁsu etthāti idaṁ tesaṁ ṭhitaṁ ṭhānaṁ, idha tehi ṭhitaṁ, ayaṁ tehi adhiṭṭhito okāso, idha te ṭhitā. Nisīdiṁsu etthāti idaṁ tesaṁ nisinnaṁ ṭhānaṁ, ayaṁ tesaṁ nisinnakālo, te idha nisinnā. Nipajjiṁsu etthāti idaṁ tesaṁ nipannaṁ ṭhānaṁ, idha te nipannā.",
  "anya-e0805n6:408": "Yā gatipāpuṇane. Ayāsuṁ te etthāti ayaṁ tesaṁ yāto maggo, idha tehi yātaṁ, ayaṁ tehi yāto, maggo, idha te yātā. Tathā idaṁ tesaṁ gataṭṭhānaṁ, ayaṁ tesaṁ gatakālo, idha tehi gataṁ, ayaṁ tehi gato gāmo, idha te gatā.",
  "anya-e0805n6:409": "Bhuñjiṁsu etasminti idaṁ tesaṁ bhuttaṭṭhānaṁ, ayaṁ tesaṁ bhuttakālo, idha tehi bhutto odano, idha te bhuttā. Piviṁsu te etthāti idaṁ tesaṁ pītaṁ ṭhānaṁ, idha tehi pītā yāgu, idha te pītā. Dissanti etthāti idaṁ tesaṁ diṭṭhaṭṭhānaṁ iccādi.",
  "anya-e0805n6:410": "‘‘Kattari kiti’’ti ito maṇḍūkagatiyā ‘‘kattarī’’ti vattate.",
  "anya-e0805n6:411": "634.Kammani dutiyāyaṁ kto.",
  "anya-e0805n6:412": "Kammatthe dutiyāyaṁ vibhattiyaṁ vijjamānāyaṁ dhātūhi kattari ktappaccayo hoti. Idameva vacanaṁ ñāpakaṁ abhihite kammādimhi dutiyādīnamabhāvassa. Dānaṁ adāsīti atthe ktappaccayo, ‘‘kvaci dhātū’’tiādinā paccayakakārassa lopo, tassa innādeso, dānaṁ dinno devadatto. Rakkha pālane, sīlaṁ arakkhīti sīlaṁ rakkhito, bhattaṁ abhuñjīti bhattaṁ bhutto, garuṁ upāsīti garumupāsito iccādi.",
  "anya-e0805n6:413": "635.Bhyādīhi matibudhipūjādīhi ca kto.",
  "anya-e0805n6:414": "Bhīiccevamādīhi dhātūhi, mati budhi pūjādīhi ca ktappaccayo hoti. So ca ‘‘bhāvakammesu kiccattakkhatthā’’ti vuttattā bhāvakammesveva bhavati.",
  "anya-e0805n6:415": "Bhī bhaye, abhāyitthāti bhītaṁ bhavatā. Supa saye, asupīyitthāti suttaṁ bhavatā. Evaṁ sayitaṁ bhavatā. Asa bhojane, asitaṁ bhavatā, pacito odano bhavatā.",
  "anya-e0805n6:416": "Idha matyādayo icchatthā, budhiādayo ñāṇatthā.",
  "anya-e0805n6:417": "Mana ñāṇe saṁpubbo, ‘‘budhagamāditthe kattarī’’ti tappaccaye sampatte iminā kammani ktappaccayo, ‘‘gama khanā’’tiādinā dhātvantalopo, raññā sammato. Kappa takkane, saṅkappito. Dhara dhāraṇe, curādittā ṇe, vuddhi, ikārāgamo, saralopādi, avadhārito.",
  "anya-e0805n6:418": "Budha avagamane, avabujjhitthāti buddho bhagavā mahesakkhehi devamanussehi. I ajjhayane, adhīyitthāti adhīto.",
  "anya-e0805n6:419": "I gatimhi, abhisamito. Vida ñāṇe, avedīyitthāti vidito. Ñā avabodhane, aññāyitthāti ñāto. Vidha vedhane, paṭivijjhitthāti paṭividdho dhammo. Takka vitakke, takkito.",
  "anya-e0805n6:420": "Pūjanatthesu –",
  "anya-e0805n6:421": "Pūja pūjāyaṁ, apūjīyitthāti pūjito bhagavā. Cāya santānapūjanesu apapubbo, apacāyito. Māna pūjāyaṁ, mānito. Ci caye, apacito. Vanda abhivandane, vandito. Kara karaṇe, sakkato. Sakkāra pūjāyaṁ, sakkārito iccādi.",
  "anya-e0805n6:422": "Huto hutāvī hutavā, vuṭṭho vusita jiṇṇako;",
  "anya-e0805n6:423": "Pakkaṁ pakkantako jāto, ṭhito ruḷho bubhukkhito.",
  "anya-e0805n6:424": "Gītaṁ naccaṁ jito diṭṭho, tuṭṭho yiṭṭho ca bhaggavā;",
  "anya-e0805n6:425": "Vuttañca gutto acchinno, pahīno gamito gato.",
  "anya-e0805n6:426": "Katobhisaṅkhato bhuttaṁ, ṭhānaṁ garumupāsito;",
  "anya-e0805n6:427": "Bhītañca sammato buddho, pūjitotītakālikā.",
  "anya-e0805n6:428": "Atītappaccayantanayo.",
  "anya-e0805n6:429": "Tavetunādippaccayantanaya",
  "anya-e0805n6:430": "‘‘Puññāni kātumicchi, icchati, icchissati vā’’ti viggahe –",
  "anya-e0805n6:431": "636.Icchatthesu samāna kattu kesu ta ve tuṁ vā.",
  "anya-e0805n6:432": "Icchā attho yesaṁ te icchatthā, tesu icchatthesu dhātūsu samānakattukesu santesu sabbadhātūhi tavetuṁiccete paccayā honti vā, ‘‘tavetuṁ vā’’ti yogavibhāgena tadatthakriyāyañca, te ca kitakattā kattari honti.",
  "anya-e0805n6:433": "‘‘Karotissa, vā’’ti ca vattate.",
  "anya-e0805n6:434": "637.Tavetunādīsu kā.",
  "anya-e0805n6:435": "Tavetunaiccevamādīsu paccayesu paresu karotissa dhātussa kādeso hoti vā, ādisaddena tuṁtvāna tvā tabbesu ca.",
  "anya-e0805n6:436": "‘‘Taddhitasamāsakitakā nāmaṁvātavetunādīsu cā’’ti ettha ‘‘atave tunādīsū’’ti nāmabyapadesassa nisedhanato tadantānaṁ nipātattaṁ siddhaṁ bhavati, tato nipātattā tavetunamantato ‘‘sabbāsamāvuso’’tiādinā vibhattilopo. So puññāni kātave icchati, kātumicchati.",
  "anya-e0805n6:437": "Kādesābhāve ‘‘tuṁtunatabbesu vā’’ti rakārassa tattaṁ. Kattuṁ kāmetīti kattukāmo, abhisaṅkharitumākaṅkhati. Tathā saddhammaṁ sotave, sotuṁ, suṇituṁ vā pattheti. Evaṁ anubhavituṁ, pacituṁ, gantuṁ, gamituṁ, khantuṁ, khanituṁ, hantuṁ, hanituṁ, mantuṁ, manituṁ, harituṁ, anussaritumicchati, ettha ikārayuttatamhi ‘‘namakarāna’’miccādinā paṭisiddhattā na dhātvantalopo.",
  "anya-e0805n6:438": "Tathā tudabyathane, tudituṁ, pavisituṁ, uddisibhuṁ, hotuṁ, sayibhuṁ, netuṁ, juhotuṁ, pajahituṁ, pahātuṁ, dātuṁ. Roddhuṁ, rundhituṁ, tuṁtunādīsupi yogavibhāgena kattari vikaraṇappaccayā, saralopādi ca. Bhottuṁ, bhuñjituṁ, chettuṁ, chindituṁ. Sibbituṁ, boddhuṁ, bujjhituṁ. Jāyituṁ, janituṁ. Pattuṁ, pāpuṇituṁ. Jetuṁ, jinituṁ, ketuṁ, kiṇituṁ, vinicchetuṁ, vinicchinituṁ, ñātuṁ, jānituṁ, gahetuṁ, gaṇhituṁ. Coretuṁ, corayituṁ, pāletuṁ, pālayituṁ.",
  "anya-e0805n6:439": "Kārite bhāvetuṁ, bhāvayituṁ, kāretuṁ, kārayituṁ, kārāpetuṁ, kārāpayitumicchati iccādi.",
  "anya-e0805n6:440": "‘‘Tavetuṁ vā’’ti yogavibhāgena kriyatthakriyāyañca gammamānāyaṁ tuṁpaccayo. Yathā – subuddhuṁ vakkhāmi, bhottuṁ vajati, bhojanāya vajatīti attho. Evaṁ daṭṭhuṁ gacchati, gantumārabhati, gantuṁ payojayati, dassetumāha iccādi.",
  "anya-e0805n6:441": "‘‘Tu’’miti vattate.",
  "anya-e0805n6:442": "638.Arahasakkādīsu ca.",
  "anya-e0805n6:443": "Arahasakkabhabbānucchavikānurūpaiccevamādīsvatthesu payujjamānesu sabbadhātūhi tuṁpaccayo hoti, casaddena kālasamayavelādīsupi. Ninda garahāyaṁ, ko taṁ ninditumarahati , rājā arahasi bhavituṁ, araho bhavaṁ vattuṁ. Sakkā jetuṁ dhanena vā, sakkā laddhuṁ, kātuṁ sakkhissati. Bhabbo niyāmaṁ okkamituṁ, abhabbo kātuṁ. Anucchaviko bhavaṁ dānaṁ paṭiggahetuṁ. Idaṁ kātuṁ anurūpaṁ. Dānaṁ dātuṁ yuttaṁ, dātuṁ vattuñca labhati, evaṁ vaṭṭati bhāsituṁ, chindituṁ na ca kappati iccādi. Tathā kālo bhuñjituṁ, samayo bhuñjituṁ, velā bhuñjituṁ.",
  "anya-e0805n6:444": "‘‘Tu’’miti vattate.",
  "anya-e0805n6:445": "639.Pattavacane alamatthesu ca.",
  "anya-e0805n6:446": "Alamatthesu pattavacane sati sabbadhātūhi tuṁpaccayo hoti, alaṁsaddassa atthā alamatthā bhūsanapariyattinivāraṇā, tesu alamatthesu. Pattassa vacanaṁ pattavacanaṁ, alameva dānāni dātuṁ, alameva puññāni kātuṁ, sampattameva pariyattamevāti attho.",
  "anya-e0805n6:447": "Katvā kammaṁ agacchi, gacchati, gacchissatīti vā atthe –",
  "anya-e0805n6:448": "640.Pubbakālekakattukānaṁ tuna tvāna tvā vā.",
  "anya-e0805n6:449": "Pubbakāloti pubbakriyā, eko kattā yesaṁ te ekakattukā, tesaṁ ekakattukānaṁ samānakattukānaṁ dhātūnamantare pubbakāle vattamānadhātumhā tuna tvāna tvāiccete paccayā honti vā.",
  "anya-e0805n6:450": "Vāsaddassa vavatthitavibhāsattā tunappaccayo katthaciyeva bhavati. Te ca kitasaññattā, ‘‘ekakattukāna’’nti vuttattā ca kattariyeva bhavanti. Tune ‘‘tavetunādīsu kā’’ti kādeso, nipātattā silopo. So kātuna kammaṁ gacchati, akātuna puññaṁ kilamissanti sattā.",
  "anya-e0805n6:451": "Tvānatvāsu ‘‘rakāro cā’’ti dhātvantalopo, kammaṁ katvāna bhadrakaṁ, dānādīni puññāni katvā saggaṁ gacchati, abhisaṅkharitvā, karitvā. Tathā sibbitvā, jāyitvā, janitvā, dhammaṁ sutvā, sutvāna dhammaṁ modati, suṇitvā, patvā, pāpuṇitvā. Kiṇitvā, jetvā, jinitvā, jitvā. Coretvā, corayitvā, pūjetvā, pūjayitvā. Tathā mettaṁ bhāvetvā, bhāvayitvā, vihāraṁ kāretvā, kārayitvā, kārāpetvā, kārāpayitvā saggaṁ gamissanti iccādi.",
  "anya-e0805n6:452": "Pubbakāleti kimatthaṁ? Paṭhati, pacati. Ekakattukānanti kiṁ? Bhutte devadatte yaññadatto vajati.",
  "anya-e0805n6:453": "‘‘Apatvāna nadiṁ pabbato, atikkamma pabbataṁ nadī’’tiādīsu pana sabbattha ‘‘bhavatī’’ti sambandhato ekakattukatā, pubbakālatā ca gamyate.",
  "anya-e0805n6:454": "‘‘Vā’’ti vattate.",
  "anya-e0805n6:455": "641.Sabbehi tunādīnaṁ yo.",
  "anya-e0805n6:456": "Sabbehi sopasaggānupasaggehi dhātūhi paresaṁ tunādīnaṁ paccayānaṁ yasaddādeso hoti vā. Vanda abhivandane abhipubbo, tvāpaccayassa yo, ikārāgamo ca, abhivandiya bhāsissaṁ, abhivanditvā, vandiya, vanditvā. Tathā abhibhuyya, dvittarassattāni, abhibhavitvā, abhibhotvā.",
  "anya-e0805n6:457": "Si sevāyaṁ, ‘‘kvaci dhātū’’tiādinā ikārassa āttaṁ, nissāya, nissitvā.",
  "anya-e0805n6:458": "Bhaja sevāyaṁ, ‘‘tathā kattari cā’’ti pubbarūpattaṁ, vibhajja, vibhajiya, vibhajitvā.",
  "anya-e0805n6:459": "Disa atisajjane, uddissa, uddisiya, uddisitvā. Pavissa, pavisiya, pavisitvā.",
  "anya-e0805n6:460": "Nī pāpuṇane, upanīya, upanetvā. Atiseyya, atisayitvā. Ohāya, ohitvā, jahitvā, hitvā. Ādāya, ādiyitvā, ‘‘divādito yo’’ti yappaccayo, ‘‘kvaci dhātū’’tiādinā dhātvantassikāro ca, datvā, datvāna. Pidhāya, pidahitvā. Bhuñjiya, bhuñjitvā, bhotvā. Viceyya, vicinitvā. Viññāya, vijānitvā, ñatvā.",
  "anya-e0805n6:461": "‘‘Yathāgamaṁ, tunādīsū’’ti ca vattate.",
  "anya-e0805n6:462": "642.Dadhantato yo kvaci.",
  "anya-e0805n6:463": "Dakāradhakārantehi dhātūhi yathāgamaṁ yakārāgamo hoti kvaci tunādīsu paccayesu. Yavato dakārassa jakāro, samāpajjitvā, uppajjitvā, bhijjitvā, chijjitvā gato. Budha avagamane, ‘‘tathā kattari cā’’ti sakhātvantassa yakārassa cavaggo, bujjhiya, bujjhitvā. Virajjhiya, virajjhitvā. Rundhiya, rundhitvā.",
  "anya-e0805n6:464": "‘‘Tunādīna’’nti adhikāro, ‘‘vā’’ti ca.",
  "anya-e0805n6:465": "643.Canantehi raccaṁ.",
  "anya-e0805n6:466": "Cakāranakārantehi dhātūhi paresaṁ tunādīnaṁ paccayānaṁ raccādeso hoti vā, ‘‘racca’’nti yogavibhāgena aññasmāpi, vavatthitavibhāsatthoyaṁ vāsaddo, rādilopo. Vica vivecane vipubbo, vivicca, viviccitvā, ‘‘yo kvacī’’ti yogavibhāgena yakārāgamo.",
  "anya-e0805n6:467": "Pava pāke, pacca, pacciya, paccitvā. Vimucca, vimuccitvā.",
  "anya-e0805n6:468": "Hana hiṁsāgatīsu, āhacca, upahacca, āhantvā, upahantvā.",
  "anya-e0805n6:469": "Vāti kiṁ? Avamañña, avamaññitvā, mantvā, nyassañakāro.",
  "anya-e0805n6:470": "I gatimhi, yogavibhāgena raccādeso, paṭicca, avecca, upecca upetvā. Kara karaṇe, sakkacca, adhikicca, ikārāgamo, kariya.",
  "anya-e0805n6:471": "Disa pekkhaṇe –",
  "anya-e0805n6:472": "644.Disā svānasvāntalopo ca.",
  "anya-e0805n6:473": "Disaiccetāya dhātuyā paresaṁ tunādīnaṁ paccayānaṁ svāna svāiccādesā honti vā, dhātvantassa lopo ca. Disvānassa etadahosi, cakkhunā rūpaṁ disvā.",
  "anya-e0805n6:474": "Vāti kiṁ? Nekkhammaṁ daṭṭhuṁ, daṭṭhā. Passiya, passituna, passitvā.",
  "anya-e0805n6:475": "Antaggahaṇaṁ antalopaggahaṇañcānuvattate.",
  "anya-e0805n6:476": "645.Ma ha da bhehi mma yha jja bbha ddhā ca.",
  "anya-e0805n6:477": "Ma ha da bhaiccevamantehi dhātūhi paresaṁ tunādīnaṁ paccayānaṁ yathākkamaṁ mma yha jja bbha ddhāiccete ādesā honti vā, dhātvantalopo ca. Makārantehi tāva āgamma, āgantvā. Kamu padavikkhepe, okkamma, okkamitvā, nikkhamma, nikkhamitvā, abhiramma, abhiramitvā.",
  "anya-e0805n6:478": "Hakārantehi paggayha, paggaṇhitvā, paggahetvā. Muha vecitte, sammuyha, sammuyhitvā, yakārāgamo, āruyha, āruhitvā, ogayha, ogahetvā.",
  "anya-e0805n6:479": "Dakārantehi uppajja, uppajjitvā, pamajja, pamajjitvā, upasampajja, upasampajjitvā. Chidi dvidhākaraṇe, acchijja, chijja, chijjitvā, chindiya, chinditvā, chetvā.",
  "anya-e0805n6:480": "Bhakārantehi rabha rābhasse, ārabbha kathesi, āraddhā, ārabhitvā. Labha lābhe, upalabbha, upaladdhā, saddhaṁ paṭilabhitvā puññāni karonti iccādi.",
  "anya-e0805n6:481": "Tavetunādippaccayantanayo.",
  "anya-e0805n6:482": "Vattamānakālikamānantappaccayantanaya",
  "anya-e0805n6:483": "646.Vattamāne mānantā.",
  "anya-e0805n6:484": "Āraddho aparisamatto attho vattamāno, tasmiṁ vattamāne kāle gammamāne sabbadhātūhi mānaantaiccete paccayā honti. Te ca kitasaññattā ‘‘kattari kita’’ti kattari bhavanti.",
  "anya-e0805n6:485": "Antamānappaccayānañcettha ‘‘parasamaññāpayoge’’ti parasamaññāvasena parassapadattanopadasaññattā tyādīsu viya antamānesu ca vikaraṇappaccayā bhavanti.",
  "anya-e0805n6:486": "Teneva mānappaccayo ‘‘attanopadāni bhāve ca kammanī’’ti bhāvakammesupi hoti, tassa ca ‘‘attanopadāni parassapadatta’’nti kvaci antappaccayādeso ca.",
  "anya-e0805n6:487": "Gamu, sappa gatimhi, gacchatīti atthe antappaccayo, ‘‘bhūvādito a’’iti appaccayo, ‘‘gamissanto ccho vā sabbāsū’’ti dhātvantassa cchādeso, saralopādi, nāmabyapadese syādyuppatti. Gacchanta si itīdha ‘‘vā’’ti vattamāne ‘‘simhi gacchantādīnaṁ ntasaddo aṁ’’ iti ntassa amādeso.",
  "anya-e0805n6:488": "Vāsaddassa vavatthibhavibhāsattā ekārokāraparassa na bhavati, saralopādi, so puriso gacchaṁ, gacchanto gaṇhāti, sesaṁ guṇavantusamaṁ.",
  "anya-e0805n6:489": "Itthiyaṁ ‘‘nadādito vā ī’’ti īpaccayo, ‘‘sesesu ntuvā’’ti ntubyapadese ‘‘vā’’ti adhikicca ‘‘ntussa tamīkāre’’ti takāre saralopasilopā, sā kaññā gacchatī, gacchantī iccādi itthisamaṁ.",
  "anya-e0805n6:490": "Napuṁsake pure viya ntassa amādeso, taṁ cittaṁ gacchaṁ, gacchantaṁ, gacchantāni iccādi pulliṅgasamaṁ.",
  "anya-e0805n6:491": "Tathā gacchatīti atthe mānappaccayo, cchādesādi ca, so gacchamāno gaṇhāti, te gacchamānā iccādi purisasaddasamaṁ. Sā gacchamānā, tā gacchamānāyo iccādi kaññāsaddasamaṁ. Taṁ gacchamānaṁ, tāni gacchamānāni iccādi cittasaddasamaṁ.",
  "anya-e0805n6:492": "Gacchīyatīti atthe ‘‘attanopadāni bhāve ca kammanī’’ti kammani mānappaccayo, ‘‘bhāvakammesu yo’’ti yappaccayo, ‘‘ivaṇṇāgamo vā’’ti ikārāgamo, cchādeso, so tena gacchiyamāno, sā gacchiyamānā, taṁ gacchiyamānaṁ.",
  "anya-e0805n6:493": "Cchādesābhāve ‘‘pubbarūpañcā’’ti yakārassa makāro, dhammo adhigammamāno hitāya bhavati, adhigammamānā, adhigammamānaṁ.",
  "anya-e0805n6:494": "Tathā maha pūjāyaṁ, mahatīti mahaṁ, mahanto, mahatī, mahantī, mahaṁ, mahantaṁ, mahamāno, mahamānā, mahamānaṁ. Kammani ‘‘yamhi dādhāmāṭhāhāpā maha mathādīnamī’’iti dhātvantassa akārassa īkāro, mahīyamāno, mahīyamānā, mahīyamānaṁ.",
  "anya-e0805n6:495": "Evaṁ caratīti caraṁ, caratī, carantī, carantaṁ, caramāno, cariyamāno, pacatīti pacaṁ, pacatī, pacantī, pacantaṁ, pacamāno, paccamāno, ‘‘tassa cavagga’’iccādinā cavaggattaṁ, dvittañca.",
  "anya-e0805n6:496": "Bhū sattāyaṁ, bhavatīti atthe antappaccayo, appaccayavuddhiavādesādi, so bhavaṁ, bhavanto. Itthiyaṁ īpaccayo, ‘‘bhavato bhoto’’ti bhotādeso, bhotī, bhotī, bhotiyo. Napuṁsake bhavaṁ, bhavantaṁ, bhavantāni, abhibhavamāno. Bhāve bhūyamānaṁ. Kammani abhibhūyamāno.",
  "anya-e0805n6:497": "Jara vayohānimhi, ‘‘jara marāna’’ntiādinā jīra jīyyādesā, jīratīti jīraṁ, jīrantī, jīrantaṁ, jīramāno, jīrīyamāno, jīyaṁ, jīyantī, jīyantaṁ, jīyamāno, jīyyamāno.",
  "anya-e0805n6:498": "Mara pāṇacāge, ‘‘kvaci dhātū’’tiādinā ekassa yakārassa lopo, maratīti mīyaṁ, mīyantī, mīyantaṁ, mīyamāno, mīyyamāno, maraṁ, marantī, marantaṁ, maramāno, marīyamāno. Labhaṁ, labhantī, labhantaṁ, labhamāno, labbhamāno. Vahaṁ, vahantī, vahantaṁ, vahamāno, vuyhamāno. ‘‘Isuyamūnamanto ccho vā’’ti cchādeso, icchatīti icchaṁ, icchantī, icchantaṁ, icchamāno, icchīyamāno, issamāno.",
  "anya-e0805n6:499": "‘‘Disassa passadissadakkhā vā’’ti passa dissa dakkhādesā, passatīti passaṁ, passantī, passantaṁ, passamāno, vipassīyamāno, dissamāno, dissanto, mānassa antādeso, dissaṁ, dissantī, dissantaṁ, dakkhaṁ, dakkhantī, dakkhantaṁ, dakkhamāno dakkhiyamāno iccādi.",
  "anya-e0805n6:500": "Tuda byathane, tudatīti tudaṁ, tudantī, tudantaṁ, tudamāno, tujjamāno. Pavisatīti pavisaṁ, pavisantī, pavisantaṁ, pavisamāno, pavisīyamāno iccādi.",
  "anya-e0805n6:501": "Hū,bhū sattāyaṁ, appaccayalopo, pahotīti pahonto, pahontī, pahontaṁ, pahūyamānaṁ tena. Setīti sento, sentī, sentaṁ, semāno, sayaṁ, sayantī, sayantaṁ, sayamāno, sayāno vā, mānassa ānādeso, atisīyamāno.",
  "anya-e0805n6:502": "Asa sabbhāve, ‘‘sabbatthāsassādilopo cā’’ti akārassa lopo, atthīti saṁ, santo, satī, santī, santaṁ, samāno, samānā, samānaṁ.",
  "anya-e0805n6:503": "Ṭhā gatinivattimhi, ‘‘vā’’ti vattamāne ‘‘ṭhā tiṭṭho’’ti tiṭṭhādeso, tiṭṭhaṁ, tiṭṭhantī, tiṭṭhantaṁ, tiṭṭhamāno. Tiṭṭhābhāve ‘‘kvaci dhātū’’tiādinā ṭhāto hakārāgamo, rassattañca, upaṭṭhahaṁ, upaṭṭhahantī, upaṭṭhahantaṁ, upaṭṭhahamāno. Ṭhīyamānaṁ tena, upaṭṭhīyamāno, upaṭṭhahīyamāno.",
  "anya-e0805n6:504": "Pā pāne, ‘‘pā pibo’’ti pibādeso, pibatīti pibaṁ, pibantī, pibantaṁ, pibamāno, ‘‘kvaci dhātū’’tiādinā bakārassa vattaṁ, pivaṁ, pivantī, pivantaṁ, pivamāno, pīyamāno, pīyamānā, pīyamānaṁ iccādi.",
  "anya-e0805n6:505": "Hu dānādanahabyappadānesu, appaccaye pure viya dvibhāvādi, juhotīti juhaṁ, juhantī, juhantaṁ, juhamāno, hūyamāno. Evaṁ jahaṁ, jahantī, jahantaṁ, jahamāno, jahīyamāno. Dadātīti dadaṁ, dadantī, dadantaṁ, dadamāno, dvittābhāve dānaṁ dento, dentī, dentaṁ, dīyamāno.",
  "anya-e0805n6:506": "Rudhi āvaraṇe, ‘‘rudhādito niggahītapubbañcā’’ti appaccayaniggahītāgamā, rundhatīti rundhaṁ, rundhantī, rundhantaṁ, rundhamāno, rujjhamāno. Bhuñjatīti bhuñjaṁ, bhuñjantī, bhuñjantaṁ, bhuñjamāno, bhujjamāno iccādi.",
  "anya-e0805n6:507": "Divu kīḷāyaṁ, ‘‘divādito yo’’ti yappaccayo, ‘‘tathā kattari cā’’ti pubbarūpattaṁ, battañca, dibbatīti dibbaṁ, dibbantī, dibbantaṁ, dibbamāno. Evaṁ bujjhatīti bujjhaṁ, bujjhanto, bujjhamāno, cavaggādeso. Janī pātubhāve, ‘‘janādīnamā’’ti yogavibhāgena āttaṁ, jāyatīti jāyaṁ, jāyamāno, jaññamāno.",
  "anya-e0805n6:508": "Su savaṇe, ‘‘svādito’’tiādinā ṇu ṇā uṇā ca, suṇātīti suṇaṁ, suṇanto, suṇamāno, sūyamāno, suyyamāno. Pāpuṇātīti pāpuṇaṁ, pāpuṇamāno, pāpīyamāno.",
  "anya-e0805n6:509": "‘‘Kiyādito nā’’ti nā, rassattaṁ, kiṇātīti kiṇaṁ, kīṇamāno, kīyamāno. Vinicchinātīti vinicchinaṁ, vinicchinamāno, vinicchīyamāno, cinaṁ, cīyamāno. Jānātīti jānaṁ, jānamāno, jādeso, ñāyamāno. Gaṇhātīti gaṇhaṁ, gaṇhamāno, gayhamāno.",
  "anya-e0805n6:510": "Kara karaṇe, karotīti atthe ‘‘vattamāne mānantā’’ti antappaccayo, ‘‘tanādito oyirā’’ti o, ‘‘tassa vā’’ti adhikicca ‘‘uttamokāro’’ti uttaṁ, ‘‘karassākāro cā’’ti akārassukāro. ‘‘Yavakārā cā’’ti sare ukārassa vattaṁ, dvittaṁ, ‘‘bo vassā’’ti bakāradvayañca, ‘‘kvaci dhātū’’tiādinā ralopo, so kubbaṁ, kubbanto, kubbatī, kubbantī, kubbantaṁ. Uttābhāve – kammaṁ karonto, karontī, karontaṁ. Māne – uttadvayaṁ, kurumāno, kurumānā, kurumānaṁ, kubbāno vā. Kammani kayiramāno, karīyamāno vā iccādi.",
  "anya-e0805n6:511": "Cura theyye, ‘‘curādito’’tiādinā ṇe ṇayā, coretīti corento, corentī, corentaṁ, corayaṁ, corayatī, corayantaṁ, corayamāno, corīyamāno. Pāletīti pālento, pālentī, pālentaṁ, pālayaṁ, pālayantī, pālayantaṁ, pālayamāno, pālīyamāno iccādi.",
  "anya-e0805n6:512": "Kārite bhāvetīti bhāvento, bhāventī, bhāventaṁ, bhāvayaṁ, bhāvayantī, bhāvayantaṁ, bhāvayamāno, bhāvīyamāno. Kāretīti kāronto, kārentī, kārentaṁ, kārayaṁ, kārayantī, kārayantaṁ, kārayamāno, kārīyamāno, kārāpento, kārāpentī, kārāpentaṁ, kārāpayaṁ, kārāpayantī, kārāpayantaṁ, kārāpayamāno, kārāpīyamāno iccādi.",
  "anya-e0805n6:513": "Vattamānakālikamānantappaccayantanayo.",
  "anya-e0805n6:514": "Anāgatakālikappaccayantanaya",
  "anya-e0805n6:515": "‘‘Kāle’’ti adhikāro.",
  "anya-e0805n6:516": "647.Bhavissati gamādīhi ṇī ghiṇa.",
  "anya-e0805n6:517": "Bhavissati kāle gammamāne gamādīhi dhātūhi ṇī ghiṇaiccete paccayā honti. Ṇakārā vuddhatthā. Āyati gamanaṁ sīlamassāti atthe ṇī, vuddhiṇalopā. Gāmī, gāmino, āgāmī kālo. Ghiṇapaccaye – ‘‘kvaci dhātū’’tiādinā ghalopo, gāmaṁ gāmi, gāmī, gāmayo.",
  "anya-e0805n6:518": "Bhaja sevāyaṁ, āyati bhajituṁ sīlamassāti bhājī, bhāji, ‘‘na kagattaṁ cajā’’ti yogavibhāgena nisedhanato ‘‘sacajānaṁ kagā ṇānubandhe’’ti gattaṁ na bhavati.",
  "anya-e0805n6:519": "Su gatimhi, kārite vuddhiāvādesā ca, āyati passavituṁ sīlamassāti passāvī, passāvi. Āyati paṭṭhānaṁ sīlamassāti paṭṭhāyī, paṭṭhāyi, ‘‘ākārantānamāyo’’ti āyādeso.",
  "anya-e0805n6:520": "‘‘Bhavissatī’’ti adhikāro.",
  "anya-e0805n6:521": "648.Kiriyāyaṁṇvutavo.",
  "anya-e0805n6:522": "Kiriyāyaṁ kiriyatthāyaṁ gammamānāyaṁ dhātūhi ṇvutuiccete paccayā honti bhavissati kāle. Ṇvumhi – ṇalopavuddhiakādesā, karissaṁ vajatīti kārako vajati.",
  "anya-e0805n6:523": "Tumhi – ‘‘karassa ca tattaṁ tusmi’’nti takāro, sesaṁ kattusamaṁ, kattā vajati, kattuṁ vajatīti attho. Evaṁ pacissaṁ vajatīti pācako vajati, pacitā vajati. Bhuñjissaṁ vajatīti bhuñjako vajati, bhottā vajati iccādi.",
  "anya-e0805n6:524": "649.Kammani ṇo.",
  "anya-e0805n6:525": "Kammasmiṁ upapade dhātūhi ṇappaccayo hoti bhavissati kāle ṇalopavuddhī. Nagaraṁ karissatīti nagarakāro vajati. Lū chedane, sāliṁ lavissatīti sālilāvo vajati. Vapa bījasantāne, dhaññaṁ vapissatīti dhaññavāpo vajati. Bhogaṁ dadissatīti bhogadāyo vajati, sindhuṁ pivissatīti sindhupāyo vajati iccādi.",
  "anya-e0805n6:526": "‘‘Kammanī’’ti vattate.",
  "anya-e0805n6:527": "650.Sese ssaṁ ntu mānānā.",
  "anya-e0805n6:528": "Kammasmiṁ upapade sese aparisamattatthe dhātūhi ssaṁntu māna ānaiccete paccayā honti bhavissati kāle gammamāne, te ca kitakattā kattari bhavanti. Kammaṁ karissatīti atthe ssaṁpaccayo, ikārāgamo, silopo, kammaṁ karissaṁ vajati, sāpekkhattā na samāso. Ntupaccaye ‘‘tanādito oyirā’’ti o, ‘‘simhi vā’’ti ntva’ntassa attaṁ, kammaṁ karissatīti kammaṁ karonto vajati iccādi guṇavantusamaṁ.",
  "anya-e0805n6:529": "Atha vā ‘‘bhavissati gamādīhi ṇī ghiṇa’’ti ettha ‘‘bhavissatī’’ti vacanato ‘‘ssantu’’iti ekova paccayo daṭṭhabbo, tato ‘‘simhi vā’’ti attaṁ, ‘‘ntasaddo a’’mitiyogavibhāgena amādeso, silopo, karissaṁ karissanto, karissantā, karissantaṁ, karissante, karissatā karissantena, karissantehi, karissato karissantassa, karissataṁ karissantānaṁ, karissatā, karissantehi, karissato karissantassa, karissataṁ karissantānaṁ, karissati karissante, karissantesūtiādi guṇavantusadisaṁ neyyaṁ.",
  "anya-e0805n6:530": "Mānamhi – okārākārānaṁ uttaṁ, kammaṁ karissatīti kammaṁ kurumāno, kammaṁ karāno vajati. Evaṁ bhojanaṁ bhuñjissaṁ vajati, bhojanaṁ bhuñjanto, bhuñjamāno, bhuñjāno vajati.",
  "anya-e0805n6:531": "Sabbattha kattari ntumānesu sakasakavikaraṇappaccayo kātabbo.",
  "anya-e0805n6:532": "Khādanaṁ khādissatīti khādanaṁ khādissaṁ vajati, khādanaṁ khādanto, khādanaṁ khādamāno, khādanaṁ khādāno vajati. Maggaṁ carissatīti maggaṁ carissaṁ, maggaṁ caranto, maggaṁ caramāno, maggaṁ carāno vajati. Bhikkha āyācane, bhikkhaṁ bhikkhissatīti bhikkhaṁ bhikkhissaṁ carati, bhikkhaṁ bhikkhanto, bhikkhaṁ bhikkhamāno, bhikkhaṁ bhikkhāno carati iccādi.",
  "anya-e0805n6:533": "Anāgatakālikappaccayantanayo.",
  "anya-e0805n6:534": "Uṇādippaccayantanaya",
  "anya-e0805n6:535": "Atha uṇādayo vuccante.",
  "anya-e0805n6:536": "‘‘Dhātuyā’’ti adhikāro.",
  "anya-e0805n6:537": "651.Kāle vattamānātīte ṇvādayo.",
  "anya-e0805n6:538": "Atīte kāle, vattamāne ca gammamāne dhātūhi ṇuppaccayo hoti. Ādisaddena yu kta miiccādayo ca honti.",
  "anya-e0805n6:539": "Kara karaṇe, akāsi, karotīti vā atthe ṇuppaccayo, ṇalopo, vuddhi, kāru sippī, kārū kāravo. Vā gatigandhanesu, avāyi, vāyatīti vā vāyu, āyādeso. Sada assādane, assādīyatīti sādu. Rādha, sādha saṁsiddhimhi, sādhīyati anena hitanti sādhu. Bandha bandhane, attani paraṁ bandhatīti bandhu. Cakkha viyattiyaṁ vācāyaṁ, cakkhatīti cakkhu. I gatimhi, enti gacchanti pavattanti sattā etenāti āyu. Dara vidāraṇe, darīyatīti dāru kaṭṭhaṁ. Sanu dāne. Sanotīti sānu pabbatekadeso. Janīyatīti jānu jaṅghāsandhi. Carīyatīti cāru dassanīyo. Raha cāge, rahīyatīti rāhu asurindo. Tara taraṇe, tālu, lo rassa.",
  "anya-e0805n6:540": "Marādīnaṁ panettha ṇumhi ‘‘ghaṭādīnaṁ vā’’ti ettha vāsaddena na vuddhi, maru, taru, tanu, dhanu, hanu, manu, asu, vasu, vaṭu, garu iccādi.",
  "anya-e0805n6:541": "Cadi hilādane, yuppaccayo, ‘‘nudādīhi yuṇvūnamanānanākānanakā sakāritehi cā’’ti anādeso, niggahītāgamo ca, candanaṁ. Bhavati etthāti bhuvanaṁ, ‘‘jhalānamiyuvāsare vā’’ti uvādeso. Kira vikkhepe, kiraṇo. Vicakkhaṇo, kampanaṁ karotīti karuṇā, akārassuttaṁ.",
  "anya-e0805n6:542": "Ktappaccaye – kalopo, abhavi, bhavatīti vā bhūtaṁ yakkhādi, bhūtāni. Vāyatīti vāto, tāyatīti tāto. Mimhi – bhavanti etthāti bhūmi, netīti nemi iccādi.",
  "anya-e0805n6:543": "652.Khyādīhi mana ma ca to vā.",
  "anya-e0805n6:544": "Khī bhī su ru hu vā dhū hi lūpī adaiccevamādīhi dhātūhi manapaccayo hoti, massa ca to hoti vā.",
  "anya-e0805n6:545": "Adadhātuparasseva, makārassa takāratā;",
  "anya-e0805n6:546": "Tadaññato na hotāyaṁ, vavatthitavibhāsato.",
  "anya-e0805n6:547": "Khī khaye, khīyanti ettha upaddavupasaggādayoti atthe manapaccayo, ‘‘kvaci dhātū’’tiādinā nalopo, ‘‘aññesu cā’’ti vuddhi, khemo. Tathā bhī bhaye, bhāyanti etasmāti bhīmo, vādhikārato na vuddhi. Su abhisave, savatīti somo. Ru gatimhi, romo. Hu dānādanahabyappadānesu, hūyatīti homo. Vā gatigandhanesu, vāmo. Dhū kampane, dhunātīti dhūmo. Hi gatimhi, hinotīti hemo. Lū chedane, lūyatīti lomo. Pī tappane, pīṇanaṁ pemo. Ada bhakkhaṇe, adatīti atthe mana, massa ca vā takāro, ‘‘to dassā’’ti takāro, attā, ātumā, ‘‘kvaci dhātū’’tiādinā adassa dīgho, ukārāgamo ca. Yā pāpaṇe, yāmo.",
  "anya-e0805n6:548": "‘‘Vā’’ti vattamāne –",
  "anya-e0805n6:549": "653.Samādihi thamā.",
  "anya-e0805n6:550": "Samadamadara raha lapa vasa yu du hi si dā sā ṭhā bhasa bahausuiccevamādīhi dhātūhi tha maiccete paccayā honti vā.",
  "anya-e0805n6:551": "Sama upasame, kvaciggahaṇādhikārā na dhātvantalopo, kilese sametīti samatho samādhi. Evaṁ damanaṁ damatho. Dara dāhe, daraṇaṁ daratho paridāho. Raha upādāne, rahīyatīti ratho, ‘‘kvaci dhātū’’tiādinā halopo. Sapa akkose, sapanaṁ sapatho. Vasa nivāse, āvasanti etasminti āvasatho. Yu missane, yūtho, dīgho. Du gativuddhimhi, davati vaḍḍhatīti dumo. Hinotīti himo ussāvo. Si bandhane, sīyatīti sīmā, dīgho. Dā avakhaṇḍane, dāmo. Sā sāmatthe, sāmo. Ṭhā gatinivattimhi, thāmo, ṭhassa thattaṁ. Bhasa bhasmīkaraṇe, bhasmā, brahmādittā ‘‘syā cā’’ti āttaṁ. Baha vuddhimhi, brahmā, nipātanato bro bassa. Usu dāhe, usmā iccādi.",
  "anya-e0805n6:552": "654.Masussa sussa ccha ra ccherā.",
  "anya-e0805n6:553": "Masuiccetassa dhātussa sussa ccharaccheraiccete ādesā honti. Masu macchere, kvippaccayo, ccharaccherādesā, maccharo, macchero.",
  "anya-e0805n6:554": "‘‘Cchara ccherā’’ti vattate.",
  "anya-e0805n6:555": "655.Āpubbacarassa ca.",
  "anya-e0805n6:556": "Āpubbassa caraiccetassa dhātussa ccharaccherādesā honti, casaddena cchariyādeso ca. Bhuso caraṇanti atthe kvippaccayo, cchariyādiādeso, rassattañca. Acchariyaṁ , accharaṁ, accheraṁ. Accharaṁ paharituṁ yuttantipi acchariyaṁ.",
  "anya-e0805n6:557": "656.Ala kala salehi layā.",
  "anya-e0805n6:558": "Ala kala sala iccetehi dhātūhi la yaiccete paccayā honti. Ala parisamattimhi, allaṁ, alyaṁ. Kala saṅkhyāne, kallaṁ, kalyaṁ. Sala, hula, pada gatimhi, sallaṁ, salyaṁ.",
  "anya-e0805n6:559": "‘‘Kala salehī’’ti vattate.",
  "anya-e0805n6:560": "657.Yāṇa lāṇā.",
  "anya-e0805n6:561": "Tehi kala salaiccetehi dhātūhi yāṇa lāṇappaccayā honti. Kalyāṇaṁ, paṭisalyāṇaṁ, kallāṇo, paṭisallāṇo. Yadā pana lī silesaneti dhātu, tadā ‘‘paṭisallayanaṁ, paṭisallāṇa’’nti yuppaccayena siddhaṁ, upasaggantassa niggahītassa lattaṁ, rahādiparattā nassa ṇattaṁ, ekārassa ‘‘kvaci dhātū’’tiādinā attañca.",
  "anya-e0805n6:562": "658.Mathissa thassa lo ca.",
  "anya-e0805n6:563": "Mathaiccetassa dhātussa thassa lādeso hoti, casaddena lappaccayo, matha viloḷane, mallo, so eva mallako, yathā hīnako.",
  "anya-e0805n6:564": "‘‘Kiccā’’ti vattate.",
  "anya-e0805n6:565": "659.Avassakādhamiṇesu ṇī ca.",
  "anya-e0805n6:566": "Avassaka adhamiṇaiccetesvatthesu, ṇīpaccayo hoti, kiccā cāti ṇīpaccayo, ṇalopa vuddhisilopā, avassaṁ me kammaṁ kātuṁ yuttosīti kārīsi me kammaṁ avassaṁ, kārino me kammaṁ avassaṁ, hārīsi me bhāraṁ avassaṁ.",
  "anya-e0805n6:567": "Adhamiṇe – sataṁ me iṇaṁ dātuṁ yuttosīti dāyīsi me sataṁ iṇaṁ, dhārīsi me sahassaṁ iṇaṁ iccādi, kiccappaccayā pana heṭṭhāyeva dassitā.",
  "anya-e0805n6:568": "660.Vajādīhi pabbajjādayo nipaccante.",
  "anya-e0805n6:569": "Ākatigaṇoyaṁ. Vajaiccevamādīhi dhātūhi paccayādesalopāgamanisedhaliṅgādividhinā yathābhidhānaṁ pabbajjādayo saddā nipaccante.",
  "anya-e0805n6:570": "Vaja gatimhi papubbo, paṭhamameva vajitabbanti atthe ‘‘bhāvakammesū’’ti adhikicca ‘‘ṇyocā’’ti ṇyappaccayo, ṇalopādi. ‘‘Pavvajya’’nti rūpe sampatte iminā jjhassa jjādeso, vakāradvayassa bakāradvayaṁ, vuddhinisedho, itthiliṅgattañca nipaccante, pabbajjā.",
  "anya-e0805n6:571": "Tathā iñja kampane, iñjanaṁ ijjā. Yaja devapūjāyaṁ, yajanaṁ ijjā, ‘‘yajassādissī’’ti ittaṁ. Añja byattigatīsu saṁpubbo, samañjanaṁ samajjā, ñjhassa jjādeso. Sada visaraṇagatyāvasānesu, nisīdanaṁ nisajjā. Vida ñāṇe, vijānanaṁ, vidatīti vā vijjā. Saja vissagge, vissajjanaṁ vissajjā. Pada gatimhi, nipajjanaṁ nipajjā.",
  "anya-e0805n6:572": "Hana hiṁsāgatīsu, hantabbanti atthe ṇyamhi kate ‘‘vadho vā sabbatthā’’ti hanassa vadhādeso, jhassiminā jjhādeso ca, so vajjho, sā vajjhā. Sī saye, sayanaṁ, sayanti etthāti vā seyyā, vuddhi, yakārassa dvittañca . Dhā dhāraṇe saṁpubbo, sammā cittaṁ nidheti etāya, sayaṁ vā saddahatīti atthe ‘‘itthiyamatiyavo vā’’ti appaccayo, ‘‘sandhā’’ti rūpe sampatte iminā nakārassa dakāro, saddhā. Cara caraṇe, caraṇanti atthe ṇyappaccaye, ikārāgame ca kate iminā vuddhinisedho, cariyā.",
  "anya-e0805n6:573": "Ruja roge, rujananti atthe iminā chappaccayo, ‘‘byañjanantassa co chappaccayesu cā’’ti dhātvantassa cakāro, rucchā, rujāti appaccayena siddhaṁ. Tathā kuca saṅkocane, chappaccayo, kocanaṁ kucchā. Labha lābhe, chamhi cādeso, lacchā. Rada vilekhane, racchā. Muha vecitte, muyhanaṁ mucchā, mucchanaṁ vā mucchā. Vasa nivāse, vacchā. Kaca dittimhi, kacchā. Katha kathane saṁpubbo, saddhiṁ kathananti atthe ṇyappaccayo, iminā thyassa cchādeso, saṁsaddassa sādeso ca, sākacchā. Tuda byathane, tucchā. Pada gatimhi, byāpajjananti atthe ṇyamhi kate ‘‘byāpādyā’’ti rūpe sampatte iminā nipātanena dyassa jjādeso, rassattañca, byāpajjā.",
  "anya-e0805n6:574": "Mara pāṇacāge, marati maraṇanti ca atthe iminā tyatyuppaccayā, dhātvantalopoca, tato ‘‘yavata’’miccādinā cakāro, macco, maccu. Sata sātacce, iminā yappaccayo, tyassa cakāro, saccaṁ. Tathā nata gattavināme, naccaṁ. Niti nicce, niccaṁ. Mā māne, māyā. Jana janane, jāyā, kana dittikantīsu, nyassa ñattaṁ, dvittañca, kaññā. Dhana dhaññe, dhaññaṁ. Punātīti puññaṁ, nakārāgamo iccādi.",
  "anya-e0805n6:575": "661.Vepu sī davava mu ku dā bhūhvādīhi thuttima ṇimā nibbatte.",
  "anya-e0805n6:576": "Vepusīdavavamuiccevamādīhi dhātūhi, ku dā bhūādito, hvādito ca yathākkamaṁ thuttimaṇimaiccete paccayā honti nibbattatthe. Vepu kampane, thuppaccayo, ‘‘kvaci dhātū’’tiādinā akārāgamo, atha vā ‘‘athū’’ti vattabbe saralopaṁ katvā ‘‘thū’’ti vuttanti daṭṭhabbaṁ, vepena nibbatto vepathu. Sī saye, sayanena nibbatto sayathu. Dava davane, davena nibbatto davathu. Vamu uggiraṇe, vamena nibbatto vamathu.",
  "anya-e0805n6:577": "Kutti karaṇaṁ, tena nibbattaṁ kuttimaṁ, ‘‘ku’’iti nipātanato karassa kuttaṁ. Dā dāne, dāti dānaṁ, tena nibbattaṁ dattimaṁ, rassattaṁ. Bhūti bhavanaṁ, tena nibbattaṁ bhottimaṁ. Avahuti avahanaṁ, tena nibbattaṁ ohāvimaṁ, ṇalopavuddhiāvādesā.",
  "anya-e0805n6:578": "662.Akkose namhāni.",
  "anya-e0805n6:579": "Akkose gammamāne namhi nipāte upapade sati dhātuto ānippaccayo hoti. Na gamitabbo te jamma desoti atthe ānippaccayo, kitakattā nāmamiva katvā simhi kate na gamānīti atthe kammadhārayasamāso, nassa attaṁ, puna samāsattā nāmamiva kate syādyuppatti, agamāni te jamma deso. Na kattabbaṁ te jamma kammanti akarāni te jamma kammaṁ.",
  "anya-e0805n6:580": "Namhīti kiṁ? Vipatti te. Akkoseti kiṁ? Agati te.",
  "anya-e0805n6:581": "663.Sunassunassoṇavānuvānununakhuṇānā.",
  "anya-e0805n6:582": "Sunaiccetassa pāṭipadikassa sambandhino unasaddassa oṇa vāna uvāna una unakha uṇa ā ānaiccete ādesā honti. Sunassunassa oṇādiādese, paranayane ca kate syādyuppatti, soṇo, soṇā, svāno, svānā, suvāno, suvānā, suno, sunā, sunakho, sunakhā, suṇo, suṇā, sā sāno, sānā iccādi.",
  "anya-e0805n6:583": "664.Taruṇassa susu ca.",
  "anya-e0805n6:584": "Taruṇaiccetassa saddassa susuiccādeso hoti. Casaddo aniyamattho, susu, taruṇo vā.",
  "anya-e0805n6:585": "665.Yuvassuvassuvuvānunūnā.",
  "anya-e0805n6:586": "Yuvaiccetassa pāṭipadikassa uvasaddassa uvauvānaunaūnaiccete ādesā honti. Yuvā tiṭṭhati, yuvāno tiṭṭhati, yuno tiṭṭhati, yūno tiṭṭhati.",
  "anya-e0805n6:587": "666.Chadādīhi tatraṇa.",
  "anya-e0805n6:588": "Chadaiccevamādīhi dhātūhi tatraṇaiccete paccayā honti. Chada apavāraṇe, ‘‘kvaci dhātū’’tiādinā dhātvantassa takāro. Ātapaṁ chādetīti chattaṁ, chatraṁ, byañjanattaye sarūpānamekassa lopo.",
  "anya-e0805n6:589": "Cinta cintāyaṁ, cintetīti cittaṁ, nakārassa saṁyogādittā niggahītaṁ, tassa ‘‘byañjane cā’’ti lopo, citraṁ, ‘‘ghaṭādīnaṁ vā’’ti na vuddhi.",
  "anya-e0805n6:590": "Su abhisave, ‘‘paradvebhāvo ṭhāne’’ti tassa dvittaṁ, atthe abhisavetīti suttaṁ, sutraṁ.",
  "anya-e0805n6:591": "Sūda paggharaṇe, atthe sūdetīti suttaṁ, rassattaṁ, bhujādittā dalopo, dvittañca. Su savane, suṇātīti sotaṁ, sotraṁ, vuddhi.",
  "anya-e0805n6:592": "Ni pāpaṇe, netīti nettaṁ, netraṁ. Vida maṅgalle, to dassa, pavittaṁ, pavitraṁ. Pū pavane, punātīti pavittaṁ, pavitraṁ, ikārāgamo, vuddhiavādesā ca.",
  "anya-e0805n6:593": "Pata gatimhi, patatīti pattaṁ, patraṁ, patato tāyatīti patto, patro. Tanu vitthāre, taññatīti tantaṁ, tantraṁ. Yata yatane, yattaṁ, yatraṁ. Yā pāpaṇe, yāpanā yatrā. Yamu uparame, yantaṁ, yantraṁ. Ada bhakkhaṇe, adatīti attaṁ, atraṁ. Yuja yoge, yujjatīti yottaṁ, yotraṁ, bhujādittā dhātvantalopadvittāni.",
  "anya-e0805n6:594": "Vatu vattane, vattaṁ, vatraṁ. Mida sinehane, mijjatīti mittaṁ, mitraṁ. Mā parimāṇe, mattā parimāṇaṁ, dvittarassattāni. Evaṁ punātīti putto, putro. Kala saṅkhyāne, kalattaṁ, kalatraṁ bhariyā. Vara saṁvaraṇe, varattaṁ, varatraṁ cammamayayottaṁ. Vepu kampane, vepatīti vettaṁ, vetraṁ.",
  "anya-e0805n6:595": "Gupa saṁvaraṇe, gottaṁ, gotraṁ, ‘‘gupādīnañcā’’ti dhātvantalopo, dvittañca, gattaṁ vā, ‘‘kvaci dhātū’’tiādinā ukārassa akāro. Dā avakhaṇḍane, dāttaṁ, dātraṁ. Hu havane, aggihuttaṁ. Vaha pāpaṇe, vahittaṁ, vahitraṁ. Cara caraṇe, carittaṁ, caritraṁ. Muca mocane, muttaṁ passāvo. Bhāsa dittimhi, bhastrā iccādi.",
  "anya-e0805n6:596": "667.Vadādīhiṇitto gaṇe.",
  "anya-e0805n6:597": "Vada cara varaiccevamādīhi dhātūhi ṇittappaccayo hoti gaṇe gammamāne. Vada viyattiyaṁ vācāyaṁ, vaditānaṁ gaṇo vādittaṁ. Cara caraṇe, caritānaṁ gaṇo cārittaṁ. Vara varaṇe, varitānaṁ gaṇo vārittaṁ. Atha vā caranti tasmiṁ paripūrakāritāyāti cārittaṁ. Vāritaṁ tāyanti ettha, etenāti vā vārittaṁ.",
  "anya-e0805n6:598": "668.Midādīhi ttitiyo.",
  "anya-e0805n6:599": "Mida pada ranja tanu dhāiccevamādīhi dhātūhi yathābhidhānaṁ tti tiiccete paccayā honti. Mijjati siniyhatīti metti, dhātvantalopo. Pajjatīti patti. Ranja rāge, ranjati etthāti ratti. Vitthārīyatīti tanti. Dhāretīti dhāti. Pā rakkhaṇe, pāti. Vasa nivāse, vasati.",
  "anya-e0805n6:600": "669.Usuranjadaṁsānaṁ daṁsassa daḍḍho ḍha ṭhā ca.",
  "anya-e0805n6:601": "Usu ranja daṁsaiccetesaṁ dhātūnaṁ antare daṁsassa daḍḍhādeso hoti, sesehi dhātūhi ḍha ṭhaiccete paccayā honti. Usu dāhe, ranja rāge, ḍha ṭhappaccayā, ‘‘kvaci dhātū’’tiādinā dhātvantalopo, dvittaṁ, uḍḍho, raṭṭhaṁ. Daṁsa daṁsane, kvippaccayo, kvilopo, daṁsassa daḍḍhādeso ca, daḍḍhaṁ.",
  "anya-e0805n6:602": "670.Sūvusānamūvusānamato tho ca.",
  "anya-e0805n6:603": "Sū vu asaiccetesaṁ dhātūnaṁ ū u asānaṁ ataiccādeso hoti, ante thappaccayo ca.",
  "anya-e0805n6:604": "Sū hiṁsāyaṁ, satthaṁ. Vu saṁvaraṇe, vatthaṁ. Asa bhuvi, attho. Yadā pana sasu hiṁsāyaṁ, vasa acchādane, ara gatimhīti ca dhātu, tadā ‘‘samādīhi tha mā’’ti thappaccayo, ‘‘kvaci dhātū’’tiādinā dhātvantalopo, ‘‘vagge ghosā’’tiādinā dvittaṁ, sasatīti satthaṁ, vasīyatīti vatthaṁ, arīyatīti attho.",
  "anya-e0805n6:605": "671.Ranjudādīhi dhadiddakirā kvaci ja da lopo ca.",
  "anya-e0805n6:606": "Ranja udiiccevamādīhi dhātūhi dha da idda ka iraiccete paccayā honti kvaci, dhātvantānaṁ jadānaṁ lopo ca hoti.",
  "anya-e0805n6:607": "Ranja rāge, dhappaccayo, jalopo ca, randhaṁ. Udi pasavanakledanesu saṁpubbo, dappaccayo, samuddo, uddo. Khuda pipāsāyaṁ, khuddo. Chidi dvidhākaraṇe, chiddo. Rudi hiṁsāyaṁ, ruddo, luddo, lo rassa. Bhadi kalyāṇe, bhaddo. Nidi kucchāyaṁ, niddā. Muda hāse, muddā. Dala duggatimhi, iddappaccayo, daliddo.",
  "anya-e0805n6:608": "Susa sosane, suca soke vā, kappaccayo, dhātvantassa kakāro, sukkaṁ. Vaca viyattiyaṁ vācāyaṁ, vaka ādāne vā, vakkaṁ. Saka sattimhi, sakko. Usu dāhe, ukkā.",
  "anya-e0805n6:609": "Vaja gatimhi, irappaccayo, appaṭihataṁ vajatīti vajiraṁ. Mada ummāde, madirā. Evaṁ mandiraṁ, rudhiraṁ, ruhiraṁ, ruciraṁ. Badha bandhane, badhiro, badhirā, badhiraṁ, timiro, timiraṁ, siro. Sara hiṁsāyaṁ, sariraṁ. ‘‘Kalilaṁ, salila’’ntiādīsu lo rassa. Kuṭilo, kokilo iccādayo.",
  "anya-e0805n6:610": "672.Paṭitohissa heraṇa hīraṇa.",
  "anya-e0805n6:611": "Paṭito parassa hiiccetassa dhātussa heraṇa hīraṇaiccete ādesā honti. Hi gatimhi paṭipubbo, paṭipakkhe madditvā gacchatīti atthe ‘‘kvi cā’’ti kvippaccayo, kvilopo, iminā heraṇa hīraṇaādesā, ṇalopo, ‘‘tesu vuddhī’’tiādinā paṭisaddādissa vuddhi, pāṭiheraṁ, pāṭihīraṁ, yadā pana hara haraṇeti dhātu, tadā paṭipakkhe haratīti ‘‘pāṭihāriya’’miti ṇyenapi siddhaṁ.",
  "anya-e0805n6:612": "673.Kaḍyādīhi ko.",
  "anya-e0805n6:613": "Kaḍiiccevamādīhi dhātūhi kappaccayo hoti.",
  "anya-e0805n6:614": "Kaḍi chedane, kappaccaye kate ‘‘kvaci dhātū’’tiādinā, ‘‘niggahītañcā’’ti vā ikārānubandhassa dhātussa niggahītāgamo, kalopo ca, niggahītassa vaggantattaṁ, kaṇḍo usu, parimāṇañca. Evaṁ ghaṭi ghaṭṭane, ghaṇṭo, ghaṇṭā vā. Vaṭi āvattane, vaṭi dhāraṇabandhanasaṅghātesu vā, vaṇṭo. Karaḍi bhājanatthe, karaṇḍo. Maḍi maṇḍanatthe, maṇḍo. Saḍi gumbatthe, saṇḍo. Bhaḍi bhaṇḍatthe, bhaṇḍaṁ. Paḍi liṅgavekallatthe, paṇḍo, so eva paṇḍako. Daḍi āṇāyaṁ, daṇḍo. Raḍi hiṁ sāyaṁ, raṇḍo. Taḍi calanatthe, vitaṇḍo. Caḍi caṇḍatthe, caṇḍo. Gaḍi sanniccaye, gaṇḍo. Aḍi aṇḍatthe, aṇḍo. Laḍi jigucchāyaṁ, laṇḍaṁ. Meḍi kuṭilatthe, meṇḍo, meṇḍako vā. Eraḍi hiṁsāyaṁ, eraṇḍo. Khaḍi chedanatthe, khaṇḍo. Madi hāse, mando. Idi paramissariye, indo. Cadi icchākantīsu, cando. Khura chedane, khuro iccādi.",
  "anya-e0805n6:615": "‘‘Ko’’ti vattate.",
  "anya-e0805n6:616": "674.Khādāmagamānaṁkhandhandhagandhā.",
  "anya-e0805n6:617": "Khāda ama gamuiccetesaṁ dhātūnaṁ khandha andha gandhaiccete ādesā honti, kappaccayo ca hoti. Khāda bhakkhane, jātijarāmaraṇādīhi saṁsāradukkhehi khajjatīti khandho. Ama roge, andho. Gamu, sappa gatimhi, gandho. Kvaciggahaṇena kalopābhāve khandhako, andhako, gandhako. Atha vā rāsaṭṭhena khandho. Gandha sūcane, attano nissayassa gandhanato sūcanato gandho.",
  "anya-e0805n6:618": "675.Paṭādīhyalaṁ.",
  "anya-e0805n6:619": "Paṭaiccevamādīhi dhātūhi, pāṭipadikehi ca alappaccayo hoti. Aṭa, paṭa gatimhi, paṭe alaṁ samatthanti atthe iminā alappaccayo, ‘‘si’’nti amādeso, paṭalaṁ, paṭalāni. Tathā kala kalale, kalalaṁ. Kusa chedanabhūta dāna sañcayesu, kusalaṁ, yadā pana sala lū lāiti dhātu, tadā kucchitānaṁ salanato, kusānaṁ lavanato, kuso viya lavanato vā kusena lātabbattā kusalanti appaccayena kappaccayena vā rūpasiddhi veditabbā.",
  "anya-e0805n6:620": "Kada made, kadalaṁ. Bhaganda secane, bhagandalaṁ. Mekha kaṭivicitte, mekhalaṁ, mekhalā vā. Vakka rukkhatace, vakkalaṁ. Takka rukkhasilese, takkalaṁ. Palla ninnaṭṭhāne, pallalaṁ. Sadda harite, saddalaṁ, paralopo. Mūla patiṭṭhāyaṁ, mulālaṁ, rassattaṁ. Bila nissaye, bilālaṁ. Vida sattāyaṁ, vidālaṁ. Caḍi caṇḍikke, caṇḍālo, dīghattaṁ. Vā gatigandhanesu, vālaṁ. Vasa acchādane, vasalo. Paci vitthāre, pacalo, pañcālo , pañcannaṁ rājūnaṁ alantipi pañcālo. Maca core, macalo. Musa theyye, musalo.",
  "anya-e0805n6:621": "Gotthu vaṁse, gotthulo. Puthu vitthāre, puthulo. Bahu saṅkhyāne, bahulaṁ, paralopo. Yadā pana lā ādāne iti dhātu, tadā gotthuṁ lātīti gotthulo. Evaṁ puthulo, bahulaṁ.",
  "anya-e0805n6:622": "Maṅga maṅgalye, maṅgalaṁ. Baha vuddhimhi, bahalaṁ. Kamba sañcalane, kambalaṁ. Sabi maṇḍale, sambalaṁ, niggahītāgamo, sabalo vā. Agga gatikoṭille, aggalaṁ. Maḍi bhūsāyaṁ, maṇḍalaṁ. Kuḍi dāhe, kuṇḍalaṁ iccādi.",
  "anya-e0805n6:623": "676.Puthassa puthupathāmo vā.",
  "anya-e0805n6:624": "Puthaiccetassa dhātussa puthu pathaiccete ādesā honti, amappaccayo ca hoti vā, kvacatthoyaṁ vāsaddo. Putha vitthāre, patthaṭāti atthe kvippaccayo, iminā puthassa puthupathādesā, kvilopo. Itthiyaṁ īpaccayo, ‘‘o sare cā’’ti sutte casaddena avādeso, puthavī, pathavī, padhavī, thassa vattaṁ, amappaccaye pathādeso, pathamo.",
  "anya-e0805n6:625": "677.Sasvādīhi tudavo.",
  "anya-e0805n6:626": "Sasuiccevamādīhi dhātūhi tu duiccete paccayā honti. Sasu hiṁsāgatīsu, tuppaccayo, ‘‘kvaci dhātū’’tiādinā dhātvantassa takāro, sattu. Jana janane, jattu. Dada dāne, daddu kuṭṭhaviseso. Ada bhakkhaṇe, addu. Madaummāde, maddu iccādi.",
  "anya-e0805n6:627": "678.Jhādīhiīvaro.",
  "anya-e0805n6:628": "Cipādhāiccevamādīhi dhātūhi īvarappaccayo hoti. Ci caye, cīyatīti cīvaraṁ. Pā pāne, pātīti pīvaro pīno. Dhā dhāraṇe, dhīvaro kevaṭṭo.",
  "anya-e0805n6:629": "679.Munādīhi ci.",
  "anya-e0805n6:630": "Munādīhi dhātūhi ippaccayo hoti, casaddena pāṭipadikehi ca. Muna ñāṇe, munātīti muni, vādhikārā na vuddhi. Yata yatane, yatatīti yati. Agga gatikoṭille, aggi. Pata gatimhi, pati. Suca socakammani, suci. Ruca dittimhi, ruci. Isa pariyesane, sīlādiguṇe esatīti isi. Ku sadde, kavi, vuddhi, avādeso ca. Ru sadde, ravi, dadhi, kuṭi. Asu khepane, asi. Rāja dittimhi, rāji. Gapu, sappa gatimhi, sappi. Acca pūjāyaṁ, acci. Juta dittimhi, joti, nandi, dīpi, kimi, akārassa ittaṁ. Tamu kaṅkhāyaṁ, timi. Budha bodhane, bujjhatīti bodhi. Kasa vilekhane, kasi. Kapi calane, kapi, kali, bali, masi, dhani, hari, ari, giri iccādayo.",
  "anya-e0805n6:631": "Pāṭipadikato pana mahāli, bhaddāli, maṇi, araṇi, taraṇi, dharaṇi, saraṇi, dhamaṇi, avani, asani, vasani iccādi.",
  "anya-e0805n6:632": "680.Vidādīhyūro.",
  "anya-e0805n6:633": "Vidaiccevamādīhi dhātūhi ūrappaccayo hoti. Vida lābhe, vandituṁ alaṁ anāsannattāti atthe ūrappaccayo. Vidūro, vijjūro vā, vidūre jāto vedūro maṇi. Vala,valla sādhāraṇabandhanesu, vallūro. Masa āmasane, masūro. Sida siṅgāre, sindūro, niggahītāgamo. Du gatimhi, dūro. Ku sadde, kūro. Kapu hiṁsātakkalagandhesu, kappūro, dvittaṁ. Maya gatimhi, mayūro, mahiyaṁ ravatīti vā mayūroti.",
  "anya-e0805n6:634": "‘‘Vaṇṇāgamo vaṇṇavipariyayo ca,",
  "anya-e0805n6:635": "Dve cāpare vaṇṇavikāranāsā;",
  "anya-e0805n6:636": "Dhātussa catthātisayena yogo,",
  "anya-e0805n6:637": "Taduccate pañcavidhaṁ nirutta’’nti –",
  "anya-e0805n6:638": "Vuttaniruttilakkhaṇānusārena ‘‘tesu vuddhī’’tiādinā, ‘‘kvaci dhātū’’tiādinā ca rūpasiddhi veditabbā.",
  "anya-e0805n6:639": "Udi pasavanakledanesu, unditumalaṁ samatthoti undūro. Khajja bhakkhaṇe, khādituṁ alanti khajjūro. Kura akkose, akkositumalanti kurūro. Su hiṁsāyaṁ, sūro.",
  "anya-e0805n6:640": "681.Hanādīhi ṇunutavo.",
  "anya-e0805n6:641": "Hanaiccevamādīhi dhātūhi ṇu nu tuiccete paccayā honti. Ṇuppaccaye hana hiṁsāgatīsu, hanatīti haṇu. Jana janane, jāyatīti jāṇu, dhātvantalopo, dīgho. Bhā dittimhi, bhātīti bhāṇu. Ri santāne, rayatīti reṇu rajo. Khanu avadāraṇe, khanti, khaññatīti vā khāṇu. Ama gatyādīsu, amatīti aṇu, dhātvantalopo.",
  "anya-e0805n6:642": "Nuppaccaye – ve tantasantāne, vāyatīti venu, veṇu vā. Dhe pāne, dhāyati vacchaṁ pāyetīti dhenu, bhātīti bhānu.",
  "anya-e0805n6:643": "Tuppaccaye – dhā dhāraṇe, kriyaṁ, lakkhaṇaṁ vā dhāretīti dhātu. Si bandhane, sīyati bandhīyatīti setu. Kī dhanaviyoge, ki unnatimhi, uddhaṁ gacchatīti ketu. Hi gatimhi, hinotīti hetu. Jana janane, jāyatīti jantu. Tanu vitthāre, tanotīti tantu. Vasa nivāse, vasati ettha phalaṁ tadāyattavuttitāyāti vatthu, ‘‘kvaci dhātū’’tiādinā satakārasaṁyogassa tthādeso.",
  "anya-e0805n6:644": "682.Kuṭādīhiṭho.",
  "anya-e0805n6:645": "Kuṭādīhi dhātūhi ṭhappaccayo hoti. Kuṭa chedane, kuṭati chindatīti kuṭṭho byādhi. Kusa chedanapūraṇagandhesu, kusatīti koṭṭho udaraṁ, dhātvantalopadvittāni. Kaṭamaddane, kaṭati maddatīti kaṭṭhaṁ. Kaṇa nimīlane, kaṇṭho.",
  "anya-e0805n6:646": "683.Manupūrasuṇādīhi ussanusisā.",
  "anya-e0805n6:647": "Manu pūra suṇaiccevamādīhi dhātūhi, pāṭipadikehi ca ussanusaisaiccete paccayā honti.",
  "anya-e0805n6:648": "Manu bodhane, ussa nusā, manate jānātīti manusso, mānuso vā, dhātvantassa āttaṁ.",
  "anya-e0805n6:649": "Pūra dānapūraṇesu, pūratīti puriso, rassattaṁ, poso, rakārikārānaṁ lopo, vuddhi ca, pure ucce ṭhāne setīti puriso.",
  "anya-e0805n6:650": "Suṇa hiṁsākulasandhānesu, suṇati kulaṁ sandahatīti suṇisā. Ku kucchite, kavīyatīti karīsaṁ malaṁ, kussa karattaṁ, dīgho ca. Su hiṁsāyaṁ, andhakāravidhamanena sattānaṁ bhayaṁ hiṁsatīti sūriyo, rakārāgamo, sakārassa yattañca. Maha pūjāyaṁ, mahatīti mahiso, mahiyaṁ setītipi mahiso. Si bandhane, sīyati bandhīyatīti sīsaṁ iccādi.",
  "anya-e0805n6:651": "684.Akkharehi kāra.",
  "anya-e0805n6:652": "Akkharehi akkharavācakehi vaṇṇehi kārappaccayo hoti. Taddhitādisutte caggahaṇena nāmabyapadese syādyuppatti, akāro, akāraṁ, akārena iccādi, ākāro, okāro, kakāro, yakāro, hakāro, ḷakāro. Evakārādīsu pana karīyati uccārīyatīti kāro saddo, eva ca so kāro cāti evakāro. Evaṁ dhikāro, huṁkāro, sādhukāro.",
  "anya-e0805n6:653": "Ikāro dhātuniddese, vikaraṇandhitoti ca;",
  "anya-e0805n6:654": "Bhavantettha gamissādi, hanatyādīti ñāpakā.",
  "anya-e0805n6:655": "Uṇādippaccayantanayo.",
  "anya-e0805n6:656": "Tabbādī ṇādayo niṭṭhā, tave tunādayo tathā;",
  "anya-e0805n6:657": "Mānantādi uṇādīti, chaddhā kitakasaṅgaho.",
  "anya-e0805n6:658": "Iti padarūpasiddhiyaṁ kibbidhānakaṇḍo",
  "anya-e0805n6:659": "Sattamo.",
  "anya-e0805n6:660": "Nigamana",
  "anya-e0805n6:661": "Sandhi nāmaṁ kārakañca, samāso taddhitaṁ tathā;",
  "anya-e0805n6:662": "Ākhyātaṁ kitakaṁ kaṇḍā, sattime rūpasiddhiyaṁ.",
  "anya-e0805n6:663": "Tedhā sandhiṁ catuddhā padamapi catudhā pañcadhā nāmikañca,",
  "anya-e0805n6:664": "Byāsā chakkārakaṁ chassamasanamapi chabbhedato taddhitañca;",
  "anya-e0805n6:665": "Ākhyātaṁ aṭṭhadhā chabbidhamapi kitakaṁ paccayānaṁ pabhedā,",
  "anya-e0805n6:666": "Dīpentī rūpasiddhī ciramidha janatābuddhivuḍḍhiṁ karotu.",
  "anya-e0805n6:667": "Vikhyātānandatheravhayavaragurunaṁ tambapaṇṇiddhajānaṁ,",
  "anya-e0805n6:668": "Sisso dīpaṅkarākhyaddamiḷavasumatī dīpaladdhappakāso;",
  "anya-e0805n6:669": "Bālādiccādivāsadvitayamadhivasaṁ sāsanaṁ jotayī yo,",
  "anya-e0805n6:670": "Soyaṁ buddhappiyavho yati imamujukaṁ rūpasiddhiṁ akāsi.",
  "anya-e0805n6:671": "Iti padarūpasiddhipakaraṇaṁ niṭṭhitaṁ."
}