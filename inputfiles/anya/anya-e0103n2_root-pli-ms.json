{
  "anya-e0103n2:0": "2. Dhutaṅganiddesavaṇṇanā",
  "anya-e0103n2:1": "22. Appā icchā etassāti appiccho, paccayagedharahito. Tassa bhāvo appicchatā, alobhajjhāsayatāti attho. Samaṁ tuṭṭhi, santena, sakena vā tuṭṭhi santuṭṭhi, santuṭṭhi eva santuṭṭhitā, aññaṁ apatthetvā yathāladdhehi itarītarehi paccayehi paritussanā. Santuṭṭhitādīhīti ta-kāro vā padasandhikaro. ‘‘Santuṭṭhiādīhī’’ti vā pāṭho. Te guṇeti te sīlavodānassa hetubhūte appicchatādiguṇe. Sampādetunti sampanne kātuṁ. Te hi sīlavisuddhiyā paṭiladdhamattā hutvā dhutadhammehi sampannatarā honti. Dhutaṅgasamādānanti kilesānaṁ dhunanakaaṅgānaṁ viddhaṁsanakāraṇānaṁ sammadeva ādānaṁ. Evanti evaṁ sante, dhutaṅgasamādāne kateti attho. Assa yogino. Sallekho kilesānaṁ sammadeva likhanā chedanā tanukaraṇaṁ. Paviveko cittavivekassa upāyabhūtā vivekaṭṭhakāyatā. Apacayo yathā paṭipajjanato kilesā naṁ apacinanti na ācinanti, tathā paṭipajjanā. Vīriyārambho anuppannānaṁ pāpadhammānaṁ anuppādanādivasena āraddhavīriyatā. Subharatā yathāvuttaappicchabhāvādisiddhā upaṭṭhakānaṁ sukhabharaṇīyatā suposatā. Ādi-saddena appakiccatāsallahukavuttiādike saṅgaṇhāti. Sīlañceva yathāsamādinnaṁ paṭipakkhadhammānaṁ dūrībhāvena suparisuddhaṁ bhavissati. Vatāni ca dhutadhammā ca sampajjissanti sampannā bhavissanti, nipphajjissanti vā. Yā thirabhūtā itarītaracīvarapiṇḍapātasenāsanasantuṭṭhi porāṇānaṁ buddhādīnaṁ ariyānaṁ paveṇibhāvena ṭhitā, tattha patiṭṭhitabhāvaṁ sandhāyāha ‘‘porāṇe ariyavaṁsattaye patiṭṭhāyā’’ti. Bhāvanā āramitabbaṭṭhena ārāmo etassāti bhāvanārāmo, tabbhāvo bhāvanārāmatā, samathavipassanābhāvanāsu yuttappayuttatā. Yasmā adhigamāraho bhavissati, tasmāti sambandho.",
  "anya-e0103n2:2": "Lābhasakkārādi taṇhāya āmasitabbato, lokapariyāpannatāya ca lokāmisaṁ. Nibbānādhigamassa anulomato anulomapaṭipadā vipassanābhāvanā. Atthatoti vacanatthato. Pabhedatoti vibhāgato. Bhedatoti vināsato. Dhutādīnanti dhutadhutavādadhutadhammadhutaṅgānaṁ. Samāsabyāsatoti saṅkhepavitthārato.",
  "anya-e0103n2:3": "23.Rathikāti racchā. Saṅkārakūṭādīnanti niddhāraṇe sāmivacanaṁ. Abbhuggataṭṭhenāti ussitaṭṭhena. ‘‘Nadiyā kūla’’ntiādīsu viya samussayattho kūla-saddoti āha ‘‘paṁsukūlamiva paṁsukūla’’nti. Ku-saddo kucchāyaṁ ula-saddo gatiatthoti āha ‘‘kucchitabhāvaṁ gacchatīti vuttaṁ hotī’’ti, paṁsu viya kucchitaṁ ulati pavattatīti vā paṁsukūlaṁ. Paṁsukūlassa dhāraṇaṁ paṁsukūlaṁ uttarapadalopena, taṁ sīlamassāti paṁsukūliko, yathā ‘‘āpūpiko’’ti. Aṅgati attano phalaṁ paṭicca hetubhāvaṁ gacchatīti aṅgaṁ, kāraṇaṁ. Yena puggalo ‘‘paṁsukūliko’’ti vuccati, so samādānacetanāsaṅkhāto dhammo paṁsukūlikassa aṅganti paṁsukūlikaṅgaṁ. Tenāha ‘‘paṁsukūlikassā’’tiādi. Tassāti samādānassa. Samādiyati etenāti samādānaṁ, cetanā.",
  "anya-e0103n2:4": "Eteneva nayenāti yathā paṁsukūladhāraṇaṁ paṁsukūlaṁ, taṁsīlo paṁsukūliko, tassa aṅgaṁ samādānacetanā ‘‘paṁsukūlikaṅga’’nti vuttaṁ, evaṁ eteneva vacanatthanayena ticīvaradhāraṇaṁ ticīvaraṁ, taṁsīlo tecīvariko, tassa aṅgaṁ samādānacetanā ‘‘tecīvarikaṅga’’nti veditabbaṁ. Saṅghāṭiādīsu eva tīsu cīvaresu ticīvarasamaññā, na kaṇḍupaṭicchādivassikasāṭikādīsūti tāni sarūpato dassento ‘‘saṅghāṭiuttarāsaṅgaantaravāsakasaṅkhāta’’nti āha.",
  "anya-e0103n2:5": "Taṁ piṇḍapātanti parehi diyyamānānaṁ piṇḍānaṁ patte patanasaṅkhātaṁ piṇḍapātaṁ, taṁ uñchatīti piṇḍapātiko, yathā bādariko sāmākiko. Piṇḍapāti eva piṇḍapātiko, yathā bhaddo eva bhaddako. Avakhaṇḍanaṁ vicchindanaṁ nirantaramappavatti. Tappaṭikkhepato anavakhaṇḍanaṁ avicchindanaṁ nirantarappavatti. Saha apadānenāti saha anavakhaṇḍanena. Sapadānanti padassa kiriyāvisesanabhāvaṁ, yattha ca taṁ anavakhaṇḍanaṁ, tañca dassetuṁ ‘‘avakhaṇḍanarahitaṁ anugharanti vuttaṁ hotī’’ti vuttaṁ. Ekāsaneti iriyāpathantarena anantaritāya ekāyayeva nisajjāya. Patte piṇḍoti ettha vatthubhedo idhādhippeto, na sāmaññaṁ. Eva-kāro ca luttaniddiṭṭhoti dassento ‘‘kevalaṁ ekasmiṁyeva patte’’ti āha. Uttarapadalopaṁ katvā ayaṁ niddesoti dassento ‘‘pattapiṇḍagahaṇe pattapiṇḍasaññaṁ katvā’’ti āha. Esa nayo ito paresupi.",
  "anya-e0103n2:6": "Pacchābhattaṁ nāma pavāraṇato pacchā laddhabhattaṁ eva. Khalu-saddassa paṭisedhatthavācakattā tena samānatthaṁ na-kāraṁ gahetvā āha ‘‘na pacchābhattiko’’ti. Sikkhāpadassa visayo sikkhāpadeneva paṭikkhitto. Yo tassa avisayo, so eva samādānassa visayoti āha ‘‘samādānavasena paṭikkhittātirittabhojanassā’’ti. Abbhokāse nivāso abbhokāso. Susāne nivāso susānaṁ, taṁ sīlaṁ assātiādinā sabbaṁ vattabbanti āha ‘‘eseva nayo’’ti. Yathāsanthataṁ viya yathāsanthataṁ, ādito yathāuddiṭṭhaṁ. Taṁ hesa ‘‘idaṁ bahumaṅkuṇaṁ duggandhapavāta’’ntiādivasena appaṭikkhipitvāva sampaṭicchati. Tenevāha ‘‘idaṁ tuyha’’ntiādi. Sayananti nipajjanamāha. Tena tena samādānenāti tena tena paṁsukūlikaṅgādikassa samādānena dhutakilesattāti viddhaṁsitakilesattā, tadaṅgavasena pahīnataṇhupādānādipāpadhammattāti attho. Yehi taṁ kilesadhunanaṁ, tāniyeva idha dhutassa bhikkhuno aṅgānīti adhippetāni, na aññāni yāni kānici, aññena vā dhutassāti ayamattho atthato āpanno. ‘‘Ñāṇaṁ aṅgaṁ etesa’’nti iminā ñāṇapubbakataṁ tesaṁ samādānassa vibhāveti. Paṭipattiyāti sīlādisammāpaṭipattiyā. Samādiyati etenāti samādānaṁ, samādānavasena pavattā cetanā, taṁ lakkhaṇaṁ etesanti samādānacetanālakkhaṇāni. Vuttampi cetaṁ aṭṭhakathāyaṁ –",
  "anya-e0103n2:7": "‘‘Samādānakiriyāya, sādhakatamabhāvato;",
  "anya-e0103n2:8": "Sampayuttadhammā yenāti, karaṇabhāvena dassitā’’ti.",
  "anya-e0103n2:9": "Samādānacetanāya gahaṇaṁ taṁmūlakattā pariharaṇacetanāpi dhutaṅgameva. Attanā, parammukhena ca kusalabhaṇḍassa bhusaṁ viluppanaṭṭhena loluppaṁ taṇhācāro, tassa viddhaṁsanakiccattā loluppaviddhaṁsanarasāni. Tato eva nilloluppabhāvena paccupatiṭṭhanti, taṁ vā paccupaṭṭhāpentīti nilloluppabhāvapaccupaṭṭhānāni. Ariyadhammapadaṭṭhānānīti parisuddhasīlādisaddhammapadaṭṭhānāni.",
  "anya-e0103n2:10": "Bhagavatova santike samādātabbānīti idaṁ antarā avicchedanatthaṁ vuttaṁ, rañño santike paṭiññātārahassa atthassa tadupajīvino ekaṁsato avisaṁvādanaṁ viya. Sesānaṁ santike samādānepi eseva nayo. Ekasaṅgītikassāti pañcasu dīghanikāyādīsu nikāyesu ekanikāyikassa. Aṭṭhakathācariyassāti yassa aṭṭhakathātantiyeva visesato paguṇā, tassa. Etthāti attanāpi samādānassa ruhane. Jeṭṭhakabhātu dhutaṅgappicchatāya vatthūti so kira thero nesajjiko , tassa taṁ na koci jānāti. Athekadivasaṁ rattiyā sayanapiṭṭhe nisinnaṁ vijjulatobhāsena disvā itaro pucchi ‘‘kiṁ, bhante, tumhe nesajjikā’’ti. Thero dhutaṅgappicchatāya tāvadeva nipajjitvā pacchā samādiyīti evamāgataṁ vatthu.",
  "anya-e0103n2:11": "1. Paṁsukūlikaṅgakathāvaṇṇanā",
  "anya-e0103n2:12": "24.Gahapatidānacīvaranti ettha dāyakabhāvena samaṇāpi ukkaṭṭhassa gahapatipakkhaṁyeva paviṭṭhāti daṭṭhabbaṁ. ‘‘Pabbajito gaṇhissatī’’ti ṭhapitakaṁ siyā gahapaticīvaraṁ, na pana gahapatidānacīvaranti tādisaṁ nivattetuṁ dānaggahaṇaṁ. Aññatarenāti ettha samādānavacanena tāva samādinnaṁ hotu, paṭikkhepavacanena pana kathanti? Atthato āpannattā. Yathā ‘‘devadatto divā na bhuñjatī’’ti vutte ‘‘rattiyaṁ bhuñjatī’’ti atthato āpannameva hoti, tassa āhārena vinā sarīraṭṭhiti natthīti, evamidhāpi bhikkhuno gahapatidānacīvare paṭikkhitte tadaññacīvarappaṭiggaho atthato āpanno eva hoti, cīvarena vinā sāsane ṭhiti natthīti.",
  "anya-e0103n2:13": "Evaṁ samādinnadhutaṅgenātiādividhānaṁ paṁsukūlikaṅge paṭipajjanavidhi. Susāne laddhaṁ sosānikaṁ. Taṁ pana yasmā tattha kenaci chaḍḍitattā patitaṁ hoti, tasmā vuttaṁ ‘‘susāne patitaka’’nti. Evaṁ pāpaṇikampi daṭṭhabbaṁ. Tālaveḷimaggo nāma mahāgāme ekā vīthi. Anurādhapureti ca vadanti. Ḍaḍḍho padeso etassāti ḍaḍḍhappadesaṁ, vatthaṁ. Magge patitakaṁ bahudivasātikkantaṁ gahetabbanti vadanti. ‘‘Dvattidivasātikkanta’’nti apare. Thokaṁ rakkhitvāti katipayaṁ kālaṁ āgametvā. Vātāhatampi sāmikānaṁ satisammosena patitasadisanti ‘‘sāmike apassantena gahetuṁ vaṭṭatī’’ti vuttaṁ. Tasmā thokaṁ āgametvā gahetabbaṁ.",
  "anya-e0103n2:14": "‘‘Saṅghassa demā’’ti dinnaṁ, coḷakabhikkhāvasena laddhañca laddhakālato paṭṭhāya ‘‘samaṇacīvaraṁ siyā nu kho, no’’ti āsaṅkaṁ nivattetuṁ ‘‘na taṁ paṁsukūla’’nti vuttaṁ. Na hi taṁ tevīsatiyā uppattiṭṭhānesu katthaci pariyāpannaṁ. Idāni imināva pasaṅgena yaṁ bhikkhudattiye lakkhaṇapattaṁ paṁsukūlaṁ, tassa ca ukkaṭṭhānukkaṭṭhavibhāgaṁ dassetuṁ ‘‘bhikkhudattiyepī’’tiādi vuttaṁ. Tattha gāhetvā vā dīyatīti saṅghassa vā gaṇassa vā dentehi yaṁ cīvaraṁ vassaggena pāpetvā bhikkhūnaṁ dīyati. Senāsanacīvaranti senāsanaṁ kāretvā ‘‘etasmiṁ senāsane vasantā paribhuñjantū’’ti dinnacīvaraṁ. Na taṁ paṁsukūlanti apaṁsukūlabhāvo pubbe vuttakāraṇato, gāhetvā dinnattā ca. Tenāha ‘‘no gāhāpetvā dinnameva paṁsukūla’’nti. Tatrapīti yaṁ gāhetvā na dinnaṁ bhikkhudattiyaṁ, tatrapi yena bhikkhunā cīvaraṁ dīyati, tassa lābhe, dāne ca visuṁ visuṁ ubhayattha ādaragāravānaṁ sabbhāvato, tadabhāvato ca bhikkhudattiyassa ekatosuddhi ubhatosuddhi anukkaṭṭhatā hontīti imamatthaṁ dassetuṁ ‘‘yaṁ dāyakehī’’tiādi vuttaṁ, pādamūle ṭhapetvā dinnakaṁ samaṇenāti adhippāyo. Yassa kassacīti ukkaṭṭhādīsu yassa kassaci. Ruciyāti chandena. Khantiyāti nijjhānakkhantiyā.",
  "anya-e0103n2:15": "Nissayānurūpapaṭipattisabbhāvoti upasampannasamanantaraṁ ācariyena vuttesu catūsu nissayesu attanā yathāpaṭiññātadutiyanissayānurūpāya paṭipattiyā vijjamānatā. Ārakkhadukkhābhāvoti cīvarārakkhanadukkhassa abhāvo paṁsukūlacīvarassa alobhanīyattā. Paribhogataṇhāya abhāvo savisesalūkhasabhāvattā. Pāsādikatāti paresaṁ pasādāvahatā. Appicchatādīnaṁ phalanipphatti dhutaṅgapariharaṇassa appicchatādīhiyeva nipphādetabbato. Dhutadhamme samādāya vattanaṁ yāvadeva upari sammāpaṭipattisampādanāyāti vuttaṁ ‘‘sammāpaṭipattiyā anubrūhana’’nti. Mārasenavighātāyāti mārassa, mārasenāya ca vihananāya viddhaṁsanāya. Kāyavācācittehi yato saṁyatoti yati, bhikkhu. Dhāritaṁ yaṁ lokagarunā paṁsukūlaṁ, taṁ ko na dhāraye, yasmā vā lokagarunā paṁsukūlaṁ dhāritaṁ, tasmā ko taṁ na dhārayeti yojanā yaṁtaṁsaddānaṁ ekantasambandhibhāvato. Paṭiññaṁ samanussaranti upasampadamāḷe ‘‘āma bhante’’ti ācariyapamukhassa saṅghassa sammukhā dinnaṁ paṭiññaṁ samanussaranto.",
  "anya-e0103n2:16": "Iti paṁsukūlikaṅgakathāvaṇṇanā.",
  "anya-e0103n2:17": "2. Tecīvarikaṅgakathāvaṇṇanā",
  "anya-e0103n2:18": "25.Catutthakacīvaranti nivāsanapārupanayogyaṁ catutthakacīvaranti adhippāyo, aṁsakāsāvassa appaṭikkhipitabbato. Aññataravacanenāti ettha yaṁ vattabbaṁ, taṁ heṭṭhā vuttanayameva. Yāva na sakkoti, yāva na labhati, yāva na sampajjatīti paccekaṁ yāva-saddo sambandhitabbo. Na sampajjatīti na sijjhati. Nikkhittapaccayā doso natthīti nicayasannidhidhutaṅgasaṁkilesadoso natthi. Āsanneti cīvarassa āsanne ṭhāne. Rajanakkhaṇe paribhuñjanakāsāvaṁ rajanakāsāvaṁ. Tatraṭṭhakapaccattharaṇaṁ nāma attano, parassa vā santakaṁ senāsane paccattharaṇavasena adhiṭṭhitaṁ. ‘‘Aṁsakāsāvaṁ parikkhāracoḷaṁ hoti, iti paccattharaṇaṁ, aṁsakāsāvanti imāni dvepi atirekacīvaraṭṭhāne ṭhitānipi dhutaṅgabhedaṁ na karontī’’ti aṭṭhakathāyaṁ vuttanti vadanti. Pariharituṁ pana na vaṭṭatīti rajanakāle eva anuññātattā niccaparibhogavasena na vaṭṭati tecīvarikassa. Aṁsakāsāvanti khandhe ṭhapetabbakāsāvaṁ. Kāyaparihārikenāti vātātapādiparissayato kāyassa pariharaṇamattena. Samādāyevāti gahetvā eva. Appasamārambhatāti appakiccatā. Kappiye mattakāritāyāti nisīdanādivasena, parikkhāracoḷavasena ca bahūsu cīvaresu anuññātesupi ticīvaramatte ṭhitattā. Saha pattacaraṇāyāti sapattacaraṇo. Pakkhī sapakkhako.",
  "anya-e0103n2:19": "Iti tecīvarikaṅgakathāvaṇṇanā.",
  "anya-e0103n2:20": "3. Piṇḍapātikaṅgakathāvaṇṇanā",
  "anya-e0103n2:21": "26.Atirekalābhanti ‘‘piṇḍiyālopabhojanaṁ nissāyā’’ti (mahāva. 73, 128) evaṁ vuttabhikkhāhāralābhato atirekalābhaṁ, saṅghabhattādinti attho. Sakalassa saṅghassa dātabbabhattaṁ saṅghabhattaṁ. Katipaye bhikkhū uddisitvā dātabbabhattaṁ uddesabhattaṁ. Ekasmiṁ pakkhe ekadivasaṁ dātabbabhattaṁ pakkhikaṁ. Uposathe uposathe dātabbabhattaṁ uposathikaṁ. Paṭipadadivase dātabbabhattaṁ pāṭipadikaṁ. Vihāraṁ uddissa dātabbabhattaṁ vihārabhattaṁ. Dhuragehe eva ṭhapetvā dātabbabhattaṁ dhurabhattaṁ. Gāmavāsīādīhi vārena dātabbabhattaṁ vārakabhattaṁ. ‘‘Saṅghabhattaṁ gaṇhathātiādinā’’ti ādi-saddena uddesabhattādiṁ saṅgaṇhāti. Sādituṁ vaṭṭantīti bhikkhāpariyāyena vuttattā. Bhesajjādipaṭisaṁyuttā nirāmisasalākā. Yāvakālikavajjāti ca vadanti. Vihāre pakkabhattampīti upāsakā idheva bhattaṁ pacitvā ‘‘sabbesaṁ ayyānaṁ dassāmā’’ti vihāreyeva bhattaṁ sampādenti, taṁ piṇḍapātikānampi vaṭṭati. Āharitvāti pattaṁ gahetvā gehato ānetvā. Taṁ divasaṁ nisīditvāti ‘‘mā, bhante, piṇḍāya carittha, vihāreyeva bhikkhā ānīyatī’’ti vadantānaṁ sampaṭicchanena taṁ divasaṁ nisīditvā. Serivihārasukhanti aparāyattavihāritāsukhaṁ . Ariyavaṁsoti ariyavaṁsasuttapaṭisaṁyuttā (dī. ni. 3.309; a. ni. 4.28) dhammakathā. Dhammarasanti dhammūpasañhitaṁ pāmojjādirasaṁ.",
  "anya-e0103n2:22": "Jaṅghabalaṁ nissāya piṇḍapariyesanato kosajjanimmaddanatā. ‘‘Yathāpi bhamaro puppha’’ntiādinā (dha. pa. 49; netti. 123) vuttavidhinā āhārapariyesanato parisuddhājīvatā. Niccaṁ antaragharaṁ pavisantasseva suppaṭicchannagamanādayo sekhiyadhammā sampajjantīti sekhiyapaṭipattipūraṇaṁ. Paṭiggahaṇe mattaññutāya, saṁsaṭṭhavihārābhāvato ca aparapositā. Kule kule appakaappakapiṇḍagahaṇena parānuggahakiriyā. Antimāya jīvikāya avaṭṭhānena mānappahānaṁ. Vuttañhetaṁ ‘‘antamidaṁ, bhikkhave, jīvikānaṁ, yadidaṁ piṇḍolya’’ntiādi (itivu. 91; saṁ. ni. 3.80). Missakabhattena yāpanato rasataṇhānivāraṇaṁ. Nimantanāsampaṭicchanato gaṇabhojanādisikkhāpadehi anāpattitā.",
  "anya-e0103n2:23": "Appaṭihatavuttitāya catūsupi disāsu vattanaṭṭhena cātuddiso. Ājīvassa visujjhatīti ājīvo assa visujjhati. Attabharassāti appānavajjasulabharūpehi paccayehi attano bharaṇato attabharassa. Tato eva ekavihāritāya saddhivihārikādīnampi aññesaṁ aposanato anaññaposino. Padadvayenāpi kāyaparihārikena cīvarena kucchiparihārikena piṇḍapātena vicaraṇato sallahukavuttitaṁ, subharataṁ, paramaappicchataṁ, santuṭṭhiñca dasseti. Devāpi pihayanti tādinoti tādisassa bhusaṁ ativiya santakāyavacīmanokammatāya upasantassa paramena satinepakkena samannāgamato sabbakālaṁ satimato piṇḍapātikassa bhikkhussa sakkādayo devāpi pihayanti patthenti. Tassa sīlādiguṇesu bahumānaṁ uppādentā ādaraṁ janenti, pageva manussā. Sace so lābhasakkārasilokasannissito na hoti, tadabhikaṅkhī na hotīti attho.",
  "anya-e0103n2:24": "Iti piṇḍapātikaṅgakathāvaṇṇanā.",
  "anya-e0103n2:25": "4. Sapadānacārikaṅgakathāvaṇṇanā",
  "anya-e0103n2:26": "27.Imināti sapadānacārikena. Kālataranti kālasseva. Aphāsukaṭṭhānanti saparissayādivasena duppavesanaṭṭhānaṁ. Puratoti vīthiyaṁ gacchantassa purato gharaṁ apaviṭṭhasseva. Pattavissaṭṭhaṭṭhānanti pesakāravīthiyaṁ pesakārabhāvaṁ nimminitvā ṭhitassa sakkassa gharadvāre pattavissaṭṭhaṭṭhānaṁ. Ukkaṭṭhapiṇḍapātiko taṁ divasaṁ na bhikkhaṁ āgamayamāno nisīdati, tasmā taṁ anulometi. Katthacipi kule nibaddhaṁ upasaṅkamanābhāvato paricayābhāvena kulesu niccanavakatā. Sabbattha alaggamānasatāya ca sommabhāvena ca candūpamatā. Kulesu pariggahacittābhāvena tattha maccherappahānaṁ. Hitesitāya vibhāgābhāvato samānukampitā. Kulānaṁ saṅgaṇhanasaṁsaṭṭhatādayo kulūpakādīnavā. Avhānānabhinandanāti nimantanavasena avhānassa asampaṭicchanā. Abhihārenāti bhikkhābhihārena. Sericāranti yathāruci vicaraṇaṁ.",
  "anya-e0103n2:27": "Iti sapadānacārikaṅgakathāvaṇṇanā.",
  "anya-e0103n2:28": "5. Ekāsanikaṅgakathāvaṇṇanā",
  "anya-e0103n2:29": "28.Nānāsanabhojananti anekasmiṁ āsane bhojanaṁ, ekanisajjāya eva abhuñjitvā visuṁ visuṁ nisajjāsu āhāraparibhoganti attho. Patirūpanti yuttarūpaṁ anuṭṭhāpanīyaṁ. Vattaṁ kātuṁ vaṭṭatīti vattaṁ kātuṁ yujjati. Vattaṁ nāma garuṭṭhānīye kattabbameva. Tattha pana paṭipajjanavidhiṁ dassetuṁ yaṁ theravādaṁ āha ‘‘āsanaṁ vā rakkheyya bhojanaṁ vā’’tiādi. Tassattho – ekāsanikaṁ bhikkhuṁ bhuñjantaṁ āsanaṁ vā rakkheyya, dhutaṅgabhedato yāva bhojanapariyosānā na vuṭṭhātabbanti vuttaṁ hoti . Bhojanaṁ vā rakkheyya dhutaṅgabhedato, abhuñjiyamānaṁ yāva bhuñjituṁ nārabhati, tāva vuṭṭhātabbanti attho. Yasmā tayidaṁ dvayaṁ idha natthi, tasmā vattakaraṇaṁ dhutaṅgaṁ na rakkhatīti adhippāyo. Tenāha ‘‘ayañcā’’tiādi. ‘‘Bhesajjatthamevā’’ti iminā bhesajjaparibhogavaseneva sappiādīnipi vaṭṭantīti dasseti. Appābādhatāti arogatā. Appātaṅkatāti akicchajīvitā sarīradukkhābhāvo. Lahuṭṭhānanti kāyassa lahuparivattitā. Balanti sarīrabalaṁ. Phāsuvihāroti sukhavihāro. Sabbametaṁ bahukkhattuṁ bhuñjanapaccayā uppajjanavikārapaṭikkhepapadaṁ. Rujāti rogā. Na kammamattanoti attano yogakammaṁ purebhattaṁ, pacchābhattañca na parihāpeti, bahuso bhojane abyāvaṭabhāvato, arogabhāvato cāti adhippāyo.",
  "anya-e0103n2:30": "Iti ekāsanikaṅgakathāvaṇṇanā.",
  "anya-e0103n2:31": "6. Pattapiṇḍikaṅgakathāvaṇṇanā",
  "anya-e0103n2:32": "29.Appaṭikūlaṁkatvā bhuñjituṁ vaṭṭati paṭikūlassa bhuttassa agaṇhanampi siyāti adhippāyo. Pamāṇayuttameva gaṇhitabbanti ‘‘ekabhājanameva gaṇhāmī’’ti bahuṁ gahetvā na chaḍḍetabbaṁ. Nānārasataṇhāvinodananti nānārasabhojane taṇhāya vinodanaṁ. Atra atra nānābhājane ṭhite nānārase icchā etassāti atriccho, tassa bhāvo atricchatā, tassā atricchatāya pahānaṁ. Āhāre payojanamattadassitāti asambhinnanānārase gedhaṁ akatvā āhāre satthārā anuññātapayojanamattadassitā. Visuṁ visuṁ bhājanesu ṭhitāni byañjanāni gaṇhato tattha tattha sābhogatāya siyā vikkhittabhojitā, na tathā imassa ekapattagatasaññinoti vuttaṁ ‘‘avikkhittabhojitā’’ti. Okkhittalocanoti pattasaññitāya heṭṭhākhittacakkhu. Paribhuñjeyyāti paribhuñjituṁ sakkuṇeyya.",
  "anya-e0103n2:33": "Iti pattapiṇḍikaṅgakathāvaṇṇanā.",
  "anya-e0103n2:34": "7. Khalupacchābhattikaṅgakathāvaṇṇanā",
  "anya-e0103n2:35": "30. Bhuñjantassa yaṁ upanītaṁ, tassa paṭikkhepena taṁ atirittaṁ bhojananti atirittabhojanaṁ. Puna bhojanaṁ kappiyaṁ kāretvā na bhuñjitabbaṁ, tabbisayattā imassa dhutaṅgassa. Tenāha ‘‘idamassa vidhāna’’nti. Yasmiṁ bhojaneti yasmiṁ bhuñjiyamāne bhojane. Tadeva bhuñjati, na aññaṁ. Anatirittabhojanapaccayā āpatti anatirittabhojanāpatti, tato dūrībhāvo anāpajjanaṁ. Odarikattaṁ ghasmarabhāvo kucchipūrakatā, tassa abhāvo ekapiṇḍenāpi yāpanato. Nirāmisasannidhitā nihitassa abhuñjanato. Puna pariyesanavasena pariyesanāya khedaṁ na yāti. Abhisallekhakānaṁ santosaguṇādīnaṁ vuddhiyā sañjananaṁ santosaguṇādivuḍḍhisañjananaṁ. Idanti khalupacchābhattikaṅgaṁ.",
  "anya-e0103n2:36": "Iti khalupacchābhattikaṅgakathāvaṇṇanā.",
  "anya-e0103n2:37": "8. Āraññikaṅgakathāvaṇṇanā",
  "anya-e0103n2:38": "31.Gāmantasenāsanaṁpahāya araññe aruṇaṁ uṭṭhāpetabbanti ettha gāmantaṁ, araññañca sarūpato dassetuṁ ‘‘tattha saddhiṁ upacārenā’’tiādi āraddhaṁ. Tattha gāmapariyāpannattā gāmantasenāsanassa ‘‘gāmoyeva gāmantasenāsana’’nti vuttaṁ. Yo koci satthopi gāmo nāmāti sambandho. Indakhīlāti ummārā. Tassāti leḍḍupātassa. Vinayapariyāyena araññalakkhaṇaṁ adinnādānapārājike (pārā. 92) āgataṁ. Tattha hi ‘‘gāmā vā araññā vā’’ti anavasesato avahāraṭṭhānapariggahe tadubhayaṁ asaṅkarato dassetuṁ ‘‘ṭhapetvā gāmañcā’’tiādi vuttaṁ. Gāmūpacāro hi loke gāmasaṅkhameva gacchatīti. Nippariyāyato pana gāmavinimuttaṁ ṭhānaṁ araññameva hotīti abhidhamme (vibha. 529) gāmā ‘‘nikkhamitvā bahi indakhīlā, sabbametaṁ arañña’’nti vuttaṁ. Suttantikapariyāyena āraññakasikkhāpade (pārā. 654) ‘‘pañcadhanusatikaṁ pacchima’’nti āgataṁ āraññikaṁ bhikkhuṁ sandhāya. Na hi so vinayapariyāyike ‘‘araññe vasanato āraññiko pantasenāsano’’ti sutte vutto. Ayañca suttasaṁvaṇṇanāti idha sabbattha suttantakathāva pamāṇaṁ. Tasmā tattha āgatameva lakkhaṇaṁ gahetabbanti dassento ‘‘taṁ āropitena ācariyadhanunā’’tiādinā minanavidhiṁ āha. Teneva hi majjhimaṭṭhakathānayova (ma. ni. aṭṭha. 1.296) idamettha pamāṇanti ca vutto.",
  "anya-e0103n2:39": "Tato tato magganti tattha tattha khuddakamaggaṁ pidahati. Dhutaṅgasuddhikena dhutaṅgasodhanapasutena. Yathāparicchinne kāleti ukkaṭṭhassa tayopi utū, majjhimassa dve, mudukassa eko utu. Tatthapi dhutaṅgaṁ na bhijjati saussāhattā. Nipajjitvā gamissāmāti cittassa sithilabhāvena dhutaṅgaṁ bhijjatīti vuttaṁ. Araññasaññaṁ manasi karontoti ‘‘ahaṁ vivekavāsaṁ vasissāmi, yathāladdhova kāyaviveko sātthako kātabbo’’ti manasikārasabbhāvato ‘‘bhabbo…pe… rakkhitu’’nti vuttaṁ. Assa āraññikassa cittaṁ na vikkhipanti āpāthamanupagamanato. Vigatasantāso hoti vivekaparicayato. Jīvitanikantiṁ jahati bahuparissaye araññe nivāseneva maraṇabhayassa dūrīkaraṇato. Pavivekasukharasaṁ assādeti anubhavati janasaṁsaggābhāvato. Ārādhayantoti anunayanto. Yathānusiṭṭhaṁ paṭipattiyā vivekassa adhiṭṭhānabhāvato āraññikaṅgayogino vāhanasadisanti katvā vuttaṁ ‘‘avasesadhutāyudho’’ti, avasiṭṭhadhutadhammāyudhoti attho.",
  "anya-e0103n2:40": "Iti āraññikaṅgakathāvaṇṇanā.",
  "anya-e0103n2:41": "9. Rukkhamūlikaṅgakathāvaṇṇanā",
  "anya-e0103n2:42": "32.Channanti iṭṭhakāchadanādīhi chāditaṁ, āvasathanti attho. Sīmantarikarukkhoti dvinnaṁ rājūnaṁ rajjasīmāya ṭhitarukkho. Tattha hi tesaṁ rājūnaṁ balakāyo upagantvā antarantarā yuddhaṁ kareyya, corāpi pāripanthikā samosarantā bhikkhussa sukhena nisīdituṁ na denti. Cetiyarukkho ‘‘devatādhiṭṭhito’’ti manussehi sammatarukkho pūjetuṁ upagatehi manussehi avivitto hoti. Niyyāsarukkho sajjarukkhādi. Vaggulirukkho vaggulinisevito. Sīmantarikarukkhādayo saparissayā, dullabhavivekā cāti āha ‘‘ime rukkhe vivajjetvā’’ti. Paṇṇasaṭanti rukkhato patitapaṇṇaṁ. Paṭicchanne ṭhāne nisīditabbaṁ rukkhamūlikabhāvassa paṭicchādanatthaṁ. Channe vāsakappanā dhammassavanādīnamatthāyapi hoti. Tasmā ‘‘jānitvā aruṇaṁ uṭṭhāpitamatte’’ti vuttaṁ.",
  "anya-e0103n2:43": "Abhiṇhaṁ tarupaṇṇavikāradassanenāti abhikkhaṇaṁ tarūsu, tarūnaṁ vā paṇṇesu vikārassa khaṇabhaṅgassa dassanena. Senāsanamaccherakammārāmatānanti āvāsamacchariyanavakammaratabhāvānaṁ. Devatāhīti rukkhadevatāhi. Tāpi hi rukkhaṭṭhavimānesu vasantiyo rukkhesu vasanti. Ayampi rukkheti sahavāsitā. Vaṇṇitoti ‘‘appāni cevā’’tiādinā pasaṁsito. ‘‘Rukkhamūlasenāsanaṁ nissāya pabbajjā’’ti (mahāva. 73, 128) evaṁ nissayoti ca bhāsito. Abhirattāni taruṇakāle, nīlāni majjhimakāle, paṇḍūni jiṇṇakāle. Patitāni milāyanavasena. Evaṁ passanto tarupaṇṇāni paccakkhato eva niccasaññaṁ panūdati pajahati, aniccasaññā evassa saṇṭhāti. Yasmā bhagavato jātibodhidhammacakkapavattanaparinibbānāni rukkhamūleyeva jātāni, tasmā vuttaṁ ‘‘buddhadāyajjaṁ rukkhamūla’’nti.",
  "anya-e0103n2:44": "Iti rukkhamūlikaṅgakathāvaṇṇanā.",
  "anya-e0103n2:45": "10. Abbhokāsikaṅgakathāvaṇṇanā",
  "anya-e0103n2:46": "33. ‘‘Rukkhamūlaṁ paṭikkhipāmī’’ti ettake vutte channaṁ appaṭikkhittameva hotīti ‘‘channañcarukkhamūlañca paṭikkhipāmī’’ti vuttaṁ. Dhutaṅgassa sabbaso paṭiyogipaṭikkhepena hi samādānaṁ ijjhati, no aññathāti. ‘‘Dhammassavanāyā’’ti imināva dhammaṁ kathentenāpi uposathadivasādīsu suṇantānaṁ cittānurakkhaṇatthaṁ tehi yācitena channaṁ pavisituṁ vaṭṭati, dhammaṁ pana kathetvā abbhokāsova gantabbo. Rukkhamūlikassāpi eseva nayo. Uposathatthāyāti uposathakammāya. Uddisantenāti paresaṁ uddesaṁ dentena. Uddisāpentenāti sayaṁ uddesaṁ gaṇhantena. Maggamajjhe ṭhitaṁ sālanti sīhaḷadīpe viya maggā anokkamma ujukameva pavisitabbasālaṁ. Vegena gantuṁ na vaṭṭati asāruppattā. Yāva vassūparamā ṭhatvā gantabbaṁ, na tāva dhutaṅgabhedo hotīti adhippāyo.",
  "anya-e0103n2:47": "Rukkhassaanto nāma rukkhamūlaṁ. Pabbatassa pana pabbhārasadiso pabbatapadeso. Acchannamariyādanti yathā vassodakaṁ anto na pavisati, evaṁ chadanasaṅkhepena upari akatamariyādaṁ. Anto pana pabbhārassa vassodakaṁ pavisati ce, abbhokāsasaṅkhepamevāti tattha pavisituṁ vaṭṭati. Sākhāmaṇḍapoti rukkhasākhāhi viraḷacchannamaṇḍapo. Pīṭhapaṭo khalitthaddhasāṭako.",
  "anya-e0103n2:48": "Paviṭṭhakkhaṇe dhutaṅgaṁ bhijjati yathāvuttapabbhārādike ṭhapetvāti adhippāyo. Jānitvāti dhammassavanādiatthaṁ channaṁ rukkhamūlaṁ pavisitvā nisinno ‘‘idāni aruṇo uṭṭhahatī’’ti jānitvā. Rukkhamūlepi katthaci attheva nivāsaphāsukatāti siyā tattha āsaṅgapubbako āvāsapalibodho, na pana abbhokāseti idheva āvāsapalibodhupacchedo ānisaṁso vutto. Pasaṁsāyānurūpatāti aniketāti vuttapasaṁsāya anālayabhāvena anucchavikatā. Nissaṅgatāti āvāsapariggahābhāveneva tattha nissaṅgatā. Asukadisāya vasanaṭṭhānaṁ natthi, tasmā tattha gantuṁ neva sakkāti edisassa parivitakkassa abhāvato cātuddiso. Migabhūtenāti pariggahābhāvena migassa viya bhūtena. Sitoti nissito. Vindatīti labhati.",
  "anya-e0103n2:49": "Iti abbhokāsikaṅgakathāvaṇṇanā.",
  "anya-e0103n2:50": "11. Sosānikaṅgakathāvaṇṇanā",
  "anya-e0103n2:51": "34.Nasusānanti asusānaṁ. Aññattho na-kāro, susānalakkhaṇarahitaṁ vasanaṭṭhānanti adhippāyo. Na tatthāti ‘‘susāna’’nti vavatthapitamatte ṭhāne na vasitabbaṁ. Na hi nāmamattena susānalakkhaṇaṁ sijjhati. Tenāha ‘‘na hī’’tiādi. Jhāpitakālato pana paṭṭhāya…pe… susānameva chavena sayitamattāya susānalakkhaṇappattito. Chavasayanaṁ hi ‘‘susāna’’nti vuccati.",
  "anya-e0103n2:52": "Sosānikena nāma appakiccena sallahukavuttinā bhavitabbanti dassetuṁ ‘‘tasmiṁ pana vasantenā’’tiādi vuttaṁ. Garukanti dupparihāraṁ. Tameva hi dupparihārabhāvaṁ dassetuṁ ‘‘tasmā’’tiādi vuttaṁ. Tattha uppannaparissayavighātatthāyāti ‘‘susānaṁ nāma manussarāhasseyyaka’’nti corā katakammāpi akatakammāpi osaranti, tattha coresu bhaṇḍasāmike disvā bhikkhusamīpe bhaṇḍaṁ chaḍḍetvā palātesu manussā bhikkhuṁ ‘‘coro’’ti gahetvā potheyyuṁ, tasmā vihāre saṅghattheraṁ vā gocaragāme raññā niyuttaṁ rājayuttakaṁ vā attano sosānikabhāvaṁ jānāpetvā yathā tādiso, añño vā parissayo na hoti, tathā appamattena vasitabbaṁ. Caṅkamantassa yadā āḷahanaṁ abhimukhaṁ na hoti, tadāpi saṁvegajananatthaṁ tattha diṭṭhi vissajjetabbāti dassetuṁ ‘‘addhakkhikena āḷahanaṁ olokentenā’’ti vuttaṁ.",
  "anya-e0103n2:53": "Uppathamaggena gantabbaṁ attano sosānikabhāvassa apākaṭabhāvatthaṁ. Ārammaṇanti tasmiṁ susāne ‘‘ayaṁ vammiko, ayaṁ rukkho, ayaṁ khāṇuko’’tiādinā divāyeva ārammaṇaṁ vavatthapetabbaṁ. Bhayānakanti bhayajanakaṁ vammikādiṁ. Kenaci leḍḍupāsāṇādinā āsanne vicarantīti na paharitabbā. Tilapiṭṭhaṁ vuccati palalaṁ. Māsamissaṁ bhattaṁ māsabhattaṁ. Guḷādīti ādi-saddena tilasaṁguḷikādighanapūvañca saṅgaṇhāti. Kulagehaṁ na pavisitabbanti petadhūmena vāsitattā, pisācānubandhattā ca kulagehassa abbhantaraṁ na pavisitabbaṁ. Devasikaṁ chavaḍāho dhuvaḍāho. Matañātakānaṁ tattha gantvā devasikaṁ rodanaṁ dhuvarodanaṁ. Vuttanayenāti ‘‘jhāpitakālato pana paṭṭhāyā’’ti vuttanayena. ‘‘Pacchimayāme paṭikkamituṁ vaṭṭatī’’ti icchitattā ‘‘susānaṁ agatadivase’’ti aṅguttarabhāṇakā.",
  "anya-e0103n2:54": "Susāne niccakālaṁ sivathikadassanena maraṇassatipaṭilābho. Tato eva appamādavihāritā. Tattha chaḍḍitassa matakaḷevarassa dassanena asubhanimittādhigamo. Tato eva kāmarāgavinodanaṁ. Bahulaṁ sarīrassa asuciduggandhajegucchabhāvasallakkhaṇato abhiṇhaṁ kāyasabhāvadassanaṁ. Tato maraṇassatipaṭilābhato ca saṁvegabahulatā. Byādhikānaṁ, jarājiṇṇānañca matānaṁ tattha dassanena ārogyayobbanajīvitamadappahānaṁ. Khuddakassa, mahato ca bhayassa abhibhavanato bhayabheravasahanatā. Saṁviggassa yoniso padahanaṁ sambhavatīti amanussānaṁ garubhāvanīyatā. Niddāgatampīti suttampi, supinantepīti adhippāyo.",
  "anya-e0103n2:55": "Iti sosānikaṅgakathāvaṇṇanā.",
  "anya-e0103n2:56": "12. Yathāsanthatikaṅgakathāvaṇṇanā",
  "anya-e0103n2:57": "35. Senāsanagāhaṇe pare uṭṭhāpetvā gahaṇaṁ, ‘‘idaṁ sundaraṁ, idaṁ na sundara’’nti paritulayitvā pucchanā, olokanā ca senāsanaloluppaṁ. Tuṭṭhabbanti tussitabbaṁ. Vihārassa pariyantabhāvena dūreti vā bahūnaṁ sannipātaṭṭhānādīnaṁ accāsanneti vā pucchituṁ na labhati, pucchanenapissa dhutaṅgassa saṁkilissanato. Oloketunti loluppavasena passituṁ. Sacassa taṁ na ruccatīti assa yathāsanthatikassa taṁ yathāgāhitaṁ senāsanaṁ aphāsukabhāvena sace na ruccati, mudukassa asati roge yathāgāhitaṁ pahāya aññassa senāsanassa gahaṇaṁ loluppaṁ, majjhimassa gantvā olokanā, ukkaṭṭhassa pucchanā. Sabbesampi uṭṭhāpetvā gahaṇe vattabbameva natthi.",
  "anya-e0103n2:58": "Upaṭṭhāpanīyānampi anuṭṭhāpanena sabrahmacārīnaṁ hitesitā. Tāya karuṇāvihārānuguṇatā. Sundarāsundaravibhāgākaraṇato hīnapaṇītavikappapariccāgo. Tena tādilakkhaṇānuguṇatā. Tato eva anurodhavirodhappahānaṁ. Dvārapidahanaṁ okāsādānato. Yathāsanthatarāmatanti yathāgāhite yathāniddiṭṭhe senāsane abhiratabhāvaṁ.",
  "anya-e0103n2:59": "Iti yathāsanthatikaṅgakathāvaṇṇanā.",
  "anya-e0103n2:60": "13. Nesajjikaṅgakathāvaṇṇanā",
  "anya-e0103n2:61": "36.Seyyanti iriyāpathalakkhaṇaṁ seyyaṁ. Tappaṭikkhepeneva hi tadatthā ‘‘mañco bhisī’’ti evamādikā (cūḷava. 321, 322) seyyā paṭikkhittā eva honti. ‘‘Nesajjiko’’ti ca sayanaṁ paṭikkhipitvā nisajjāya eva viharituṁ sīlamassāti imassa atthassa idha adhippetattā seyyā evettha paṭiyoginī, na itare tathā aniṭṭhattā, asambhavato ca. Kosajjapakkhiyo hi iriyāpatho idha paṭiyogibhāvena icchito, na itare. Na ca sakkā ṭhānagamanehi vinā nisajjāya eva yāpetuṁ tathā pavattetunti seyyāvettha paṭiyoginī. Tenāha ‘‘tena panā’’tiādi. Caṅkamitabbaṁ na ‘‘nesajjiko aha’’nti sabbarattiṁ nisīditabbaṁ. Iriyāpathantarānuggahito hi kāyo manasikārakkhamo hoti.",
  "anya-e0103n2:62": "Cattāro pādā, piṭṭhiapassayo cāti imehi pañcahi aṅgehi pañcaṅgo. Catūhi aṭṭanīhi, piṭṭhiapassayena ca pañcaṅgoti apare. Ubhosu passesu piṭṭhipasse ca yathāsukhaṁ apassāya viharato nesajjikassa ‘‘anesajjikato ko viseso’’ti gāhaṁ nivāretuṁ abhayatthero nidassito ‘‘thero anāgāmī hutvā parinibbāyī’’ti.",
  "anya-e0103n2:63": "Upacchedīyati etenāti upacchedananti vinibandhupacchedassa sādhakatamabhāvo daṭṭhabbo. Sabbakammaṭṭhānānuyogasappāyatā alīnānuddhaccapakkhikattā nisajjāya. Tato eva pāsādikairiyāpathatā. Vīriyārambhānukūlatā vīriyasamatāyojanassa anucchavikatā. Tato eva sammāpaṭipattiyā anubrūhanatā. Paṇidhāyāti ṭhapetvā. Tanunti uparimakāyaṁ. Vikampetīti cāleti, icchāvighātaṁ karotīti adhippāyo. Vatanti dhutaṅgaṁ.",
  "anya-e0103n2:64": "Iti nesajjikaṅgakathāvaṇṇanā.",
  "anya-e0103n2:65": "Dhutaṅgapakiṇṇakakathāvaṇṇanā",
  "anya-e0103n2:66": "37. Sekkhaputhujjanānaṁ vasena siyā kusalāni, khīṇāsavānaṁ vasena siyā abyākatāni. Tattha sekkhaputhujjanā paṭipattipūraṇatthaṁ, khīṇāsavā phāsuvihāratthaṁ dhutaṅgāni pariharanti. Akusalampi dhutaṅganti akusalacittenāpi dhutaṅgasevanā atthīti adhippāyo. Taṁ na yuttaṁ, yena akusalacittena pabbajitassa āraññikattaṁ, taṁ dhutaṅgaṁ nāma na hoti. Kasmā? Lakkhaṇābhāvato. Yaṁ hidaṁ kilesānaṁ dhunanato dhutassa puggalassa, ñāṇassa, cetanāya vā aṅgattaṁ, na taṁ akusaladhammesu sambhavati. Tasmā araññavāsādimattena āraññikādayo tāva hontu, āraññikaṅgādīni pana na hontīti imamatthaṁ dassetuṁ ‘‘na maya’’ntiādi vuttaṁ. Tattha imānīti dhutaṅgāni. Vuttaṁ heṭṭhā vacanatthaniddese. Na ca akusalena koci dhuto nāma hoti, kilesānaṁ dhunanaṭṭhenāti adhippāyo. Yassa bhikkhuno etāni samādānāni aṅgāni, etena paṭhamenāpi atthavikappena ‘‘natthi akusalaṁ dhutaṅga’’nti dasseti. Na ca akusalaṁ kiñci dhunātīti akusalaṁ kiñci pāpaṁ na ca dhunāti eva appaṭipakkhato. Yesaṁ samādānānaṁ taṁ akusalaṁ ñāṇaṁ viya aṅganti katvā tāni dhutaṅgānīti vucceyyuṁ. Iminā dutiyenāpi atthavikappena ‘‘natthi akusalaṁ dhutaṅga’’nti dasseti. Nāpi akusalantiādi tatiyaatthavikappavasena yojanā. Tasmātiādi vuttassevatthassa nigamanaṁ.",
  "anya-e0103n2:67": "Yesanti abhayagirivāsike sandhāyāha. Te hi dhutaṅgaṁ nāma paññattīti vadanti. Tathā sati tassa paramatthato avijjamānattā kilesānaṁ dhunanaṭṭhopi na siyā, samādātabbatā cāti tesaṁ vacanaṁ pāḷiyā virujjhatīti dassetuṁ ‘‘kusalattikavinimutta’’ntiādi vuttaṁ. Tasmāti yasmā paññattipakkhe ete dosā dunnivārā, tasmā taṁ tesaṁ vacanaṁ na gahetabbaṁ, vuttanayo cetanāpakkhoyeva gahetabboti attho. Yasmā ete dhutaguṇā kusalattike paṭhamatatiyapadasaṅgahitā, tasmā siyā sukhāya vedanāya sampayuttā, siyā adukkhamasukhāya vedanāya sampayuttā, siyā vipākadhammadhammā, siyā nevavipākanavipākadhammadhammā, siyā anupādinnupādāniyā, siyā asaṁkiliṭṭhasaṁkilesikāti evaṁ sesatikadukapadehipi nesaṁ yathārahaṁ saṅgaho vibhāvetabbo.",
  "anya-e0103n2:68": "Kāmaṁ sabbopi arahā dhutakileso, idha pana dhutaṅgasevanāmukhena kilese vidhunitvā ṭhito khīṇāsavo ‘‘dhutakileso puggalo’’ti adhippeto. Tathā sabbopi ariyamaggo nippariyāyena kilesadhunano dhammo, visesato aggamaggo. Pariyāyena pana vipassanāñāṇādi. Heṭṭhimaparicchedena dhutaṅgacetanāsampayuttañāṇaṁ daṭṭhabbaṁ. Evaṁ dhutaṁ dassetvā dhutavāde dassetabbe yasmā dhutavādabhedena dhuto viya dhutabhedena dhutavādopi duvidho, tasmā tesaṁ, tadubhayapaṭikkhepassa ca vasena catukkamettha sambhavatīti taṁ dassetuṁ ‘‘atthi dhuto’’tiādi vuttaṁ.",
  "anya-e0103n2:69": "Tayidanti nipāto, tassa ‘‘so aya’’nti attho. Dhutadhammā nāmāti dhutaṅgasevanāya paṭipakkhabhūtānaṁ pāpadhammānaṁ dhunanavasena pavattiyā ‘‘dhuto’’ti laddhanāmāya dhutaṅgacetanāya upakārakā dhammāti katvā dhutadhammā nāma. Asampattasampattesu paccayesu alubbhanākārena pavattanato appicchatā santuṭṭhitā ca atthato alobho. Paccayagedhādihetukānaṁ lolatādīnaṁ saṁkilesānaṁ sammadeva likhanato chedanato gaṇasaṅgaṇikādibhedato saṁsaggato cittassa vivecanato sallekhatā pavivekatā ca alobho amohoti imesu dvīsu dhammesu anupatanti tadantogadhā tappariyāpannā honti, tadubhayasseva pavattivisesabhāvato. Imehi kusaladhammehi atthī idamatthī, yena ñāṇena pabbajitena nāma paṁsukūlikaṅgādīsu patiṭṭhitena bhavitabbanti yathānusiṭṭhaṁ dhutaguṇe samādiyati ceva pariharati ca, taṁ ñāṇaṁ idamatthitā. Tenāha ‘‘idamatthitā ñāṇamevā’’ti. Paṭikkhepavatthūsūti gahapaticīvarādīsu tehi tehi dhutaṅgehi paṭikkhipitabbavatthūsu. Lobhanti taṇhaṁ. Tesveva vāti paṭikkhepavatthūsu eva. Ādīnavapaṭicchādakanti ārakkhadukkhaparādhīnavutticorabhayādiādīnavapaṭicchādakaṁ. Anuññātānanti satthārā nicchandarāgaparibhogavasena anuññātānaṁ sukhasamphassaattharaṇapāvuraṇādīnaṁ. Paṭisevanamukhenāti paṭisevanadvārena, tena lesenāti attho. Atisallekhamukhenāti ativiya sallekhapaṭipattimukhena, ukkaṭṭhassa vattanakānampi paṭikkhipanavasenāti attho.",
  "anya-e0103n2:70": "Sukhumakaraṇasannissayo rāgo dukkhāya paṭipattiyā patiṭṭhaṁ na labhatīti āha ‘‘dukkhāpaṭipadañca nissāya rāgo vūpasammatī’’ti. Sallekho nāma sampajānassa hoti, satisampajaññe moho apatiṭṭhova appamādasambhavatoti vuttaṁ ‘‘sallekhaṁ nissāya appamattassa moho pahīyatī’’ti. Etthāti etesu dhutaṅgesu. Tatthāti araññarukkhamūlesu.",
  "anya-e0103n2:71": "Sīsaṅgānīti sīsabhūtāni aṅgāni, paresampi kesañci nānantarikatāya, sukaratāya ca saṅgaṇhanato uttamaṅgānīti attho. Asambhinnaṅgānīti kehici sambhedarahitāni, visuṁyeva aṅgānīti vuttaṁ hoti. Kammaṭṭhānaṁ vaḍḍhati rāgacaritassa mohacaritassa dosacaritassāpi, taṁ ekaccaṁ dhutaṅgaṁ sevantassāti adhippāyo. Hāyati kammaṭṭhānaṁ sukumārabhāvenalūkhapaṭipattiṁ asahantassa. Vaḍḍhateva mahāpurisajātikassāti adhippāyo. Na vaḍḍhati kammaṭṭhānaṁ upanissayarahitassa. Ekameva hi dhutaṅgaṁ yathā kilesadhunanaṭṭhena, evaṁ cetanāsabhāvattā. Tenāha ‘‘samādānacetanā’’ti.",
  "anya-e0103n2:72": "Terasāpi dhutaṅgāni samādāya pariharantānaṁ puggalānaṁ vasena ‘‘dvācattālīsa hontī’’ti vatvā bhikkhūnaṁ terasannampi pariharaṇassa ekajjhaṁyeva sambhavaṁ dassetuṁ ‘‘sace hī’’tiādi vuttaṁ. Tattha ‘‘ekappahārena sabbadhutaṅgāni paribhuñjituṁ sakkotī’’ti vuttaṁ. Kathaṁ abbhokāse viharantassa rukkhamūlikaṅgaṁ? ‘‘Channaṁ paṭikkhipāmi, rukkhamūlikaṅgaṁ samādiyāmī’’ti (visuddhi. 1.32) vacanato channe aruṇaṁ uṭṭhāpitamatte dhutaṅgaṁ bhijjati, na abbhokāse, tasmā bhedahetuno abhāvena tampi arogameva. Tathā senāsanaloluppassa abhāvena yathāsanthatikaṅganti daṭṭhabbaṁ. Āraññikaṅgaṁ gaṇamhā ohīyanasikkhāpadena (pāci. 691-692) paṭikkhittaṁ, khalupacchābhattikaṅgaṁ anatirittabhojanasikkhāpadena (pāci. 238-240). Pavāritāya hi bhikkhuniyā atirittaṁ katvā bhuñjituṁ na labbhati. Kappiye ca vatthusmiṁ lolatāpahānāya dhutaṅgasamādānaṁ, na akappiye, sikkhāpadeneva paṭikkhittattā. Aṭṭheva honti bhikkhuniyā saṁkaccikacīvarādīhi saddhiṁ pañcapi ticīvarasaṅkhameva gacchantīti katvā. Yathāvuttesūti bhikkhūnaṁ vuttesu terasasu ticīvarādhiṭṭhānavinayakammābhāvato ṭhapetvā tecīvarikaṅgaṁ dvādasa sāmaṇerānaṁ. Sattāti bhikkhunīnaṁ vuttesu aṭṭhasu ekaṁ pahāya satta ticīvarādhiṭṭhānavinayakammābhāvato. ‘‘Ṭhapetvā tecīvarikaṅga’’nti hi imaṁ anuvattamānameva katvā ‘‘satta sikkhamānasāmaṇerīna’’nti vuttaṁ. Patirūpānīti upāsakabhāvassa anucchavikāni.",
  "anya-e0103n2:73": "Dhutaṅganiddesavaṇṇanā niṭṭhitā.",
  "anya-e0103n2:74": "Iti dutiyaparicchedavaṇṇanā."
}