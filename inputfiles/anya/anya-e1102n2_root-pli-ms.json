{
  "anya-e1102n2:0": "2. Kappavināsakaṇḍo",
  "anya-e1102n2:1": "Idāni buddhuppādadullabhakathā",
  "anya-e1102n2:2": "‘‘Buddho ca dullabho loke, saddhammasavanampi ca;",
  "anya-e1102n2:3": "Saṅgho ca dullabho loke, sappurisāti dullabhā’’ti.",
  "anya-e1102n2:4": "Imissā gāthāya saṁvaṇṇanākkamo sampatto. Tattha imasmiṁ sattaloke okāsaloke vā sabbaññusammāsambuddho dullabhova tathā hesa loko saṅkhāraloko, sattaloko, okāsalokoti tippabhedo hoti tesaṁ sampattivipatti ca evaṁ veditabbā tattha lujjati palujjatīti lokoti vacanatthena sattaloko veditabbo. Lokiyanti patiṭṭhahanti ettha sattanikāyāti vacanatthena okāsaloko veditabbo. Tathā hesa sattā avakasanti etthātiokāsoti vuccati so bhūmivasena apāyabhūmi, kāmasugatibhūmi, rūpāvacarabhūmi, arūpāvacarabhūmiceti catubbidhā hoti. Tattha nirayaṁ, tiracchānayoni, pettivisayo, asurakāyo, ti catasso apāyabhūmi nāma. Manussā, cātumahārājikā, tāvatiṁsā, yāmā, tusitā, nimmānarati, paranimmitavasavattī ceti sattavidhā hoti kāmasugatibhūmi sāpanāyaṁ ekādasavidhāpi kāmataṇhā avacarati etthāti vacanatthena kāmāvacarabhūmi nāma. Brahmapārisajjā, brahmapurohitā, mahābrahmā ca paṭhamajjhānabhūmi idaṁ agginā pariggahitaṭṭhānaṁ. Parittābhā, appamāṇābhā, ābhassarā ca dutiyajjhānabhūmi idaṁ āpena pariggahitaṭṭhānaṁ. Parittasubhā, appamāṇasubhā, subhakiṇhā ca tatiyajjhānabhūmi idaṁ vātena pariggahitaṭṭhānaṁ, tesaṁ vipattiṁ parato vaṇṇayissāma. Vehapphalā, asaññasattā, suddhāvāsā ca catutthajjhānabhūmiceti rūpāvacarabhūmi soḷasavidhā hoti. Avihā, atappā, sudassā, sudassī, akaniṭṭhāceti suddhāvāsabhūmi pañcavidhā hoti. Ākāsānañcāyatanabhūmi, viññāṇañcāyatanabhūmi, ākiñcaññāyatanabhūmi, nevasaññānāsaññāyatanabhūmiceti catubbidhā hoti arūpabhūmi. Ettāvatā ekatiṁsappabhedāpi bhūmi avakasanti ettha sattanikāyāti vacanatthena okāsoti vuccati. Tattha aṭṭha mahānirayāni apāyabhūmi nāma. Tiracchānaṁ pettivisayo asurakāyoti imesaṁ visuṁ bhūmi nāma natthi, manussabhūmiyaṁyeva yattha katthaci araññavanapatthādīsu nibaddhavāsaṁ vasanti soyeva padeso tesaṁ bhūmi. Manussabhūmito dvitālīsasahassayojano yugandharappamāṇo sineruno pañcamāḷindho cātumahārājikabhūmi. Tatupari dvitālīsasahassayojanaṁ sinerumatthakaṁ tāvatiṁsānaṁ bhūmi. Tatupari dvetālīsasahassayojanaṁ ṭhānaṁ yāmānaṁ bhūmi. Iminā nayena yāva vasavattibhūmi dvitālīsasahassayojane tiṭṭhati, tasmā manussabhūmito yāva vasavattibhūmi dvesahassānipañcana hutāni duvesatasahassāni yojanāni honti, tenetaṁ vuccati.",
  "anya-e1102n2:5": "‘‘Manussabhūmito yāva, bhūmi vasavattantarā;",
  "anya-e1102n2:6": "Duve satasahassāni, pañcanahutameva ca.",
  "anya-e1102n2:7": "Dvesahassañca madhikaṁ, yojanānaṁ pamāṇato;",
  "anya-e1102n2:8": "Gaṇanā nāma bhūmīsu, saṅkhyā evaṁ pakāsitā’’ti.",
  "anya-e1102n2:9": "Tatupari brahmapārisajjādayo tayo brahmuno pañcapaññāsasatasahassa aṭṭhasahassayojane samatale ṭhāne tiṭṭhanti. Dutiyatatiyabhūmībrahmunopi tappamāṇesu samatalesu tiṭṭhanti. Catutthabhūmiyaṁ pana vehapphalaasaññasattā tappamāṇe samatale ṭhāne tiṭṭhanti. Tatuparisuddhāvāsabhūmiyo taṁtaṁ pamāṇe ṭhāne uparūpari tiṭṭhanti. Catassopi arūpabhūmiyo tappamāṇe ṭhāne uparūpari tiṭṭhanti. Ettāvatā ca manussabhūmito yāva bhavaggā yojanānaṁ sattakoṭi ca aṭṭhārasalakkhā ca pañcanahutāni ca chasahassāni ca honti tenetaṁ vuccati porāṇehi.",
  "anya-e1102n2:10": "‘‘Heṭṭhimā brahmalokamhā, patitā mahatī silā;",
  "anya-e1102n2:11": "Ahorattena ekena, uggatā aṭṭhatālīsaṁ.",
  "anya-e1102n2:12": "Yojanānaṁ sahassāni, cātumāsehi bhūmi;",
  "anya-e1102n2:13": "Evaṁ vuttappamāṇena, sāyaṁ heṭṭhimabhūmi.",
  "anya-e1102n2:14": "Ito satasahassāni, sattapaññāsa cāparaṁ;",
  "anya-e1102n2:15": "Saṭṭhi ceva sahassāni, ubbedhena pakāsitā.",
  "anya-e1102n2:16": "Yojanesupi vuttesu, hitvā kāmappamāṇakaṁ;",
  "anya-e1102n2:17": "Sesāni vasavattīnaṁ, pārisajjāna mantaraṁ.",
  "anya-e1102n2:18": "Tañca pañcahi paññāsa, satasahassāni cāparaṁ;",
  "anya-e1102n2:19": "Aṭṭha ceva sahassāni, yojanāni pavuccare.",
  "anya-e1102n2:20": "Ito parāsu sabbāsu, brahmabhūmīsu yojanā;",
  "anya-e1102n2:21": "Tappamāṇāva daṭṭhabbā, nayaggāhena dhīmatā.",
  "anya-e1102n2:22": "Bhūmito ābhavaggamhā, sattakoṭi aṭṭhārasa;",
  "anya-e1102n2:23": "Lakkhā pañca nahutāni, chasahassāni sabbadāti.",
  "anya-e1102n2:24": "Esā ca vicāraṇā ṭīkā cariyamatena katā;",
  "anya-e1102n2:25": "Idameva sandhāya, yāvatā candimasūriyā.",
  "anya-e1102n2:26": "Pariharanti disā bhanti, virocamānā yāvatā;",
  "anya-e1102n2:27": "Tāva sahassadhā loke, ettha te vattatī vaso’’ti.",
  "anya-e1102n2:28": "Vuttaṁ. Etthantare sattā tiṭṭhanti, tesaṁ vitthāro apubbaṁ katvā kathetuṁ asakkuṇeyyattā na vakkhāma imasmiṁ sattaloke okāsaloke ca sabbaññusammāsambuddhova dullabho, tathā hi cattāro buddhā anubuddho, sāvakabuddho, paccekabuddho, sammāsambuddhoti. Tattha bahussutaṁ bhikkhuṁ pasaṁsantena ca na so tumhākaṁ sāvako nāma, buddhonāmesa cundāti bahussutassa bhikkhuno buddhabhāvaṁ anujānantena ca.",
  "anya-e1102n2:29": "Dhammakāyo yato satthā, dhammo satthukāyo mato;",
  "anya-e1102n2:30": "Dhammāsikoso saṅgho ca, satthusaṅkhyampi gacchatīti.",
  "anya-e1102n2:31": "Vutte puthujjanopi upacāravasena vācanāmaggassa bodhattā anubuddho nāma. Ariyasāvako pana parato yosavasena cattāri saccāni bujjhati bujjhanamattameva vāti vacanatthena bujjhanasabhāvattā sāvakabuddho nāma. Yo pana khaggavisāṇakappo sayambhūñāṇena anaññabodhako hutvā sāmaṁ bujjhanatthena paccekabujjhattā paccekabuddho nāma. Sambuddhotipi etasseva nāmaṁ. Yo pana saṅkhatāsaṅkhatappabhedaṁ sakalampi dhammajātaṁ yāthāvasarasalakkhaṇappaṭivedhavasena sammā pakārena sayaṁ pacitupāramitāsayambhūtena sayambhūñāṇena sayameva anaññabodhito hutvā savāsanasammohaniddāya accantaṁ vigato dinakarakiraṇasamāgamena paramarucirasirīsobhaggappattiyā vikasitamiva padumaṁ aggamaggañāṇasamāgamena aparimitaguṇagaṇālaṅkatasabbaññutaññāṇappattiyā sabbadhamme bujjhi abujjhi aññāsīti sammāsambuddho, bhagavā, sova loke dullabho paccekasambuddhānampi hi ekasmiṁ kāle satasahassādivasena ekato pavattattā te dullabhāpi anacchariyajātattā paresaṁ maggaphalādhigamāya upanissayarahitattā ca sammāsambuddhova loke dullabho, ayaṁ lokasampattivicāraṇā.",
  "anya-e1102n2:32": "Kathaṁ lokassa vipatti veditabbā tathā hesa loko vinassamāno tejenapi āpenapi vāyunāpi vinassati. Tassa vitthāro visuddhimaggādīsu vuccamānopi kesañci puggalānaṁ matena micchāgāhattā brahmūnaṁ āyunā minitepi asamānaṁ saṁvaṭṭasīmāpi viruddhā, tasmā tesaṁ vādaṁ apanetvā ganthato samānetvā vakkhāma. Tattha cattāri asaṅkhyeyyāni. Katamāni cattāri asaṅkhyeyyāni saṁvaṭṭo, saṁvaṭṭaṭṭhāyī, vivaṭṭo, vaṭṭaṭṭhāyīti. Tayo saṁvaṭṭā āposaṁvaṭṭo, tejosaṁvaṭṭo, vāyosaṁvaṭṭo. Tisso saṁvaṭṭasīmā ābhassarā, subhakiṇhā, vehapphalāti. Ayamettha uddeso. Tattha saṁvaṭṭo nāma parihāyamāno kappo. Tena saṁvaṭṭaṭṭhāyīpi gahito hoti, taṁ mūlakattā. Vaḍḍhayamāno vivaṭṭakappo nāma. Tena vivaṭṭaṭṭhāyīpi gahito taṁ mūlakattā. Tattha saṁvaṭṭoti vināso. Yadā kappo vinassamāno tejena saṁvaṭṭati, ābhassarato heṭṭhā paṭhamajjhānabhūmi agginā dayhati. Yadā āpena saṁvaṭṭati, subhakiṇhato heṭṭhā yāva dutiyajjhānabhūmi udakena vilīyati. Yadā vāyunā saṁvaṭṭati, vehapphalato heṭṭhā yāva tatiyajjhānabhūmi vātena saṁvaṭṭati. Vitthārato pana jātikhetta āṇākhettavisayakhettavasena tiṇṇaṁ buddhakhettānaṁ āṇākhettaṁ vinassati. Tasmiṁ vinaṭṭhe jātikhettampi vinassateva. Tattha jātikhettaṁ dasasahassacakkavāḷapariyantaṁ hoti. Taṁ tathāgatassa paṭisandhiggahaṇaāyusaṅkhārossajjanādikālesupi kampati. Āṇākhettaṁ koṭisatasahassacakkavāḷapariyantaṁ. Yattha ratanasuttaṁ khandhaparittaṁ dhajaggaparittaṁ āṭānāṭiyaparittaṁ moraparittanti imesaṁ parittānaṁ ānubhāvo pavattati. Visayakhettaṁ anantaṁ aparimāṇaṁ. Tattha jātikhettaāṇākhettāvasena dve khettāni ekato vinassanti. Saṇṭhahantampi ekato saṇṭhahati. Tassa vināsoca saṇṭhahantañca evaṁ veditabbaṁ yasmiṁ samaye kappo agginā nassati, tadā ādito kappavināsakamahāmegho vuṭṭhahitvā koṭisatasahassacakkavāḷaṁ ekameghavassaṁ vasi, tuṭṭhā manussā bījāni vappenti, sassesu gokhāyitamattesu jātesu gadrabharavaṁ viravanto ekabindupi na patati. Yadā pacchinnameva hoti tadā vassūpajīvino sattā kālaṁ katvā parittābhesu brahmabhūmīsu uppajjanti puññaphalūpajīvinopi devatā tattheva brahmaloke uppajjanti, evaṁ dīghassa addhuno accayena tattha tattha udakaṁ parikkhayaṁ gacchati, macchakacchapādi udakanissitā pāṇā kālaṁ katvā manussadevalokesu nibbattitvā jhānaṁ uppādetvā brahmaloke nibbattanti. Nerayikasattāpi sattamasūriyapātubhāvā vinassanti, tepi devaloke paṭiladdhajjhānavasena brahmaloke uppajjanti, tadā hi lokabyūhā nāma kāmāvacaradevā ukkhittasirā vikiṇṇakesā rudamukhā assūni hatthehi muñcamānā rattavatthanivatthā ativiya virūpavesadhārino hutvā manussapathe vicarantā evaṁ ārocenti ‘‘mārisā bho ito vassasata sahassaccayena kappavuṭṭhānaṁ bhavissati ayaṁ loko vinassissati mahāsamuddopisussissati ayañca mahāpathavī sinerupabbatarājā ḍayhissati vinassissati yāvabrahmalokā vināso bhavissati mettaṁ mārisā bhāvetha. Karuṇaṁ, muditaṁ, upekkhaṁ mārisā bhāvetha mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hothā’’ti. Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ muducittā hutvā mettādīni puññāni karitvā devaloke nibbattanti. Tattha sudhābhojanaṁ bhuñjitvā vāyo parikammaṁ katvā jhānaṁ paṭilabhanti, evaṁ nerayikasattāpi aparāpariyakammena devalokaṁ nibbattanti. Ye pana niyatamicchādiṭṭhikā tesaṁ kammassa aparikkhayā aññacakkavāḷesu attano kammānurūpaṁ vipākamanubhonti. Teneva ahosikamme micchādiṭṭhivasena akattabbaṁ nāma pāpaṁ natthi, yato saṁsārakhāṇubhāvova nāma hotīti āha ‘‘diṭṭhi paramāni bhikkhave vajjānī’’ti. ‘‘Aparāpariyavedanīyakammarahitopi saṁsaranto satto nāma natthī’’ti vuttattā. ‘‘Aparāpariyakammavasena yato micchādiṭṭhisamādānato sappurisūpanissayavasena virājetvā bhavato vuṭṭhānaṁ nāma bhaveyyāti amhākaṁ khanti. Evaṁ devaloke paṭiladdhajjhānavasena sabbepi brahmaloke nibbattanti. Vassupacchedato pana uddhaṁ dīghassa addhuno accayena dutiyo sūriyo pātubhavati. Pātubhūte ca tasmiṁ neva rattiparicchedo, na divā paricchedo paññāyati, eko sūriyo uṭṭheti, eko sūriyo atthaṁ gacchati. Avicchinnasūriyasantāpova loko hoti.",
  "anya-e1102n2:33": "Pakatisūriye sūriyadevaputto atthi kappavināsakasūriye pana natthi. Pakatisūriyobhāsena ākāse valāhakā dhūmasikhāpi caranti. Kappavināsakasūriyobhāsena vigatadhūmavalāhakaṁ ādāsamaṇḍalaṁ viya nimmalaṁ hoti nabhaṁ ṭhapetvā gaṅgā, yamunā, sarabhū, aciravatī, mahīti, imā pañca mahānadiyo ṭhapetvā avasesapañcasatakunnadīādīsu udakaṁ sussati tato dīghassa addhuno accayena tatiyo sūriyo pātubhavati tasmiṁ pātubhūte pañca mahānadiyopi sussanti. Tato dīghassa addhuno accayena catuttho sūriyo pātubhavati. Yassa pātubhāvā himavatī mahānadīnaṁ pabhavā sīhapatano, haṁsapatano, mandākinī, kaṇṇamuṇḍako, rathakāradaho, anotattadaho, chaddantadaho, kuṇāladahoti ime satta mahāsarā sussanti. Tato dīghassa addhuno accayena pañcamo sūriyo pātubhavati, yassa pātubhāvā anupubbena mahāsamuddo aṅgulipabbatemanamattampi udakaṁ na saṇṭhāti. Tato dīghassa addhuno accayena chaṭṭho sūriyo pātubhavati, yasmiṁ pātubhāve sakalacakkavāḷaṁ ekadhūmaṁ hoti, pariyādinnasinehadhūmena yathā ca evaṁ koṭisatasahassacakkavāḷampi. Tatopi dīghassa addhuno accayena sattamo sūriyo pātubhavati, yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi yojanasatikādibhedā sinerukūṭāni palujjitvā ākāseyeva antaradhāyanti. Sāpi aggijālā uṭṭhahitvā cātumahārājike gaṇhāti, tattha kanakavimānaratanavimānāni jhāpetvā tāvatiṁsabhavanaṁ gaṇhāti etenūpāyena yāva paṭhamajjhānabhūmi gaṇhāti. Tattha tayopi brahmaloke jhāpetvā ābhassare āhacca aṭṭhāsi. Sā yāva aṇumattampi saṅkhāragataṁ atthi, tāva nanibbāyi. Sabbasaṅkhāraparikkhayā pana sappitelajhāpanaaggisikhā viya chārikampi anavasesetvā nibbāyi. Heṭṭhā ākāsena saha upari ākāso eko hoti mahandhakāro. Evaṁ kappavināsakamahāmeghato yāvajālaparicchedā saṁvaṭṭo nāma ekamasaṅkhyeyyaṁ nāma. Atha dīghassa addhuno accayena mahāmegho vuṭṭhahitvā paṭhamaṁ sukhumaṁ vassati. Anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaḍaḍḍhaṭṭhānaṁ pūretvā antaradhāyati. Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti. Parivaṭumaṁ paduminipatte udakabindusadisaṁ. Evaṁ aggijālanibbāyanato yāva koṭisatasahassacakkavāḷaparipūrato sampattimahāmegho, idaṁ saṁvaṭṭaṭṭhāyī nāma, dutiyamasaṅkhyeyyaṁ nāma. Kathaṁ tāva mahantaṁ udakarāsiṁ vāto ghanaṁ karotīti ce. Vivarasampadānato taṁ vā tena piṇḍiyamānaṁ ghanaṁ kariyamānaṁ parikkhayamānaṁ anupubbena heṭṭhā otarati. Otiṇṇotiṇṇe udake pubbe brahmalokaṭṭhāne brahmapāri sajja-brahmapurohitamahābrahmāvasena paṭhamajjhānabhūmi paṭhamaṁ pātubhavati. Tato otiṇṇotiṇṇe udake catukāmāvacaradevalokaṭṭhāne anukkamena paranimmitavasavattī, nimmānaratī, tusitā, yāmāti cattāro kāmāvacaradevalokā pātubhavanti. Tato purimapathaviṭṭhānaṁ otiṇṇe pana udake balavavātā uppajjanti. Te taṁ pidahitadvāre dhamakaraṇe ṭhitaudakamiva nirussāsaṁ katvā nirujjhanti. Madhurodakaṁ parikkhayaṁ gacchamānaṁ upari rasapathaviṁ samuṭṭhāpeti sā vaṇṇasampannāceva hoti gandharasasampannā ca, nirudakapāyāsassa upari paṭalaṁ viya tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti. ‘‘Puññakkhayā vā’’ti iminā brahmūnaṁ āyuparicchedaṁ appatvāva kammakkhayena maraṇaṁ viññāyati. Te honti sayaṁpabhā antalikkhacarā. Te aggaññasutte vuttanayena taṁ rasapathaviṁ sāyitvā taṇhābhibhūtā āluppakāraṁ paribhuñjituṁ upakkamanti. Atha nesaṁ sayaṁ pabhā antaradhāyati, andhakāro hoti te andhakāraṁ disvā bhāyanti. Tato nesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ sūriyamaṇḍalaṁ vā pātubhavati. Te taṁ disvā ‘‘ālokaṁ paṭilabhimhā’’ti haṭṭhatuṭṭhā hutvā ‘‘amhākaṁ bhayaṁ nāsetvā sūrabhāvaṁ janayanto uṭṭhito, tasmā sūriyo hotū’’ti sūriyo tvevassa nāmaṁ karonti. Atha sūriye divasaṁ ālokaṁ katvā atthaṅgate ‘‘yampi ālokaṁ labhimhā, sopi no naṭṭho’’ti puna bhītā honti. Tesaṁ evaṁ hoti ‘‘sādhuvatassa aññaṁ ālokaṁ labheyyāmā’’ti. Tesaṁ cittaṁ ñatvā viya ekūnapaññāsayojanaṁ candamaṇḍalaṁ pātubhavati . Te taṁ disvā bhiyyosomattāya haṭṭhatuṭṭhā hutvā ‘‘amhākaṁ chandaṁ ñatvā viya uṭṭhito, tasmā cando hotū’’ti candotvevassa nāmaṁ karonti. Tato pabhuti rattidivā paññāyanti. Anukkamena ca māsaddhamāsautusaṁvaccharā. Candimasūriyānaṁ pana pātubhūtadivaseyeva sinerucakkavāḷahimavantapabbatā pātubhavanti, te ca kho apubbaṁ acarimaṁ phagguṇapuṇṇamadivaseyeva pātubhavanti. Kathaṁ yathānāma kaṅgubhatte paccamāne ekappahāreneva bubbuḷakāni uṭṭhahanti. Eke padesā thūpathūpā honti, eke ninnaninnā, eke samasamā evameva thūpathūpaṭṭhāne pabbatā honti, ninnaninnaṭṭhāne samuddā, samasamaṭṭhāne dīpāti evaṁ manussaloke saṇṭhite cātumahārājikā, tāvatiṁsāti dve kāmāvacaradevalokā pacchato pātubhavanti. Bhūmanissitā nāma hete dve devalokā. Evaṁ sampattimahāmeghato yāva candimasūriyapātubhāvo, idaṁ vivaṭṭo nāma tatiyamasaṅkhyeyyaṁ nāma. Atha tesaṁ sattānaṁ rasapathaviṁ paribhuñjantānaṁ kammena ekacce vaṇṇavanto, ekacce dubbaṇṇā honti tattha vaṇṇavanto dubbaṇṇe atimaññanti. Tesaṁ mānātimānapaccayā sāpi rasapathavī antaradhāyati. Bhūmipappaṭako pātubhavati atha nesaṁ teneva nayena sopi antaradhāyati, patālatā pātubhavati, teneva nayena sāpi antaradhāyati. Akaṭṭhapāko sāli pātubhavati akaṇo athuso suddho sugandho taṇḍulapphalo. Tato nesaṁ bhājanāni uppajjanti te sālī bhājane ṭhapetvā pāsāṇapiṭṭhiyā ṭhapenti, sayameva jālasikhā uṭṭhahitvā pacati. So hoti odano sumanajātipupphasadiso, na tassa sūpena vā byañjanena vā karaṇīyaṁ atthi. Yaṁyaṁ rasaṁ bhuñjitukāmā honti, taṁtaṁ rasova hoti. Tesaṁ taṁ oḷārikaṁ āhāraṁ āharataṁ tato pabhuti muttakarīsaṁ sañjāyati. Atha nesaṁ tassa nikkhamanatthāya vaṇamukhāni pabhijjanti. Purisassa purisabhāvo, itthiyā itthibhāvo pātubhavati. Tatrasudaṁ itthī purisaṁ, puriso ca itthiṁ ativelaṁ upanijjhāyati. Tesaṁ ativelaṁ upanijjhāyanabhāvā kāmapariḷāho uppajjati. Tato methunadhammaṁ paṭisevanti. Te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu agārāni karonti.",
  "anya-e1102n2:34": "Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ āpajjantā sannidhiṁ karonti. Tato pabhuti kaṇopi thusopi taṇḍulaṁ pariyonaddhanti, lāyitaṭṭhānampi nappaṭivirūhati. Te sannipatitvā anuṭṭhunanti ‘‘pāpakā vata bho dhammā sattesu pātubhūtā, mayaṁ pubbe manomayā ahumhā’’ti. Aggaññasutte vuttanayena vittharetabbaṁ. Tato mariyādaṁ ṭhapenti. Athaññataro satto aññassa bhāgaṁ adinnaṁ ādiyati. Taṁ dvikkhattuṁ paribhāsitvā tatiyavāre leḍḍudaṇḍehi paharanti. Te evaṁ adinnādānakalahamusāvādadaṇḍadānesu uppannesu sannipatitvā cintayanti, ‘‘yaṁnūna mayaṁ ekaṁ sattaṁ sammanneyyāma, yo no sammā khiyitabbaṁ khiyeyya, garahitabbaṁ garaheyya, pabbājetabbaṁ pabbājeyya, mayaṁ panassa sālīnaṁ bhāgaṁ anupadassāmā’’ti. Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto tena samayena tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṁ kātuṁ te taṁ upasaṅkamitvā yācitvā sammaniṁsu. So tena mahājanena sammatotipi mahāsammato, khettānaṁ adhipatīti khattiyo, dhammena samena paresaṁ rañjetīti rājāti, tīhi nāmehi paññāyittha. Yañhi loke acchariyaṁ ṭhānaṁ bodhisattova tattha ādi purisoti evaṁ bodhisattaṁ ādiṁ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṁsu. Evaṁ candimasūriyapātu bhāvato yāva puna kappavināsakamahāmegho, idaṁ vivaṭṭaṭṭhāyī nāma catutthamasaṅkhyeyyaṁ nāma. Tenetaṁ vuccati megho jālaparicchinno saṁvaṭṭoti jālā meghaparicchinno saṁvaṭṭaṭṭhāyīti vuccati. Meghā sūriyaparicchinno vivaṭṭoti vuccati. Sūriyā meghaparicchinno vivaṭṭaṭṭhāyīti vuccati. Cattāri imāni kappāni mahākappoti vuccati. Vivaṭṭaṭṭhāyikappeyeva uppajjanti buddhādayoti. Tathā hi imasmiṁyeva vivaṭṭaṭṭhāyiasaṅkhyayyakappe buddhapacceka buddhasāvakacakkavattino uppajjanti, na tīsu asaṅkhyeyyakappesu. Tañca kho asuññakappeyeva, na suññakappe. Tattha buddhapaccekabuddhasāvakacakkavattīhi puññavantapuggalehi asuññattā asuññakappo nāma. Tabbigamena suññakappo veditabbo. Tesupi asuññakappo pañcavidho hoti sārakappo , maṇḍakappo, varakappo, sāramaṇḍakappo, bhaddakappoti, tesu yasmiṁ kappe ekova buddho uppajjati, so sārakappo nāma. Yasmiṁ kappe dve buddhā uppajjanti, so maṇḍakappo nāma. Yasmiṁ kappe tayo uppajjanti, so varakappo nāma. Yasmiṁ kappe cattāro buddhā uppajjanti, so sāramaṇḍakappo nāma. Yasmiṁ kappe pañca buddhā uppajjanti, so bhaddakapponāma. Imāni pañcakappāniyeva saheva samodhānetvā jātattakīsotattakiyā nidāne.",
  "anya-e1102n2:35": "‘‘Nando sunando pathavī, maṇḍo dharaṇī sāgaro;",
  "anya-e1102n2:36": "Puṇḍarīko ime satta, asaṅkhyeyyā pakāsitā.",
  "anya-e1102n2:37": "Pañca buddhasahassāni, honti nande asaṅkhyeyye;",
  "anya-e1102n2:38": "Nava buddhasahassāni, sunandamhi asaṅkhyeyye.",
  "anya-e1102n2:39": "Dasa buddhasahassāni, pathavimhi asaṅkhyeyye;",
  "anya-e1102n2:40": "Ekādasa sahassāni, tamhi maṇḍe asaṅkhyeyye.",
  "anya-e1102n2:41": "Vīsati buddhasahassāni, dharaṇimhi asaṅkhyeyye;",
  "anya-e1102n2:42": "Tiṁsa buddhasahassāni, sāgaramhi asaṅkhyeyye.",
  "anya-e1102n2:43": "Cattālīsa sahassāni, puṇḍarīke asaṅkhyeyye;",
  "anya-e1102n2:44": "Asaṅkhyeyyesu sattasu, ettakāti pavuccati.",
  "anya-e1102n2:45": "Ekaṁsatasahassāni, vīsati ca sahassañca;",
  "anya-e1102n2:46": "Sesā pañcasahassāni, sabbabuddhehi maṇḍitā’’ti.",
  "anya-e1102n2:47": "Vuttaṁ. Aparampi vuttaṁ.",
  "anya-e1102n2:48": "‘‘Bhaddo sabbaphullo, sabbaratano usabhakkhandho;",
  "anya-e1102n2:49": "Mānitabhaddo ca padumo, usabhakkhantuttameva ca;",
  "anya-e1102n2:50": "Sabbabhāso asaṅkhyeyyo, navamoti pavuccati.",
  "anya-e1102n2:51": "Paṇṇāsa buddhasahassāni, sabbabhadde asaṅkhyeyye;",
  "anya-e1102n2:52": "Saṭṭhi buddhasahassāni, sabbaphulle asaṅkhyeyye.",
  "anya-e1102n2:53": "Sattati buddhasahassāni, sabbaratane asaṅkhyeyye;",
  "anya-e1102n2:54": "Asīti buddhasahassāni, usabhakkhandhe asaṅkhyeyye.",
  "anya-e1102n2:55": "Navuti buddhasahassāni, mānitabhadde asaṅkhyeyye;",
  "anya-e1102n2:56": "Vīsati buddhasahassāni, padumamhi asaṅkhyeyye.",
  "anya-e1102n2:57": "Dasa buddhasahassāni usabhamhi asaṅkhyeyye;",
  "anya-e1102n2:58": "Pañca buddhasahassāni, khantuttame asaṅkhyeyye.",
  "anya-e1102n2:59": "Dve ca buddhasahassāni, sabbabhāse asaṅkhyeyye;",
  "anya-e1102n2:60": "Aṅkhyeye navasmiṁ, ettakāti pavuccati.",
  "anya-e1102n2:61": "Tīṇi satasahassāni, sattāsītisahassañca;",
  "anya-e1102n2:62": "Gaṇanānañca buddhānaṁ, sabbabuddhehi maṇḍitā’’ti.",
  "anya-e1102n2:63": "Te sabbepi sammāsambuddhe yāva arimetteyyā samodhānetvā",
  "anya-e1102n2:64": "‘‘Sambuddhe aṭṭhavīsañca, dvādasañca sahassake;",
  "anya-e1102n2:65": "Pañcasatasahassāni, namāmi sirasā mahaṁ;",
  "anya-e1102n2:66": "Tesaṁ dhammañca saṅghañca, ādarena namāmahaṁ.",
  "anya-e1102n2:67": "Namakkārānubhāvena, hitvā sabbe upaddave;",
  "anya-e1102n2:68": "Anekaantarāyāpi, vinassantu asesato’’ti.",
  "anya-e1102n2:69": "Namassanagāthā pavattā sā ūnasaṅkhyāvaseneva katāva bhavitabbaṁ, tathā hi amhākaṁ bhagavā porāṇabrahmadevabuddhaṁ ādiṁ katvā yāva porāṇasakyagotamā manasāva cintentassa sattaasaṅkhyeyyāni vītivattāni porāṇasakyagotamabuddhaṁ ādiṁ katvā yāva majjhimadīpaṅkarā vācāmattena nava asaṅkhyeyyāni vītivattāni. Majjhimadīpaṅkarato paṭṭhāya yāva padumuttarabuddhā kāyaṅgavācaṅgavasena cattāri asaṅkhyeyyāni vītivattāni. Padumuttarabuddhato yāva kakusandhā ekamasaṅkhyeyyaṁ vītivattaṁ. Evamimesu vīsatiasaṅkhyeyyesu brahmadevaporāṇasakyagotamabuddhānamantare satta asaṅkhyeyye sabbaṁ sampiṇḍetvā ekasatasahassañca vīsati sahassañca pañcasahassāni ca honti. Porāṇasakyagotamamajjhimadīpaṅkarānamantare nava asaṅkhyeyye sabbaṁ sampiṇḍetvā tīṇisatasahassāni sattāsītisahassāni ca honti. Majjhimadīpaṅkarato yāva metteyyā aṭṭhavīsāti sabbaṁ samodhānetvā aṭṭhavīsañca dvādasasahassañca pañcasatasahassāni ca honti tasmā ūnasaṅkhyāti veditabbā. Paripuṇṇasaṅkhyāvasena icchamānehi cintetabbāva. Esā ca saṅkhyāvicāraṇā nidāne vuttāva.",
  "anya-e1102n2:70": "Evaṁ ‘‘cintitaṁ sattasaṅkhyeyyaṁ, navasaṅkhyeyyavācakaṁ;",
  "anya-e1102n2:71": "Kāyavācā catusaṅkhyeyyaṁ, buddhattaṁsamupāgamī’’ti.",
  "anya-e1102n2:72": "Vuttesu vīsatiasaṅkhyeyyesu pavattaasaṅkhyeyyakappavaseneva katā. Atthato pana sārakappamaṇḍakappavarakappasāramaṇḍakappabhaddakappavasena pañcavidhāti veditabbā. Imāni pañcanāmāni buddhuppādakappeyeva labbhanti, anuppannakappe pana suññakappotveva nāmaṁ labbhati tathā hi kappasaṇṭhahanakāle sabbapaṭhamaṁ mahābodhipallaṅkaṭṭhāneyeva paduminigabbhā uppajjati. Sā yasmiṁ kāle eko buddho uppajjissati, eko paduminigabbho aṭṭhaparikkhārehi saha uppajjati. Taṁ disvā suddhāvāsabrahmuno nemittapāṭhakā arahanto imasmiṁ kappe eko buddho uppajjissatīti sañjātapītisomanassā hutvā aṭṭhaparikkhāre gahetvā brahmaloke ṭhapenti ‘‘yadā buddho uppajjissati, tadā dassāmā’’ti. Evaṁ dve tayo cattāro pañca buddhā uppajjissanti, tadā dve tīṇi cattāri pañca paduminigabbhā aṭṭhaparikkhārehi saha uppajjanti. Tañca kho ekasmiṁ yeva nāḷekeka baddhā hutvā uppajjanti. Evaṁ kappasaṇṭhahanakālato paṭṭhāyeva imāni pañca nāmāni labbhantīti veditabbāni. Ettāvatā imasmiṁyeva vivaṭṭaṭṭhāyīasaṅkhyeyyakappe buddhādayo mahesakkhā puññavanto cakkavattirājāno uppajjanti, tathā āyukappantarakappānipi. Tattha āyukappo nāma tesaṁ tesaṁ sattānaṁ āyuparicchedo. Antarakappo nāma tattha sattharogadubbhikkhānaṁ aññatarasaṁvaṭṭanena bahūsu vināsamupagatesu avasiṭṭhasattasantā nappavattakusalakammānubhāvena dasavassato paṭṭhāya anukkamena asaṅkhyeyyāyukappappamāṇesu sattesu pana adhammasamādānavasena kamena parihāyitvā dasavassāyukesu jātesu rogādīnamaññatarasaṁvaṭṭanena sattānaṁ vināsappatti yāva ayameko antarakappo. Evaṁ paricchinnaantarakappavasena catusaṭṭhiantarakappo eko asaṅkhyeyyakappo vīsati antarakappappamāṇoti apare vadanti. Imāni cattāri asaṅkhyeyyakappāni eko mahākappo nāma. Evaṁ tejo saṁvaṭṭavasena tāva mahākappānaṁ antaraṁ aggināva vinassati. Yasmiṁ pana samaye kappo udakena nassati, tadā āditova kappavināsakamahāmegho vuṭṭhahitvāti pubbe vuttanayeneva vitthāretabbaṁ ayaṁ pana viseso yathā tattha dutiyasūriyo, evamidhapi kappavināsako khārudakamahāmegho vuṭṭhāti so ādito sukhumaṁ vassanto anukkamena mahādhārāhi koṭisatasahassacakkavāḷaṁ pūrento vassati. Khārudakena phuṭṭhaphuṭṭhā pathavīpabbatādayo vilīyanti taṁ udakaṁ vātena samantato dhāritaṁ pathavito yāva parittābhā appamāṇābhā ābhassarāti tayopi dutiyajjhānabhūmi udakaṁ gaṇhāti. Tattha tayopi brahmaloke vilīyāpetvā subha kiṇhe āhacca tiṭṭhati yāva aṇumattaṁ saṅkhāragataṁ atthi, tāva na vūpasamati. Udakānugataṁ pana sabbasaṅkhāragataṁ abhibhavitvā sahasā vūpasamati antaradhānaṁ gacchati, heṭṭhā ākāsena saha upari ākāso eko hoti mahandhakāroti sabbaṁ vuttasadisameva. Kevalaṁ panidha otiṇṇotiṇṇe udake ābhassarabrahmalokaṁ ādiṁ katvā lokapātubhāvo veditabbo. Subhakiṇhato cavitvā ābhassaraṭṭhānādīsu sattā nibbattanti etthāpi kappavināsakamahāmeghato yāva kappavināsakaudakaparicchedo saṁvaṭṭo nāma paṭhamamasaṅkhyeyyakappo nāmāti cattāriasaṅkhyeyyakappāni vuttasadisāni evaṁ satta mahākappāni sattakkhattuṁ agginā vilīyitvā aṭṭhame mahākappe udakenapi vināso ca saṇṭhahanañca veditabbaṁ, evaṁ sattasattamahākappo sattasattavāraṁ agginā vilīyitvā aṭṭhame aṭṭhame vāre āpena vilīyitvā anukkamena tesaṭṭhimahākappāni paripuṇṇāni tadā āpavāraṁ paṭibāhitvā catusaṭṭhime mahākappe vātena vinassati tadā ādito kappavināsakamahāvāto vuṭṭhahitvāti sabbaṁ pubbe vuttanayameva. Ayaṁ pana viseso yathā agginā vināsakappe dutiyasūriyo, evamidhāpi kappavināsanatthaṁ vāto samuṭṭhāti so paṭhamaṁ sukhumarajaṁ uṭṭhāpeti, tato thūlarajaṁ saṇharajaṁ sukhumavālikaṁ sakkharapāsāṇādayoti yāva kūṭāgāramatte pāsāṇepi visamaṭṭhāne ṭhitamahārukkheca uṭṭhāpeti, te pathavito nabhamuggatā na puna patanti, tattheva cuṇṇavicuṇṇā hutvā abhāvaṁ gacchanti. Yathānukkamena heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ katvā ākāse khipati yojanasatappamāṇāpi pathavippadesā dviyojanatiyojanacatuyojanapañcayojanachayojanasattayojanappamāṇāpi bhijjitvā te vegakkhittā ākāseyeva cuṇṇavicuṇṇā hutvā abhāvaṁ gacchanti cakkavāḷapabbatampi vāto ukkhipitvā ākāse khipati te aññamaññaṁ ghaṭṭayantā cuṇṇavicuṇṇā hutvā vinassanti eteneva bhūmaṭṭhakavimānāni ākāsaṭṭhakavimānāni ca vināsento chakāmāvacaradevaloke nāsetvā koṭisatasahassacakkavāḷāni vināseti. Tattha cakkavāḷā cakkavāḷehi, himavantā himavantehi, sinerū sinerūhi aññamaññaṁ samāgantvā cuṇṇavicuṇṇā hutvā vinassanti. Pathavito yāva parittasubhā, appamāṇasubhā, subhaṇiṇhāti tayopi tatiyajjhānabhūmī vāto gaṇhāti tattha tayopi brahmaloke vināsetvā vehapphalaṁ āhacca aṭṭhāsi. Evaṁ sabbaṁ saṅkhāragataṁ vināsetvā sayaṁ vinassati, heṭṭhā ākāsena saha upari ākāso eko hoti mahandhakāroti sabbaṁ vuttasadisaṁ. Idha pana subhakiṇhabrahmalokaṁ ādiṁ katvā loko pātubhavati. Vehapphalato cavitvā subhakiṇhādīsu sattā nibbattanti, tatthakappavinā sakamahāmeghato yāva kappavināsakavātupacchedo, idaṁ saṁvaṭṭo nāma, paṭhamamasaṅkhyeyyaṁ nāmāti cattāri asaṅkhyeyyakappāni eko mahākappo nāmāti sabbaṁ tejosaṁvaṭṭe vuttanayameva.",
  "anya-e1102n2:73": "Vuttampi cetaṁ.",
  "anya-e1102n2:74": "‘‘Satta satta gginā vārā, aṭṭhame aṭṭhame dakā;",
  "anya-e1102n2:75": "Catusaṭṭhi yadā puṇṇā, eko vāyuvaro siyā.",
  "anya-e1102n2:76": "Agginā’bhassarā heṭṭhā, āpena subhakiṇhato;",
  "anya-e1102n2:77": "Vehapphalato vātena, evaṁ loko vinassatī’’ti.",
  "anya-e1102n2:78": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo natthīti asaṅkhyeyya kappavasena tesaṁ āyuparicchedo daṭṭhabbo. Dutiyajjhānatalato paṭṭhāya pana paripuṇṇamahākappavasena āyuparicchedo daṭṭhabbo, na asaṅkhyeyyakappavasena. Yadi dutiyajjhānatalato paṭṭhāya paripuṇṇamahākappavasena āyuparicchedo siyā, kathaṁ ābhassarādīsu brahmūnaṁ aṭṭhamahākappādivasena āyu paripuṇṇaṁ siyā, tathā hi paṭhamajjhānatalaṁ sattasu vāresu agginā vinassati. Aṭṭhame vāre yāva ābhassarā udakena vinassati puna sattavāresu agginā paṭhamajjhānatalaṁ, puna aṭṭhamevāre udakena dutiyajjhānatalaṁ vinassatīti evaṁ aṭṭhame vāre āpavāraṁ paṭibāhitvā yāva subhakiṇhā vātena vinassati evaṁ catusaṭṭhi paripuṇṇā hotīti saccaṁ , heṭṭhāvivaṭṭaṭṭhāyī asaṅkhyeyyakappavasena eko satta mahākappāni cāti aṭṭha kappāni ābhassarabrahmūnaṁ āyuppamāṇaṁ hoti. Catusaṭṭhikappesupi vivaṭṭaṭṭhāyīasaṅkhyeyyakappavasena eko te saṭṭhimahākappāni cāti catusaṭṭhikappāni subhakiṇhānaṁ brahmūnaṁ āyuppamāṇaṁ hoti tena vuttaṁ porāṇehi.",
  "anya-e1102n2:79": "Satta satta’gginā vārā, aṭṭhame aṭṭhame dakā;",
  "anya-e1102n2:80": "Catusaṭṭhi yadā puṇṇā, eko vāyuvaro siyā’ti.",
  "anya-e1102n2:81": "Keci pana.",
  "anya-e1102n2:82": "‘‘Agginā’bhassarā heṭṭhā, āpena subhakiṇhato;",
  "anya-e1102n2:83": "Vehapphalato vātena, evaṁ loko vinassatī’’ti.",
  "anya-e1102n2:84": "Imissā gāthāya ‘‘ābhassarāti’’ca ‘‘subhakiṇhato’’ti ca ‘‘vehapphalato’’ti ca abhividhivasena vuttabhāvañca samatalabhāvepi seṭṭhabhūmittā paṭṭhānavasena vuttabhāvañca amaññitvā suddhāvāsabhūmīsu viya uparūparivasena bhūmikkamoti maññitvā.",
  "anya-e1102n2:85": "‘‘Pañcabhūmi naṭṭhā aggi, aṭṭha bhūmi naṭṭhā dakā;",
  "anya-e1102n2:86": "Navabhūmi naṭṭhā vātā, lokanaṭṭhā tadā siyuṁ.",
  "anya-e1102n2:87": "Paṭhame aggi dvattiṁsa, dutiye ādi soḷasa;",
  "anya-e1102n2:88": "Dutiyabhūme majjhe aṭṭhamaṁ, taṁ chappaññāsa vārakaṁ.",
  "anya-e1102n2:89": "Ābhassaramhi catutthaṁ, parittasubhamhi dve jalaṁ;",
  "anya-e1102n2:90": "Appamāṇasubhaṁ ekavāraṁ, mataṁ udakasattama’’nti.",
  "anya-e1102n2:91": "Vadanti tesaṁ vāde ābhassarato heṭṭhā pañcabhūmi agginaṭṭhā, subhakiṇhato heṭṭhā aṭṭhabhūmi udakanaṭṭhāti vadanti. Samataladīpanatthaṁ sandehacchedanatthaṁ evaṁ gahitāti ekabhavapariyosānaṁ sandhāya paṭisandhibhavañcāti ādi vuttanti. Imissāpi atthaṁ duggahitena gahetvā paṭisandhibhavaṅgavasena sadisabhāvameva sandhāya vuttanti parikappenti so ayuttarūpo viya dissati ativiya micchāgāho ca hoti aggaññasuttavisuddhimaggādīhi virujjhanato saṁvaṭṭasīmāpi viruddhā tattha paṭhamajjhānatalaṁ upādāya agginā, dutiyajjhānatalaṁ upādāya udakena, catutthajjhānatalaṁ upādāya vātena vinassatīti vuttavacanenāpi virujjhateva tasmā ‘‘ābhassarā’’ti ca ‘‘subhakiṇhato’’ti ca ‘‘vehapphalato’’ti ca etthābhividhivasena attho gahetabbo. Aññathā ‘‘upari pabbatā devo vassatī’’ti ettha viya ābhassarasubhakiṇhavehapphalānaṁ tena tena saṁvaṭṭena vināsopi na bhaveyya. Ayaṁ lokavipattiparicchedo. Evaṁ buddho ca dullabho loke ti imassa attho vuttoyeva.",
  "anya-e1102n2:92": "Iti sāgarabuddhittheraviracite sīmavisodhane",
  "anya-e1102n2:93": "Kappavināsakaṇḍo dutiyo paricchedo."
}