{
  "anya-e0807n5:0": "6. Tyādikaṇḍa",
  "anya-e0807n5:1": "Atha tyādayo kriyāvācīhi dhātūhi vuccante.",
  "anya-e0807n5:2": "Kriyaṁ ācikkhatīti ākhyātanti kriyāpadassa pubbācariyasaññā. Kāla+kāraka+purisaparidīpakaṁ kriyālakkhaṇaṁ tyādyantaṁ aliṅgañca, vuttampi ce+taṁ –",
  "anya-e0807n5:3": "Yaṁ tikālaṁ tipurisaṁ, kriyāvācī tikārakaṁ;",
  "anya-e0807n5:4": "Atiliṅgaṁ dvivacanaṁ, ta+dākhyātanti vuccati.",
  "anya-e0807n5:5": "14. Kriyatthā bahulaṁ –ti",
  "anya-e0807n5:6": "Ca sabbattha vattate. Kriyā attho etassāti kriyattho dhātu, so ca duvidho sakammakā+kammakavasena. Tattha yasmiṁ kriyatthe kattuvācimhā kammaṁ gavesīyate, so sakammako. Itaro akammako.",
  "anya-e0807n5:7": "Tatra sakammakā kammāpekkhaṁ kriyaṁ vadanti, yathā kaṭaṁ karoti, gāmaṁ gacchati, odanaṁ pacati. Akammakā kammanirapekkhaṁ kriyaṁ vadanti, yathā acchati seti tiṭṭhati. Kriyāti ca gamanapacanādiko asattasammato kattari kamme vā patiṭṭhito kārakasamūhasādhiyo padattho vuccati. Api ca –",
  "anya-e0807n5:8": "Karaṇaṁ bhavanaṁ cāpi, kara+bhūhi kathīyate;",
  "anya-e0807n5:9": "Tato kriyādivācattaṁ, pākādīnaṁ kathaṁ bhave.",
  "anya-e0807n5:10": "Kara+bhūdhātūhi karaṇañca bhavanañca vuccati, pāka+gamanādīhi tesaṁ kriyābhavanānaṁ vāccattaṁ kathaṁ bhavatīti vuttaṁ hoti. Punapi –",
  "anya-e0807n5:11": "Pākādīnañhi vāccattaṁ, karabhūsu na yujjati;",
  "anya-e0807n5:12": "Taṁ bahutaravāccattaṁ, pākādīsu na yujjati.",
  "anya-e0807n5:13": "Taṁ nāma –",
  "anya-e0807n5:14": "Kāriyarūpā hi dhātvatthā, sattāyuttā ca te+khilā;",
  "anya-e0807n5:15": "Tato kriyā ca bhāvo ca, sāmaññaṁ tesu gamyate.",
  "anya-e0807n5:16": "1. Vattamāneti anti si tha mi ma te ante se vhe e mhe.",
  "anya-e0807n5:17": "Vattamāne āraddhāparisamatte atthe vattamānato kriyatthā tyādayo honti. Kriyādhikārattā ‘‘kriyatthā’’ti vuttaṁ. Tesa+maniyame –",
  "anya-e0807n5:18": "14. Pubbaparacchakkāna+mekānekesu tumhā+mha+sesesu dve dve majjhimu+ttama+paṭhamā",
  "anya-e0807n5:19": "Ekānekesu tumhaamhasaddavacanīyesu tadaññasaddavacanīyesu ca kārakesu pubbacchakkānaṁ paracchakkānañca majjhimu+ttama+paṭhamā dve dve honti yathākkamaṁ. Tatthati antīti paṭhamapuriso, ādo niddiṭṭhattā. Si tha iti majjhimapuriso, majjhe niddiṭṭhattā. Mi ma iti uttamapuriso. Uttamasaddo+yaṁ sabhāvato tipabhutīna+manta+māha. Paracchakkepi te antetiādinā evaṁ yojetabbaṁ. Evaṁ sesesu bhavissatiādīsu sattasu paccayavidhānasuttesupi yojetabbaṁ.",
  "anya-e0807n5:20": "Idāni bhūvādīna+maṭṭhagaṇānaṁ bhūvādigaṇesu bhū=sattāya+miti paṭhamadhātuto parā tyādayo yojīyante. Tattha ‘‘ekamhi vattabbe ekavacanaṁ’’ti tyādīsu parabhūtesu kattu+kamma+bhāvesuyeva kyavikaraṇalavikaraṇā hontīti ‘‘kyo bhāvakammesva+parokkhesu māna+nta+tyādīsu’’ ‘‘kattari lo’’ iccādinā tesaṁ vikaraṇānaṁ vidhānā tyādayo kattu+kamma+bhāvesveva viññāyantīti kattari timhilo. Ke te vikaraṇā –",
  "anya-e0807n5:21": "Pubbāparabhāgaṭṭhānā, bhinnadhātuvibhattiyo;",
  "anya-e0807n5:22": "Nissāya paccayā honti, ete vikaraṇā siyuṁ.",
  "anya-e0807n5:23": "5,82. Yuvaṇṇāna+me, o paccaye",
  "anya-e0807n5:24": "Ivaṇṇu+vaṇṇantānaṁ kriyattānaṁ e+o honti yathākkamaṁ paccayeti ūsso+kāro.",
  "anya-e0807n5:25": "5,89. Eona+maya+vā sare",
  "anya-e0807n5:26": "Sare pare eona+mayavā honti yathākkamaṁti ossa avādeso. So puriso sādhu bhavati, sā itthī sādhu bhavati, cittaṁ sādhu bhavati.",
  "anya-e0807n5:27": "Uttattā kattu ākhyāte, tatiyā na ca kattari;",
  "anya-e0807n5:28": "Paṭhamāvibhatti hoteva, atthamattaṁ apekkhiya.",
  "anya-e0807n5:29": "Satipi kriyāyekatte kattūnaṁ bahuttā ‘‘bahumhi vattabbe bahuvacanaṁ’’ti anti.",
  "anya-e0807n5:30": "161. Kvaci vikaraṇānanti",
  "anya-e0807n5:31": "Vikaraṇānaṁ kvaci lopo hotīti lavikaraṇassa lopo, sesaṁ purimasadisaṁ. Te purisā bhavanti. Majjhimapuri- sekavacanaṁ si, tvaṁ bhavasi. Bahuvacanaṁ thapaccayo, tumhe bhavatha. Uttamapurisekavacanaṁ mipaccayo.",
  "anya-e0807n5:32": "57. Himimesva+ssa",
  "anya-e0807n5:33": "Akārassa dīgho hoti himimesu. Ahaṁ bhavāmi. Bahuvacanaṁ mapaccayo, mayaṁ bhavāma. Evaṁ paracchekkepi-bhavate, bhavante. Bhavase, bhavavhe. Bhave, bhavamhe. Keci dīghaṁ katvā paṭhanti, ‘‘byañjane dīgharassā’’ti dīgho, bhavāmhe.",
  "anya-e0807n5:34": "Ettha ca –",
  "anya-e0807n5:35": "Lajjā sattā ṭhiti jāgaraṇaṁ,",
  "anya-e0807n5:36": "Vuddhi kkhaya jīvita maraṇaṁ;",
  "anya-e0807n5:37": "Kīḷā ruci rocate ityevaṁ,",
  "anya-e0807n5:38": "Vuttā akammakadhātu sabbe.",
  "anya-e0807n5:39": "–Ti vuttattā kammaṁ dutiyā na.",
  "anya-e0807n5:40": "Paca=pāke, akāro uccāraṇattho, eva+muparipi. Paca iti ṭhite lavikaraṇaṁ, vikaraṇalopādi purimasamaṁ. So odanaṁ pacati, te pacanti. Tvaṁ pacasi, tumhe pacatha. Ahaṁ pacāmi, mayaṁ pacāma. Paracchakke-pacate, pacante. Pacase, pacavhe. Pace, pacāmhe.",
  "anya-e0807n5:41": "1,22. Vippaṭisedhe",
  "anya-e0807n5:42": "Vippaṭisedhanaṁ=aññamaññapaṭisedhanaṁ vippaṭisedho. Paṭhamamajjhimapurisānaṁ dvinnaṁ ekattha pasaṅge majjhimapurisabahuvacanaṁ thapaccayo. So ca pacati, tvañca pacasi, tumhe pacatha. Tulyabalavirodhino hi vippaṭisedhā paṭhamamajjhimauttamapurisānaṁ tiṇṇaṁ ekattha pasaṅge uttamapurisabahuvacanaṁ hoti, so ca pacati, tvañca pacasi, ahañca pacāmi mayaṁ pacāmāti bhavati.",
  "anya-e0807n5:43": "Ama+gama=gamane –",
  "anya-e0807n5:44": "5,173. Gama yami+sā+sa disānaṁ vā cchaṅa",
  "anya-e0807n5:45": "Etesaṁ dhātūnaṁ cchaṅa vā hoti nta+māna+tyādīsu. So gāmaṁ gacchati. Anti –",
  "anya-e0807n5:46": "74. Garupubbā rassā re+ntentīnaṁ",
  "anya-e0807n5:47": "Garupubbasmā rassā nte+ntīnaṁ re vā hoti.",
  "anya-e0807n5:48": "Akkharaniyamo chandaṁ,",
  "anya-e0807n5:49": "Garulahuniyamo bhave vutti;",
  "anya-e0807n5:50": "Dīgho saṁyogādipubbo,",
  "anya-e0807n5:51": "Rasso garu lahu tu rasso.",
  "anya-e0807n5:52": "Gacchare gacchanti. Tvaṁ gacchasi, tumhe gacchatha. Ahaṁ gacchāmi, mayaṁ gacchāma. Cchādesābhāvapakkhe ‘‘ū lasse’’ti ekāre gameti. Paralope gamenti. Gamesi, gametha. Gamemi, gamema. Paracchakkepi so gacchate, gacchare gacchante. Gacchase, gacchavhe. Gacche, gacchāmhe.",
  "anya-e0807n5:53": "Pure adhammo dibbati, purā marāmīti ca taṁsamīpe tabbohārūpacārena vattamānavacanaṁ. Vuttañhi –",
  "anya-e0807n5:54": "Āraddhā+niṭṭhitaṁ kiccaṁ, vattamānanti vuccati;",
  "anya-e0807n5:55": "Vattamānasamīpañca, vattamānanti vuccati.",
  "anya-e0807n5:56": "Kimiva te –",
  "anya-e0807n5:57": "Gaṅgāca taṁsamīpañca, yato gaṅgāti ñāyate;",
  "anya-e0807n5:58": "Gaṅgāyaṁ pātu+māgaccha, ghoso gaṅgāya+mityapi.",
  "anya-e0807n5:59": "Mukhyā+mukhyatthabhedena, vattamānaṁ tato dvidhā;",
  "anya-e0807n5:60": "Mukhyañhi ruḷhi+māpannaṁ, ta+dāropā amukhyatāti.",
  "anya-e0807n5:61": "Pure+purāsaddehi vā anāgatatā gamyate, tadā tassa vattamānattā. Kālabyattayo vā eso, bhavantyeva hi kālantarepi tyādayo bāhulakā ‘‘santesu parigūhāmi’’ ‘‘kāyassa bhedā abhisamparāyaṁ, sahabyataṁ gacchati vāsavassa’’ ‘‘ativelaṁ namassissaṁ’’ti. ‘‘Kuto nu tvaṁ āgacchasi, rājagahato āgacchāmī’’tiādīsu pana paccuppannasamīpe vattamānavacanaṁ.",
  "anya-e0807n5:62": "5,175. Gama vada dānaṁ ghamma vajja dajjā",
  "anya-e0807n5:63": "Gamādīnaṁ ghammādayo vā honti nta+māna+tyādīsu. Ghammati, ghammanti iccādi.",
  "anya-e0807n5:64": "Kamme –",
  "anya-e0807n5:65": "Upasaggavasā koci, akammopi sakammako;",
  "anya-e0807n5:66": "Yathā+bhibhūyate rāgo, tāpasena mahiddhināti –",
  "anya-e0807n5:67": "Vuttattā akammakato kammani anupubbā bhūdhātuto tyādayo honti.",
  "anya-e0807n5:68": "5,17. Kyo bhāvakammesva+parokkhesu māna+nta+tyādīsu",
  "anya-e0807n5:69": "Bhāvakammavihitesu parokkhāvajjitesu māna+nta+tyādīsu paresu kyo hoti kriyatthā. Kakāro+nubandhakāriyattho. ‘‘Na te kānubandha+nāgamesū’’ti paṭisedhā okārābhāvo. Anubhūyati sukhaṁ devadattena.",
  "anya-e0807n5:70": "Ettha ca –",
  "anya-e0807n5:71": "Ākhyātena avuttattā, kattuto tatiyā na tu;",
  "anya-e0807n5:72": "Dutiyā hoti kammassa, vuttattā paṭhamāpi+dha.",
  "anya-e0807n5:73": "Anubhūyanti sampattiyo tayā. Anubhūyasi tvaṁ devadattena. Anubhūyatha tumhe. Ahaṁ anubhūyāmi, tayā mayaṁ anubhūyāma. Dvitte anubhuyyati+ccādi. Evaṁ paracchakke.",
  "anya-e0807n5:74": "Bhāve adabbavuttino bhāvassa ekattā ekavacanameva. Tañca paṭhamapurisekavacaneyeva sambhavati, neva+ññaṁ, bahulaṁvidhānā. Bhūyati bhūyate devadattena, sampati bhavanantyattho.",
  "anya-e0807n5:75": "Pacadhātuto kamme kyo.",
  "anya-e0807n5:76": "37. Kyassati",
  "anya-e0807n5:77": "Kriyatthā kyassa īña vā hoti. Ño ādyāvayavattho. Devadattena odano pacīyati paccati, reādese odanā pacīyare pacīyanti, paccare paccanti. Cavaggapubbarūpāni. Tvaṁ pacīyasi paccasi, tumhe pacīyatha paccatha. Ahaṁ pacīyāmi paccāmi, mayaṁ pacīyāma paccāma. Paracchakke devadattena odano pacīyate iccādi.",
  "anya-e0807n5:78": "Gamito kamme cchaṅa ca īñaāgame ca kate tena gāmo gacchīyati, gāmā gacchīyanti. Gacchīyasi, gacchīyatha. Gacchīyāmi, gacchīyāma. Evaṁ paracchakke. Gamīyati gammati, gamīyanti gammanti. Gamīyasi gammasi, gamīyatha gammatha, gamīyāmi gammāmi, gamīyāma gammāma paracchakkepi evaṁ. Tathā ghammīyati, ghammīyanti iccādi.",
  "anya-e0807n5:79": "Kriyatthā kattari tyādi, kammasmiñca sakammakā;",
  "anya-e0807n5:80": "Bhāve vā+kammakā kammā+vacanicchāya maññate.",
  "anya-e0807n5:81": "Tathā hi vijjamānassāpi kammāssa avacanicchāyaṁ idaṁ vuccati –",
  "anya-e0807n5:82": "Satopi na vivakkhā+ssa, asatopi ca sā bhave;",
  "anya-e0807n5:83": "Taṁ yathā+nudarā kaññā, vañjhāvaddhitako yathā.",
  "anya-e0807n5:84": "Vivakkhā lokikā esā, asakya+mativattituṁ;",
  "anya-e0807n5:85": "Katha+mesa vipariyāso, loko evā+nayujjate.",
  "anya-e0807n5:86": "(Vattamānapaccayanayo).",
  "anya-e0807n5:87": "2. Bhavissati ssati ssanti ssati ssatha ssāmi ssāma ssate ssante ssase ssavhe ssaṁ ssāmhe",
  "anya-e0807n5:88": "Bhavissati=anāraddhe atthe vattamānato kriyatthā ssatyādayo honti.",
  "anya-e0807n5:89": "35. A+ī+ssādīnaṁ byañjanassiña",
  "anya-e0807n5:90": "Kriyatthā paresaṁ aādīnaṁ īādīnaṁ ssādīnañca byañjanassi+ña hoti vibhāsā. Vavatthitavibhāsā+yaṁ. Sseti ssādīnaṁ ssatiādīnañcāvayavo gahito, ‘‘ūbyañjanassā’’ti siddhepi tyādīsu etesamevāti niyamattho+ya+mārambho. Lassākāralope o+avādese bhavissati, bhavissanti. Bhavissasi, bhavissatha. Bhavissāmi, bhavissāma. Bhavissate, bhavissante. Bhavissase, bhavissavhe. Bhavissaṁ, bhavissāmhe.",
  "anya-e0807n5:91": "Kamme –",
  "anya-e0807n5:92": "49. Kyassa sse",
  "anya-e0807n5:93": "Kyassa vā lopo hoti sse. Sukhaṁ tayā anubhavissati, anubhavissanti. Anubhavissasi, anubhavissatha. Anubhavissāmi, anubhavissāma. Aññatra anubhūyissati, anubhūyissanti iccādi. Evaṁ paracchakke. Bhāve-bhūyissati bhūyissate.",
  "anya-e0807n5:94": "Kattari-pacissati, pacissanti iccādi. Kamme-pacissati odano devadattena, pacīyissati, paccissati. Paccissanti odanā pacīyissanti, pacīyissare, paccissare, paccissanti.",
  "anya-e0807n5:95": "Gamito kattari-so gacchissati, te gacchissanti. Tvaṁ gacchissasi, tumhe gacchissatha. Ahaṁ gacchissāmi, mayaṁ gacchissāma. Gacchissate, gacchissante. Gacchissase, gacchissavhe. Gacchissaṁ, gacchissāmhe. Saggaṁ gamissati, gamissanti. Gamissasi, gamissatha. Gamissāmi, gamissāma iccādi. Kamme-gacchiyissati, gacchiyissanti iccādi. Kyalope gamissati, gamissanti iccādi. Tathā ghammissati ghammīyissati, ghammissanti, ghammīyissanti iccādi.",
  "anya-e0807n5:96": "3. Nāme garahāvimhayesu",
  "anya-e0807n5:97": "Nāmasadde nipāte sati garahāyaṁ vimhaye ca gamyamāne ssatyādayo honti. Ime hi nāma kalyāṇadhammā paṭijānissanti. Ettha ‘‘jyādīhi knā’’ti knāvikaraṇe ‘‘ñāssane jā’’ti jādeso. Na hi nāma bhikkhave tassa moghapurisassa pāṇesu anuddayā bhavissati. Kathañhi nāma so bhikkhave moghapuriso sabbamattikāmayaṁ kuṭikaṁ karissati. Vimhaye-acchariyaṁ vata bho, abbhutaṁ vata bho, santena vata bho pabbajitā vihārena viharanti, yatra hi nāma saññī samāno jāgaro pañcamattāni sakaṭasatāni nissāya nissāya atikkantāni neva dakkhiti, na pana saddaṁ sossati. Acchariyaṁ andho nāma pabbata+mārohissati, badhiro nāma saddaṁ sossati. (Bhavissantipaccayanayo).",
  "anya-e0807n5:98": "4. Bhūte ī uṁ o ttha iṁ mhā ā ū se vhaṁ a mhe",
  "anya-e0807n5:99": "Bhūte parisamatte atthe vattamānato kriyatthā īādayo honti. Bhūtānajjatane upari vakkhamānattā ime īādayo bhūtajjatane. ‘‘Suvo ahosi ānando’’tiādīsu bhūtasāmaññeva bhavanti.",
  "anya-e0807n5:100": "Ahassu+bhayato aḍḍha-rattaṁ vā tadupaḍḍhataṁ;",
  "anya-e0807n5:101": "Antokatvāna viññeyyo, aho ajjatano iti;",
  "anya-e0807n5:102": "Tadañño pana yo kālo, so+najjatanasaññito.",
  "anya-e0807n5:103": "Iti paṭhamapurisekavacanaṁ ī,",
  "anya-e0807n5:104": "15. Ā+ī+ssādīsva+ña vā",
  "anya-e0807n5:105": "Āādo īādo ssādo ca kriyatthassa vā aña hotīti dhātuto pubbaṁ aña. ‘‘Kattari lo’’ti lo, ekāra+avādesā ca.",
  "anya-e0807n5:106": "38. Eyyātha+sse+a+ā+ī+thānaṁ o+a+aṁ+ttha+ttho+vhoka",
  "anya-e0807n5:107": "Eyyāthādīnaṁ oādayo vā honti yathākkamaṁti īssattho, abhavittho, bhavittho, abhavattho, bhavattho. ‘‘Ā ī ū mhā ssā ssamhānaṁ vā’’ti īssa rassattaṁ. So abhavi bhavi, abhavī bhavī.",
  "anya-e0807n5:108": "39. Uṁssiṁ+svaṁ+su",
  "anya-e0807n5:109": "Tiuṁssa iṁsu+aṁsu vā honti. Abhaviṁsu bhaviṁsu, abhavaṁsu bhavaṁsu, abhavuṁ bhavuṁ.",
  "anya-e0807n5:110": "42. Ossa a+i+ttha+ttho",
  "anya-e0807n5:111": "Ossa aādayo vā honti. Abhava bhava, abhavi bhavi, iñāgame abhavittha bhavittha, abhavattha bhavattha, abhavittho bhavittho, abhavattho bhavattho.",
  "anya-e0807n5:112": "43. Si",
  "anya-e0807n5:113": "Ossa si vā hoti. Abhavisi bhavisi, abhavasi bhavasi. Abhavo bhavo.",
  "anya-e0807n5:114": "45. Mhātthāna+muña",
  "anya-e0807n5:115": "Esaṁ uña vā hoti. Īādisambandhīnameva gahaṇaṁ. Abhavuttha bhavuttha.",
  "anya-e0807n5:116": "46. Iṁssa ca siña",
  "anya-e0807n5:117": "Iṁssa ca siña vā hoti mhātthānañca bahulaṁ. Ikāraññakārā uccāraṇaādyāvayavatthā. Abhavasittha bhavasittha, abhavittha bhavittha, abhavattha bhavattha, abhavisiṁ bhavisiṁ, abhavasiṁ bhavasiṁ, abhaviṁ bhaviṁ. Uñāgame āssa rasso. Abhavumha bhavumha abhavumhā bhavumhā. Siñāgame abhavasimha bhavasimha abhavasimhā bhavasimhā abhavimha bhavimha abhavimhā bhavimhā abhavamha bhavamha abhavamhā bhavamhā. Paracchakke – ‘‘eyyāthā’’dinā tthe abhavittha bhavittha abhavattha bhavattha. Rasse abhavatha bhavatha, abhavā bhavā, abhavu bhavu. Abhavise bhavise, abhavase bhavase, abhavivhaṁ bhavivhaṁ abhavavhaṁ bhavavhaṁ, assa a+mādese abhavaṁ bhavaṁ abhava bhava, abhavimhe bhavimhe abhavamhe bhavamhe. Kamme sukhaṁ tayā anubhūyittho anvabhūyattho anubhūyattho anvabhūsi anubhūsī anvabhūyī anubhūyī, anvabhūyiṁsu anubhūyiṁsu anvabhūyaṁsu anubhūyaṁsu anvabhūyuṁ anubhūyuṁ iccādi. Bhāve-tena abhūyittho bhūyittho abhūyattho bhūyattho abhūyi bhūyi abhūyī bhūyī. Tena abhūyattha bhūyattha abhūya bhūya abhūyā bhūyā.",
  "anya-e0807n5:118": "So apacittho pacittho iccādi kattusamaṁ. Kamme-apacīyittho pacīyittho apacīyattho pacīyattho. Cavaggapubba- rūpe apaccittho paccittho apaccattho paccattho apacīyi pacīyi apacīyī pacīyī apacci pacci apaccī paccī, apacīyiṁsu pacīyiṁsu apaciṁsu paciṁsu apacīyaṁsu pacīyaṁsu apaccaṁsu paccaṁsu apacīyuṁ pacīyuṁ apaccuṁ paccuṁ iccādi kattusamaṁ, pubbarūpova viseso.",
  "anya-e0807n5:119": "So gāmaṁ agacchittho gacchittho iccādi purimasamaṁ.",
  "anya-e0807n5:120": "30. Ḍaṁsassa ca ñchaṅa",
  "anya-e0807n5:121": "Ḍaṁsassa ca gamissa ca ñchaṅa vā hoti ā+īādīsu. Agañchittho gañchittho agañchattho gañchattho agañchi gañchi agañchī gañchī iccādi.",
  "anya-e0807n5:122": "29. Gamissā",
  "anya-e0807n5:123": "Āādo īādo ca gamissa ā hoti vā. So agā agami gami agamittho gamittho agamattho gamattho. Īpaccaye lassākārassa ‘‘himimesva+ssā’’ti ettha ‘‘assā’’ti yogavibhāgā dīghe ‘‘dīghā īssā’’ti īssa siādeso, agamāsi agami gami agamī gamī, agamiṁsu gamiṁsu agamaṁsu gamaṁsu agamuṁ gamuṁ. Ossa aādese ajjhaguṁ. Tvaṁ ajjhagā parassa lopo. Tumhe ajjhaguttha. Ahaṁ ajjhagaṁ, mayaṁ ajjhagamha. Paracchakke – ‘‘eyyāthā’’dinā tthe so agacchittha gacchittha agañchittha gañchittha agamittha gamittha agama gama agamā gamā. Te agamū gamū, ossa āādese ajjhaguṁ. Tvaṁ agamise gamise. Tumhe agamivhaṁ. ‘‘Eyyāthā’’ dinā a+mādese ahaṁ agamaṁ gamaṁ ajjhagaṁ. Mayaṁ agamimhe gamimhe. Kammeagacchīyi agamīyi, agacchiyuṁ agamiyuṁ iccādi. Tathā aghammī ghammī iccādi.",
  "anya-e0807n5:124": "13. Māyoge ī+āādī",
  "anya-e0807n5:125": "Māyoge sati īādayo āādayo ca vā honti. Sakakālato kālantarepi paccayavidhānattho+yaṁ. Mā bhavaṁ abhavittho iccādi. Vāvidhānāssatyādi+eyyādi+tvādayopi honti, mā bhavaṁ bhavissati, mā bhavaṁ bhaveyya, mā bhavaṁ bhavatu iccādi. (Īādipaccayanayo).",
  "anya-e0807n5:126": "5. Anajjatane ā ūo ttha a mhā ttha tthuṁ se vhaṁ iṁ mhase",
  "anya-e0807n5:127": "Avijjamānajjatane bhūtatthe vattamānato kriyatthā āādayo honti vā. ‘‘Eyyāthā’’dinā tthe ‘‘ā ī ū mhā’’ iccādinā rasse ca so abhavattha bhavattha abhava bhava abhavā bhavā, te abhavu bhavu abhavū bhavū. O, ‘‘ossā’’tiādinā aādayo, abhava bhava abhavi bhavi abhavattha bhavattha abhavattho bhavattho, siādese abhavasi bhavasi abhavo bhavo. Tumhe abhavattha bhavattha. Ahaṁ abhavaṁ bhavaṁ abhava bhava, mayaṁ abhavamha bhavamha abhavamhā bhavamhā. So abhavattha bhavattha. Te abhavatthuṁ bhavatthuṁ. Tvaṁ abhavase bhavase. Tumhe abhavavhaṁ bhavavhaṁ. ‘‘Issa ca siña’’ti siṁ, ahaṁ abhavasiṁ bhavasiṁ abhaviṁ bhaviṁ. Mayaṁ abhavamhase bhavamhase. Kamme-tthe sukhaṁ tayā anubhūyittha, iñāgamābhāve anubhūyattha iccādi. Bhāve-abhūyattha bhūyattha iccādi.",
  "anya-e0807n5:128": "So odanaṁ apacattha pacattha iccādi kattusamaṁ. Kamme-apacīyattha pacīyattha apaccattha paccattha apacīya pacīya apacīyā pacīyā apacca pacca apaccā paccā. Apacīyu pacīyu apacīyū pacīyū apaccu paccu apaccū paccū iccādi. ‘‘Māyoge ī+āādī’’ti māyogepi āādayo, mā bhavaṁ apaccattha iccādi.",
  "anya-e0807n5:129": "Tathā agacchattha gacchattha iccādi purimasamaṁ. Tathā agamattha gamattha iccādipi aghammattha ghammattha iccādipi. (Anajjatanapaccayanayo).",
  "anya-e0807n5:130": "6. Parokkhe a u e ttha a mha ttha re ttho vho i mhe",
  "anya-e0807n5:131": "Apaccakkhe bhūtānajjatane vattamānato kriyatthā aādayo honti. Akkhānaṁ=indriyānaṁ paraṁ parokkhaṁ. Tasmiṁ. ‘‘Aparokkhesū’’ti vacanā kya+lādivikaraṇā na honti.",
  "anya-e0807n5:132": "5,71. Parokkhāyañca",
  "anya-e0807n5:133": "Parokkhāyaṁ paṭhama+mekassaraṁ saddarūpaṁ dve bhavati. ‘‘Bhūssa vuka’’ itiādīsu vuka, bhūva bhūva iti dvitte –",
  "anya-e0807n5:134": "5,75. Lopo+nādibyañjanassa",
  "anya-e0807n5:135": "Dvitte pubbassa ādito+ññassa byañjanassa lopo hoti.",
  "anya-e0807n5:136": "18. Pubbassa a",
  "anya-e0807n5:137": "Aādīsu dvitte pubbassa bhūssa a hoti.",
  "anya-e0807n5:138": "5,78. Catutthadutiyānaṁ tatiyapaṭhamā",
  "anya-e0807n5:139": "Dvitte pubbesaṁ catutthadutiyānaṁ tatiyapaṭhamā honti yathākkamaṁti bakāre so babhūva kira, te babhuvu kira. Tvaṁ babhuve kira, iña tumhe babhuvittha kira. Ahaṁ babhuva kira, mayaṁ babhuvimha kira. So babhuvittha kira, te babhuvire kira. Tvaṁ babhuvittho kira, tumhe babhuvivho kira. Ahaṁ babhuvi kira, mayaṁ babhuvimhe kira. Kamme-anupabhuva kira iccādi. Bhāvebabhuva babhuvittha kira.",
  "anya-e0807n5:140": "Papaca, papacu. Papace, iñāgame papacittha. Aññatra ‘‘saṁyogādilopo’’ti lopo, papacittha. Papaca, papacimha. Papacittha, papacire. Papacittho papacitho, papacivho. Papaci, papacimhe. Evaṁ kamme.",
  "anya-e0807n5:141": "Aādipaccaye dvibhāve anādibyañjanalope pubbassa ‘‘kavaggahānaṁ cavaggajā’’ti cavaggajakāre ‘‘byañjane dīgharassā’’ti dīghe ca kate so gāmaṁ jagāma kira, jagamu. Jagame, jagamittha. Jagama, jagamimha. Jagamittha, jagamire. Jagamittho, jagamivho. Jagami, jagamimhe. Evaṁ kamme.",
  "anya-e0807n5:142": "Mūḷhavikkhittabyāsattacittena attanāpi kriyā katā abhinibbattikāle+nupaladdhāsamānā phalenā+numīyamānā parokkhāva vatthuto. Tena uttamavisayepi payogasambhavo. (Parokkhāpaccayanayo).",
  "anya-e0807n5:143": "7. Yyodo vā+tipattiyaṁ ssā ssaṁsu sse ssatha ssaṁ ssamhā ssatha ssiṁsussasessavhessiṁ ssāmhase.",
  "anya-e0807n5:144": "Eyyādo visaye kriyātipattiyaṁ ssādayo honti. Vidhurapaccayopanipātato kāraṇavekallato vā kriyātipatana+manipphatti kriyātipatti. Ete ca ssādayo sāmatthiyā atītānāgatesveva honti, na vattamāne, tatra kriyātipatyasambhavā. Iñāgame ssāssa vā rasse ca sace so paṭhamavaye pabbajjaṁ alabhissa, arahā abhavissa bhavissa abhavissā bhavissā vā, te ca taṁ alabhissaṁsu, arahanto abhavissaṁsu bhavissaṁsu. ‘‘Eyyāthā’’dinā ssessa vā akāre tvaṁ abhavissa bhavisse. Tumhe abhavissatha. Ahaṁ abhavissaṁ. Rasse mayaṁ abhavissamha bhavissamha abhavissamhā bhavissamhā. Paracchakke-so abhavissatha, abhavissiṁsu. Abhavissase, abhavissavhe. Abhavissiṁ, abhavissāmhase.",
  "anya-e0807n5:145": "Kamme-tena sukhaṁ anvabhavissa, anvabhavissaṁsu kyalopo. Anvabhūyissa anvabhūyissā iccādi. Bhāve-tena abhūyissa bhūyissa abhūyissā bhūyissā. Abhūyissatha bhūyissatha.",
  "anya-e0807n5:146": "Evaṁ taṇḍulādisādhanaṁ alabhissa, odanaṁ apacissa pacissa iccādi. Kamme-tena odano apacissa pacissa apacissā pacissā apacīyissa pacīyissa apacīyissā pacīyissā apaccissa paccissa apaccissā paccissā iccādi.",
  "anya-e0807n5:147": "So agacchissa gacchissa agacchissā gacchissā iccādi. Cchādesā+bhāve agamissa gamissa agamissā gamissā iccādi. Kamme-agacchissa gacchissa agacchīyissa iccādi. Agamissa gamissa agamīyissa iccādi. Tathā aghammissa iccādi. (Kriyātipattipaccayanayo).",
  "anya-e0807n5:148": "8. Hetuphalesve+yya eyyuṁ eyyāsi eyyātha eyyāmi eyyāma etha eraṁ etho eyyāvho eyyaṁ eyyāmhe.",
  "anya-e0807n5:149": "Hetubhūtāyaṁ phalabhūtāyañca kriyāyaṁ vattamānato kriyatthā eyyādayo honti vā. Lavikaraṇavuddhiādi pubbasamaṁ. Parikappe –",
  "anya-e0807n5:150": "75. Eyye+yyāse+yyannaṁ ṭe",
  "anya-e0807n5:151": "Eyya+eyyāsi+eyya+miccesa+me vā hoti. So dāni kinnu kho bhave, yadi so paṭhamavaye pabbajeyya, arahā bhaveyya.",
  "anya-e0807n5:152": "47. Eyyuṁssuṁ",
  "anya-e0807n5:153": "Eyyu+miccassa ñuṁ vā hoti. Sace saṁkhārā niccā bhavuṁ bhaveyyuṁ, na nirujjheyyuṁ. Yadi tvaṁ bhave bhaveyyāsi. ‘‘Eyyāthā’’ dinā assa okāre tumhe bhaveyyātho bhaveyyātha katha+mahaṁ devo bhaveyyāmi.",
  "anya-e0807n5:154": "78. Eyyāmasse+mu ca",
  "anya-e0807n5:155": "Eyyāmassa emu vā hoti u ca. Kinnu kho mayaṁ bhavemu bhaveyyāmu bhaveyyāma. Paracchakke-bhavetha, bhaveraṁ. Bhavetho, bhaveyyāvho. Bhave bhaveyyaṁ, bhaveyyāmhe. Kamme-sukhaṁ tayā anubhuyye anubhuyyeyya, anubhuyyuṁ anubhūyeyyuṁ. Tena tvaṁ anubhūye anubhūyeyyāsi, tumhe anubhūyeyyātho anubhūyeyyātha. Tenā+haṁ anubhūyeyyāmi, mayaṁ anubhūyemu anubhūyeyyāmu anubhūyeyyāma. Paracchakke-anubhūyetha iccādi. Bhāve-bhūye bhūyeyya bhūyetha.",
  "anya-e0807n5:156": "Vidhimhi-so odanaṁ pace paceyya iccādi. Kamme-pacīye pacīyeyya pacce pacceyya iccādi.",
  "anya-e0807n5:157": "Anumatiyaṁ-so gāmaṁ gacche gaccheyya iccādi. Aññatra game gameyya iccādi. Tathā ghamme ghammeyya iccādi.",
  "anya-e0807n5:158": "Pāto paceyya ce bhuñje, icce+ttha pacanakriyā;",
  "anya-e0807n5:159": "Hetubhūtāti viññeyyā, phalaṁ tva+nubhavakriyā.",
  "anya-e0807n5:160": "11. Sattya+rahesve+yyādī",
  "anya-e0807n5:161": "Sattiyaṁ arahate ca kriyatthā eyyādayo honti. Bhavaṁ khalu pattaṁ paceyya, bhavaṁ satto, bhavaṁ araho.",
  "anya-e0807n5:162": "12. Sambhāvane vā",
  "anya-e0807n5:163": "Sambhāvane gamyamāne dhātunā vuccamāne ca eyyādayo honti vibhāsā. Api bhavaṁ gilitaṁ pāsāṇaṁ paceyya udaragginā, sambhāvemi saddahāmi bhavaṁ paceyya, bhavaṁ pacissati, bhavaṁ apaci.",
  "anya-e0807n5:164": "9. Pañha+patthanā+vidhīsu",
  "anya-e0807n5:165": "Pañhādīsu kriyatthato eyyādayo honti.",
  "anya-e0807n5:166": "Pañhā saṁpucchanaṁ, iṭṭhā-siṁsanaṁ yācanaṁ duve;",
  "anya-e0807n5:167": "Patthanā, bhattiyā vā+tha, na vā byāpāraṇā vidhi.",
  "anya-e0807n5:168": "Pañhe-kiṁ so bhattaṁ paceyya, udāhu byañjanaṁ. Patthanāyaṁ-aho vata so paceyya ce. Vidhimhi-bhavaṁ pattaṁ paceyya. (Eyyādipaccayanayo).",
  "anya-e0807n5:169": "10. Tu antu hi tha mi ma taṁ antaṁ ssu vho e āmase",
  "anya-e0807n5:170": "Pañhapatthanāvidhisve+te honti kriyatthato. Āsiṁsanatthe-so sukhī bhavatu, te sukhitā bhavantu.",
  "anya-e0807n5:171": "48. Hissa+to lopo",
  "anya-e0807n5:172": "Ato parassa hissa vā lopo hoti. Tvaṁ sukhī bhava bhavāhi, himhi dīgho. ‘‘Eyyāthā’’dinā vhoka, tumhe sukhitā bhavathavho bhavatha. Ahaṁ sukhī bhavāmi, mayaṁ sukhino bhavāma. Paracchakke-tathā bhavataṁ, bhavantaṁ. Bhavassu, bhavavho. Bhave bhavāmase. Kamme-tayā anubhūyatu, anubhūyantu iccādi. Bhāve-bhūyatu, bhūyataṁ.",
  "anya-e0807n5:173": "Āṇattiyaṁ-devadatto dāni odanaṁ pacatu, pacantu iccādi. Kamme-tena odano paccatu iccādi. Tathā so gāmaṁ gacchatu iccādi. ‘‘Ū lasse’’ti lasse+kāre gametu, gamentu iccādi. Ghammādese ghammatu, ghammantu iccādi. Kamme-gacchīyatu iccādi. Tathā gamīyatu iccādi.",
  "anya-e0807n5:174": "Vidhimhi-lassa lope lutte vuddhi, idha pabbato hotu.",
  "anya-e0807n5:175": "Nimantane-adhivāsetha tumhe bhante bhagavā bhojanaṁ, vasatissa ‘‘curādito ṇī’’ti ṇimhi ‘‘assā ṇānubandhe’’ti ā, ‘‘yuvaṇṇāna+meo paccaye’’ti e ca hoti. Idha nissīdatu bhavaṁ, sadassa ‘‘jara+sadāna+mīma vā’’ti īma, manubandhattā antasarato īma.",
  "anya-e0807n5:176": "Ajjhesane-desetu bhante bhagavā dhammaṁ, ettha curādittā purimasamaṁ.",
  "anya-e0807n5:177": "Anumatiyaṁ-puccha vāsava maṁ pañhaṁ, pavisatu bhavaṁ. Ettha pucchato hissa lopo. Evaṁ nisīda.",
  "anya-e0807n5:178": "Patthanā=yācanā, tatra-dada=dāne, dadāhi me gāmavarāni pañca, dāto lassa ekāre ca ekaṁ me nayanaṁ dehi.",
  "anya-e0807n5:179": "Pattakāle-sampatto te kālo kaṭakaraṇe, kaṭaṁ karotu bhavaṁ. Ettha ‘‘tanāditvo’’ti o.",
  "anya-e0807n5:180": "Tvādī eyyādayo vatta-mānā sampati,+nāgate;",
  "anya-e0807n5:181": "Bhavissati, parokkhādi-cattāro+tītakālikā.",
  "anya-e0807n5:182": "5,173. Gama yami+sā+sa disānaṁ vā cchaṅa",
  "anya-e0807n5:183": "Etesaṁ vā cchaṅa hotinta+māna+tyādīsu. So saggaṁ gacchati gameti, gacchanti iccādi. Kamme-gacchīyati gamīyati iccādi. Yama=uparame, parokkhāanajjatanarūpāni sabbattha payoga+manugamma yojetabbāni. Nipubbo, niyacchati niyamati, niyacchanti niyamanti. Saṁpubbo, ‘‘ye saṁssā’’ti ññattaṁ, saññamati, saññamanti. Kamme-niyacchīyati niyamīyati niyammati, saññamīyati vā. Tathā niyacchissati, saññamissati. Niyacchi, saṁyami. Niyacchissa, saṁyamissa. Niyaccheyya, saṁyameyya. Niyacchatu, saññamatu. Isa+siṁsa=icchāyaṁ, so saggaṁ icchati, icchanti iccādi. ‘‘Lahussupantassā’’ti vuddhimhi esati, esanti iccādi. Kamme-icchīyati, ‘‘vā kvacī’’ti vuddhimhi esīyati. Pubbarūpe issati issate iccādi. Icchissati esissati iccādi. Icchi esi. Icchissa esissa. Iccheyya eseyya. Icchatu esatu iccādi. Āsa=upavesane, so āsane acchati iccādi. ‘‘Byañjane dīgharassā’’ti rasso, upapubbo, tathā upāsati. Acchissati upāsissati. Acchi upāsi. Acchissa upāsissa. Accheyya upāseyya. Acchatu upāsatu iccādi. Disa=pekkhane, dicchati dicchanti iccādi sabbaṁ purimasamaṁ. Labha=lābhe, ito paraṁ visesaṭṭhānamevavakkhāma, sabbavāro vuttānusārena gahetabbo. Labhati, labhanti iccādi. Kamme-kyassa pubbarūpādimhi kate labbhati iccādi.",
  "anya-e0807n5:184": "73. Labhā iṁ+īnaṁ thaṁ thā vā",
  "anya-e0807n5:185": "Labhasmā iṁ īnaṁ thaṁ+thā vā honti. So alabhittha labhittha alabhi labhi iṁ paccaye alatthaṁ alabhiṁ iccādi.",
  "anya-e0807n5:186": "26. Labha vasa+cchida bhida rudānaṁ cchaṅa",
  "anya-e0807n5:187": "Labhādīnaṁ cchaṅa hoti ssena saha. Lacchati labhissati, lacchanti labhissanti iccādi. Kriyātipattiyaṁ ssābhāgassa cchaṅādese alacchā alabhissa iccādi. Vasa=nivāse, vacchati vasissati. Kamme-bahulādhikārā ‘‘assū’’ti ukāro , pubbarūpe vussati vussissati iccādi. Tathā avacchā avasissā. Chida=dvedhākaraṇe, checchati chindissati, ‘‘mañca rudhādīnaṁ’’ti maṁ lo ca. Lassa lopo ca. Bhida=vidāraṇe, bhecchati bhindissati. Abhecchā abhindissā. Ruda=rodane, rucchati rodissati. Arucchā arodissā iccādi.",
  "anya-e0807n5:188": "Aññapaccayepi chidassa ‘‘cchaṅa’’ iti yogavibhāgā cchaṅa, bhūte ūṁ paccaye acchecchuṁ acchindiṁsu. Vuttato aññadhātūnañca, gama=gamane, gacchaṁ gacchissaṁ. Aññapaccayepi vaca=byattavacane iccādi, kamme-bahulādhikārā tyādīsu parabhūtesupi yathāgamaṁ vacādīnañcassa ‘‘vacādīnaṁ vassuṭa vā’’ti kamme uṭa ca ‘‘assū’’ti assa u ca, tena dhammo uccati vuccati, vuccanti iccādi, yassa ca pubbarūpaṁ.",
  "anya-e0807n5:189": "27. Bhuja muca vaca visānaṁ kkhaṅa",
  "anya-e0807n5:190": "Bhujādīnaṁ kkhaṅa hoti ssena saha. Vakkhati vacissati, vakkhanti vacissanti iccādi.",
  "anya-e0807n5:191": "21. Īādo vacassoma",
  "anya-e0807n5:192": "Īādīsu vacassa oma hoti. Makārānubandhattā ‘‘mānubandho sarāna+mantā paro’’ti paribhāsato sarā paro. Avoci, avocuṁ, avoco iccādi. Anajjatane-avaca avacā vacā iccādi. Kriyātipattiyaṁ-avakkhā avacissā, avakkhiṁsu avacissiṁsu iccādi. Vaceyya iccādi. Kamme-vucceyya iccādi. Tathā vacatu, vuccatu iccādi.",
  "anya-e0807n5:193": "Bhuja=pālanajjhohāresu , ‘‘bhujā’’ dinā kkhavādese bhokkhati bhuñjissati.",
  "anya-e0807n5:194": "Kusa=akkose, āpubbo, tassa rasso ca, akkosati iccādi ñeyyaṁ, lavikaraṇalopavuddhiyo.",
  "anya-e0807n5:195": "34. Kusa+ruhehī+ssa chi",
  "anya-e0807n5:196": "Kusā ruhā ca parassa īssa chi vā hoti. Pararūpapaṭhamakkharāni, akkocchi akkosi iccādi. Abhipubbo ruha=rohane, abhirucchi abhiruhi iccādi.",
  "anya-e0807n5:197": "Vaha=pāpuṇane, vahati, vahanti. Kamme-kye ‘‘hassa vipallāso’’ti vipariyāso, tena so vuyhati, ‘‘assū’’ti uttaṁ. Vahissati, vuyhissati. Avahi, avuyhittha, avuhi. Avahissā, vuyhīssā iccādi. Vaheyya, vuyheyya. Vahatu, vuyhatu iccādi.",
  "anya-e0807n5:198": "Jara=jīraṇe,",
  "anya-e0807n5:199": "5,174. Jara marāna+mīyaṅa",
  "anya-e0807n5:200": "Jara marānaṁ īyaṅa vā hoti māna+nta+tyādīsu. Jīyati. ‘‘Jara sadāna+mīma’’ti īmaāgamo lo ca, jīrati. Kamme-jīrīyati jīyīyati. Evaṁ jīyissati jīrissati, jīyīyissati jīrīyissati. Ajīyi ajīri, ajīyīyi ajīrīyi. Ajīyissā ajīrissā, ajīyīyissā ajīrīyissā ajīyissā ajīrīyissā iccādi. Mara=pāṇacāge, īyaṅa, mīyati marati, mīyanti maranti iccādi.",
  "anya-e0807n5:201": "Disa=pekkhane,",
  "anya-e0807n5:202": "5,124. Disassa passa dassa dasa da dakkhāti",
  "anya-e0807n5:203": "Ete ādesā disassa vā honti. Anekavaṇṇattā sabbādeso. Passati passanti, dakkhati dakkhanti. Kamme-kye pubbarūpo, dissati dissanti, vipassīyati dakkhīyati iccādi.",
  "anya-e0807n5:204": "6,69. Dakkha+kha+heti+hohīti lopo",
  "anya-e0807n5:205": "Dakkhādīhi ādesehi parassa ssassa lopo vā hoti. Dakkhati dakkhissati. Apassi passi, apassiṁsu passiṁsu apasso passo, apassittha passittha. Apassiṁ passiṁ, apassimha passimha. Tathā adassī dassī, adassiṁsu dassiṁsu iccādi. Anajjatane dasādeso, addasā addasa. Addā adda iccādi. Apassissa dakkhissa iccādi. Passeyya dakkheyya, passatu dakkhatu iccādi.",
  "anya-e0807n5:206": "Sada=visaraṇagatyāvasādanādānesu, nipubbo, ‘‘jarasadāna+mīma vā’’ti īmaāgamo. Nisīdati, nisīdanti iccādi. Bhāve-nisajjati, nisajjate.",
  "anya-e0807n5:207": "Yaja=devapūjāsaṁgatikaraṇadānesu, yajati, yajanti iccādi. Kamme –",
  "anya-e0807n5:208": "5,113. Yajassa yassa ṭi+yīti",
  "anya-e0807n5:209": "Yajassa yassa ṭi+yī honti kānubandheti bahulādhikārā tyādivisayepi kye pubbarūpe ca ijjati yijjati mayā buddho. So yajissati, tena ijjissate yijjissate. So yajī , tena ijji yijji. So yajissā, tena ijjissā yijjissā. So yajeyya, tena ijjeyya yijjeyya. So yajatu, tena ijjatu yijjatu iccādi.",
  "anya-e0807n5:210": "Vada=vacane, ‘‘gamavadā’’ dinā vadassa vajjādeso vā, lassa ‘‘ūlasse’’ti kvaci e ca, vajjati vadeti vadati, vajjenti vadenti iccādi. Kamme – ‘‘kyassā’’ti īña, vajjīyati vajjati vadīyati, vajjīyanti vajjanti vadīyanti. Vadissati, vadissanti. Avadī vadī, avadiṁsu vadiṁsu. Avadissa vadissa. Vajje vajjeyya vade vadeyya, vajjeyyuṁ vadeyyuṁ. Vajjetu vadetu vadatu iccādi yathāgamaṁ ñeyyaṁ.",
  "anya-e0807n5:211": "Kamu=padavikkhepe, ‘‘parokkhāyañcā’’ti caggahaṇena kama kama iti dvitte anādibyañjanalope lavikaraṇe ‘‘kavaggahā’’ dinā kassa ce niggahītāgame ca kate caṁkamati kamati iccādi. Cala=kampane, caṁcalati. Jala+dala=dittiyaṁ, dvitte daddallati iccādi. (Savuddhikabhūvādinayo).",
  "anya-e0807n5:212": "Hū+bhū=sattāyaṁ, tyādīsu ‘‘kattari lo’’ti lo, tassa lope ‘‘yuvaṇṇāna+meo paccaye’’ti okāro. So hoti, te honti. Hosi, hotha. Homi, homa iccādi. Bhāve-tena hūyati hūyate.",
  "anya-e0807n5:213": "31. Hūssa he+hehi+hohi ssatyādo",
  "anya-e0807n5:214": "Hūssa heādayo honti ssaccādo. Hessati hehi ssati hohissati.",
  "anya-e0807n5:215": "69. Dakkha+kha+hehi+hohīhi lopoti",
  "anya-e0807n5:216": "Dakkhādīhi ādesehi parassa ssassa vā lopo hoti. Hehiti hehissati, hohiti hohissati. Hehinti hehissanti, hohinti hohissanti iccādi. Anajjatane īmhi añāgamo, ‘‘paro kvacī’’ti īssa lopo, so ahu. Vuddhimhi ‘‘dīghā īssa’’ iti īssa siādeso, suvo ahosi ānando.",
  "anya-e0807n5:217": "41. Hūto resuṁ",
  "anya-e0807n5:218": "Hūto parassa u+miccassa resuṁ vā hoti. Rakārānubandho ‘‘rānubandhentasarādissā’’ti antasarādissa lopo. Ahesuṁ. Okāravuddhi avādese ahavuṁ. Ossa siādese ahosi.",
  "anya-e0807n5:219": "46. Iṁssa ca siña",
  "anya-e0807n5:220": "Imiccassa siña hoti mhātthānañca bahulaṁ. Ñākāro ākhyāvayavattho (ukāro) ikāro uccāraṇattho. ‘‘Aīssā’’ dinā iñāgame tumhe ahosittha, ahosi. Parassaralope rasse ca ahuṁ, ahosimha, ahumha, rasso. Bhāve-abhavi, āssatthādeso, abhavittha. Anajjatane āūādipaccaye kate ‘‘yuvaṇṇāna+miya ṅuvaṅa sare’’ti uvaṅādese ahuvā, ahuvu, ahuvo, ahuvattha. Assa amādese ahuṁ ahuvaṁ, ahumha iccādi. Bhāve-tena ahuyi ahuyittha. Ahavissā, ahavissaṁsu iccādi. Bhāve-ahuyissa, ahuyissatha. Pubbassaralopo, heyya , heyyuṁ iccādi. Bhāve-hūyeyya, hūyetha. Hotu, hontu iccādi. Bhāve-hūyatu, hūyataṁ. Anupubbe anubhoti iccādi sabbavāresu yojetabbaṁ. Bhāve rūpābhāvā. Kamme-anubhūyati iccādi viseso.",
  "anya-e0807n5:221": "Si=saye, lassa lopo vuddhi, seti. Ayādese sayati, senti sayanti iccādi. Kamme-atipubbo, kye ‘‘dīgho sarassā’’ti issa dīghe ca kate tena atisīyati, atisīyanti iccādi. Bhāve-tena sīyati, sīyate. Tathā bhavissatiādīsu.",
  "anya-e0807n5:222": "Nī=pāpane, dvikammako+yaṁ, ajaṁ gāmaṁ neti nayati, nenti nayanti iccādi. Kamme-nīyate gāmaṁ ajo devadattena iccādi. Tathā sesesupi yojetabbaṁ.",
  "anya-e0807n5:223": "Ṭhā=gatinivattiyaṁ –",
  "anya-e0807n5:224": "5,175. Ṭhāpānaṁ tiṭṭhapivā",
  "anya-e0807n5:225": "Ṭhāpānaṁ tiṭṭhapivāhonti vā nta+māna+tyādīsu. Lassa lope tiṭṭhati, tiṭṭhanti, ṭhāti, ṭhānti.",
  "anya-e0807n5:226": "5,131. Pādito ṭhāssa vā ṭhaho kvaciti",
  "anya-e0807n5:227": "Pādito parassa ṭhāssa kvaci ṭhaho hoti vā. Saṇṭhahati, saṇṭhahanti. Lasse, adhiṭṭheti, adhiṭṭhenti. Kamme –",
  "anya-e0807n5:228": "5,137. Aññādissā+ssī kye",
  "anya-e0807n5:229": "Ñādito+ññassa ākārantassa kriyatthassa ī hoti kye. Upaṭhīyati, upaṭhīyanti. Ṭhahādese ‘‘kyassā’’ti īña , tena patiṭṭhahīyati, patiṭṭhahīyanti. Bhāve-īmhi ṭhīyati, ṭhīyate. Tathā papubbe patiṭṭhissati patiṭṭhahissati. Īssa simhi aṭṭhāsi, aṭṭhaṁsu, saṇṭhahi, saṇṭhahiṁsu. Patiṭṭhissa patiṭṭhahissa. Tiṭṭhe tiṭṭheyya, saṇṭhe saṇṭheyya, saṇṭheyyuṁ, saṇṭhahe saṇṭhaheyya. Tiṭṭhatu ṭhātu, saṇṭhahatu iccādi.",
  "anya-e0807n5:230": "Pā=pāne, pivādese pivati. ‘‘Tavaggavaraṇā’’ do ‘‘bayañā’’ti yogavibhāgena vassa bakāro, pibati. Kammepīyati, pīyanti iccādi.",
  "anya-e0807n5:231": "Asa=bhuvi,",
  "anya-e0807n5:232": "52. Tassa thoti",
  "anya-e0807n5:233": "Atthito parassa tassa tho hoti. Pararūpe paṭhamakkharatakāre ca atthi. ‘‘Nta+māna+nti+yi+yuṁsvā+dilopo’’ti assa lopo, santi.",
  "anya-e0807n5:234": "53. Sihisva+ṭa",
  "anya-e0807n5:235": "Atthissa aṭa hoti sihisu. Ṭo sabbādesattho. Tvaṁ asi. Pararūpādimhi kate idāni tumhe attha.",
  "anya-e0807n5:236": "54. Mimānaṁ vā mhimhā ca",
  "anya-e0807n5:237": "Asasmā paresaṁ mimānaṁ mhimhā vā honti taṁsanniyogena asassa aṭa ca. Amhi.",
  "anya-e0807n5:238": "55. Esu sa",
  "anya-e0807n5:239": "Esu mimesu asassa so hoti, pararūpabādhanatthaṁ. Asmi, amha asma. Bhavissatipaccaye –",
  "anya-e0807n5:240": "5,129. A+ā+ssaādīsu",
  "anya-e0807n5:241": "Parokkhā a-ādo anajjatana ā-ādo kriyātipattissā-ādo bhavissatissatyādo ca atthissa bhu hoti. Ādesavidhānaṁ asassāpayogatthaṁ, kismiñci paccayavisese, tasmā asitabbantiādi na bhavati. Bhavissati, bhavissanti. Abhavā, abhavu. Kriyātipattiyaṁ bhuādese abhavissa, abhavissaṁsu iccādi. Eyyādimhi –",
  "anya-e0807n5:242": "50. Atthite+yyādicchannaṁ sa+su+sa+satha+saṁ+sāma",
  "anya-e0807n5:243": "Asa=bhuvi+ccasmā paresaṁ eyyādicchannaṁ sādayo honti yathākkamaṁ. Pararūpe so assa, te assu. Tvaṁ assa, tumhe assatha. Ahaṁ assaṁ, mayaṁ assāma. Tvādimhi so atu, assa lope santhu, ayādese tvaṁ ahi, tumhe attha. Amhi, amha, sādese asmi asma. Bahulādhikārā ajjatane āsi, āsiṁsu, āsuṁ iccādīpi honti.",
  "anya-e0807n5:244": "Brū=vacane,",
  "anya-e0807n5:245": "36. Brūto tissīña",
  "anya-e0807n5:246": "Brūto parassa tissa īña vā hoti. Vuddhiavādese lassa lope bravīti.",
  "anya-e0807n5:247": "5,97. Na brūsso",
  "anya-e0807n5:248": "Brūssa o na hoti byañjane. Brūti. Uvaṅādese brūvanti.",
  "anya-e0807n5:249": "20. Tya+ntīnaṁ ṭa+ṭū",
  "anya-e0807n5:250": "Āhā paresaṁ ti+antīnaṁ ṭa+ṭū honti. Ṭakārā sabbādesatthā. Atoyeva āhā paresaṁ tiantīnaṁ ṭaṭūvidhānañāpakā tiantīsu brūssa āho. Āha, āhu. Brūsi, brūtha. Brūmi, brūma iccādi. Bravissati. Abravi abravī, abravuṁ. Anajjatane abravā, abravu. Parokkhāyaṁ –",
  "anya-e0807n5:251": "16. Aādīsvā+ho brūssa",
  "anya-e0807n5:252": "Brūssa āho hoti parokkhāaādīsu. Supine kira so āha, te āhu iccādi. Abravissa. Brave braveyya. Vuddhippaṭisedhe brūtu, bravantu iccādi.",
  "anya-e0807n5:253": "Hana=hiṁsāyaṁ, timhi vikaraṇalope so hanati hanti. Te hananti iccādi. Kamme-ye nassa ññe pubbarūpaṁ, tena haññati, haññanti haññare. Tathā hanissati iccādi.",
  "anya-e0807n5:254": "67. Hanā cha+khā",
  "anya-e0807n5:255": "Hanā ssāssa cha+khā vā honti. Paṭihaṁkhāmi paṭihanissāmi. Haṁchema hanissāma. Ahani, ahaniṁsūtiādi sabbattha yojetabbaṁ. Huvādayo",
  "anya-e0807n5:256": "Hu=havane . Tyādīsu lo. ‘‘Parokkhāyañcā’’ti caggahaṇena hu huti dvittaṁ, ‘‘kavaggahānaṁ cavaggajā’’ti hassa jo, lalopo vuddhi ca, juhoti aggiṁ, aññatra ‘‘yavā sare’’ti vakāro, juhvati. Juhonti. Juhvanti. Juhosi juhvasi, juhotha juhvatha. Iccādi. Kamme – ‘‘dīgho sarassā’’ti dīghe hūyati tena aggi iccādi. Juhissati, juhissanti. Ajuhavi ajuhosi, ajuhavuṁ ajuhaviṁsu ajuhavaṁsu ajuhosuṁ. Ajuhissa, ajuhissaṁssu. Juhe juheyya. Juhotu, juhontu iccādi.",
  "anya-e0807n5:257": "Hā=cāge, pure viya dvebhāvachādesalope ‘‘rasso pubbassā’’ti pubbassa āssa rasso. Jahāti iccādi. Kamme – ‘‘aññādissā+ssī kye’’ti kye āssa ī, hīyati iccādi. Jahissati. Ajahāsi, ‘‘dīghā īssa’’ iti si, pajahi, ajahiṁsu ajahaṁsu, pajahiṁsu pajahuṁ. Kamme-pahīyi pahīyittha. Ssādi+eyyādi+tvādīsupi ñeyyā.",
  "anya-e0807n5:258": "Dā=dāne, dvibhāvarassattāni, lalopo, dadāti, dadanti iccādi. ‘‘Gamavadā’’ dinā dajjādese dajjati, dajjanti iccādi. Lasse+kāre dānaṁ deti iccādi.",
  "anya-e0807n5:259": "22. Dāssa daṁ vā mimesva+dvitte",
  "anya-e0807n5:260": "Advitte vattamānassa dāssa daṁ hoti vā mimesu. Vaggantaṁ, dammi demi, damma dema. Īkāre dīyati iccādi. Anāgatatthe iñāgame saraṇopādi, dadissati, dadissanti. Dajjissati, dajjissanti. Lavikaraṇe dassati, dassanti. Ajjatane-adadi, adadiṁsu, adajji, adajjiṁsu, adāsi, adaṁsu. Anajjatane-adadā, adadu. Kālātipattiyaṁ-adadissa adajjissa, le adassa, dassaṁsu. Eyyādimhi-dade dadeyya dajje dajjeyya. ‘‘Ṭā’’ti bahulādhikārā dajjādesā parassa eyyassa ṭā, dajjā, dajjuṁ dajjeyyaṁ dadeyyuṁ. Tvādīsu-dadātu, dadantu, dajjatu, dajjantu, lasse+kāre detu, dentu iccādi. Sabbattha kammepi yojanīyaṁ.",
  "anya-e0807n5:261": "Dhā=dhāraṇe, tyādimhi caggahaṇena dvitte pubbākārassa rassatte lalope ‘‘catutthadutiyānaṁ tatiyapaṭhamā’’ti pubbadhakārassa dakāre ca kate dadhāti, dadhanti. Pipubbo, ‘‘tadaminā’’ dinā āssa lopo, ‘‘dhāssa ho’’ti dvitte parassa dhāssa hakāro, dvāraṁ pidahati, pidahanti. Lasse+kāre nidheti, nidhenti. Kamme-vidhīyati, vidhīyanti iccādi. Dhassati, pidahissati, paridahessati. Adhāsi, pidahi. Adhassa, pidahissa. Dadhe dadheyya, pidahe pidaheyya. Dadātu, pidahatu, nidhetu, nidhentu iccādi. (Juhotyādayo).",
  "anya-e0807n5:262": "Bhūvādi ca juhādi ca, huvādidhātavo ci+me;",
  "anya-e0807n5:263": "Savuddhikabhūvādīhi, tidhā bhedaṁ upenti te.",
  "anya-e0807n5:264": "(Bhūvādinayo.)",
  "anya-e0807n5:265": "Adhunā vikaraṇapabhedapakāsanatthaṁ rudhādīnaṁ aṭṭhagaṇānaṁ kānici rūpāni udāhariyante –",
  "anya-e0807n5:266": "Rudha=āvaraṇe, tyādayo honti. Eva+muparipi sabbagaṇesu.",
  "anya-e0807n5:267": "5,19. Mañca rudhādīnaṁ",
  "anya-e0807n5:268": "Rudhādiko aparokkhesu kattuvihitamāna+nta+tyādīsu lo hoti mañca+ntasarā paro. Niggahītassa vaggantaṁ, ‘‘lahussupantassā’’ti saṁyogattā na vuddhi. So maggaṁ rundhati, rundhanti iccādi. Kamme-nipubbo kyo dhassa cavagga+pubbarūpa+tatiyakkharajakārā, tena maggo nirujjhati iccādi. Iñāgame rundhissati, nirujjhissati. Arundhi, arundhiṁsu. Nirujjhittho, nirujjhi, nirujjhiṁsu. Arundhissa, arundhissaṁsu, nirujjhissa, nirujjhissaṁsu. Rundhe rundheyya, nirujjhe nirujjheyya. Rundhatu, rundhantu. Tvaṁ rundha rundhāhi. Nirujjhatu, nirujjhantu iccādi.",
  "anya-e0807n5:269": "Chida=dvedhākaraṇe, chindati, chindanti. Kamme-chijjati, chijjanti. Bhavissatipaccaye – ‘‘labha vasacchidā’’ dinā cchaṅādese checchati chindissati. Kamme-pubbarūpaṁ, chijjissati, chijjissanti. Achindi chindi, acchejji, acchejjiṁsu. Acchindissā achijjissā. Chinde chindeyya, chijje chijjeyya, chindatu, chindantu, chijjatu, chijjantu iccādi.",
  "anya-e0807n5:270": "Bhuja=pālanajjhohāresu, bhuñjati, bhuñjanti iccādi. Bhavissatimhi ‘‘bhuja+muca+vaca+visānaṁ kkhaṅa’’ti dhātvantena saha ssassa kkhaṅādese vuddhi, bhokkhati, bhuñjissati, bhokkhanti, bhuñjissanti iccādi.",
  "anya-e0807n5:271": "Muca=mocane, muccati, muccanti iccādi. Kamme-muccati, muccanti iccādi. (Rudhādinayo).",
  "anya-e0807n5:272": "Diva=kīḷā vijigiṁsā vohāra juti thuti gatīsu,",
  "anya-e0807n5:273": "5,21. Divādīhi yaka",
  "anya-e0807n5:274": "Divādīhi kattari lavisaye yaka hoti. Kakāro kānubandhakāriyattho, eva+mupari ca. Vassa bakāre pubbarūpaṁ, so jutaṁ dibbati, dibbanti iccādi. Kamme-kye tena dibbati, dibbanti iccādi. Dibbissati, tena dibbissati. Adibbi dibbi. Tena adibbi dibbi. Adibbissa. Tena adibbissa. Dibbe dibbeyya. Tena dibbe dibbeyya. Dibbatu. Tena dibbatu iccādi.",
  "anya-e0807n5:275": "Siva=tantusantāne, sibbati, sibbanti iccādi. Pada=gamane, upubbo, cavaggapubbarūpāni, uppajjati, uppajjare uppajjanti iccādi. Kammekye tena paṭipajjate iccādi. Bhāve-uppajjate tayā. Budha=avagamane, jhakārapubbarūpāni yakkharesu. Dhammaṁ bujjhati, bujjhare bujjhanti iccādi. Kamme-mayā dhammo bujjhate iccādi. Yudha=sampahāre, yujjhati+ccādi. Naha=bandhane, ‘‘hassa vipallāso’’ti ye vipallāso, sannayhati+ccādi. Mana=ñāṇe, ññakāra+pubbarūpāni, maññati+ccādi. Tusa=tuṭṭhimhi, pubbarūpe tussati+ccādi. Sama=upasame, sammati+ccādi.",
  "anya-e0807n5:276": "Jana=janane , ‘‘janissā’’ti ā hoti kānubandhe bahulādhikārā, so jāyati, jāyanti+ccādi. Kamme-janituṁ payojetīti ‘‘payojakabyāpāre ṇāpi ce’’ti ṇimhi ‘‘aññatrāpī’’ti vuddhipaṭisedhe kyamhi ‘‘dīgho sarassā’’ti dīghe ca kate tena janīyati, janīyanti iccādi. So jāyissati. Tena janissati. So ajāyi, tena ajanīyi. So ajāyissa, tena ajanīyissa. So jāye jāyeyya, tena janīyeyya. So jāyatu, tena janīyatu iccādi. (Divādinayo).",
  "anya-e0807n5:277": "Tuda=byathane,",
  "anya-e0807n5:278": "5,22. Tudādīhi ko",
  "anya-e0807n5:279": "Tudādīhi kattari lavisaye ko hoti. Tudati, tudanti iccādi. Kamme-tudyati tujjati, tudyare tudyanti, tujjare tujjanti+ccādi. Tathā tudissati tujjissati. Atudi, atudiṁsu, atujji. Atudissa atujjissa, tudeyya tujjeyya. Tudatu, tudantu, tujjatu iccādi.",
  "anya-e0807n5:280": "Visa=pavesane, papubbo. So gāmaṁ pavisati iccādi. Kamme-pavisīyati iccādi. Pavisissati. Pavisīyissati. Pāvisi, īmhi ‘‘bhujamucā’’ dinā yogavibhāgā kkhaṅa. Pāvisi, pavisi pāvekkhi, pathaviṁ pāvisiṁsu pavisiṁsu. Pāvisīyi. Pāvisissa pavisissa. Pāvisīyissa. Pavise paviseyya, vikaraṇalopo pavisīyeyya. Pavisatu, pavisīyatu iccādi. Nudati. Disa=uccāraṇe, uddissati, likhati, tusati iccādi. (Tudādinayo).",
  "anya-e0807n5:281": "Ji=jaye,",
  "anya-e0807n5:282": "5,23. Jyādīhi knā",
  "anya-e0807n5:283": "Jyādīhi kattari lavisaye knā hoti. Na vuddhi. Kilese jināti, jinanti. Tena kileso jīyati, jīyanti, kye dīgho. Jinissati, jinissanti. Ajini jini. Ajīyi, ajīyittha. Ajinissa. Ajīyissa. Jineyya. Jinātu iccādi. Ci=caye, tathā cināti, cinanti iccādi.",
  "anya-e0807n5:284": "Ñā=avabodhane,",
  "anya-e0807n5:285": "5,120. Ñāssa ne jā",
  "anya-e0807n5:286": "Ñādhātussa jā hoti nakāre. Vijānāti.",
  "anya-e0807n5:287": "61. Ñāssa sanāssa nāyo timhi",
  "anya-e0807n5:288": "Sanāssa ñāssa nāyo vā hoti timhi. Nāyati, vijānāti iccādi. Kamme-viññāyati iccādi. Kye ‘‘āsse cā’’ti ettha ‘‘āsse’’ti yogavibhāgā āssa e hoti, yassa dvitte ñeyyati, ñeyyanti iccādi. Vijānissati, vijānissanti. Kamme – ‘‘kyassa sse’’ti kyalope rasse ca kate ñāssati, ñāssanti, viññāyissati, paññāyissati.",
  "anya-e0807n5:289": "65. Ssassa hi kamme",
  "anya-e0807n5:290": "Ñāto parassa ssassa hi vā hoti kamme, paññāyihiti, paññāyihinti. Añāgame samajāni, saṁjāni, saṁjāniṁsu. Samajā- niṁsu . Kamme-paññāyi, paññāyiṁsu. Ajānissa. Kamme-aññāyissa.",
  "anya-e0807n5:291": "63. Eyyassi+yāñā vā",
  "anya-e0807n5:292": "Ñāto parassa eyyassa iyā+ñā honti vā. Jāniyā.",
  "anya-e0807n5:293": "62. Ñāmhi jaṁ",
  "anya-e0807n5:294": "Ñādese sanāssa ñāssa jaṁ vā hoti. Jaññā, jāneyya, jāneyyuṁ. Kamme-paññāyeyya, paññāyeyyuṁ. Vijānātu, vijānanthu. Kamme-viññāyatu iccādi.",
  "anya-e0807n5:295": "Mā=māne, ‘‘ā ī ssādīnaṁ byañjanassiña’’ iti iñaiti yogavibhāgā iñāgame pubbasaralopo, mināti, minanti. Kamme-mīyati iccādi. Lū=chedane, ‘‘kṇāknāsu rasso’’ti dhātussa rasso, lunāti, lunanti. Kamme-lūyati iccādi. Dhu=kampane, dhunāti iccādi. (Jyādinayo).",
  "anya-e0807n5:296": "Kī=dabbavinīmaye,",
  "anya-e0807n5:297": "24. Kyādīhi kṇā",
  "anya-e0807n5:298": "Kyādīhi lavisaye kṇā hoti. ‘‘Kṇāknāsu rasso’’ti rasse kiṇāti, kiṇanti iccādi. Kamme-vikkīyati, vikkīyanti. Vikkiṇissati, vikkiṇissanti. Vikkīyissati, vikkīyissanti. Akiṇi, vikkiṇi, vikkīyi. Akiṇissa, vikkiṇissa. Vikkiṇe vikkiṇeyya.",
  "anya-e0807n5:299": "Vikkīye . Vikkīyeyya. Vikkiṇātu, vikkiṇantu, vikkīyatu, vikkīyantu iccādi. Su=savane, suṇāti, suṇanti iccādi.",
  "anya-e0807n5:300": "Saka=sattiyaṁ,",
  "anya-e0807n5:301": "5,121. Sakā+pānaṁ kuka+ku ṇe",
  "anya-e0807n5:302": "Saka+āpānaṁ kuka+kuiccete āgamā honti ṇe. Sakkuṇāti, sakkuṇanti. Sakkunāti, sakkunanti.",
  "anya-e0807n5:303": "53. Sse vā",
  "anya-e0807n5:304": "Sakasmā kṇāssa kkho vā hoti sse. Sakkhissati, sakkhissanti.",
  "anya-e0807n5:305": "58. Sakā kṇāssa kha īādo",
  "anya-e0807n5:306": "Sakasmā kṇāssa kho vā hoti īādīsu. Asakkhi sakkhi, sakkhiṁsu. Asakkhissa, asakkhissaṁsu. Sakkuṇe sakkuṇeyya. Sakkuṇātu, sakkuṇantu.",
  "anya-e0807n5:307": "Apa=pāpuṇane, papubbo, ‘‘sakā+pānaṁ kuka+ku ṇe’’ti kukate sampatti pāpuṇāti, pāpuṇanti iccādi. Kammepāpīyati, pāpīyanti. Pāpuṇissati, pāpuṇissanti. Kamme-pāpīyissati, pāpīyissanti. Pāpuṇi, pāpuṇiṁsu. Kamme-pāpīyi, pāpīyittha. Apāpuṇissa. Kamme-apāpīyissa. Pāpuṇe, pāpuṇeyya. Kamme-pāpīyeyya. Pāpuṇātu, pāpuṇantu. Kamme-pāpīyatu iccādi. (Kyādinayo).",
  "anya-e0807n5:308": "Su=savane,",
  "anya-e0807n5:309": "25. Svādīhi kṇo",
  "anya-e0807n5:310": "Suādīhi lavisaye kṇo hoti. Kānubandhattā na vuddhi. Dhammaṁ suṇoti. Parassaralope suṇonti. Kamme-kye dīghe sūyati, sūyanti. Dvitte suyyati suyyanti+ccādi. Iñāgame suṇissati, suṇissanti. Kamme-kyalope vuddhi. Sossati, sossanti iccādi. Asuṇi suṇi, asuṇiṁsu suṇiṁsu.",
  "anya-e0807n5:311": "60. Tesu suto kṇo+kṇānaṁ roṭa",
  "anya-e0807n5:312": "Tesu īādīsu suto paresaṁ kṇo+kṇānaṁ roṭa vā hoti. Rakāro anubandho. Ṭo sabbādesattho. Ussa lope dvittaṁ īssa si ca. Assosi, assosiṁsu. ‘‘Iṁssa ca siña’’ti yogavibhāgā siña, assosiṁsu, paccassosuṁ. Asuyi, asuyittha. Asuṇissa, tena asuyissa. Suṇe suṇeyya, suṇeyyaṁ. Tena sūye sūyeyya. Suṇātu, suṇantu. Sūyatu, sūyantu iccādi.",
  "anya-e0807n5:313": "Gi=sadde, giṇoti. Giṇanti. Tvaṁ giṇosi. Giṇissati, giṇissanti. Agiṇissa. Giṇeyya. Giṇotu iccādi. Vu=saṁvaraṇe, āvuṇoti, āvuṇanti. Āvuṇosi iccādi. Sesesupi yojetabbaṁ. (Svādinayo).",
  "anya-e0807n5:314": "Tana=vitthāre,",
  "anya-e0807n5:315": "26. Tanāditvo",
  "anya-e0807n5:316": "Tanādito kattari lavisaye o hoti. Kittiṁ tanoti, tanonti iccādi.",
  "anya-e0807n5:317": "76. Ovikaraṇassu paracchakke",
  "anya-e0807n5:318": "Ovikaraṇassa u hoti paracchakkavisaye. Tanute, tanvante. Tanuse, tanuvhe. Tanve, tanvamhe. Kamme –",
  "anya-e0807n5:319": "5,138. Tanassā vā",
  "anya-e0807n5:320": "Tanassa vā ā hoti kye. Papubbo, patāyati. Pataññati, patāyare patāyanti pataññare pataññanti+ccādi. Tathā vikaraṇalope iñāgame ca tanissati, tanissanti. Patāyissati. Atani, ataniṁsu. Atanissa. Patāyissa. Taneyya, taneyyuṁ. Tanotu, tanontu iccādi.",
  "anya-e0807n5:321": "Kara=karaṇe,",
  "anya-e0807n5:322": "5,177. Karassa sossa kubba+kuru+kayirā",
  "anya-e0807n5:323": "Karassa sa okārassa kubbādayo vā honti nta+māna+tyādīsu. Kubbati, kubbanti. Karoti, karonti. Karosi, karotha.",
  "anya-e0807n5:324": "23. Karassa sossa kuṁ",
  "anya-e0807n5:325": "Karassa sa okārassa kuṁ vā hoti mimesu. Kummi karomi. Kumma karoma. Paracchakke kurute kubbate, kubbante iccādi. Kayirati, kayiranti iccādi. Kamme-kyassa dvitte īssa rasso, kariyyati, karīyati vā iccādi. ‘‘Tavaggavaraṇā’’ dinā ye rassa yakāre kayyati, kayyanti. Bahulādhakārā kamme kvaci iminā kayirādese tena kayirati, kayiranti iccādi. Bhavissatimhi –",
  "anya-e0807n5:326": "25. Hāssa cā+haṅa ssena",
  "anya-e0807n5:327": "Karassa sossa hāssa ca āhaṅa vā hoti ssena saha. Kāhati, kāhanti iccādi. Iñāgame kāhiti, kāhinti iccādi. Āhaṅādesābhāvapakkhe karissati, karissanti iccādi. Ajjatane –",
  "anya-e0807n5:328": "24. Kā īādīsu",
  "anya-e0807n5:329": "Karassa sa okārassa kā hoti vā īādīsu.",
  "anya-e0807n5:330": "44. Dīghā īssa",
  "anya-e0807n5:331": "Dīghato parassa īssa si vā hoti. Akāsi. Īlope akā, akaṁsu. Ossa siādese akāsi. Siñāgame akāsittha. Akāsi, akāsiṁ, akāsimha. Aññatra akarikari, akariṁsu kariṁsu akaṁsu iccādi. Tena akarīyi iccādi. Akarissa iccādi. Kamme-akarīyissa iccādi. Eyyādimhi ‘‘kvaci vikaraṇānaṁ’’ti ovikaraṇalope karekareyya, kareyyuṁ iccādi. Kubbe kubbeyya iccādi.",
  "anya-e0807n5:332": "71. Ṭā",
  "anya-e0807n5:333": "Kayirā parassa eyyassa ṭā hoti. So kayirā.",
  "anya-e0807n5:334": "70. Kayire+yyasse+yyumādīnaṁ",
  "anya-e0807n5:335": "Kayirā parassa eyyumādīnaṁ eyyassa lopo hoti. Kayiruṁ. Tvaṁ kayirāsi, kayirātha. Kayirāmi, kayirāma.",
  "anya-e0807n5:336": "72. Ethassā",
  "anya-e0807n5:337": "Kayirā parasse+thassa ā hotītiādissa essa ā hoti. Kayirātha dhīro. Kamme-kariyeyya, kariyeyyu+miccādi. Karotu kurutu vā, kubbantu karontu iccādi. Paracchakke-kurutaṁ, kubbantaṁ. Kurussu karassu iccādi. ‘‘Eona+ma vaṇṇe’’ti akāro. Kuruvho, kubbe, kubbāmase. Kamme-karīyatu iccādi.",
  "anya-e0807n5:338": "5,133. Karotissa kho",
  "anya-e0807n5:339": "Pādito parassa karassa kvaci kha hoti. Abhisaṅkharoti iccādi. Sabbattha yojetabbaṁ. ‘‘Tadaminā’’dinā khādese abhisaṁkhāsīti viseso. Saka=sattiyaṁ, sakkoti iccādi. Apa=pāpuṇane, papubbo, pappoti iccādi. (Tanādinayo).",
  "anya-e0807n5:340": "Cura=theyye,",
  "anya-e0807n5:341": "1,15. Curādito ṇi",
  "anya-e0807n5:342": "Curādīhi kriyatthehi sakatthe ṇi paro hoti. ‘‘Ṇiṇāpyāpīhi vā’’ti vikappena lo. Dhanaṁ corayati coreti iccādi. Kamme-corīyati iccādi. Corayissati coressati iccādi. Kamme-corīyissati iccādi. Acorayi corayi acoresi coresi iccādi. Acorayissa iccādi. Kamme-acorīyissa iccādi. Coraye corayeyya iccādi. Coretu corentu iccādi.",
  "anya-e0807n5:343": "Cinta=cintāyaṁ, saṁyogattā na vuddhi, cinteti cintayati, cintenti. Kamme-cintīyati, cintīyanti iccādi. Manta=guttabhāsane, manteti mantayati iccādi. Pāla=rakkhaṇe, so dhammaṁ pāleti pālayati. Tena pālīyati+ccādi. (Curādinayo).",
  "anya-e0807n5:344": "Bhūvādi ca rudhādi ca, divādi ca tudādayo;",
  "anya-e0807n5:345": "Jyādī kiyādī svādī ca, tanādī ca curādayo.",
  "anya-e0807n5:346": "(Vikaraṇavidhānaṁ).",
  "anya-e0807n5:347": "5,1. Tija+mānehi kha+sā khamā+vīmaṁsāsu",
  "anya-e0807n5:348": "Khantiyaṁ tijā, vīmaṁsāyaṁ mānā ca kha+sapaccayā honti yathākkamaṁ. Tija=nisāne, akārassā+payogo. Khe ‘‘lahussupantassā’’ti patte+kārassa ‘‘aññatrāpī’’ti paṭisedho. Yakāravajjitabyañjanassa ‘‘pararūpa+mayakāre byañjane’’ti pararūpañca. ‘‘Catutthadutiyā’’ dinā paṭhamakkharakakāre ca ‘‘khachasāna+mekassaro+di dve’’ti tikkha tikkha iti dvibhāve ‘‘lopo+nādibyañjanassā’’tiādito+ññassa byañjanassa lope ca kate titikkhādhātuto tyādipaccaya+lavikaraṇāni. Titikkhati iccādi purimasamaṁ . Kamme-titikkhīyati iccādi. Ito paraṁ kammodāharaṇaṁ na karissāma.",
  "anya-e0807n5:349": "Māna=pūjāyaṁ+timasmā sapaccaya, dvittādimhi kate ‘‘mānassa vī parassa ca maṁ’’ti pubbamānassa vī ca paramānassa mañca hoti. Vīmaṁsadhātuto tipaccayādimhi kate vīmaṁsati iccādi. Titikkhissati, vīmaṁsissati iccādi. Eva+muparipi ajjatanādīsupi yojetabbaṁ. Payojakattā ṇi, ‘‘ṇiṇāpyāpīhi vā’’ti lavikaraṇaṁ, tejayati tejeti. Tathā curādittā na lavikaraṇaṁ, mānayati māneti.",
  "anya-e0807n5:350": "5,2. Kitā tikicchā+saṁsayesu cho",
  "anya-e0807n5:351": "Tikicchāyaṁ saṁsaye ca vattamānā kitā cho hoti. Kita=nivāse, chapaccaye pubbeva pararūpādimhi ca kate ‘‘kitassā+saṁsaye vā’’ti dvitte pubbassa tiādese tikicchadhātuto tyādayo. Tikicchati, tikicchanti+ccādi. Vipubbato kitā chappaccayādimhi kate ‘‘kavaggahānaṁ cavaggajā’’ti dvitte pubbassa kassa co. Vicikicchati, vicikicchanti+ccādi. Payojakattā ketayati+ccādi purimasamaṁ.",
  "anya-e0807n5:352": "5,3. Nindāyaṁ gupa+badhā bassa bho ca",
  "anya-e0807n5:353": "Nindāyaṁ gupa+badhehi cho hoti bassa bho ca. Gupa=rakkhane+tīmasmā chappaccaye ‘‘aññatrāpī’’ti ottābhāve ca pararūpādimhi ‘‘kavaggahā’’ dinā gassa je ca kate ‘‘gupissussā’’ti dvitte pubbassa ussa i hoti. Tyādi+lavikaraṇādimhi jigucchati iccādi. Nindāyaṁ-badha=bandhane+tīmasmā chappaccaye ca imināva bassa bhakāre ca pararūpe paṭhamakkhare bhacchabhacchaiti dvitte anādibyañjanassa lope ‘‘catutthadutiyānaṁ tatiyapaṭhamā’’ti dvitte pubbassa bhassa bakāre ‘‘khachasesvassī’’ti ikāre dīghe ca kate bībhacchadhātuto tyādayo honti. Bībhacchati, bībhacchanti iccādi. Aññatra gopeti+ccādi.",
  "anya-e0807n5:354": "5,4. Tuṁsmā lopo ci+cchāyaṁ te",
  "anya-e0807n5:355": "Tumantato icchāya+matthe te kha+sa+chā honti bahulaṁ, tuṁpaccayassa lopo ca hoti, sutattā. Bhuja=pālana+jjhohāresu. Bhojanāyāti viggayha ‘‘tuṁ+tāye’’ccādinā tuṁpaccaye ‘‘lahussupantassā’’ti okāre pararūpe ca kate bhottu+micchatīti viggayha iminā khapaccaye tuṁpaccayassa iminā ca lope ‘‘nimittābhāve nemittikassāpi ca abhāvo’’ti ñāyā pararūpaokārānaṁ abhāve khassa pararūpa+khakārādimhi ca kate bhukkha bhukkha iti dvitte tatiyabakāro hoti, bubhukkhadhātuto tyādayo honti, bubhukkhati, bubhukkhanti iccādi.",
  "anya-e0807n5:356": "Ji=jaye, jayanāya iti viggayha pure viya tumādimhi kate jetu+micchatīti viggayha sappaccaye jisa jisa iti dvitte anādibyañjanalope dvitte parassa jissa ‘‘jiharānaṁ giṁ’’ti giṁ. Jigiṁsadhātuto tyādīsu jigiṁsati, jigiṁsanti iccādi.",
  "anya-e0807n5:357": "Ghasa=adane , ghasitu+micchati chappaccayādimhi pure viya kate ghassa ‘‘kavaggahā’’dinā jhe jhassa ‘‘catutthadutiyā’’ dinā jakāre ‘‘khachasesvassī’’ti ikāre ca kate jighacchadhātuto tyādayo honti. Jighacchati, jighacchanti+ccādi.",
  "anya-e0807n5:358": "5,5. Īyo kammā",
  "anya-e0807n5:359": "Icchākammato icchāya+matthe īyapaccayo hoti. Putta+micchatīti īyapaccaye īyādivuttittā ‘‘ekatthatāyaṁ’’ti vibhattilopo. Puttīyati, puttīyanti+ccādi.",
  "anya-e0807n5:360": "5,6. Upamānā+cāre",
  "anya-e0807n5:361": "Kammato upamānā ācāratthe īyo hoti. Putta+mivā+carati puttīyati sissaṁ, puttīyanti+ccādi.",
  "anya-e0807n5:362": "5,7. Ādhārāti",
  "anya-e0807n5:363": "Īyo hoti. Kuṭiya+mivā+carati kuṭīyati pāsāde. Pāsādevā+carati pāsādīyati kuṭiyaṁ, pāsādīyanti+ccādi.",
  "anya-e0807n5:364": "5,8. Kattutā+yo",
  "anya-e0807n5:365": "Kattuto+pamānā ācāratthe āyo hoti. Pabbato ivā+carati sīlādiguṇayogatoti pabbatāyati yogī, pabbatāyadhātuto tyādayo.",
  "anya-e0807n5:366": "5,9. Cyatthe",
  "anya-e0807n5:367": "Kattuto abhūtatabbhāve āyo hoti bahulaṁ. Bhusoti paṭhamantato abhuso bhuso bhavatīti bhusāyati, bhusāyanti iccādi. ‘‘Vicchābhikkhaññesu dve’’ti ābhikkhaññatthe dvitte apaṭapaṭā paṭapaṭā bhavatīti āye paṭapaṭāyati, paṭapaṭāyanti+ccādi. Alohito lohito bhavati lohitāyati.",
  "anya-e0807n5:368": "5,10. Saddādīni karoti",
  "anya-e0807n5:369": "Saddādīhi dutiyantehi karotīti asmiṁ atthe āyo hoti. Saddaṁ karoti saddāyati. Evaṁ verāyati, kalahāyati, dhūpāyati+ccādi.",
  "anya-e0807n5:370": "5,11. Namotva+sso",
  "anya-e0807n5:371": "Namoiccasmā karotīti asmiṁ atthe asso hoti. Namo karotīti asmiṁ atthe assapaccaye tyādayo honti, tathāgataṁ namassati, namassanti iccādi.",
  "anya-e0807n5:372": "5,12. Dhātvatthe nāmasmi",
  "anya-e0807n5:373": "Nāmasmā dhātvatthe bahula+mi hoti. Hatthinā atikkamatīti ipaccaye lavikaraṇa+ekāra+ayādesesu katesu atihatthayati. Evaṁ vīṇāya upagāyati upavīṇāyati, vinayaṁ daḷhaṁ karoti daḷhayati, visuddhā hoti ratti visuddhāyati, kusalaṁ pucchati kusalāyati+ccādi.",
  "anya-e0807n5:374": "5,13. Saccādīhā+pi",
  "anya-e0807n5:375": "Saccādīhi dhātvatthe āpi hoti. Sacca+mācikkhatīti āpimhi tyādipaccaye ‘‘ṇi+ṇāpyā+dīhi vā’’ti lavikaraṇa+e+ayādesā. Saccāpayati, saccāpeti iccādi. Attha+mācikkhati atthāpayati. Evaṁ vedāpayati. Sukkhaṁ karotīti sukkhāpayati sukkhāpeti iccādi.",
  "anya-e0807n5:376": "5,16. Payojakabyāpāre ṇāpi ca",
  "anya-e0807n5:377": "Kattāraṁ yo payojeti, tassa byāpāre kriyatthā ṇi+ṇāpī honti bahulaṁ.",
  "anya-e0807n5:378": "Ṇipaccayo uvaṇṇantā, āto ṇāpeva hoti+ha;",
  "anya-e0807n5:379": "Dve dve+ko hoti vā sese, bahulaṁtyanuvuttiyā.",
  "anya-e0807n5:380": "Akammakāpi honteva, ṇi+ṇāpyantā sakammakā;",
  "anya-e0807n5:381": "Sakammakā dvikammā+ssu, dvikammā ca tikammakā.",
  "anya-e0807n5:382": "Tasmā kattari kamme ca, ṇi+ṇāpīnaṁ tu sambhavo;",
  "anya-e0807n5:383": "Na bhāve suddhakattā tu, kammaṁ hoti payojake.",
  "anya-e0807n5:384": "Nayādīnaṁ padhānañca, apadhānaṁ duhādinaṁ;",
  "anya-e0807n5:385": "Suddhakattā ṇi+ṇāpīsu, kamma+makkhyāta gocaraṁ.",
  "anya-e0807n5:386": "Bhavituṁ payojayatīti atthe iminā ṇippaccayo. Ṇakāro ṇānubandhakāriyattho. ‘‘Yuvaṇṇāna+me+o paccaye’’ti okāre ‘‘āyā+vā ṇānubandhe’’ti ṇānubandhe āvādeso. Tyādimhi ‘‘ṇi+ṇāpyā+pīhi vā’’ti lavikaraṇe ekāre ‘‘eona+mayavā sare’’ti ayādeso. So samādhiṁ bhāvayati bhāveti , bhāvayanti bhāventi+ccādi. Kamme-tena samādhi bhāvīyati+ccādi. Ettha ‘‘dīgho sarassā’’ti kye ikārassa dīgho. Bhāvayissati bhāvessati, bhāvayissanti bhāvessanti+ccādi. Ajjatane īssa simhi abhāvesi bhāvesi, abhāvayi bhāvayi, abhāvayiṁsu bhāvayiṁsu. Parassaralope abhāvesuṁ bhāvesuṁ, abhāvayaṁsu bhāvayaṁsu, abhāvayuṁ bhāvayuṁ iccādi. Kamme-abhāvīyi bhāvīyi iccādi. Abhāvissa abhāvayissa, abhāvissaṁsu abhāvayissaṁsu. Kamme-abhāvayissaṁ iccādi. Bhāve bhāveyya iccādi. Kamme-bhāvīyeyya iccādi. Bhāvayatu bhāvetu iccādi. Kamme-bhāvīyatu iccādi.",
  "anya-e0807n5:387": "Pacituṁ payojetīti atthe ṇi+ṇāpī honti. So devadattena odanaṁ pācayati pāceti iccādi, tathā pācāpayati pācāpeti+ccādi. Kamme-so tena devadattena odano pācīyati pācāpīyati+ccādi, bhavissatyādīsupi yojetabbaṁ.",
  "anya-e0807n5:388": "Gantuṁ payojetīti atthe so taṁ purisaṁ gāmaṁ gamayati gameti gacchāpayati gacchāpeti+ccādi. Kamme-tena so gāmaṁ gamīyati gacchāpīyati+ccādi.",
  "anya-e0807n5:389": "Guha=saṁvaraṇe, guhituṁ payojetīti ṇimhi ‘‘guhissa sare’’ti dīgho. Gūhayati, gūhayanti iccādi.",
  "anya-e0807n5:390": "Disa+dusa=appītiyaṁ, dusituṁ payojetīti ṇimhi ‘‘ṇimhi dīgho dusassā’’ti dīghe dūsayati+ccādi.",
  "anya-e0807n5:391": "Tathā icchantaṁ payojayati icchāpayati icchāpeti, esayati eseti. Niyacchantaṁ payojayati niyamayati niyameti. Tathā āsayati āseti, acchāpayati acchāpeti. Lābhayati lābheti, evaṁ vāsayati vāseti, vāsāpayati vāsāpeti. Vāhayati vāheti, vāhāpayati vāhāpeti+ccādi. Evaṁ jīrayati, mārayati, dassayati iccādi. Hū=sattāyaṁ, pahontaṁ payojayati pahāvayati pahāveti iccādi. Sāyayati sāyāpayati sāyāpeti. Nāyāpayati nāyāpeti. Patiṭṭhāpayati patiṭṭhāpeti. Rasse patiṭṭhapeti. Hantuṁ payojayatīti ṇi+ṇāpī, ‘‘hanassa ghāto ṇānubandhe’’ti ghātādese ghātayati ghāteti. Tathā juhāvayati juhāveti, jahāpayati jahāpeti. Hāpayati hāpeti. Dāpayati dāpeti. Vidhāpayati vidhāpeti, pidahāpayati pidahāpeti. (Bhūvādinayo).",
  "anya-e0807n5:392": "Idāni rudhādiaṭṭhagaṇā dassīyante-rodhayati rodheti. Devayati deveti. Todayati todeti. Jayāpayati jayāpeti. Vikkayati vikkayāpeti. Sāvayati sāveti. Vitānayati vitāneti. Corāpayati corāpeti iccādi.",
  "anya-e0807n5:393": "Khādīhi paccayantehi, api honti ṇi+ṇāpayo;",
  "anya-e0807n5:394": "Ṇi+ṇāpinā+nakānānaṁ, dassanañcettha sādhanaṁ.",
  "anya-e0807n5:395": "Titikkhantaṁ payojayati titikkheti titikkhāpeti, tikicchayati tikiccheti tikicchāpayati tikicchāpeti. Evaṁ bubhukkheti bubhukkhāpeti. Pabbatāyayati. Puttīyayati iccādi. (Khādipaccayanayo).",
  "anya-e0807n5:396": "Iti payogasiddhiyaṁ tyādikaṇḍo chaṭṭho."
}