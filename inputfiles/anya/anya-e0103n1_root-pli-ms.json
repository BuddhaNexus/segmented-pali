{
  "anya-e0103n1:0": "1. Sīlaniddesavaṇṇanā",
  "anya-e0103n1:1": "Sīlasarūpādikathāvaṇṇanā",
  "anya-e0103n1:2": "6.Evanti vuttappakārena. Anekaguṇasaṅgāhakenāti adhisīlasikkhādīnaṁ, aññesañca anekesaṁ guṇānaṁ saṅgāhakena. Sīlasamādhipaññāmukhenāti ‘‘sabbe saṅkhārā aniccā’’tiādīsu (dha. pa. 277; theragā. 676; netti. 5) viya vipassanāmattādimukhena saṅkhepato adesetvā sīlasamādhipaññāmukhena desitopi, sattatiṁsāyapi vā bodhipakkhiyadhammānaṁ visuddhimaggantogadhattā tattha sīlasamādhipaññā mukhaṁ pamukhaṁ katvā desitopi. Etena sīlasamādhipaññāsu avasesabodhipakkhiyadhammānaṁ sabhāvato, upakārato ca antogadhabhāvo dīpitoti veditabbaṁ. Atisaṅkhepadesitoyeva hoti sabhāvavibhāgādito avibhāvitattā. Nālanti na pariyattaṁ na samatthaṁ. Sabbesanti nātisaṅkhepanātivitthārarucīnampi, vipañcitaññuneyyānampi vā. Saṅkhepadesanā hi saṁkhittarucīnaṁ, ugghaṭitaññūnaṁyeva ca upakārāya hoti, na panitaresaṁ. Assa visuddhimaggassa. Pucchanaṭṭhena pañhā, kiriyā karaṇaṁ kammaṁ, pañhāva kammaṁ pañhākammaṁ, pucchanapayogo.",
  "anya-e0103n1:3": "Kiṁ sīlanti sarūpapucchā. Kenaṭṭhena sīlanti kena atthena sīlanti vuccati, ‘‘sīla’’nti padaṁ kaṁ abhidheyyaṁ nissāya pavattanti attho. Tayidaṁ sīlaṁ sabhāvato, kiccato, upaṭṭhānākārato, āsannakāraṇato ca kathaṁ jānitabbanti āha ‘‘kānassa lakkhaṇarasapaccupaṭṭhānapadaṭṭhānānī’’ti. Paṭipatti nāma diṭṭhānisaṁse eva hotīti āha ‘‘kimānisaṁsa’’nti. Katividhanti pabhedapucchā. Vibhāgavantānaṁ hi sabhāvavibhāvanaṁ vibhāgadassanamukheneva hotīti. Vodānaṁ visuddhi. Sā ca saṁkilesamalavimutti. Taṁ icchantena yasmā upāyakosallatthinā anupāyakosallaṁ viya saṁkileso jānitabboti āha ‘‘ko cassa saṁkileso’’ti.",
  "anya-e0103n1:4": "Tatrāti tasmiṁ, tassa vā pañhākammassa. Vissajjananti vivaraṇaṁ. Pucchito hi attho avibhāvitattā nigūḷho muṭṭhiyaṁ kato viya tiṭṭhati. Tassa vivaraṇaṁ vissajjanaṁ vibhūtabhāvakāraṇato. Pāṇātipātādīhīti ettha pāṇoti vohārato satto, paramatthato jīvitindriyaṁ. Tassa saraseneva patanasabhāvassa antare eva ativa pātanaṁ atipāto, saṇikaṁ patituṁ adatvā sīghaṁ pātananti attho, atikkamma vā satthādīhi abhibhavitvā pātanaṁ atipāto, pāṇaghāto. Ādisaddena adinnādānādiṁ saṅgaṇhāti. Tehi pāṇātipātādīhi dussīlyakammehi. Viramantassāti samādānavirativasena, sampattavirativasena ca oramantassa. Vattapaṭipattinti upajjhāyavattādivattakaraṇaṁ. Cetanādayo dhammāti saṅkhepato vuttamatthaṁ pāḷivasena vibhajitvā dassetuṁ ‘‘vuttañheta’’ntiādi vuttaṁ. Tattha cetayatīti cetanā, attanā sampayuttadhammehi saddhiṁ ārammaṇe abhisandahatīti attho. Cetanāya anukūlavaseneva hi taṁsampayuttā dhammā ārammaṇe pavattanti. Cetanā kāmaṁ kusalattikasādhāraṇā, idha pana sīlacetanā adhippetāti katvā ‘‘kusalā’’ti veditabbā. Cetasi niyuttaṁ cetasikaṁ, cittasampayuttanti attho. Cetanāya satipi cetasikatte ‘‘cetanā sīla’’nti visuṁ gahitattā tadaññameva viratianabhijjhādikaṁ cetasikaṁ sīlaṁ daṭṭhabbaṁ gobalībaddañāyena. Saṁvaraṇaṁ saṁvaro. Yathā akusalā dhammā citte na otaranti, tathā pidahanaṁ. Avītikkamo vītikkamassa paṭipakkhabhūtā avītikkamavasena pavattacittacetasikā. Tattha cetanā sīlaṁ nāmātiādi yathāvuttassa suttapadassa vivaraṇaṁ. Viramantassa cetanāti viratisampayuttaṁ padhānabhūtaṁ cetanamāha. Pūrentassa cetanāti vattapaṭipattiāyūhinī. Viramantassa viratīti viratiyā padhānabhāvaṁ gahetvā vuttaṁ.",
  "anya-e0103n1:5": "Ettha hi yadā ‘‘tividhā, bhikkhave, kāyasañcetanā kusalaṁ kāyakamma’’ntiādi (kathā. 539) vacanato pāṇātipātādīnaṁ paṭipakkhabhūtā tabbirativisiṭṭhā cetanā tathāpavattā padhānabhāvena pāṇātipātādipaṭiviratisādhikā hoti, tadā taṁsampayuttā viratianabhijjhādayo ca cetanāpakkhikā vā, abbohārikā vāti imamatthaṁ sandhāya cetanāsīlaṁ vuttaṁ. Yadā pana pāṇātipātādīhi saṅkocaṁ āpajjantassa tato viramaṇākārena pavattamānā cetanāvisiṭṭhā virati, anabhijjhādayo ca tattha tattha padhānabhāvena kiccasādhikā honti, tadā taṁsampayuttā cetanā viratiādipakkhikā vā hoti, abbohārikā vāti imamatthaṁ sandhāya cetasikasīlaṁ vuttaṁ.",
  "anya-e0103n1:6": "Idāni sutte āgatanayena kusalakammapathavasena cetanācetasikasīlāni vibhajitvā dassetuṁ ‘‘apicā’’tiādi vuttaṁ. Pajahantassāti samādānavasena ‘‘ito paṭṭhāya na karissāmī’’ti sampattavatthukānipi anajjhācaraṇena pajahantassa. Satta kammapathacetanāti pāṇātipātādipahānasādhikā paṭipāṭiyā satta kusalakammapathacetanā. Abhijjhādivasena yaṁ paradāragamanādi karīyati, tassa pahāyakā anabhijjhādayo sīlanti āha ‘‘cetasikaṁ sīlaṁ nāma anabhijjhā…pe… sammādiṭṭhidhammā’’ti. Yathā hi abhijjhābyāpādavasena micchācārapāṇātipātādayo karīyanti, evaṁ micchādiṭṭhivasenāpi te puttamukhadassanādiatthaṁ karīyanti. Tesañca pajahanakā anabhijjhādayoti. Pātimokkhasaṁvaro cārittavārittavibhāgaṁ vinayapariyāpannaṁ sikkhāpadasīlaṁ. Satisaṁvaro manacchaṭṭhānaṁ indriyānaṁ ārakkhā, sā ca tathāpavattā satiyeva. Ñāṇasaṁvaro paññā. Khantisaṁvaro adhivāsanā, sā ca tathāpavattā adosapadhānā khandhā, adoso eva vā. Vīriyasaṁvaro kāmavitakkādīnaṁ vinodanavasena pavattaṁ vīriyaṁ. Pātimokkhasaṁvarasatisaṁvarādīsu yaṁ vattabbaṁ, taṁ parato āvi bhavissati.",
  "anya-e0103n1:7": "Sotānīti taṇhādiṭṭhiavijjāduccaritaavasiṭṭhakilesasotāni. ‘‘Sotānaṁ saṁvaraṁ brūmī’’ti vatvā ‘‘paññāyete pidhiyyare’’ti vacanena sotānaṁ saṁvaro pidahanaṁ samucchedanaṁ ñāṇanti viññāyati.",
  "anya-e0103n1:8": "Idamatthikataṁ manasi katvā yena ñāṇena yoniso paccavekkhitvā paccayā paṭisevīyanti. Taṁ paccayapaṭisevanampi ñāṇasabhāvattā ettheva ñāṇasaṁvare eva samodhānaṁ saṅgahaṁ gacchati. Khamati adhivāsetīti khamo. Uppannanti tasmiṁ tasmiṁ ārammaṇe jātaṁ nibbattaṁ. Kāmavitakkanti kāmūpasaṁhitaṁ vitakkaṁ. Nādhivāsetīti cittaṁ āropetvā abbhantare na vāseti. Ājīvapārisuddhipīti buddhapaṭikuṭṭhaṁ micchājīvaṁ pahāya anavajjena paccayapariyesanena sijjhanakaṁ ājīvapārisuddhisīlampi ettheva vīriyasaṁvare eva samodhānaṁ gacchati vīriyasādhanattā. Ettha ca yathā ñāṇaṁ taṇhādisotānaṁ pavattinivāraṇato pidahanaṭṭhena saṁvaraṇato saṁvaro ca, parato pavattanakaguṇānaṁ ādhārādibhāvato sīlanaṭṭhena sīlaṁ , evaṁ khanti anadhivāsanena uppajjanakakilesānaṁ adhivāsanena saṁvaraṇato saṁvaro ca, khamanahetu uppajjanakaguṇānaṁ ādhārādibhāvato sīlanaṭṭhena sīlaṁ, vīriyaṁ vinodetabbānaṁ pāpadhammānaṁ vinodanena saṁvaraṇato saṁvaro ca, vinodanahetu uppajjanakaguṇānaṁ ādhārādibhāvato sīlanaṭṭhena sīlanti veditabbaṁ. Yathā pana pātimokkhasīlādi tassa tassa pāpadhammassa pavattituṁ appadānavasena saṁvaraṇaṁ pidahanaṁ, taṁ upādāya saṁvaro, evaṁ asamādinnasīlassa āgatavatthuto viramaṇampīti āha ‘‘yā ca pāpabhīrukānaṁ…pe… saṁvarasīlanti veditabba’’nti. Na vītikkamati etenāti avītikkamo. Tathāpavatto kusalacittuppādo.",
  "anya-e0103n1:9": "7.Avasesesu pana pañhesu. Samādhānaṁ saṇṭhapanaṁ. Dussīlyavasena hi pavattā kāyakammādayo sampati, āyatiñca ahitadukkhāvahā, na sammā ṭhapitāti asaṇṭhapitā vippakiṇṇā visaṭā ca nāma honti, susīlyavasena pana pavattā tabbipariyāyato saṇṭhapitā avippakiṇṇā avisaṭā ca nāma honti yathā taṁ okkhittacakkhutā abāhuppacālanādi. Tenāha ‘‘kāyakammādīnaṁ susīlyavasena avippakiṇṇatāti attho’’ti. Etena samādhikiccato sīlanaṁ viseseti. Tassa hi samādhānaṁ sampayuttadhammānaṁ avikkhepahetutā. Idaṁ kāyakammādīnaṁ saṇṭhapanaṁ saṁyamanaṁ. Upadhāraṇaṁ adhiṭṭhānaṁ mūlabhāvo. Tathā hissa ādicaraṇādibhāvo vutto. Tena pathavīdhātukiccato sīlanaṁ visesitaṁ hoti. Sā hi sahajātarūpadhammānaṁ sandhāraṇavasena pavattati. Idaṁ pana anavajjadhammānaṁ mūlādhiṭṭhānabhāvena. Tenāha ‘‘kusalānaṁ dhammāna’’ntiādi. Tattha kusaladhammā nāma sapubbabhāgā mahaggatānuttarā dhammā. Aññe pana ācariyā. Siraṭṭhoti yathā sirasi chinne sabbo attabhāvo vinassati, evaṁ sīle bhinne sabbaṁ guṇasarīraṁ vinassati. Tasmā tassa uttamaṅgaṭṭho sīlaṭṭho. ‘‘Siro sīsa’’nti vā vattabbe niruttinayena ‘‘sīla’’nti vuttanti adhippāyo. Sītalaṭṭho pariḷāhavūpasamanaṭṭho. Tena ta-kārassa lopaṁ katvā niruttinayeneva ‘‘sīla’’nti vuttanti dasseti. Tathā hidaṁ payogasampāditaṁ sabbakilesapariḷāhavūpasamakaraṁ hoti. Evamādināti ādi-saddena sayanti akusalā etasmiṁ sati apaviṭṭhā hontīti sīlaṁ, supanti vā tena vihatussāhāni sabbaduccaritānīti sīlaṁ, sabbesaṁ vā kusaladhammānaṁ pavesārahasālāti sīlanti evamādīnaṁ saṅgaho daṭṭhabbo.",
  "anya-e0103n1:10": "8. ‘‘Sīlanaṭṭhena sīla’’nti pubbe saddatthuddhārena pakāsitopi bhāvattho evāti āha ‘‘sīlanaṁ lakkhaṇaṁ tassā’’ti. Na hi tassa cetanādibhedabhinnassa anavasesato saṅgāhako tato añño attho atthi, yo lakkhaṇabhāvena vucceyya. Nanu ca anekabhedasaṅgāhakaṁ sāmaññalakkhaṇaṁ nāma siyā, na visesalakkhaṇanti anuyogaṁ manasi katvā āha ‘‘sanidassanattaṁ rūpassa, yathā bhinnassanekadhā’’ti.",
  "anya-e0103n1:11": "Yathā hi nīlādivasena anekabhedabhinnassāpi rūpāyatanassa sanidassanattaṁ visesalakkhaṇaṁ tadaññadhammāsādhāraṇato. Na aniccatādi viya, ruppanaṁ viya vā sāmaññalakkhaṇaṁ, evamidhāpi daṭṭhabbaṁ. Kiṁ panetaṁ sanidassanattaṁ nāma? Daṭṭhabbatā cakkhuviññāṇassa gocarabhāvo. Tassa pana rūpāyatanato anaññattepi aññehi dhammehi rūpāyatanaṁ visesetuṁ aññaṁ viya katvā saha nidassanena sanidassananti vuccati. Dhammasabhāvasāmaññena hi ekībhūtesu dhammesu yo nānattakaro sabhāvo, so aññaṁ viya katvā upacarituṁ yutto. Evaṁ hi atthavisesāvabodho hotīti. Atha vā ‘‘saha nidassanenā’’ti ettha tabbhāvattho saha-saddo yathā nandirāgasahagatāti (saṁ. ni. 5.1081; mahāva. 14; paṭi. ma. 2.30).",
  "anya-e0103n1:12": "Dussīlyaviddhaṁsanarasanti kāyikaasaṁvarādibhedassa dussīlyassa vidhamanakiccaṁ. Anavajjarasanti agārayhasampattikaṁ agarahitabbabhāvena sampajjanakaṁ, avajjapaṭipakkhabhāvena vā sampajjanakaṁ. Lakkhaṇādīsūti lakkhaṇarasādīsu vuccamānesu kiccameva, sampatti vā rasoti vuccati, na rasāyatanarasādīti adhippāyo. Keci pana ‘‘kiccamevā’’ti avadhāraṇaṁ tassa itararasato balavabhāvadassanatthanti vadanti, taṁ tesaṁ matimattaṁ, kiccameva, sampatti eva vā rasoti imassa atthassa adhippetattā.",
  "anya-e0103n1:13": "Soceyyapaccupaṭṭhānanti kāyādīhi sucibhāvena paccupaṭṭhāti. Gahaṇabhāvanti gahetabbabhāvaṁ. Tena upaṭṭhānākāraṭṭhena paccupaṭṭhānaṁ vuttaṁ, phalaṭṭhena pana avippaṭisārapaccupaṭṭhānaṁ, samādhipaccupaṭṭhānaṁ vā. Sīlaṁ hi sampatiyeva avippaṭisāraṁ paccupaṭṭhāpeti, paramparāya samādhiṁ. Imassa pana ānisaṁsaphalassa ānisaṁsakathāyaṁ vakkhamānattā idha aggahaṇaṁ daṭṭhabbaṁ. Keci pana phalassa anicchitattā idha aggahaṇanti vadanti, tadayuttaṁ phalassa anekavidhattā, lokiyādisīlassāpi vibhajiyamānattā. Tathā hi vakkhati ‘‘nissitānissitavasenā’’tiādi (visuddhi. 1.10). Yathā pathavīdhātuyā kammādi dūrakāraṇaṁ, sesabhūtattayaṁ āsannakāraṇaṁ, yathā ca vatthassa tantavāyaturivemasalākādi dūrakāraṇaṁ, tantavo āsannakāraṇaṁ, evaṁ sīlassa saddhammassavanādi dūrakāraṇaṁ, hiriottappamassa āsannakāraṇanti dassento āha ‘‘hirottappañca panā’’tiādi. Hirottappe hītiādi tassa āsannakāraṇabhāvasādhanaṁ. Tattha uppajjati samādānavasena, tiṭṭhati avītikkamavasenāti veditabbaṁ.",
  "anya-e0103n1:14": "Sīlānisaṁsakathāvaṇṇanā",
  "anya-e0103n1:15": "9.Avippaṭisārādīti ettha vippaṭisārapaṭipakkho kusalacittuppādo avippaṭisāro. So pana visesato ‘‘lābhā vata me, suladdhaṁ vata me, yassa me suparisuddhaṁ sīla’’nti attano sīlassa paccavekkhaṇavasena pavattoti veditabbo. Ādi-saddena pāmojjabhogasampattikittisaddādiṁ saṅgaṇhāti. Avippaṭisāratthānīti avippaṭisārappayojanāni. Kusalānīti anavajjāni. Avippaṭisārānisaṁsānīti avippaṭisāruddayāni. Etena avippaṭisāro nāma sīlassa uddayamattaṁ, saṁvaḍḍhitassa rukkhassa chāyāpupphasadisaṁ. Añño eva panānena nipphādetabbo samādhiādiguṇoti dasseti.",
  "anya-e0103n1:16": "Sīlavato sīlasampadāyāti parisuddhaṁ paripuṇṇaṁ katvā sīlassa sampādanena sīlavato, tāya eva sīlasampadāya. Appamādādhikaraṇanti appamādakāraṇā. Bhogakkhandhanti bhogarāsiṁ. Kalyāṇo kittisaddo abbhuggacchatīti ‘‘itipi sīlavā, itipi kalyāṇadhammo’’ti sundaro thutighoso uṭṭhahati, lokaṁ pattharati. Visāradoti attani kiñci garahitabbaṁ upavaditabbaṁ apassanto vigatasārajjo nibbhayo. Amaṅkubhūtoti avilakkho. Asammūḷhoti ‘‘akataṁ vata me kalyāṇa’’ntiādinā (ma. ni. 3.248) vippaṭisārābhāvato, kusalakammādīnaṁyeva ca tadā upaṭṭhānato amūḷho pasannamānaso eva kālaṁkaroti. Kāyassa bhedāti upādinnakkhandhapariccāgā, jīvitindriyassa upacchedā. Paraṁ maraṇāti cutito uddhaṁ. Sugatinti sundaraṁ gatiṁ. Tena manussagatipi saṅgayhati. Sagganti devagatiṁ. Sā hi rūpādīhi visayehi suṭṭhu aggoti saggo, lokiyati ettha uḷāraṁ puññaphalanti lokoti ca vuccati.",
  "anya-e0103n1:17": "Ākaṅkheyya ceti yadi iccheyya. Piyo ca assanti piyāyitabbo piyacakkhūhi passitabbo pemaniyo bhaveyyanti attho. Manāpoti sabrahmacārīnaṁ manavaḍḍhanako, tesaṁ vā manena pattabbo, mettacittena pharitabboti vuttaṁ hoti. Garūti garuṭṭhāniyo pāsāṇachattasadiso. Bhāvanīyoti ‘‘addhā ayamāyasmā jānaṁ jānāti, passaṁ passatī’’ti sambhāvanīyo. Sīlesvevassa paripūrakārīti catupārisuddhisīlesu eva paripūrakārī assa, anūnakārī paripūraṇākārena samannāgato bhaveyya. ‘‘Ādinā nayenā’’ti etena ‘‘ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārāna’’nti (ma. ni. 1.65) evamādike sīlathomanasuttāgate sattarasa sīlānisaṁse saṅgaṇhāti.",
  "anya-e0103n1:18": "Idāni na kevalamime eva avippaṭisārādayo, atha kho aññepi bahū sīlānisaṁsā vijjantīti te dassetuṁ ‘‘apicā’’tiādi āraddhaṁ. Tattha sāsaneti imasmiṁ sakalalokiyalokuttaraguṇāvahe satthusāsane. Ācārakulaputtānaṁ yaṁ sīlaṁ vinā patiṭṭhā avaṭṭhānaṁ natthi, tassa evaṁ mahānubhāvassa sīlassa ānisaṁsānaṁ paricchedaṁ parimāṇaṁ ko vade ko vattuṁ sakkuṇeyyāti attho. Etena sabbesaṁyeva lokiyalokuttarānaṁ guṇānaṁ sīlameva mūlabhūtanti dassetvā tato parampi malavisodhanena, pariḷāhavūpasamanena, sucigandhavāyanena, sagganibbānādhigamūpāyabhāvena, sobhālaṅkārasādhanatāya bhayavidhamanena, kittipāmojjajanena ca sīlasadisaṁ aññaṁ sattānaṁ hitasukhāvahaṁ natthīti dassento ‘‘na gaṅgā’’tiādikā gāthā abhāsi.",
  "anya-e0103n1:19": "Tattha sarabhūti ekā nadī, ‘‘yaṁ loke sarabhū’’ti vadanti. Ninnagā vāciravatīti ‘‘aciravatī’’ti evaṁnāmikā nadī, vāti sabbattha vā-saddo aniyamattho. Tena avuttā godhāvarīcandabhāgādikā saṅgaṇhāti. Pāṇanaṭṭhena pāṇīnaṁ sattānaṁ yaṁ malaṁ sīlajalaṁ visodhayati, taṁ malaṁ visodhetuṁ na sakkuṇanti gaṅgādayo nadiyoti paṭhamagāthāya na-kāraṁ ānetvā sambandhitabbaṁ. Hārāti muttāhārā. Maṇayoti veḷuriyādimaṇayo. Ariyanti visuddhaṁ. Sīlasamuṭṭhāno kittisaddo gandho manoharabhāvato, disāsu abhibyāpanato ca ‘‘sīlagandho’’ti vutto. So hi paṭivātepi pavattati. Tenāha bhagavā ‘‘satañca gandho paṭivātametī’’ti (dha. pa. 54; a. ni. 3.80; mi. pa. 5.4.1). Dosānaṁ balaṁ nāma vatthujjhācāro, taṁ tesaṁ kātuṁ adentaṁ sīlaṁ dosānaṁ balaṁ ghātetīti veditabbaṁ.",
  "anya-e0103n1:20": "Sīlappabhedakathāvaṇṇanā",
  "anya-e0103n1:21": "10.‘‘Katividha’’nti ettha vidha-saddo koṭṭhāsapariyāyo ‘‘ekavidhena rūpasaṅgaho’’tiādīsu viya, pakārattho vā, katippakāraṁ kittakā sīlassa pakārabhedāti attho. Sīlanalakkhaṇenāti sīlanasaṅkhātena sabhāvena.",
  "anya-e0103n1:22": "Caranti tena sīlesu paripūrakāritaṁ upagacchantīti carittaṁ, carittameva cārittaṁ. Vāritato tena attānaṁ tāyanti rakkhantīti vārittaṁ. Adhiko samācāro abhisamācāro, tattha niyuttaṁ, so vā payojanaṁ etassāti ābhisamācārikaṁ. Ādi brahmacariyassāti ādibrahmacariyaṁ, tadeva ādibrahmacariyakaṁ. Viramati etāya, sayaṁ vā viramati, viramaṇaṁ vā virati, na viratīti avirati. Nissayatīti nissitaṁ, na nissitanti anissitaṁ. Pariyanto etassa atthīti pariyantaṁ, kālena pariyantaṁ kālapariyantaṁ, yathāparicchinno vā kālo pariyanto etassāti kālapariyantaṁ. Yāva pāṇanaṁ jīvanaṁ koṭi etassāti āpāṇakoṭikaṁ. Attano paccayehi loke niyuttaṁ, tattha vā viditanti lokiyaṁ. Lokaṁ uttaratīti lokuttaraṁ.",
  "anya-e0103n1:23": "Paccayato, phalato ca majjhimapaṇītehi nihīnaṁ, tesaṁ vā guṇehi parihīnanti hīnaṁ. Attano paccayehi padhānabhāvaṁ nītanti paṇītaṁ. Ubhinnameva vemajjhe bhavaṁ majjhimaṁ. Attādhipatito āgataṁ attādhipateyyaṁ. Sesapadadvayepi eseva nayo. Taṇhāya, diṭṭhiyā vā parāmaṭṭhaṁ padhaṁsitanti parāmaṭṭhaṁ. Tappaṭikkhepato aparāmaṭṭhaṁ. Paṭippassaddhakilesaṁ paṭippassaddhaṁ. Sikkhāsu jātaṁ, sekkhassa idanti vā sekkhaṁ. Pariniṭṭhitasikkhākiccatāya asekkhadhammapariyāpannaṁ asekkhaṁ. Tadubhayapaṭikkhepena nevasekkhanāsekkhaṁ. Hānaṁ bhajati, hānabhāgo vā etassa atthīti hānabhāgiyaṁ. Sesesupi eseva nayo. Appaparimāṇattā pariyantavantaṁ, pārisuddhivantañca sīlaṁ pariyantapārisuddhisīlaṁ. Anappaparimāṇattā apariyantaṁ, pārisuddhivantañca sīlaṁ apariyantapārisuddhisīlaṁ. Sabbaso puṇṇaṁ, pārisuddhivantañca sīlaṁ paripuṇṇapārisuddhisīlaṁ.",
  "anya-e0103n1:24": "11.Vuttanayenāti ‘‘sīlanaṭṭhena sīla’’ntiādinā (visuddhi. 1.7) heṭṭhā vuttena nayena. Idaṁ kattabbanti paññattasikkhāpadapūraṇanti idaṁ ābhisamācārikaṁ kattabbaṁ paṭipajjitabbanti evaṁ paññattassa sikkhāpadasīlassa pūraṇaṁ. Sikkhāpadasīlaṁ hi pūrento sikkhāpadampi pūreti pāleti nāma. Sikkhā eva vā sikkhitabbato, paṭipajjitabbato ca sikkhāpadaṁ. Tassa pūraṇantipi yojetabbaṁ. Idaṁ na kattabbanti paṭikkhittassa akaraṇanti idaṁ duccaritaṁ na kattabbanti bhagavatā paṭikkhittassa akaraṇaṁ viramaṇaṁ. Caranti tasminti tasmiṁ sīle taṁsamaṅgino carantīti sīlassa adhikaraṇataṁ vibhāvento tesaṁ pavattiṭṭhānabhāvaṁ dasseti. Tenāha ‘‘sīlesu paripūrakāritāya pavattantī’’ti. Vāritanti idaṁ na kattabbanti paṭikkhittaṁ akappiyaṁ . Tāyantīti akaraṇeneva tāyanti. Tenāti vārittasīlamāha. Vāreti vā satthā ettha, etena vāti vāritaṁ, sikkhāpadaṁ. Taṁ avikopento tāyanti tenāti vārittaṁ. Saddhāvīriyasādhananti saddhāya, uṭṭhānavīriyena ca sādhetabbaṁ. Na hi asaddho, kusīto ca vattapaṭipattiṁ paripūreti, saddho eva satthārā paṭikkhitte aṇumattepi vajje bhayadassāvī samādāya sikkhati sikkhāpadesūti āha ‘‘saddhāsādhanaṁ vāritta’’nti.",
  "anya-e0103n1:25": "Adhisīlasikkhāpariyāpannattā abhivisiṭṭho samācāroti abhisamācāroti āha ‘‘uttamasamācāro’’ti. Abhisamācārova ābhisamācārikaṁ, yathā venayikoti (a. ni. 8.11; pārā. 8) adhippāyo. Abhisamācāro ukkaṭṭhaniddesato maggasīlaṁ, phalasīlañca, taṁ ārabbha uddissa tadatthaṁ tappayojanaṁ paññattaṁ ābhisamācārikaṁ. Suparisuddhāni tīṇi kāyakammāni, cattāri vacīkammāni, suparisuddho ājīvoti idaṁ ājīvaṭṭhamakaṁ. Tattha kāmaṁ ājīvahetukato sattavidhaduccaritato virati sammāājīvoti sopi sattavidho hoti, sammājīvatāsāmaññena pana taṁ ekaṁ katvā vuttaṁ. Atha vā tividhakuhanavatthusannissayato micchājīvato viratiṁ ekajjhaṁ katvā vutto ‘‘ājīvo suparisuddho’’ti. Seṭṭhacariyabhāvato maggo eva brahmacariyanti maggabrahmacariyaṁ, tassa. Ādibhāvabhūtanti ādimhi bhāvetabbataṁ nipphādetabbataṁ bhūtaṁ pattaṁ ādibhāvabhūtaṁ. Kiñcāpi desanānukkamena sammādiṭṭhi ādi, paṭipattikkamena pana ājīvaṭṭhamakasīlaṁ ādīti. Tassa sampattiyāti ābhisamācārikassa sampajjanena paripūraṇena ādibrahmacariyakaṁ sampajjati. Yo hi lahukānipi appasāvajjāni parivajjeti, so garukāni mahāsāvajjāni bahvādīnavāni parivajjessatīti vattabbameva natthīti. Suttaṁ pana etamatthaṁ byatirekavasena vibhāveti. Tattha dhammanti sīlaṁ. Taṁ hi upariguṇavisesānaṁ dhāraṇaṭṭhena dhammoti vuccati.",
  "anya-e0103n1:26": "Viratisīlassa itarasīlena satipi sampayogādike asammissakatādassanatthaṁ ‘‘veramaṇimatta’’nti vuttaṁ.",
  "anya-e0103n1:27": "‘‘Nissitānissitavasenā’’ti ettha labbhamānanissayaṁ tāva dassetuṁ ‘‘nissayo’’tiādi vuttaṁ. Tattha taṇhācaritena nissayitabbato taṇhāva taṇhānissayo. Tathā diṭṭhinissayo. Diṭṭhicarito hi asatipi diṭṭhiyā taṇhāvirahe diṭṭhinissitova pavattati. Devoti catumahārājasakkasuyāmādipākaṭadevamāha . Devaññataroti apākaṭaṁ. Taṇhaṁ eva nissitanti taṇhānissitaṁ. Taṇhāya nissitanti ca keci vadanti. Tesaṁ ‘‘dve nissayā’’tiādinā virujjhati. Suddhidiṭṭhiyāti ‘‘iti saṁsārasuddhi bhavissatī’’ti evaṁ pavattadiṭṭhiyā, lokuttaraṁ sīlanti adhippāyo. Tassevāti lokuttarasseva sambhārabhūtaṁ kāraṇabhūtaṁ, vivaṭṭūpanissayanti attho.",
  "anya-e0103n1:28": "Kālaparicchedaṁ katvāti ‘‘imañca rattiṁ, imañca diva’’ntiādinā (a. ni. 8.41) viya kālavasena paricchedaṁ katvā. Kālaparicchedaṁ akatvā samādinnampi antarāvicchinnaṁ sampattavirativasena yāvajīvaṁ pavattitampi āpāṇakoṭikaṁ na hotīti dassetuṁ ‘‘yāvajīvaṁ samādiyitvā tatheva pavattita’’nti vuttaṁ.",
  "anya-e0103n1:29": "Lābhayasañātiaṅgajīvitavasenāti lābhayasānaṁ anuppannānaṁ uppādanavasena, uppannānaṁ rakkhaṇavasena ceva vaḍḍhanavasena ca ñātiaṅgajīvitānaṁ avināsanavasena. Kiṁ so vītikkamissatīti yo vītikkamāya cittampi na uppādeti, so kāyavācāhi vītikkamissatīti kiṁ idaṁ, natthetanti attho. Paṭikkhepe hi ayaṁ kiṁ-saddo.",
  "anya-e0103n1:30": "Ārammaṇabhāvena vaṇo viya āsave kāmāsavādike paggharatīti sampayogabhāvābhāvepi sahāsavehīti sāsavaṁ. Tebhūmakadhammajātanti sīlaṁ tappariyāpannanti āha ‘‘sāsavaṁ sīlaṁ lokiya’’nti. Bhavavisesā sampattibhavā. Vinayoti vinayapariyatti, tattha vā āgatasikkhāpadāni. Pāmojjaṁ taruṇapīti. Yathābhūtañāṇadassanaṁ sapaccayanāmarūpadassanaṁ, tadadhiṭṭhānā vā taruṇavipassanā. Nibbidāti nibbidāñāṇaṁ. Tena balavavipassanamāha. Virāgo maggo. Vimutti arahattaphalaṁ. Vimuttiñāṇadassanaṁ paccavekkhaṇā. Kathāti vinayakathā. Mantanāti vinayavicāraṇā. Upanisāti yathāvuttakāraṇaparamparāsaṅkhāto upanissayo. Lokuttaraṁ maggaphalacittasampayuttaṁ ājīvaṭṭhamakasīlaṁ. Tattha maggasīlaṁ bhavanissaraṇāvahaṁ hoti, paccavekkhaṇañāṇassa ca bhūmi, phalasīlaṁ pana paccavekkhaṇāñāṇasseva bhūmi.",
  "anya-e0103n1:31": "12. Hīnādhimuttivasena chandādīnampi hīnatā. Paṇītādhimuttivasena paṇītatā. Tadubhayavemajjhatāvasena majjhimatā. Yatheva hi kammaṁ āyūhanavasena hīnādibhedabhinnaṁ hoti, evaṁ chandādayopi pavattiākāravasena. So ca nesaṁ pavattiākāro adhimuttibhedenāti daṭṭhabbaṁ. Yasakāmatāyāti kittisilokābhiratiyā, parivāricchāya vā. ‘‘Kathaṁ nāma mādiso īdisaṁ kareyyā’’ti pāpajigucchāya ariyabhāvaṁ nissāya. Anupakkiliṭṭhanti attukkaṁsanaparavambhanāhi, aññehi ca upakkilesehi anupakkiliṭṭhaṁ. Bhavabhogatthāyāti bhavasampattiatthañceva bhogasampattiatthañca. Attano vimokkhatthāya pavattitanti sāvakapaccekabodhisattasīlamāha. Sabbasattānaṁ vimokkhatthāyāti sabbasattānaṁ saṁsārabandhanato vimocanatthāya. Pāramitāsīlaṁ mahābodhisattasīlaṁ. Yā karuṇūpāyakosallapariggahitā mahābodhiṁ ārabbha pavattā paramukkaṁsagatasoceyyasallekhā desakālasattādivikapparahitā sīlapāramitā.",
  "anya-e0103n1:32": "Ananurūpanti asāruppaṁ. Attā eva garu adhipati etassāti attagaru, lajjādhiko. Attādhipatito āgataṁ attādhipateyyaṁ. Loko adhipati garu etassāti lokādhipati, ottappādhiko. Dhammo nāmāyaṁ mahānubhāvo ekantaniyyāniko, so ca paṭipattiyāva pūjetabbo. Tasmā ‘‘naṁ sīlasampadāya pūjessāmī’’ti evaṁ dhammamahattaṁ pūjetukāmena.",
  "anya-e0103n1:33": "Parāmaṭṭhattāti parābhavavasena āmaṭṭhattā. Taṇhādiṭṭhiyo hi ‘‘imināhaṁ sīlena devo vā bhavissāmi devaññataro vā, iminā me sīlena saṁsārasuddhi bhavissatī’’ti pavattassa sīlaṁ parāmasantiyo taṁ parābhavaṁ pāpenti maggassa anupanissayabhāvakaraṇato. Puthujjanakalyāṇakassāti puthujjanesu kalyāṇakassa. So hi puthujjanova hutvā kalyāṇehi sīlādīhi samannāgato. Parāmasanakilesānaṁ vikkhambhanato, samucchindanato ca tehi na parāmaṭṭhanti aparāmaṭṭhaṁ. Tassa tassa kilesadarathassa paṭippassambhanato vūpasamanato paṭippassaddhaṁ.",
  "anya-e0103n1:34": "Katapaṭikammanti vuṭṭhānadesanāhi yathādhammaṁ katapaṭikāraṁ. Evaṁ hi taṁ sīlaṁ paṭipākatikameva hoti. Tenāha ‘‘taṁ visuddha’’nti. ‘‘Katapaṭikamma’’nti iminā ca ‘‘na punevaṁ karissa’’nti adhiṭṭhānampi saṅgahitanti daṭṭhabbaṁ. ‘‘Acchamaṁsaṁ nu kho, sūkaramaṁsaṁ nu kho’’tiādinā vatthumhi vā, ‘‘pācittiyaṁ nu kho, dukkaṭaṁ nu kho’’tiādinā āpattiyā vā, ‘‘mayā taṁ vatthu vītikkantaṁ nu kho, na nu kho vītikkanta’’ntiādinā ajjhācāre vā vematikassa saṁsayāpannassa. Visodhetabbaṁ yathādhammaṁ paṭikammena. Vimati eva vematikaṁ, tasmiṁ vematike sati, vimatiyā uppannāyāti attho. Vimati paṭivinetabbāti sayaṁ vā taṁ vatthuṁ vicāretvā, vinayadhare vā pucchitvā kaṅkhā vinodetabbā. Nikkaṅkhena pana kappiyaṁ ce kātabbaṁ, akappiyaṁ ce chaḍḍetabbaṁ. Tenāha ‘‘iccassa phāsu bhavissatī’’ti.",
  "anya-e0103n1:35": "‘‘Catūhiariyamaggehī’’tiādinā maggaphalapariyāpannaṁ sīlaṁ maggaphalasampayuttaṁ vuttaṁ. Samudāyesu pavattavohārā avayavesupi pavattantīti. Sesanti sabbaṁ lokiyasīlaṁ.",
  "anya-e0103n1:36": "Pakatipīti sabhāvopi. Sukhasīlo sakhilo sukhasaṁvāso. Tena pariyāyenāti pakatiatthavācakatthena. Ekaccaṁ abyākataṁ sīlaṁ idhādhippetasīlena ekasaṅgahanti akusalassevāyujjamānataṁ dassetuṁ ‘‘tattha akusala’’ntiādi vuttaṁ. Tathā hi sekkhattikaṁ idha gahitaṁ, idha na upanītaṁ kusalattikanti adhippāyo. Vuttanayenevāti vutteneva nayena kusalattikaṁ aggahetvā hīnattikādīnaṁ pañcannaṁ tikānaṁ vasena assa sīlassa tividhatā veditabbā.",
  "anya-e0103n1:37": "13.Yodhāti yo idha. Vatthuvītikkameti āpattiyā vatthuno vītikkamane ajjhācāre. Kāmasaṅkappādayo nava mahāvitakkā micchāsaṅkappā. Evarūpassāti edisassa. Tassa hi sīlavante anupasaṅkamitvā dussīle sevantassa tato eva tesaṁ diṭṭhānugatiṁ āpajjanena paṇṇattivītikkame adosadassāvino micchāsaṅkappabahulatāya manacchaṭṭhāni indriyāni arakkhato sīlaṁ ekaṁseneva hānabhāgiyaṁ hoti, na ṭhitibhāgiyaṁ, kuto visesādibhāgiyatā. Sīlasampattiyāti sīlapāripūriyā catupārisuddhisīlena. Aghaṭantassa uttarīti uttari visesādhigamāya avāyamantassa. Ṭhitibhāgiyaṁ sīlaṁ bhavati asamādhisaṁvattaniyattā. Sampādite hi samādhismiṁ sīlassa samādhisaṁvattaniyatā nicchiyati. Samādhatthāyāti samathavasena samādhānatthāya. Nibbidanti vipassanaṁ. Balavavipassanādassanatthaṁ nibbidāgahaṇaṁ tāvatāpi sīlassa nibbedhabhāgiyabhāvasiddhito.",
  "anya-e0103n1:38": "Yāni ca sikkhāpadāni nesaṁ rakkhitabbānīti sambandho, tāni pana asādhāraṇapaññattito aññāni. Nesanti ‘‘rakkhitabbānī’’ti padaṁ apekkhitvā kattari sāmivacanaṁ, tehi bhikkhūhīti attho. Sati vā ussāheti ussakkitvā sīlāni rakkhituṁ ussāhe sati. Dasāti sāmaṇerehi rakkhitabbasīlamāha ghaṭikārādīnaṁ viya. Aṭṭhāti naccādimālādiveramaṇiṁ ekaṁ katvā sabbapacchimavajjāni aṭṭha.",
  "anya-e0103n1:39": "Avītikkamoti pañcannaṁ sīlānaṁ avītikkamo. Pakatisīlanti sabhāvasīlaṁ. Tatrūpapattiniyataṁ hi sīlaṁ uttarakurukānaṁ. Mariyādācārittanti tassa tassa sāvajjassa akaraṇe mariyādabhūtaṁ, tattha tattha kulādīsu pubbapurisehi ṭhapitaṁ cārittaṁ. Kuladesapāsaṇḍadhammo hi ‘‘ācārasīla’’nti adhippetaṁ. Tattha kuladhammo tāva brāhmaṇādīnaṁ amajjapānādi, desadhammo ekaccajanapadavāsīnaṁ ahiṁsanādi, pāsaṇḍadhammo titthiyānaṁ yamaniyamādi. Titthiyamataṁ hi diṭṭhipāsena, taṇhāpāsena ca ḍeti pavattati, pāsaṁ vā bādhaṁ ariyavinayassa ḍetīti ‘‘pāsaṇḍa’’nti vuccati. ‘‘Pakatiyā sīlavatī hotī’’ti (dī. ni. 2.20) vacanato bodhisattamātu pañcasikkhāpadasīlaṁ paripuṇṇameva. Idaṁ pana ukkaṁsagataṁ bodhisattapitaripi cittuppādamattenapi asaṁkiliṭṭhaṁ ‘‘dhammatāsīla’’nti vuttaṁ. Kāmaguṇūpasaṁhitanti kāmakoṭṭhāsesu assādūpasaṁhitaṁ kāmassādagadhitaṁ. Dhammatāsīlanti dhammatāya kāraṇaniyāmena āgataṁ sīlaṁ. Sīlapāramiṁ hi paramukkaṁsaṁ pāpetvā kucchigatassa mahābodhisattassa sīlatejena guṇānubhāvena bodhisattamātu saraseneva paramasallekhappattaṁ sīlaṁ hoti. Mahākassapādīnanti ādi-saddena bhaddādike saṅgaṇhāti. Te kira suciraṁ kālaṁ suparisuddhasīlā eva hutvā āgatā. Tenāha ‘‘suddhasattāna’’nti. Tāsu tāsu jātīsūti sīlavarājamahiṁsarājādijātīsu. Pubbe purimajātiyaṁ siddho hetu etassāti pubbahetukasīlaṁ. Idaṁ pana pakatisīlādisamādānena vinā avītikkamalakkhaṇaṁ sampattaviratisaṅgahaṁ daṭṭhabbaṁ.",
  "anya-e0103n1:40": "Yaṁ bhagavatā evaṁ vuttaṁ sīlanti sambandho. Idhāti vakkhamānasīlaparipūrakassa puggalassa sannissayabhūtasāsanaparidīpanaṁ, aññasāsanassa ca tathābhāvapaṭisedhanaṁ. Vuttaṁ hetaṁ ‘‘idheva, bhikkhave, samaṇo…pe… suññā parappavādā samaṇebhi aññehī’’ti (dī. ni. 2.214; ma. ni. 1.139; a. ni. 4.241). Bhikkhūti tassa sīlassa paripūrakapuggalaparidīpanaṁ. Pātimokkhasaṁvarasaṁvutoti idamassa pātimokkhasīle patiṭṭhitabhāvaparidīpanaṁ. Viharatīti idamassa tadanurūpavihārasamaṅgibhāvaparidīpanaṁ. Ācāragocarasampannoti idaṁ pātimokkhasaṁvarassa, upariadhigantabbaguṇānañca upakārakadhammaparidīpanaṁ. Aṇumattesu vajjesu bhayadassāvīti idaṁ pātimokkhato acavanabhāvaparidīpanaṁ. Samādāyāti sikkhāpadānaṁ anavasesato ādānaparidīpanaṁ. Sikkhatīti sikkhāya samaṅgibhāvaparidīpanaṁ . Sikkhāpadesūti sikkhitabbadhammaparidīpanaṁ. Yaṁ panettha vattabbaṁ, taṁ parato āvi bhavissati.",
  "anya-e0103n1:41": "Soti pātimokkhasaṁvarasīle patiṭṭhitabhikkhu. Tena yādisassa indriyasaṁvarasīlaṁ icchitabbaṁ, taṁ dasseti. Cakkhunāti yato so saṁvaro, taṁ dasseti. Rūpanti yattha so saṁvaro, taṁ dasseti. Disvā na nimittaggāhī hoti nānubyañjanaggāhīti saṁvarassa upāyaṁ dasseti. Yatvādhikaraṇa…pe… anvāssaveyyunti saṁvarassa paṭipakkhaṁ tattha ādīnavaṁ dasseti. Saṁvarāya paṭipajjatīti pageva satiyā upaṭṭhapetabbataṁ dasseti. Rakkhati cakkhundriyanti satiyā upaṭṭhāpanameva cakkhundriyassa ārakkhāti dasseti. Cakkhundriye saṁvaraṁ āpajjatīti tathābhūtā satiyevettha saṁvaroti dasseti. Vītikkamassa vasenāti sambandho. Channaṁ sikkhāpadānanti ‘‘ājīvahetu ājīvakāraṇā asantaṁ abhūtaṁ uttarimanussadhammaṁ ullapatī’’tiādinā āgatānaṁ channaṁ pārājikādipaṭisaṁyuttānaṁ sikkhāpadānaṁ. Sāmantajappanādinā tividhena kuhanavatthunā vimhāpanaṁ kuhanā. Attānaṁ, dāyakaṁ vā ukkhipitvā yathā so kiñci dadāti, evaṁ kathanaṁ lapanā. Nimittaṁ vuccati paccayadānasaññuppādakaṁ kāyavacīkammaṁ, tena nimittena carati, nimittaṁ vā karotīti nemittiko, tassa bhāvo nemittikatā. Gandhādayo viya lābhāya paresaṁ akkosanādinā nipisatīti nippeso, nippesova nippesiko, tassa bhāvo nippesikatā. Mahicchatāya attanā laddhalābhena parato lābhapariyesanā lābhena lābhaṁ nijigīsanatā. Evamādīnanti ādi-saddena anuppiyabhāṇitācāṭukamyatādiṁ saṅgaṇhāti. Paṭisaṅkhānena paccavekkhaṇāya parisuddho asaṁkiliṭṭho paṭisaṅkhānaparisuddho. Cattāro paccayā paribhuñjīyanti etenāti catupaccayaparibhogo, tathāpavattā anavajjacetanā.",
  "anya-e0103n1:42": "Pātimokkhasaṁvarasīlavaṇṇanā",
  "anya-e0103n1:43": "14.Tatrāti tesu pātimokkhasaṁvarādīsu. Ādito paṭṭhāyāti ‘‘idha bhikkhū’’tiādinā (vibha. 508; dī. ni. 1.194) āgatadesanāya ādito pabhuti. Vinicchayakathāti tattha saṁsayavidhamanena vinicchayāvahā kathā. Paṭhamassa atthassa sabbasādhāraṇattā asādhāraṇaṁ pabbajitāveṇikaṁ pariyāyaṁ dassento ‘‘chinnabhinnapaṭadharāditāya vā’’ti āha. Evaṁ hissa paripuṇṇapātimokkhasaṁvarayogyatā dassitā hoti. Bhinnapaṭadharādibhāvo ca nāma daliddassāpi niggahitassa hotīti tato visesetuṁ ‘‘saddhāpabbajito’’ti vatvā paṭipattiyā yogyabhāvadassanatthaṁ ‘‘kulaputto’’ti vuttaṁ. Ācārakulaputto vā hi paṭipajjituṁ sakkoti jātikulaputto vā. Sikkhāpadasīlanti cārittavārittappabhedaṁ sikkhāpadavasena paññattaṁ sīlaṁ. Yoti aniyamaniddeso yo koci puggalo. Nanti vinayapariyāpannaṁ sīlaṁ. Tanti puggalaṁ. Mokkheti sahakārikāraṇabhāvato. Apāye bhavāni āpāyikāni. Ādi-saddena tadaññaṁ sabbasaṁsāradukkhaṁ saṅgaṇhāti. Saṁvaraṇaṁ kāyavacīdvārānaṁ pidahanaṁ. Yena te saṁvutā pihitā honti, so saṁvaro. Yasmā pana so sattannaṁ āpattikkhandhānaṁ avītikkamo vītikkamapaṭipakkhoti katvā, tasmā vuttaṁ ‘‘kāyikavācasikassa avītikkamassetaṁ nāma’’nti. Pātimokkhasaṁvarena saṁvutoti pātimokkhasaṁvarena pihitakāyavacīdvāro. Tathābhūto ca yasmā taṁ upeto tena ca samaṅgī nāma hoti, tasmā vuttaṁ ‘‘upagato samannāgatoti attho’’ti.",
  "anya-e0103n1:44": "Aparo nayo – kilesānaṁ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṁ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā. Taṁ pātinaṁ saṁsāradukkhato mokkhetīti pātimokkhaṁ. Cittassa hi vimokkhena satto ‘‘vimutto’’ti vuccati. Vuttaṁ hi ‘‘cittavodānā visujjhantī’’ti, ‘‘anupādāya āsavehi cittaṁ vimutta’’nti (mahāva. 28) ca. Atha vā avijjādinā hetunā saṁsāre patati gacchati pavattatīti pātī, ‘‘avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124) hi vuttaṁ. Tassa pātino sattassa taṇhādisaṁkilesattayato mokkho etenāti pātimokkhaṁ . ‘‘Kaṇṭhekāḷo’’tiādīnaṁ viyassa samāsasiddhi veditabbā. Atha vā pāteti vinipāteti dukkheti pāti, cittaṁ. Vuttaṁ hi ‘‘cittena nīyati loko, cittena parikassatī’’ti (saṁ. ni. 1.62). Tassa pātino mokkho etenāti pātimokkhaṁ, patati vā etena apāyadukkhe, saṁsāradukkhe cāti pātī, taṇhādisaṁkileso. Vuttaṁ hi ‘‘taṇhā janeti purisaṁ (saṁ. ni. 1.55-57), taṇhādutiyo puriso’’ti (itivu. 15, 105; a. ni. 4.9; mahāni. 191; cūḷani. pārāyanānugītigāthāniddesa) ca ādi. Tato pātito mokkhoti pātimokkhaṁ. Atha vā patati etthāti pātīni, cha ajjhattikabāhirāni āyatanāni. Vuttaṁ hi ‘‘chasu loko samuppanno, chasu kubbati santhava’’nti (saṁ. ni. 1.70; su. ni. 171). Tato chaajjhattikabāhirāyatanasaṅkhātato pātito mokkhoti pātimokkhaṁ. Atha vā pāto vinipāto assa atthīti pātī, saṁsāro. Tato mokkhoti pātimokkhaṁ, atha vā sabbalokādhipatibhāvato dhammissaro bhagavā ‘‘patī’’ti vuccati. Muccati etenāti mokkho, patino mokkho tena paññattattāti patimokkho, patimokkho eva pātimokkhaṁ. Sabbaguṇānaṁ vā mūlabhāvato uttamaṭṭhena pati ca so yathāvuttenatthena mokkho cāti patimokkho, patimokkho eva pātimokkhaṁ. Tathā hi vuttaṁ ‘‘pātimokkhanti mukhametaṁ pamukhameta’’nti (mahāva. 135) vitthāro.",
  "anya-e0103n1:45": "Atha vā pa-iti pakāre, atī-ti accantatthe nipāto, tasmā pakārehi accantaṁ mokkhetīti pātimokkhaṁ. Idaṁ hi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena, samucchedavasena ca accantaṁ mokkheti mocetīti pātimokkhaṁ, pati pati mokkhoti vā patimokkho, tamhā tamhā vītikkamadosato paccekaṁ mokkhoti attho, patimokkho eva pātimokkhaṁ. Mokkhoti vā nibbānaṁ, tassa mokkhassa paṭibimbabhūtoti patimokkho. Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo viya yathārahaṁ kilesanibbāpanato, patimokkhoyeva pātimokkhaṁ. Atha vā mokkhaṁ pati vattati, mokkhābhimukhanti vā patimokkhaṁ, patimokkhameva pātimokkhanti evamettha pātimokkha-saddassa attho veditabbo. Iriyatīti attabhāvaṁ pavatteti. ‘‘Viharatī’’ti iminā pātimokkhasaṁvarasīle ṭhitassa bhikkhuno iriyāpathavihāro dassito. Pāḷiyanti jhānavibhaṅgapāḷiyaṁ (vibha. 508 ādayo).",
  "anya-e0103n1:46": "Tattha kāmaṁ samaṇacāraṁ, samaṇagocarañca dassetuṁ ‘‘ācāragocarasampanno’’ti vuttaṁ, yathā pana maggaṁ ācikkhanto ‘‘vāmaṁ muñca, dakkhiṇaṁ gaṇhā’’ti vajjetabbapubbakaṁ gahetabbaṁ vadeyya, yathā vā sasīsanhānena pahīnasedamalajallikassa mālāgandhavilepanādivibhūsanasaṁvidhānaṁ yuttarūpaṁ, evaṁ pahīnapāpadhammassa kalyāṇadhammasamāyogo yuttarūpoti ‘‘atthi ācāro, atthi anācāro’’ti dvayaṁ uddisitvā anācāraṁ tāva vibhajituṁ ‘‘tattha katamo anācāro’’tiādi vuttaṁ. Tattha kāyiko vītikkamoti tividhaṁ kāyaduccaritaṁ. Vācasiko vītikkamoti catubbidhaṁ vacīduccaritaṁ. Kāyikavācasikoti tadubhayaṁ.",
  "anya-e0103n1:47": "Evaṁ ājīvaṭṭhamakasīlassa vītikkamo dassito. Idāni mānasaṁ anācāraṁ dassetuṁ ‘‘sabbampi dussīlyaṁ anācāro’’ti vatvā tattha ekacciyaṁ dassento ‘‘idhekacco veḷudānena vā’’tiādimāha. Tattha veḷudānenāti paccayuppādanatthena veḷudānena. Pattadānādīsupi eseva nayo. Veḷūti manussānaṁ payojanāvaho yo koci veḷudaṇḍo. Pattaṁ gandhikādīnaṁ gandhapaliveṭhanādiatthaṁ vā, tālanāḷikerādipattaṁ vā. Pupphaṁ yaṁ kiñci manussānaṁ payojanāvahaṁ. Tathā phalaṁ. Sinānaṁ sirīsacuṇṇādinhāniyacuṇṇaṁ. Mattikāpi ettheva saṅgahaṁ gacchati. Dantakaṭṭhaṁ yaṁ kiñci mukhasodhanatthaṁ dantaponaṁ. Cāṭukamyatā attānaṁ dāsaṁ viya nīcaṭṭhāne ṭhapetvā parassa khalitavacanaṁ saṇṭhapetvā piyakāmatāya paggayhavacanaṁ. Muggasūpyatāti muggasūpasamatā saccālikena jīvitakappanaṁ. Yathā hi muggasūpe paccante bahū muggā paccanti, katipayā na paccanti, evaṁ saccālikena jīvitakappane bahu alikaṁ hoti, appakaṁ saccanti. Paribhaṭatīti paribhaṭo, paresaṁ dārake pariharanto. Paribhaṭassa kammaṁ pāribhaṭyaṁ, sā eva pāribhaṭyatā, alaṅkaraṇādinā kuladārakapariharaṇassetaṁ nāmaṁ. Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇaṁ jaṅghapesanikaṁ. Aññataraññatarenāti etesaṁ vā veḷudānādīnaṁ vejjakammabhaṇḍāgārikakammapiṇḍapaṭipiṇḍakammasaṅghuppādacetiyuppādapaṭṭhapanādīnaṁ vā micchājīvena jīvitakappanakakammānaṁ yena kenaci . Buddhapaṭikuṭṭhenāti buddhehi garahitena paṭisiddhena. Micchājīvenāti na sammāājīvena. Ayaṁ vuccati anācāroti ayaṁ sabbopi ‘‘anācāro’’ti kathīyati. Ācāraniddeso vuttapaṭipakkhanayeneva veditabbo.",
  "anya-e0103n1:48": "Gocaraniddesepi paṭhamaṁ agocarassa vacane kāraṇaṁ heṭṭhā vuttanayeneva veditabbaṁ. Gocaroti piṇḍapātādīnaṁ atthāya upasaṅkamituṁ yuttaṭṭhānaṁ. Ayuttaṭṭhānaṁ agocaro. Vesiyā gocaro assāti vesiyāgocaro, mittasanthavavasena upasaṅkamitabbaṭṭhānanti attho. Vesiyā nāma rūpūpajīviniyo, tā mittasanthavavasena na upasaṅkamitabbā, samaṇabhāvassa antarāyakarattā, parisuddhāsayassāpi garahahetuto, tasmā dakkhiṇādānavasena satiṁ upaṭṭhapetvāva upasaṅkamitabbā. Vidhavā vuccanti matapatikā, pavutthapatikā vā. Thullakumārikāti mahallikā aniviṭṭhakumāriyo, paṇḍakāti napuṁsakā. Te hi ussannakilesā avūpasantapariḷāhā lokāmisasannissitakathābahulā, tasmā na upasaṅkamitabbā. Bhikkhuniyo nāma ussannabrahmacariyā. Tathā bhikkhūpi. Tesaṁ aññamaññaṁ visabhāgavatthubhāvato santhavavasena upasaṅkamane katipāheneva brahmacariyantarāyo siyā, tasmā na upasaṅkamitabbā. Gilānapucchanādivasena upasaṅkamane satokārinā bhavitabbaṁ. Pānāgāranti surāpānagharaṁ. Taṁ soṇḍajanehi avivittaṁ hoti. Tattha tehi soṇḍatādivasena na upasaṅkamitabbaṁ brahmacariyantarāyakarattā. Saṁsaṭṭho viharati rājūhītiādīsu rājāno nāma ye rajjamanusāsanti. Rājamahāmattā rājissariyasadisāya issariyamattāya samannāgatā. Titthiyāti viparītadassanā bāhirakaparibbājakā. Titthiyasāvakāti tesu daḷhabhattā paccayadāyakā. Ananulomikena saṁsaggenāti tissannaṁ sikkhānaṁ ananulomikena paccanīkabhūtena saṁsaggena saṁsaṭṭho viharati, yena brahmacariyantarāyaṁ vā sallekhaparihāniṁ vā pāpuṇāti.",
  "anya-e0103n1:49": "Idāni aparenapi pariyāyena agocaraṁ dassetuṁ ‘‘yāni vā pana tānī’’tiādi vuttaṁ. Tattha assaddhānīti buddhādīsu saddhāvirahitāni. Tato eva appasannāni, kammakammaphalasaddhāya vā abhāvena assaddhāni. Ratanattayappasādābhāvena appasannāni. Akkosakaparibhāsakānīti akkosavatthūhi akkosakāni ceva bhayadassanena santajjanakāni ca. Atthaṁ na icchanti anatthameva icchantīti anatthakāmāni. Hitaṁ na icchanti ahitameva icchantīti ahitakāmāni. Phāsu na icchanti aphāsuṁyeva icchantīti aphāsukakāmāni. Yogakkhemaṁ nibbhayaṁ na icchanti, ayogakkhemameva icchantīti ayogakkhemakāmāni. Bhikkhūnanti ettha sāmaṇerānampi saṅgaho. Bhikkhunīnanti ettha sikkhamānasāmaṇerīnaṁ. Sabbesaṁ hi sāsanikānaṁ anatthakāmatādīpanapadamidaṁ vacanaṁ. Tathārūpāni kulānīti tādisāni khattiyakulādīni. Sevatīti nissāya jīvati. Bhajatīti upasaṅkamati. Payirupāsatīti punappunaṁ upagacchati. Ayaṁ vuccatīti ayaṁ vesiyādiko, rājādiko, assaddhakulādiko ca taṁ taṁ sevantassa tippakāropi ayutto gocaroti agocaro. Ettha hi vesiyādiko pañcakāmaguṇanissayato agocaro. Yathāha ‘‘ko ca, bhikkhave, bhikkhuno agocaro paravisayo? Yadidaṁ pañca kāmaguṇā’’ti (saṁ. ni. 5.372). Rājādiko samaṇadhammassa anupanissayato, lābhasakkārāsanivicakkanippothanadiṭṭhivipattihetuto ca. Assaddhakulādiko saddhāhānicittasantāsāvahato agocaro.",
  "anya-e0103n1:50": "Gocaraniddese ‘‘na vesiyāgocaro’’tiādīni vuttapaṭipakkhavasena veditabbāni. Opānabhūtānīti udapānabhūtāni bhikkhusaṅghassa, bhikkhunīsaṅghassa ca catumahāpathe khatapokkharaṇī viya yathāsukhaṁ ogāhanakkhamāni. Kāsāvapajjotānīti bhikkhūnaṁ, bhikkhunīnañca nivatthapārutakāsāvānaṁyeva pabhāhi ekobhāsāni. Isivātapaṭivātānīti gehaṁ pavisantānaṁ , nikkhamantānañca bhikkhubhikkhunīsaṅkhātānaṁ isīnaṁ cīvaravātena ceva samiñjanapasāraṇādijanitasarīravātena ca paṭivātāni pavāyitāni viniddhutakibbisāni vā.",
  "anya-e0103n1:51": "Idāni niddese āgatanayenāpi ācāragocare dassetuṁ ‘‘apicā’’tiādi āraddhaṁ. Etthāti etasmiṁ pātimokkhasīlaniddese. Imināpi nayenāti idāni vuccamānavidhināpi. Saṅghagatoti saṅghasannipātaṁ gato. Acittīkārakatoti akatacittīkāro, akatagāravoti attho. Ghaṭṭayantoti sarīrena, cīvarena vā ghaṁsanto. Puratopi tiṭṭhati acittīkārakatoti sambandhitabbaṁ. Ṭhitakopīti upari tiṭṭhanto viya āsannataraṭṭhāne ṭhitakopi bhaṇati. Bāhāvikkhepakoti bāhuṁ vikkhipanto. Anupāhanānanti anādare sāmivacanaṁ. Saupāhanoti upāhanāruḷho. There bhikkhū anupakhajjāti therānaṁ bhikkhūnaṁ ṭhitaṭṭhānaṁ anupavisitvā tesaṁ āsannataraṭṭhānaṁ upagantvā. Kaṭṭhaṁ pakkhipati aggikuṇḍe. Vokkammāti passato atikkamitvā. Gūḷhāni sabhāvato paṭicchannāni sāṇipākārādinā paṭicchāditāni. Anāpucchāti anāpucchitvā. Assāti anācārassa.",
  "anya-e0103n1:52": "Apica bhikkhūtiādi sabbasseva bhikkhuno ācāradassanavasena pavattaṁ aṭṭhakathāvacanaṁ, na niddesapāḷi. Saddhāsīlasutacāgādiguṇahetuko garubhāvo garukaraṇaṁ vā gāravo, saha gāravenāti sagāravo. Garuṭṭhāniyesu gāravasārajjādivasena paṭissāyanā patissā, sappatissavapaṭipatti. Saha patissāyāti sappatisso. Savisesaṁ hirimanatāya, ottappibhāvena ca hirottappasampanno. Sekhiyadhammapāripūrivasena sunivattho supāruto. Pāsādikenāti pasādāvahena, itthambhūtalakkhaṇe cetaṁ karaṇavacanaṁ. Eseva nayo ito paresupi chasu padesu. Abhikkantenāti abhikkamena. Iriyāpathasampannoti sampannairiyāpatho. Tena sesairiyāpathānampi pāsādikatamāha. Indriyesu guttadvāroti cakkhundriyādīsu chasu dvāresu susaṁvihitārakkho. Bhojane mattaññūti paribhuñjitabbato bhojanasaññite catubbidhepi paccaye pariyesanapaṭiggahaṇaparibhogādivasena sabbaso pamāṇaññū. Jāgariyamanuyuttoti pubbarattāpararattaṁ bhāvanāmanasikārasaṅkhātaṁ jāgariyaṁ sātaccakāritāvasena anu anu yutto tattha yuttapayutto. Satisampajaññena samannāgatotiādi yathāvuttassa ācārassa sambhāradassanaṁ. Tattha appicchoti niiccho. Santuṭṭhoti yathālābhādivasena santosena tuṭṭho. Sakkaccakārīti ādarakārī. Garucittīkārabahuloti garuṭṭhāniyesu garukaraṇabahulo. Ayaṁ vuccati ācāroti ayaṁ sagāravatādi atthakāmehi ācaritabbato ācāro.",
  "anya-e0103n1:53": "Sīlādīnaṁ guṇānaṁ upanissayabhūto upanissayagocaro. Satisaṅkhāto cittassa ārakkhabhūto eva gocaro ārakkhagocaro. Kammaṭṭhānasaṅkhāto cittassa upanibandhanaṭṭhānabhūto gocaro upanibandhagocaro. Appicchatādīhi dasahi vivaṭṭanissitāya kathāya vatthubhūtehi guṇehi samannāgato dasakathāvatthuguṇasamannāgato. Tato eva kalyāṇo sundaro mittoti kalyāṇamitto. Tassa lakkhaṇaṁ parato āgamissati. Assutaṁ suttageyyādiṁ. Suṇātīti sutamayaṁ ñāṇaṁ uppādeti. Sutaṁ pariyodāpetīti tameva yathāsutaṁ avisadatāya apariyodātaṁ punappunaṁ paripucchanādinā visodheti nijjaṭaṁ nigumbaṁ karoti. Tattha ca ye kaṅkhaṭṭhāniyā dhammā, tesu saṁsayaṁ chindanto kaṅkhaṁ vitarati. Kammakammaphalesu, ratanattaye ca sammādiṭṭhiyā ujukaraṇena diṭṭhiṁ ujuṁ karoti. Tato eva ca duvidhāyapi saddhāsampadāya cittaṁ pasādeti. Atha vā yathāsutaṁ dhammaṁ pariyodapetvā tatthāgate rūpārūpadhamme pariggahetvā sapaccayaṁ nāmarūpaṁ pariggaṇhanto sattadiṭṭhivaṅkavidhamanena diṭṭhiṁ ujuṁ karoti. Dhammānaṁ paccayapaccayuppannatāmattadassanena tīsupi addhāsu kaṅkhaṁ vitarati. Tato paraṁ ca udayabbayañāṇādivasena vipassanaṁ vaḍḍhetvā ariyabhūmiṁ okkamanto aveccapasādena ratanattaye cittaṁ pasādeti. Tathābhūtova tassa kalyāṇamittassa anusikkhanena saddhādīhi guṇehi na hāyati, aññadatthu vaḍḍhateva. Tenāha ‘‘yassa vā’’tiādi.",
  "anya-e0103n1:54": "Antaragharanti antare antare gharāni ettha, taṁ etassāti vā ‘‘antaraghara’’nti laddhanāmaṁ gocaragāmaṁ paviṭṭho. Tattha ghare ghare bhikkhāpariyesanāya vīthiṁ paṭipanno. Okkhittacakkhūti heṭṭhākhittacakkhu. Kittakena pana okkhittacakkhu hotīti āha ‘‘yugamattadassāvī’’ti. Susaṁvutoti saṁyato. Yathā panettha susaṁvuto nāma hoti, taṁ dassetuṁ ‘‘na hatthiṁ olokento’’tiādi vuttaṁ.",
  "anya-e0103n1:55": "Yatthāti yesu satipaṭṭhānesu. Cittaṁ bhāvanācittaṁ. Upanibandhatīti upanetvā nibandhati. Vuttañhetaṁ –",
  "anya-e0103n1:56": "‘‘Yathā thambhe nibandheyya, vacchaṁ damaṁ naro idha;",
  "anya-e0103n1:57": "Bandheyyevaṁ sakaṁ cittaṁ, satiyārammaṇe daḷha’’nti. (visuddhi. 1.217; dī. ni. aṭṭha. 2.374; ma. ni. aṭṭha. 1.107; pārā. aṭṭha. 2.165; paṭi. ma. aṭṭha. 2.1.163);",
  "anya-e0103n1:58": "Satipaṭṭhānānaṁ upanibandhagocarabhāvaṁ dassetuṁ ‘‘vuttañheta’’ntiādi vuttaṁ. Tattha sako pettiko visayoti attano pitu sammāsambuddhassa santako, tena diṭṭho dassito ca visayo.",
  "anya-e0103n1:59": "Aṇuppamāṇesūti paramāṇuppamāṇesu. Asañciccaāpannasekhiyaakusalacittuppādādibhedesūti asañcicca āpannasekhiyesu akusalacittuppādādibhedesūti evaṁ asañciccaggahaṇaṁ sekhiyavisesanaṁ daṭṭhabbaṁ. Sekhiyaggahaṇena cettha vattakkhandhakādīsu (cūḷava. 356 ādayo) āgatavattādīnampi gahaṇaṁ. Tepi hi sikkhitabbaṭṭhena ‘‘sekhiyā’’ti icchitā. Tathā hi mātikāyaṁ pārājikādīnaṁ viya sekhiyānaṁ paricchedo na kato. Evañca katvā ‘‘asañcicca āpannasekhiyā’’ti asañciccaggahaṇaṁ samatthitaṁ hoti. Na hi mātikāyaṁ āgatesu pañcasattatiyā sekhiyesu nosaññāvimokkho nāma atthi, asañciccaggahaṇeneva cettha asatiajānanānampi saṅgaho kato. Keci panettha asiñcicca āpannaggahaṇena acittakāpattiyo gahitāti vadanti, taṁ tesaṁ matimattaṁ, garukāpattīsupi kāsañci acittakabhāvasabbhāvato, adhiṭṭhānāvikammassa, desanāvikammasseva vā sabbalahukassa vajjassa idhādhippetattā. Tenāha ‘‘yāni tāni vajjāni appamattakāni oramattakāni lahukāni lahusammatānī’’tiādi. Ādisaddena pātimokkhasaṁvaravisuddhatthaṁ anatikkamanīyānaṁ anāpattigamanīyānaṁ saṅgaho daṭṭhabbo. Bhayadassanasīloti paramāṇumattaṁ vajjaṁ aṭṭhasaṭṭhiyojanasatasahassubbedhasinerupabbatasadisaṁ katvā dassanasabhāvo, sabbalahukaṁ vā dubbhāsitamattaṁ pārājikasadisaṁ katvā dassanasabhāvo. Yaṁ kiñcīti mūlapaññattianupaññattisabbatthapaññattipadesapaññattiādibhedaṁ yaṁ kiñci sikkhitabbaṁ paṭipajjitabbaṁ pūretabbaṁ sīlaṁ. Sammā ādāyāti sammadeva sakkaccaṁ, sabbaso ca ādiyitvā. Ayaṁ pana ācāragocarasampadā kiṁ pātimokkhasīle pariyāpannā, udāhu apariyāpannāti? Pariyāpannā. Yadi evaṁ kasmā puna vuttāti codanaṁ sandhāyāha ‘‘ettha cā’’tiādi.",
  "anya-e0103n1:60": "Indriyasaṁvarasīlavaṇṇanā",
  "anya-e0103n1:61": "15. Indriyasaṁvarasīlaṁ pātimokkhasaṁvarasīlassa sambhārabhūtaṁ, tasmiṁ satiyeva icchitabbanti vuttaṁ ‘‘soti pātimokkhasaṁvarasīle ṭhito bhikkhū’’ti. Sampādite hi etasmiṁ pātimokkhasaṁvarasīlaṁ suguttaṁ surakkhitameva hoti, susaṁvihitakaṇṭakavati viya sassanti. Kāraṇavasenāti asādhāraṇakāraṇassa vasena. Asādhāraṇakāraṇavasena hi phalaṁ apadisīyati, yathā yavaṅkuro bherisaddoti. Nissayavohārena vā etaṁ nissitavacanaṁ, yathā mañcā ukkuṭṭhiṁ karontīti. Rūpanti rūpāyatanaṁ. Cakkhunā rūpaṁ disvāti ettha yadi cakkhu rūpaṁ passeyya, aññaviññāṇasamaṅginopi passeyyuṁ, na cetaṁ atthi, kasmā? Acetanattā cakkhussa. Tenāha ‘‘cakkhu rūpaṁ na passati acittakattā’’ti. Atha viññāṇaṁ rūpaṁ passeyya, tirokuṭṭādigatampi naṁ passeyya appaṭighabhāvato, idampi natthi sabbassa viññāṇassa dassanābhāvato. Tenāha ‘‘cittaṁ na passati acakkhukattā’’ti. Tattha yathā cakkhusannissitaṁ viññāṇaṁ passati, na yaṁ kiñci. Tañca kenaci kuṭṭādinā antarite na uppajjati, yattha ālokassa vibandho. Yattha pana na vibandho phalikagabbhapaṭalādike, tattha antaritepi uppajjateva. Evaṁ viññāṇādhiṭṭhitaṁ cakkhu passati, na yaṁ kiñcīti viññāṇādhiṭṭhitaṁ cakkhuṁ sandhāyetaṁ vuttaṁ ‘‘cakkhunā rūpaṁ disvā’’ti.",
  "anya-e0103n1:62": "Dvārārammaṇasaṅghaṭṭeti dvārassa ārammaṇena saṅghaṭṭe sati, cakkhussa rūpārammaṇe āpāthagateti adhippāyo. Pasādavatthukena cittenāti cakkhupasādavatthukena tannissāya pavattena viññāṇena, yaṁ ‘‘cakkhuviññāṇa’’nti vuccati. Passatīti oloketi. Cakkhupasādasannissaye hi viññāṇe ālokānuggahitaṁ rūpārammaṇaṁ sannissayaguṇena obhāsente taṁsamaṅgipuggalo ‘‘rūpaṁ passatī’’ti vuccati. Obhāsanañcettha ārammaṇassa yathāsabhāvato vibhāvanaṁ, yaṁ ‘‘paccakkhato gahaṇa’’nti vuccati. Usunā lakkhassa vedhe sijjhante tassa sambhārabhūtena dhanunā vijjhatīti vacanaṁ viya viññāṇena rūpadassane sijjhante cakkhunā rūpaṁ passatīti īdisī sasambhārakathā nāmesā hoti. Sasambhārā kathā sasambhārakathā, dassanassa kāraṇasahitāti attho. Sasambhārassa vā dassanassa kathā sasambhārakathā. Tasmāti yasmā kevalena cakkhunā, kevalena vā viññāṇena rūpadassanaṁ natthi, tasmā.",
  "anya-e0103n1:63": "Itthipurisanimittaṁ vāti ettha itthisantānanissitarūpamukhena gayhamānaṁ saṇṭhānaṁ thanamaṁsāvisadatā nimmassumukhatā kesabandhanavatthaggahaṇaṁ avisadaṭṭhānagamanādi ca sabbaṁ ‘‘itthī’’ti sañjānanassa kāraṇabhāvato itthinimittaṁ. Vuttavipariyāyato purisanimittaṁ veditabbaṁ. Subhanimittādikaṁ vāti ettha rāguppattihetubhūto iṭṭhākāro subhanimittaṁ. Ādi-saddena paṭighanimittādīnaṁ saṅgaho. So pana dosuppattiādihetubhūto aniṭṭhādiākāro veditabbo. Kāmañcettha pāḷiyaṁ abhijjhādomanassāva sarūpato āgatā, upekkhānimittassāpi pana saṅgaho icchitabbo, asamapekkhanena uppajjanakamohassāpi asaṁvarabhāvato. Tathā hi vakkhati ‘‘muṭṭhasaccaṁ vā aññāṇaṁ vā’’ti. Upekkhānimittanti cettha aññāṇupekkhāya vatthubhūtaṁ ārammaṇaṁ, tañcassa asamapekkhanavasena veditabbaṁ. Evaṁ saṅkhepato rāgadosamohānaṁ kāraṇaṁ ‘‘subhanimittādika’’nti vuttaṁ. Tenāha ‘‘kilesavatthubhūtaṁ nimitta’’nti. Diṭṭhamatteyeva saṇṭhātīti ‘‘diṭṭhe diṭṭhamattaṁ bhavissatī’’ti (udā. 10) sutte vuttanayena vaṇṇāyatane cakkhuviññāṇena, vīthicittehi ca gahitamatteyeva tiṭṭhati, na tato paraṁ kiñci subhādiākāraṁ parikappeti. Pākaṭabhāvakaraṇatoti paribyattabhāvakaraṇato vibhūtabhāvakaraṇato. Visabhāgavatthuno hi hatthādiavayavesu subhādito parikappentassa aparāparaṁ tattha uppajjamānā kilesā paribyattā hontīti te tesaṁ anubyañjanā nāma. Te pana yasmā tathā tathā sanniviṭṭhānaṁ bhūtupādāyarūpānaṁ sannivesākāro. Na hi taṁ muñcitvā paramatthato hatthādi nāma koci atthi. Tasmā vuttaṁ ‘‘hatthapāda…pe… ākāraṁ na gaṇhātī’’ti. Kiṁ pana gaṇhātīti āha ‘‘yaṁ tattha bhūtaṁ, tadeva gaṇhātī’’ti. Yaṁ tasmiṁ sarīre vijjamānaṁ kesalomādi bhūtupādāyamattaṁ vā, tadeva yāthāvato gaṇhāti. Tattha asubhākāragahaṇassa nidassanaṁ dassento ‘‘cetiyapabbatavāsī’’tiādinā mahātissattheravatthuṁ āhari.",
  "anya-e0103n1:64": "Tattha sumaṇḍitapasādhitāti suṭṭhu maṇḍitā pasādhitā ca. Ābharaṇādīhi āhārimehi maṇḍanaṁ. Sarīrassa ucchādanādivasena paṭisaṅkharaṇaṁ pasādhananti vadanti, ābharaṇehi, pana vatthālaṅkārādīhi ca alaṅkaraṇaṁ pasādhanaṁ. Ūnaṭṭhānapūraṇaṁ maṇḍanaṁ. Vipallatthacittāti rāgavasena viparītacittā. Olokentoti thero kammaṭṭhānamanasikāreneva gacchanto saddakaṇṭakattā pubbabhāgamanasikārassa hasitasaddānusārena ‘‘kimeta’’nti olokento. Asubhasaññanti aṭṭhikasaññaṁ. Aṭṭhikakammaṭṭhānaṁ hi thero tadā pariharati. Arahattaṁ pāpuṇīti thero kira tassā hasantiyā dantaṭṭhidassaneneva pubbabhāgabhāvanāya subhāvitattā paṭibhāganimittaṁ, sātisayañca upacārajjhānaṁ labhitvā yathāṭhitova tattha paṭhamajjhānaṁ adhigantvā taṁ pādakaṁ katvā vipassanaṁ vaḍḍhetvā maggaparamparāya āsavakkhayaṁ pāpuṇi. Pubbasaññaṁ anussarīti pubbakaṁ yathāraddhaṁ kālena kālaṁ anuyuñjiyamānaṁ aṭṭhikakammaṭṭhānaṁ anussari samannāhari. Anumagganti anupathaṁ tassā padānupadaṁ. Therassa kira bhāvanāya paguṇabhāvato dantaṭṭhidassaneneva tassā sakalasarīraṁ aṭṭhikasaṅghātabhāvena upaṭṭhāsi. Na taṁ ‘‘itthī’’ti vā ‘‘puriso’’ti vā sañjāni. Tenāha ‘‘nābhijānāmi…pe… mahāpathe’’ti.",
  "anya-e0103n1:65": "‘‘Yassa cakkhundriyāsaṁvarassa hetū’’ti vatvā puna ‘‘tassa cakkhundriyassa satikavāṭena pidahanatthāyā’’ti vuttaṁ, na asaṁvarassāti. Yadidaṁ yaṁ cakkhundriyāsaṁvarassa hetu abhijjhādianvāssavanaṁ dassitaṁ, taṁ asaṁvutacakkhundriyasseva hetu pavattaṁ dassitanti katvā vuttaṁ. Cakkhudvārikassa hi abhijjhādianvāssavanassa taṁdvārikaviññāṇassa viya cakkhundriyaṁ padhānakāraṇaṁ. Cakkhundriyassa asaṁvutatte sati te anvāssavantīti asaṁvariyamānacakkhundriyahetuko so asaṁvaro tathā vuttoti. Yatvādhikaraṇanti hi yassa cakkhundriyassa kāraṇāti attho. Kīdisassa ca kāraṇāti? Asaṁvutassa, kiñca asaṁvutaṁ? Yassa cakkhundriyāsaṁvarassa hetu abhijjhādayo anvāssavanti, tassa saṁvarāyāti ayamettha yojanā.",
  "anya-e0103n1:66": "Javanakkhaṇe pana sace dussīlyaṁ vātiādi puna avacanatthaṁ idheva sabbaṁ vuttanti chasu dvāresu yathāsambhavaṁ veditabbaṁ. Na hi pañcadvāre kāyavacīduccaritasaṅkhātaṁ dussīlyaṁ atthi, tasmā dussīlyāsaṁvaro manodvāravasena, sesāsaṁvaro chadvāravasena yojetabbo. Muṭṭhasaccādīnaṁ hi satipaṭipakkhākusaladhammādibhāvato siyā pañcadvāre uppatti, na tveva kāyikavācasikavītikkamabhūtassa dussīlyassa tattha uppatti, pañcadvārikajavanānaṁ aviññattijanakattā. Dussīlyādayo cettha pañca asaṁvarā sīlasaṁvarādīnaṁ pañcannaṁ saṁvarānaṁ paṭipakkhabhāvena vuttā. Tasmiṁ satīti tasmiṁ asaṁvare sati.",
  "anya-e0103n1:67": "Yathākinti yena pakārena javane uppajjamāno asaṁvaro ‘‘cakkhundriye asaṁvaro’’ti vuccati, taṁ nidassanaṁ kinti attho. Yathātiādinā nagaradvāre asaṁvare sati taṁsambandhānaṁ gharādīnaṁ asaṁvutatā viya javane asaṁvare sati taṁsambandhānaṁ dvārādīnaṁ asaṁvutatāti evaṁ aññāsaṁvare aññāsaṁvutatā sāmaññameva nidasseti, na pubbāparasāmaññaṁ, antobahisāmaññaṁ vā. Sati vā dvārabhavaṅgādike puna uppajjamānaṁ javanaṁ bāhiraṁ viya katvā nagaradvārasamānaṁ vuttaṁ , itarañca antonagare gharādisamānaṁ. Paccayabhāvena hi purimanipphannaṁ javanakāle asantampi bhavaṅgādi cakkhādi viya phalanipphattiyā santaṁyeva nāma hoti. Na hi dharamānaṁyeva ‘‘santa’’nti vuccati. ‘‘Bāhiraṁ viya katvā’’ti ca paramatthato javanassa bāhirabhāve, itarassa ca abbhantarabhāve asatipi ‘‘pabhassaramidaṁ, bhikkhave, cittaṁ, tañca kho āgantukehi upakkiliṭṭha’’ntiādi (a. ni. 1.49) vacanato āgantukabhūtassa kadāci kadāci uppajjamānassa javanassa bāhirabhāvo, tabbidhurasabhāvassa itarassa abbhantarabhāvo ekena pariyāyena hotīti katvā vuttaṁ. Javane vā asaṁvare uppanne tato paraṁ dvārabhavaṅgādīnaṁ asaṁvarahetubhāvāpattito. Asaṁvarassa hi uppattiyā dvārabhavaṅgādīnaṁ tassa hetubhāvo paññāyatīti. Nagaradvārasadisena javanena pavisitvā dussīlyādicorānaṁ dvārabhavaṅgādīsu musanaṁ kusalabhaṇḍavināsanaṁ kathitaṁ. Yasmiṁ hi dvāre asaṁvaro uppajjati, so tattha dvārādīnaṁ saṁvarūpanissayabhāvaṁ upacchindantoyeva pavattatīti. Dvārabhavaṅgādīnaṁ javanena saha sambandho ekasantatipariyāpannato daṭṭhabbo.",
  "anya-e0103n1:68": "Ettha ca cakkhudvāre rūpārammaṇe āpāthagate niyamitādivasena kusalākusalajavane sattakkhattuṁ uppajjitvā bhavaṅgaṁ otiṇṇe tadanurūpameva manodvārikajavane tasmiṁyevārammaṇe sattakkhattuṁyeva uppajjitvā bhavaṅgaṁ otiṇṇe puna tasmiṁyeva dvāre tadevārammaṇaṁ nissāya ‘‘itthī puriso’’tiādinā vavatthapentaṁ pasādarajjanādivasena sattakkhattuṁ javanaṁ javati. Evaṁ pavattamānaṁ javanaṁ sandhāya ‘‘javane dussīlyādīsu uppannesu tasmiṁ asaṁvare sati dvārampi agutta’’ntiādi vuttaṁ.",
  "anya-e0103n1:69": "Tasmiṁ pana javane. Sīlādīsūti sīlasaṁvarasatisaṁvarañāṇasaṁvarakhantisaṁvaravīriyasaṁvaresu uppannesu. Yathā hi pageva satiārakkhaṁ anupaṭṭhapentassa dussīlyādīnaṁ uppatti, evaṁ pageva satiārakkhaṁ upaṭṭhapentassa sīlādīnaṁ uppatti veditabbā. Saddādīsupi yathārahaṁ nimittānubyañjanāni veditabbāni. Sotaviññāṇena hi saddaṁ sutvā ‘‘itthisaddo’’ti vā ‘‘purisasaddo’’ti vā iṭṭhāniṭṭhādikaṁ vā kilesavatthubhūtaṁ nimittaṁ na gaṇhāti, sutamatte eva saṇṭhāti. Yo ca gītasaddādikassa kilesānaṁ anu anu byañjanato ‘‘anubyañjana’’nti laddhavohāro mandatārādivasena vavatthito chajjādibhedabhinno ākāro, tampi na gaṇhātīti. Evaṁ gandhādīsupi yathārahaṁ vattabbaṁ. Manodvāre pana sāvajjanabhavaṅgaṁ manodvāraṁ tasmiṁ dvāre dhammārammaṇe āpāthagate taṁ javanamanasāva viññāya vijānitvātiādinā yojetabbaṁ. Kileso anubandho etassāti kilesānubandho, so eva nimittādigāho, tato parivajjanalakkhaṇaṁ kilesānubandhanimittādiggāhaparivajjanalakkhaṇaṁ. Ādi-saddena anubyañjanaṁ saṅgaṇhāti.",
  "anya-e0103n1:70": "Ājīvapārisuddhisīlavaṇṇanā",
  "anya-e0103n1:71": "16.Vutteti idheva uddesavasena pubbe vutte. Tathā hi ‘‘ājīvahetu paññattānaṁ channaṁ sikkhāpadāna’’nti paduddhāraṁ katvā tāni pāḷivaseneva dassetuṁ ‘‘yāni tānī’’tiādi āraddhaṁ. Tattha yāni tāni evaṁ paññattāni cha sikkhāpadānīti sambandho. Ājīvahetūti jīvikanimittaṁ, ‘‘evāhaṁ paccayehi akilamanto jīvissāmī’’ti adhippāyena. Ājīvakāraṇāti tasseva vevacanaṁ. Pāpicchoti pāpikāya asantaguṇasambhāvanicchāya samannāgato. Icchāpakatoti icchāya apakato upadduto, abhibhūto vā. Asantanti avijjamānaṁ. Abhūtanti anuppannaṁ. Anuppannattā hi tassa taṁ asantanti purimassa pacchimaṁ kāraṇavacanaṁ. Uttarimanussadhammanti uttarimanussānaṁ ukkaṭṭhapurisānaṁ dhammaṁ, manussadhammato vā uttari ukkaṭṭhaṁ. Ullapatīti uggatāyuko lapati. Sīlaṁ hi bhikkhuno āyu, taṁ tassa tathālapanasamakālameva vigacchati. Tenāha ‘‘āpatti pārājikassā’’ti pārājikasaṅkhātā āpatti assa, pārājikasaññitassa vā vītikkamassa āpajjanaṁ ullapananti attho. Sañcarittaṁ samāpajjatīti sañcaraṇabhāvaṁ āpajjati, itthiyā vā purisamatiṁ, purisassa vā itthimatiṁ ārocetīti adhippāyo. ‘‘Imesaṁ channaṁ sikkhāpadānaṁ vītikkamassa vasenā’’ti sambandho heṭṭhā dassito eva.",
  "anya-e0103n1:72": "Kuhanātiādīsūti heṭṭhā uddiṭṭhapāḷiyāva paduddhāro. Ayaṁ pāḷīti ayaṁ vibhaṅge (vibha. 861) āgatā niddesapāḷi.",
  "anya-e0103n1:73": "17. Cīvarādipaccayā labbhantīti lābhā. Te eva sakkaccaṁ ādaravasena diyyamānā sakkārā. Patthaṭayasatā kittisaddo. Taṁ lābhañca sakkārañca kittisaddañca. Sannissitassāti ettha taṇhānissayo adhippetoti āha ‘‘patthayantassā’’ti. Asantaguṇadīpanakāmassāti asante attani avijjamāne saddhādiguṇe sambhāvetukāmassa. Asantaguṇasambhāvanatālakkhaṇā, paṭiggahaṇe ca amattaññutālakkhaṇā hi pāpicchatā. Icchāya apakatassāti pāpikāya icchāya sammāājīvato apeto katoti apakato. Tathābhūto ca ājīvūpaddavena upaddutoti katvā āha ‘‘upaddutassāti attho’’ti.",
  "anya-e0103n1:74": "Kuhanameva paccayuppādanassa vatthūti kuhanavatthu. Tividhampetaṁ tattha āgataṁ tassa nissayabhūtāya imāya pāḷiyā dassetunti evamattho daṭṭhabbo. Tadatthikassevāti tehi cīvarādīhi atthikasseva. Paṭikkhipanenāti cīvarādīnaṁ paṭikkhipanahetu. Assāti bhaveyya. Paṭiggahaṇena cāti ca-saddena pubbe vuttaṁ paṭikkhipanaṁ samuccinoti.",
  "anya-e0103n1:75": "Bhiyyokamyatanti bahukāmataṁ. Yanti kiriyāparāmasanaṁ, tasmā ‘‘dhāreyyā’’ti ettha yadetaṁ saṅghāṭiṁ katvā dhāraṇaṁ, etaṁ samaṇassa sāruppanti yojanā. Pāpaṇikānīti āpaṇato chaḍḍitāni. Nantakānīti antarahitāni coḷakhaṇḍāni. Uccinitvāti uñchanena cinitvā saṅgahetvā. Uñchācariyāyāti uñchācariyāya laddhena. Gilānassa paccayabhūtā bhesajjasaṅkhātā jīvitaparikkhārā gilānapaccayabhesajjaparikkhārā. Pūtimuttanti purāṇassa, apurāṇassa ca sabbassa gomuttassetaṁ nāmaṁ. Pūtimuttenāti pūtibhāvena muttena parehi chaḍḍitena, pūtibhūtena vā gomuttena. Dhutavādoti paresampi dhutaguṇavādī. Sammukhībhāvāti sammukhato vijjamānattā, labbhamānatāyāti attho.",
  "anya-e0103n1:76": "Attānaṁ uttarimanussadhammādhigamassa sāmante katvā jappanaṁ sāmantajappanaṁ. Mahesakkhoti mahānubhāvo, uttarimanussadhammādhigamenāti adhippāyo. ‘‘Mitto’’ti sāmaññato vatvā puna taṁ viseseti ‘‘sandiṭṭho sambhatto’’ti . Diṭṭhamatto hi mitto sandiṭṭho. Daḷhabhattiko sambhatto. Sahāyoti saha āyanako, sakhāti attho. Sattapadino hi ‘‘sakhā’’ti vuccanti. Vihāro pākāraparicchinno sakalo āvāso. Aḍḍhayogo dīghapāsādo, garuḷasaṇṭhānapāsādotipi vadanti. Pāsādo caturassapāsādo. Hammiyaṁ muṇḍacchadanapāsādo. Kūṭāgāraṁ dvīhi kaṇṇikāhi kattabbapāsādo. Aṭṭo paṭirājūnampi paṭibāhanayogyo catupañcabhūmako paṭissayaviseso. Māḷo ekakūṭasaṅgahito anekakoṇavanto paṭissayaviseso. Uddaṇḍo agabbhikā ekadvārā dīghasālāti vadanti. Apare pana bhaṇanti – vihāro nāma dīghamukhapāsādo. Aḍḍhayogo ekapassena chadanakasenāsanaṁ. Tassa kira ekapasse bhitti uccatarā hoti, itarapasse nīcā, tena taṁ ekapassachadanakaṁ hoti. Pāsādo āyatacaturassapāsādo. Hammiyaṁ muṇḍacchadanaṁ candikaṅgaṇayuttaṁ. Guhā kevalā pabbataguhā. Leṇaṁ dvārabaddhaṁ. Kūṭāgāraṁ yo koci kaṇṇikābaddhapāsādo. Aṭṭo bahalabhittigehaṁ. Yassa gopānasiyo aggahetvā iṭṭhakāhi eva chadanaṁ hoti. Aṭṭālakākārena karīyatītipi vadanti. Māḷo vaṭṭākārena katasenāsanaṁ. Uddaṇḍo eko paṭissayaviseso. Yo ‘‘bhaṇḍasālā, udosita’’ntipi vuccati. Upaṭṭhānasālā sannipatanaṭṭhānaṁ.",
  "anya-e0103n1:77": "Kucchitarajabhūtāya pāpicchatāya niratthakaṁ kāyavacīvipphandaniggaṇhanaṁ korajaṁ, taṁ etassa atthīti korajiko, kohaññena saṁyatakāyo, ativiya, abhiṇhaṁ vā korajiko korajikakorajiko. Atiparisaṅkitoti keci. Ativiya kuho kuhakakuhako, sātisayavimhāpakoti attho. Ativiya lapo lapanako lapakalapako. Mukhasambhāvikoti korajikakorajikādibhāvena pavattavacanehi attano mukhamattena aññehi sambhāviko. So evarūpo evarūpatāya eva attānaṁ paraṁ viya katvā ‘‘ayaṁ samaṇo’’tiādīni katheti. Gambhīrantiādi tassā kathāya uttarimanussadhammapaṭibaddhatāya vuttaṁ.",
  "anya-e0103n1:78": "Sambhāvanādhippāyakatenāti ‘‘kathaṁ nu kho maṁ jano ‘ariyo’ti vā ‘visesalābhī’ti vā sambhāveyyā’’ti iminā adhippāyena katena. Gamanaṁ saṇṭhapetīti visesalābhīnaṁ gamanaṁ viya attano gamanaṁ sakkaccaṁ ṭhapeti , sato sampajānova gacchanto viya hoti. Paṇidhāyāti ‘‘arahāti maṁ jānantū’’ti cittaṁ saṇṭhapetvā, patthetvā vā. Samāhito viyāti jhānasamādhinā samāhito viya. Āpāthakajjhāyīti manussānaṁ āpāthaṭṭhāne samādhisamāpanno viya nisīdanto āpāthake janassa pākaṭaṭṭhāne jhāyī. Iriyāpathasaṅkhātanti iriyāpathasaṇṭhapanasaṅkhātaṁ.",
  "anya-e0103n1:79": "Paccayapaṭisevanasaṅkhātenāti ayoniso uppāditānaṁ paccayānaṁ paṭisevananti evaṁ kathitena, tena vā paccayapaṭisevanena saṅkhātabbena kathitabbena. Aññaṁ viya katvā attano samīpe bhaṇanaṁ sāmantajappitaṁ. Ā-kārassa rassattaṁ katvā ‘‘aṭṭhapanā’’ti vuttaṁ. Kuhanaṁ kuho, tassa ayanā pavatti kuhāyanā, kuhassa vā puggalassa ayanā gati kiriyā kuhāyanā. Kuheti, kuhena vā itoti kuhito, kuhako.",
  "anya-e0103n1:80": "Puṭṭhassāti ‘‘ko tisso, ko rājapūjito’’ti puṭṭhassa. Uddhaṁ katvāti ukkhipitvā vibhavasampattiādinā paggahetvā.",
  "anya-e0103n1:81": "Unnahanāti uddhaṁ uddhaṁ bandhanā paliveṭhanā. Dve kira bhikkhū ekaṁ gāmaṁ pavisitvā āsanasālāya nisīditvā ekaṁ kumārikaṁ pakkosiṁsu. Tāya āgatāya tatreko ekaṁ pucchi ‘‘ayaṁ, bhante, kassa kumārikā’’ti? ‘‘Amhākaṁ upaṭṭhāyikāya telakandarikāya dhītā, imissā mātā mayi gehaṁ gate sappiṁ dadamānā ghaṭeneva deti, ayampi mātā viya ghaṭena detī’’ti (vibha. aṭṭha. 862) ukkācesi. Imaṁ sandhāya vuttaṁ ‘‘telakandarikavatthu cettha vattabba’’nti.",
  "anya-e0103n1:82": "Dhammānurūpā vāti mattāvacanānurūpaṁ vā. Mattāvacanaṁ hi ‘‘dhammo’’ti vuccati. Yathāha ‘‘subhāsitaṁ uttamamāhu santo, dhammaṁ bhaṇe nādhammaṁ taṁ dutiya’’nti (saṁ. ni. 1.213; su. ni. 452). Tena bahuṁ vippalapanamāha, saccato vā aññā subhāsitā vācā ‘‘dhammo’’ti veditabbo. Muggasūpasadisakammo puggalo muggasūpyo. Tenāha ‘‘ayaṁ puggalo muggasūpyoti vuccatī’’ti. Paribhaṭassa kammaṁ pāribhaṭyaṁ, tadeva pāribhaṭyatā.",
  "anya-e0103n1:83": "Nimittena caranto, jīvanto vā nimittako, tassa bhāvo nemittikatā. Attano icchāya pakāsanaṁ obhāso. Ko pana soti ? ‘‘Ajja bhikkhūnaṁ paccayā dullabhā jātā’’tiādikā paccayapaṭisaṁyuttakathā. Icchitavatthussa samīpe kathanaṁ sāmantajappā.",
  "anya-e0103n1:84": "Akkosanabhayenāpi dadeyyāti dasahi akkosavatthūhi akkosanaṁ. Tathā vambhanādayo. Upekkhanā upāsakānaṁ dāyakādibhāvato bahi chaḍḍanā. Khipanāti khepavacanaṁ. Taṁ pana avahasitvā vacanaṁ hotīti āha ‘‘uppaṇḍanā’’ti. Pāpanāti adāyakattassa, avaṇṇassa vā patiṭṭhāpanaṁ. Paresaṁ piṭṭhimaṁsakhādanasīlo parapiṭṭhimaṁsiko, tassa bhāvo parapiṭṭhimaṁsikatā. Abbhaṅganti abbhañjanaṁ. Nipisitvā gandhamagganā viyāti anippisite alabbhamānassa gandhassa nipisane lābho viya paraguṇe anippisite alabbhamānānaṁ paccayānaṁ nipisanena lābho daṭṭhabboti.",
  "anya-e0103n1:85": "Nikattuṁ appena lābhena bahukaṁ vañcetvā gahetuṁ icchanaṁ nijigīsanaṁ, tassa bhāvo nijigīsanatā. Tasseva icchanassa pavattiākāro, taṁsahajātaṁ vā gavesanakammaṁ.",
  "anya-e0103n1:86": "Aṅganti hatthapādādiaṅgāni uddissa pavattaṁ vijjaṁ. Nimittanti nimittasatthaṁ. Uppātanti ukkāpātadisāḍāha-bhūmicālādiuppātapaṭibaddhavijjaṁ. Supinanti supinasatthaṁ. Lakkhaṇanti itthipurisānaṁ lakkhaṇajānanasatthaṁ. Mūsikacchinnanti vatthādīnaṁ asukabhāge mūsikacchede sati idaṁ nāma phalaṁ hotīti jānanakasatthaṁ. Palāsaggiādīsu iminā nāma agginā hute idaṁ nāma hotīti aggivasena homavidhānaṁ aggihomaṁ. Iminā nayena dabbihomaṁ veditabbaṁ. Ādi-saddena thusahomādīnaṁ, aññesañca sutte āgatānaṁ micchājīvānaṁ saṅgaho daṭṭhabbo. Vīriyasādhanattā ājīvapārisuddhisīlassa ‘‘paccayapariyesanavāyāmo’’ti vuttaṁ. Tassa pārisuddhi anavajjabhāvo, yena dhammena samena paccayalābho hoti. Na hi alaso ñāyena paccaye pariyesituṁ sakkotīti.",
  "anya-e0103n1:87": "Paccayasannissitasīlavaṇṇanā",
  "anya-e0103n1:88": "18.Paṭisaṅkhāti ayaṁ ‘‘sayaṁ abhiññā’’tiādīsu (mahāva. 11) viya ya-kāralopena niddeso. Yonisoti cettha upāyattho yoniso-saddoti dassento āha ‘‘upāyena pathenā’’ti. ‘‘Paṭisaṅkhāya ñatvā’’ti vatvā tayidaṁ paṭisaṅkhānaṁ paccavekkhaṇanti dassetuṁ ‘‘paccavekkhitvāti attho’’tiādi vuttaṁ. Yathā hi paccavekkhitvāti sītapaṭighātādikaṁ taṁ taṁ payojanaṁ pati pati avekkhitvā, ñāṇena passitvāti attho, evaṁ paṭisaṅkhāyāti tadeva payojanaṁ pati pati saṅkhāya, jānitvāti attho. Ñāṇapariyāyo hi idha saṅkhā-saddoti. Ettha ca ‘‘paṭisaṅkhā yoniso’’tiādi kāmaṁ paccayaparibhogakālena vuccati, dhātuvasena pana paṭikūlavasena vā paccavekkhaṇāya paccayasannissitasīlaṁ sujjhatīti apare. Bhijjatīti keci. Eke pana paṭhamaṁ eva pariyattanti vadanti, vīmaṁsitabbaṁ. ‘‘Cīvara’’nti ekavacanaṁ ekattamattaṁ vācakanti adhippāyena ‘‘antaravāsakādīsu yaṁ kiñcī’’ti vuttaṁ, jātisaddatāya pana tassa pāḷiyaṁ ekavacananti yattakāni cīvarāni yoginā pariharitabbāni, tesaṁ sabbesaṁ ekajjhaṁ gahaṇanti sakkā viññātuṁ, yaṁ kiñcīti vā anavasesapariyādānametaṁ, na aniyamavacanaṁ. ‘‘Nivāseti vā pārupati vā’’ti vikappanaṁ pana paṭisevanapariyāyassa paribhogassa vibhāgadassananti taṁ paññapetvā sayananisīdana-cīvarakuṭikaraṇādivasenāpi paribhogassa saṅgaho daṭṭhabbo.",
  "anya-e0103n1:89": "Payojanānaṁ mariyādā payojanāvadhi, tassa paricchindanavasena yo niyamo, tassa vacanaṁ payojanā…pe… vacanaṁ. Idāni taṁ niyamaṁ vivaritvā dassetuṁ ‘‘ettakameva hī’’tiādi vuttaṁ. Tattha avadhāraṇena līḷāvibhūsāvilambanānaṭambarādivasena vatthaparibhogaṁ nisedheti. Tenāha ‘‘na ito bhiyyo’’ti. Līḷāvasena hi ekacce sattā vatthāni paridahanti ceva upasaṁviyanti ca. Yathā taṁ yobbane ṭhitā nāgarikamanussā. Ekacce vibhūsanavasena, yathā taṁ rūpūpajīviniādayo. Vilambanavasena vilambakā. Naṭambaravasena bhojādayo. Ajjhattadhātukkhobho sītarogādiuppādako. Utupariṇāmanavasenāti utuno parivattanavasena visabhāgasītautusamuṭṭhānena. Vā-saddena hemantādīsu himapātādivasena pavattassa saṅgaho daṭṭhabbo, na uppādeti sītanti adhippāyo. Yadatthaṁ pana taṁ vinodanaṁ, taṁ matthakappattaṁ dassetuṁ ‘‘sītabbhāhate’’tiādi vuttaṁ. Sabbatthāti ‘‘uṇhassa paṭighātāyā’’tiādīsu sabbesu sesapayojanesu. Yadipi sūriyasantāpopi uṇhova, tassa pana ātapaggahaṇena gahitattā ‘‘aggisantāpassā’’ti vuttaṁ. Ekacco dāvaggisantāpo kāyaṁ cīvarena paṭicchādetvā sakkā vinodetunti āha ‘‘tassa vanadāhādīsu sambhavo veditabbo’’ti. Ḍaṁsāti piṅgalamakkhikā. Te pana yasmā ḍaṁsanasīlā, tasmā vuttaṁ ‘‘ḍaṁsanamakkhikā’’ti. Sappādayoti sappasatapadiuṇṇanābhisarabūvicchikādayo. Phuṭṭhasamphassoti phuṭṭhavisamāha. Tividhā hi sappā – daṭṭhavisā phuṭṭhavisā diṭṭhavisā. Tesu purimakā dve eva gahitā. Satapadiādīnampi tādisānaṁ saṅgaṇhanatthaṁ. Niyatapayojanaṁ ekantikaṁ, sabbakālikañca payojanaṁ. Hirī kuppati nillajjatā saṇṭhāti. Tenāha ‘‘vinassatī’’ti. Kūpāvataraṇaṁ vā paṭicchādanaṁ arahatīti kopinaṁ. Hiriyitabbaṭṭhena hirī ca taṁ kopinañcāti hirikopinanti evamettha attho daṭṭhabbo. Tassa cāti ca-saddo pubbe vuttapayojanānaṁ sampiṇḍanattho.",
  "anya-e0103n1:90": "Yaṁ kiñci āhāranti khādanīyabhojanīyādibhedaṁ yaṁ kiñci āharitabbavatthuṁ. Piṇḍāya bhikkhāya ulatīti piṇḍolo, tassa kammaṁ piṇḍolyaṁ. Tena piṇḍolyena bhikkhācariyāya. Patitattāti pakkhipitattā. Piṇḍapāto patte pakkhittabhikkhāhāro. Piṇḍānaṁ vā pātoti ghare ghare laddhabhikkhānaṁ sannipāto. ‘‘Natthi davā’’tiādīsu (dī. ni. aṭṭha. 3.305) sahasā kiriyāpi ‘‘davā’’ti vuccati, tato visesanatthaṁ ‘‘davatthaṁ, kīḷānimittanti vuttaṁ hotī’’ti āha. Muṭṭhikamallā muṭṭhiyuddhayujjhanakā. Ādi-saddena nibuddhayujjhanakādīnaṁ gahaṇaṁ. Balamadanimittanti balaṁ nissāya uppajjanakamado balamado. Taṁ nimittaṁ, balassa uppādanatthanti attho. Porisamadanimittanti porisamado vuccati purisamāno ‘‘ahaṁ puriso’’ti uppajjanakamāno. Asaddhammasevanāsamatthataṁ nissāya pavatto māno, rāgo eva vā porisamadoti keci. Taṁ nimittaṁ. Antepurikā rājorodhā. Sabbesaṁ sannivesayogyatāya vesiyo rūpūpajīviniyo. Maṇḍanaṁ nāma idhāvayavapāripūrīti āha ‘‘aṅgapaccaṅgānaṁ pīṇabhāvanimitta’’nti, paribrūhanahetūti attho. Naṭā nāma raṅganaṭā. Naccakā laṅghakādayo. Vibhūsanaṁ sobhāsamuppādananti āha ‘‘pasannacchavivaṇṇatānimitta’’nti.",
  "anya-e0103n1:91": "Etaṁ padaṁ. Mohūpanissayappahānatthanti mohassa upanissayatāpahānāya. Davā hi mohena hoti, mohañca vaḍḍhetīti tassā vajjanena mohassa anupanissayatā. Dosūpanissayappahānatthanti idaṁ balamadassa, purisamadassa ca dosahetuno vasena vuttaṁ, itarassa pana vasena ‘‘rāgūpanissayappahānattha’’nti vattabbaṁ. Maṇḍanavibhūsanapaṭikkhepo siyā mohūpanissayappahānāyapi, rāgūpanissayatāya pana ujupaṭipakkhoti vuttaṁ ‘‘rāgūpanissayappahānattha’’nti. Yadipi ekaccassa davamade ārabbha parassa paṭighasaṁyojanādīnaṁ uppatti hotiyeva manopadosikadevādīnaṁ viya, attano pana davamade ārabbha yesaṁ savisesaṁ rāgamohamānādayo pāpadhammā uppajjanti. Te sandhāya ‘‘attano saṁyojanuppattipaṭisedhanattha’’nti vatvā maṇḍanavibhūsanāni paṭicca savisesaṁ parassapi rāgamohādayo pavattantīti ‘‘parassapi saṁyojanuppattipaṭisedhanattha’’nti vuttaṁ. Ayoniso paṭipattiyāti ettha kāmasukhallikānuyogaṁ muñcitvā sabbāpi micchāpaṭipatti ayoniso paṭipatti. Purimehi dvīhi padehi ayoniso paṭipattiyā, pacchimehi dvīhi kāmasukhallikānuyogassa pahānaṁ vuttanti vadanti. ‘‘Catūhipi cetehī’’ti pana vacanato sabbehi ubhinnampi pahānaṁ vuttanti veditabbaṁ. Kāmakīḷāpi davantogadhā hotiyeva, purisamadopi kāmasukhallikānuyogassa hetuyevāti.",
  "anya-e0103n1:92": "Cātumahābhūtikassāti catumahābhūte sannissitassa. Rūpakāyassāti catusantatirūpasamūhassa. Ṭhitiyāti ṭhitatthaṁ. Sā panassa ṭhiti pabandhavasena icchitāti āha ‘‘pabandhaṭṭhitattha’’nti. Pavattiyāti jīvitindriyappavattiyā. Tathā hi jīvitindriyaṁ ‘‘yāpanā vattanā’’ti (dha. sa. 19, 634) ca niddiṭṭhaṁ. Tassā ca avicchedo āhārūpayogena hoti. Kāyassa cirataraṁ yāva āyukappo, tāva avatthānaṁ yāpanāti dassento ‘‘cirakālaṭṭhitatthaṁ vā’’ti āha. Idāni vuttamevatthaṁ pākaṭataraṁ kātuṁ ‘‘gharūpatthambhamivā’’tiādi vuttaṁ. Tatthāyaṁ yojanā – yathā jiṇṇagharasāmiko gharassa upatthambhanaṁ karoti tassa apatanatthaṁ, yathā ca sākaṭiko akkhabbhañjanaṁ karoti tassa sampavattanatthaṁ, evamesa yogī kāyassa ṭhitatthaṁ, yāpanatthañca piṇḍapātaṁ paṭisevati paribhuñjatīti. Etena ṭhiti nāma apatanaṁ yāpanā pavattīti dasseti. Na davamadamaṇḍanavibhūsanatthanti idaṁ ‘‘yāvadevā’’ti avadhāraṇena nivattitatthadassanaṁ. Tiṭṭhanti upādinnadhammā etāyāti ṭhiti, āyūti āha ‘‘ṭhitīti jīvitindriyassetaṁ adhivacana’’nti. Tathā hi taṁ āyu ‘‘ṭhitī’’ti niddiṭṭhaṁ, ṭhitiyā yāpanāyāti kāyassa ṭhitihetutāya ‘‘ṭhitī’’ti laddhavohārassa jīvitindriyassa pavattanatthanti attho. Tenāha ‘‘jīvitindriyapavattāpanattha’’nti. Ābādhaṭṭhenāti vibādhanaṭṭhena, rogaṭṭhena vā. Jighacchāparamā hi rogā. Uparamatthanti vūpasamatthaṁ. Vaṇālepanamiva vaṇiko. Uṇhasītādīsu abhibhavantesu tappaṭikāraṁ sītuṇhaṁ viya paṭisevatīti sambandho. Maggabrahmacariyaṁ ṭhapetvā sikkhattayasaṅgahā sāsanāvacaritabbā anusāsanī sāsanabrahmacariyanti āha ‘‘sakalasāsanabrahmacariyassa ca maggabrahmacariyassa cā’’ti. Anuggahaṇatthanti anu anu gaṇhanatthaṁ sampādanatthaṁ. Kāyabalaṁ nissāyāti yathāsamāraddhaṁ guṇavisesapāripūrihetubhūtaṁ kāyabalamattaṁ nissāya. Tenāha ‘‘sikkhattayānuyogavasenā’’tiādi. Kantāranittharaṇatthikā jāyampatikā, nadīsamuddanittharaṇatthikā ca puttamaṁsādīni yathā agiddhā amucchitā kevalaṁ taṁ taṁ atthasiddhimeva avekkhantā paṭisevanti tehi vinā asijjhanato, evamayampi kevalaṁ bhavakantāranittharaṇatthiko agiddho amucchito tena vinā asijjhanato piṇḍapātaṁ paṭisevatīti upamāsaṁsandanaṁ.",
  "anya-e0103n1:93": "Itīti pakāratthe nipātapadaṁ. Tena paṭiseviyamānassa piṇḍapātassa paṭisevanākāro gayhatīti āha ‘‘evaṁ iminā piṇḍapātapaṭisevanenā’’ti. Purāṇanti bhojanato purimakālikattā purātanaṁ. Paṭihaṅkhāmīti paṭihanissāmi. Navañca vedanaṁ na uppādessāmīti paṭisevatīti yojanā. Kīdisaṁ, kathañcāti āha ‘‘aparimita…pe… aññataro viyā’’ti. Aparimitaṁ aparimāṇaṁ bhojanaṁ paccayo etissāti aparimitabhojanapaccayā, taṁ aparimitabhojanapaccayaṁ attano gahaṇītejapamāṇato atikkantapamāṇabhojanahetukanti attho. Yo bahuṁ bhuñjitvā attano dhammatāya uṭṭhātuṁ asakkonto ‘‘āhara hattha’’nti vadati, ayaṁ āharahatthako. Yo bhuñjitvā accuddhumātakucchitāya uṭṭhitopi sāṭakaṁ nivāsetuṁ na sakkoti, ayaṁ alaṁsāṭako. Yo bhuñjitvā uṭṭhātuṁ asakkonto tattheva parivattati, ayaṁ tatravaṭṭako. Yo yathā kākehi āmasituṁ sakkā, evaṁ yāva mukhadvāraṁ āhāreti, ayaṁ kākamāsako. Yo bhuñjitvā mukhe sandhāretuṁ asakkonto tattheva vamati, ayaṁ bhuttavamitako. Etesaṁ aññataro viya. Atha vā purāṇavedanā nāma abhuttapaccayā uppajjanakavedanā. Taṁ ‘‘paṭihanissāmī’’ti paṭisevati. Navavedanā nāma atibhuttapaccayena uppajjanakavedanā. Taṁ ‘‘na uppādessāmī’’ti paṭisevati. Atha vā navavedanā nāma abhuttapaccayena uppajjanakavedanā, tassā anuppannāya anuppajjanatthameva paṭisevati. Abhuttapaccayā uppajjanakāti cetaṁ khuddāya visesanaṁ. Yassā appavatti bhojanena kātabbā, tassā dassanatthaṁ. Abhuttapaccayena, bhuttapaccayena ca uppajjanakānuppajjanakavedanāsu purimā yathāpavattā jighacchānimittā vedanā. Sā hi abhuñjantassa bhiyyopavaḍḍhanavasena uppajjati. Pacchimāpi khuddānimittāva aṅgadāhasūlādivedanā pavattā. Sā hi bhuttapaccayā pubbe anuppannāva nuppajjissatīti ayametāsaṁ viseso. Vihiṁsānimittatā cetāsaṁ vihiṁsāya viseso.",
  "anya-e0103n1:94": "Yā vedanā. Adhunāti etarahi. Asappāyāparimitabhojanaṁ nissāyāti asappāyāparimitassa āhārassa bhuñjanapayogaṁ āgamma uppajjatīti attho. Purāṇakammapaccayavasenāti pubbe purimajātiyaṁ katattā purāṇassa kammassa paccayatāvasena payogavipattiṁ āgamma uppajjanārahatāya taṁ vajjetvā payogasampattiyā upaṭṭhāpanaṁ dukkhavedanāpaccayaghāto, paṭihananañca hotīti āha ‘‘tassā paccayaṁ vināsento taṁ purāṇañca vedanaṁ paṭihaṅkhāmī’’ti. Ayuttaparibhogo paccaye apaccavekkhitvā paribhogo. So eva katūpacitakammatāya kammūpacayo. Taṁ nissāya paṭicca āyatiṁ anāgate kāle uppajjanato yā cāyaṁ ‘‘navavedanā’’ti vuccatīti yojanā. Yuttaparibhogavasenāti paccavekkhitvā paccayānaṁ paribhogavasena, tassā navavedanāya mūlaṁ ayuttaparibhogakammaṁ anibbattento sabbena sabbaṁ anuppādento. Ettāvatāti ‘‘iti purāṇa’’ntiādinā vuttena padadvayena. ‘‘Vihiṁsūparatiyā’’tiādinā vā padacatukkena yuttaparibhogasaṅgaho pabbajitānucchavikassa paccayaparibhogassa vuttattā. Attakilamathānuyogappahānaṁ jighacchādidukkhapaṭighātassa bhāsitattā. Jhānasukhādīnaṁ paccayabhūtassa kāyasukhassa avissajjanato dhammikasukhāpariccāgo ca dīpito hoti.",
  "anya-e0103n1:95": "Asappāyāparimitūpayogena jīvitindriyupacchedako, iriyāpathabhañjanako vā siyā parissayo, sappāyaparimitūpayogena pana so na hoti. Tathā sati cirakālappavattisaṅkhātā sarīrassa yātrā yāpanā bhavissatīti imamatthaṁ dassento ‘‘parimitaparibhogena…pe… bhavissatī’’ti āha. Yo rogo sāddho asāddho ca na hoti, so yāpyarogo, so etassa atthīti yāpyarogī. So hi niccakālaṁ bhesajjaṁ upasevati, tathā ayampīti. Yadi yātrāpi yāpanā, pubbepi ‘‘yāpanāyā’’ti vuttaṁ, ko ettha visesoti? Pubbe ‘‘yāpanāyā’’ti jīvitindriyayāpanā adhippetā, idha pana catunnampi iriyāpathānaṁ avicchedasaṅkhātā yāpanā yātrāti ayamettha viseso. Buddhapaṭikuṭṭhena micchājīvena paccayapariyesanā ayuttapariyesanā. Dāyakadeyyadhammānaṁ, attano ca pamāṇaṁ ajānitvā paṭiggahaṇaṁ, saddhādeyyavinipātanatthaṁ vā paṭiggahaṇaṁ ayuttapaṭiggahaṇaṁ, yena vā āpattiṁ āpajjati. Apaccavekkhitvā paribhogo ayuttaparibhogo. Tesaṁ parivajjanaṁ dhammena samena paccayuppādanādivasena veditabbaṁ. Dhammena hi paccaye pariyesitvā dhammena paṭiggahetvā paccavekkhitvā paribhuñjanaṁ anavajjatā nāma.",
  "anya-e0103n1:96": "Aratīti ukkaṇṭhā. Pantasenāsanesu, adhikusaladhammesu ca anabhirati. Tandīti pacalāyikā niddā. Vijambhitāti thinamiddhābhibhavena kāyassa vijambhanā. Viññūhi garahā viññūgarahā. Ekacco hi anavajjaṁyeva sāvajjaṁ karoti, ‘‘laddhaṁ me’’ti pamāṇādhikaṁ bhuñjitvā taṁ jīrāpetuṁ asakkonto uddhaṁvirecanaadhovirecanādīhi kilamati, sakalavihāre bhikkhū tassa sarīrapaṭijagganabhesajjapariyesanāpasutā honti. Aññe te ‘‘kiṁ ida’’nti pucchitvā ‘‘asukassa udaraṁ uddhumāta’’ntiādīni sutvā ‘‘niccakālamesa evaṁpakatiko attano kucchipamāṇaṁ nāma na jānātī’’ti nindanti, evaṁ anavajjaṁyeva sāvajjaṁ karoti. Evaṁ akatvā ‘‘anavajjatā ca bhavissatī’’ti paṭisevati. Attano hi pakatiaggibalādiṁ jānitvā ‘‘evaṁ me aratiādīnaṁ abhāvena kāyasukhatā, agarahitabbatā ca bhavissatī’’ti pamāṇayuttameva paṭisevati. Yāvatako bhojanena attho, tassa sādhanena yāvadatthaṁ udarassa paripūraṇena udarāvadehakaṁ bhojanaṁ yāvadatthaudarāvadehakabhojanaṁ, tassa parivajjanena. Seyyāya sayanena laddhabbasukhaṁ seyyasukhaṁ, ubhohi passehi samparivattanakaṁ sayantassa uppajjanasukhaṁ passasukhaṁ , middhena niddāyanena uppajjanasukhaṁ middhasukhaṁ, tesaṁ seyya…pe… sukhānaṁ pahānato catunnaṁ iriyāpathānaṁ yogyabhāvassa paṭipādanaṁ kāyassa catuiriyāpathayogyabhāvapaṭipādanaṁ, tato. Sukho iriyāpathavihāro phāsuvihāro. Pacchime vikappe, sabbavikappesu vā vuttaṁ phāsuvihāralakkhaṇaṁ āgamena samatthetuṁ ‘‘vuttampi heta’’ntiādi vuttaṁ. Tīsupi vikappesu āhārassa ūnaparibhogavaseneva hi phāsuvihāro vuttoti.",
  "anya-e0103n1:97": "Ettāvatāti ‘‘yātrā’’tiādinā vuttena padattayena. ‘‘Yātrā ca me bhavissatī’’ti payojanapariggahadīpanā. Yātrā hi naṁ āhārūpayogaṁ payojetīti. Dhammikasukhāpariccāgahetuko phāsuvihāro majjhimā paṭipadā antadvayaparivajjanato. Imasmiṁ pana ṭhāne aṭṭha aṅgāni samodhānetabbāni – ‘‘neva davāyā’’ti ekaṁ aṅgaṁ, ‘‘na madāyā’’ti ekaṁ, ‘‘na maṇḍanāyā’’ti ekaṁ, ‘‘na vibhūsanāyā’’ti ekaṁ, ‘‘yāvadeva imassa kāyassa ṭhitiyā yāpanāyā’’ti ekaṁ, ‘‘vihiṁsūparatiyā brahmacariyānuggahāyā’’ti ekaṁ, ‘‘iti purāṇañca vedanaṁ paṭihaṅkhāmi, navañca vedanaṁ na uppādessāmī’’ti ekaṁ, ‘‘yātrā ca me bhavissatī’’ti ekaṁ. ‘‘Anavajjatā ca phāsuvihāro cā’’ti ayamettha bhojanānisaṁso. Mahāsivatthero panāha ‘‘heṭṭhā cattāri aṅgāni paṭikkhepo nāma, upari pana aṭṭhaṅgāni samodhānetabbānī’’ti. Tattha ‘‘yāvadeva imassa kāyassa ṭhitiyā’’ti ekaṁ aṅgaṁ, ‘‘yāpanāyā’’ti ekaṁ, ‘‘vihiṁsūparatiyā’’ti ekaṁ, ‘‘brahmacariyānuggahāyā’’ti ekaṁ, ‘‘iti purāṇañca vedanaṁ paṭihaṅkhāmī’’ti ekaṁ, ‘‘navañca vedanaṁ na uppādessāmī’’ti ekaṁ, ‘‘yātrā ca me bhavissatī’’ti ekaṁ, ‘‘anavajjatā cā’’ti ekaṁ. Phāsuvihāro pana bhojanānisaṁsoti. Evaṁ aṭṭhaṅgasamannāgataṁ āhāraṁ āhārento paṭisaṅkhā yoniso piṇḍapātaṁ paṭisevati nāma.",
  "anya-e0103n1:98": "Yattha yatthāti bhummaniddesena sena-saddassa adhikaraṇatthavuttimāha. Tathā āsana-saddassāti. Aḍḍhayogādimhīti ādi-saddena pāsādādiṁ, mañcādiñca saṅgaṇhāti. Yattha yattha vihāre vā aḍḍhayogādimhi vā āsatīti vihāraaḍḍhayogādike ānetvā sambandhitabbaṁ. Idha ādi-saddena pīṭhasanthatādīnampi saṅgaho veditabbo. Parisahanaṭṭhenāti abhibhavanaṭṭhena, vibādhanaṭṭhenāti attho. Utuyeva utuparissayoti sītuṇhādiutuyeva asappāyo vuttanayena utuparissayo. Tassa utuparissayassa vinodanatthaṁ, anuppannassa anuppādanatthaṁ, uppannassa vūpasamanatthañcāti attho. Nānārammaṇato paṭisaṁharitvā kammaṭṭhānabhūte ekasmiṁyeva ārammaṇe cittassa sammadeva layanaṁ paṭisallānaṁ, tattha ārāmo abhirati paṭisallānārāmo, tadatthaṁ. Senāsanaṁ hi vivittaṁ yogino bhāvanānukūlaṁ suññāgārabhāvato. Taṁ panetaṁ atthadvayaṁ vibhāvetuṁ ‘‘yo sarīrābādhacittavikkhepakaro’’tiādi vuttaṁ. Tattha ekībhāvasukhatthanti ekībhāvahetukaṁ sukhaṁ ekībhāvasukhaṁ, tadatthaṁ. Gaṇasaṅgaṇikakilesasaṅgaṇikābhāvena uppajjanakasukhaṁ.",
  "anya-e0103n1:99": "Yadi utuyeva utuparissayo, ‘‘utu ca sītuṇha’’nti sītuṇhapaṭighātaṁ vatvā utuparissayavinodanaṁ kasmā vuttanti codanaṁ sandhāyāha ‘‘kāmañcā’’tiādi. Tattha ‘‘niyataṁ utuparissayavinodana’’nti etena ‘‘sītassa paṭighātāya uṇhassa paṭighātāyā’’ti ettha vuttaṁ sītuṇhaṁ aniyataṁ kadāci kadāci uppajjanakaṁ, utuparissayo pana sabbadābhāvī adhippetoti dasseti. Vuttappakāroti ‘‘sītādiko, asappāyo’’ti ca evaṁ vuttappakāro vivaṭaṅgaṇarukkhamūlādīsu nisinnassa apariguttiyā asaṁvutadvārāditāya pākaṭaparissayā, asappāyarūpadassanādinā apākaṭaparissayā ca bhikkhussa kāyacittānaṁ ābādhaṁ kareyyuṁ. Yattha gutte senāsane ābādhaṁ na karonti. Evaṁ jānitvāti ubhayaparissayarahitanti evaṁ ñatvā paṭisevanto bhikkhu veditabboti sambandho.",
  "anya-e0103n1:100": "Dhātukkhobhalakkhaṇassa, taṁhetukadukkhavedanālakkhaṇassa vā rogassa paṭipakkhabhāvo paṭiayanaṭṭho. Tenāha ‘‘paccanīkagamanaṭṭhenāti attho’’ti, vūpasamanaṭṭhenāti vuttaṁ hoti. Yassa kassacīti sappiādīsu yassa kassaci. Sappāyassāti hi tassa vikāravūpasamenāti adhippāyo. Bhisakkassa kammaṁ tena vidhātabbato. Tenāha ‘‘tena anuññātattā’’ti. Nagaraparikkhārehīti nagaraṁ parivāretvā rakkhaṇakehi. Vivaṭaparikkhepo parikkhā uḍḍāpo pākāro esikā paligho pākārapatthaṇḍilanti satta ‘‘nagaraparikkhārā’’ti vadanti. Sīlaparikkhāroti suvisuddhasīlālaṅkāro . Ariyamaggo hi idha ‘‘ratho’’ti adhippeto. Tassa ca sammāvācādayo alaṅkāraṭṭhena ‘‘parikkhāro’’ti vuttā. Jīvitaparikkhārāti jīvitassa pavattikāraṇāni. Samudānetabbāti sammā uddhaṁ uddhaṁ ānetabbā pariyesitabbā. Parivāropi hoti antarāyānaṁ parito vāraṇato. Tenāha ‘‘jīvita…pe… rakkhaṇato’’ti.",
  "anya-e0103n1:101": "Tattha antaranti vivaraṁ, okāsoti attho. Verikānaṁ antaraṁ adatvā attano sāmikānaṁ parivāretvā ṭhitasevakā viya rakkhaṇato. Assāti jīvitassa. Kāraṇabhāvatoti cirappavattiyā kāraṇabhāvato. Rasāyanabhūtaṁ hi bhesajjaṁ sucirampi kālaṁ jīvitaṁ pavattetiyeva. Yadipi anuppannā eva dukkhavedanā bhesajjaparibhogena paṭihaññanti, na uppannā tāsaṁ saraseneva bhijjanato, uppannasadisā pana ‘‘uppannā’’ti vuccanti. Bhavati hi taṁsadisesu tabbohāro, yathā sā eva tittiri, tāniyeva osadhānīti. Tasmā vuttaṁ ‘‘uppannānanti jātānaṁ bhūtānaṁ nibbattāna’’nti. Sañcayato paṭṭhāya so dhātukkhobho samuṭṭhānaṁ etesanti taṁsamuṭṭhānā. ‘‘Dukkhavedanā’’ti vatvā sā akusalasabhāvāpi atthīti tato visesetuṁ ‘‘akusalavipākavedanā’’ti vuttaṁ. Byābādhanaṭṭhena byābādho, byābādhova byābajjhaṁ, dukkhanti attho. Natthi ettha byābajjhanti abyābajjhaṁ, niddukkhatā. Tenāha ‘‘abyābajjhaparamatāyā’’ti niddukkhaparamatāyāti. Taṁ dukkhanti roganimittakaṁ dukkhaṁ.",
  "anya-e0103n1:102": "Cīvarādīnaṁ paccayānaṁ nissayanaṁ paribhogo evāti dassetuṁ ‘‘te paṭicca nissāyā’’ti vatvā ‘‘paribhuñjamānā’’ti vuttaṁ. Pavattantīti jīvanti. Jīvanampi hi pavattanaṁ, yato jīvitindriyaṁ ‘‘pavattanarasa’’nti vuccati.",
  "anya-e0103n1:103": "Catupārisuddhisampādanavidhivaṇṇanā",
  "anya-e0103n1:104": "19. Evaṁ pātimokkhasaṁvarādibhedena niddiṭṭhaṁ sīlaṁ puna sādhanavibhāgena dassetuṁ ‘‘evametasmi’’ntiādimāraddhaṁ. Tattha sādhīyati sampādiyati etenāti sādhanaṁ, saddhā sādhanaṁ etassāti saddhāsādhano. Nanu ca vīriyasatipaññāhipi vinā pātimokkhasaṁvaro na sijjhatīti? Saccaṁ na sijjhati, saddhāya pana visesahetubhāvaṁ sandhāya evaṁ vuttanti dassento āha",
  "anya-e0103n1:105": "‘‘Sāvakavisayātītattāsikkhāpadapaññattiyā’’ti. Garukalahukādibhede otiṇṇe vatthusmiṁ tassa tassa aparādhassa anurūpaṁ sikkhāpadapaññāpanaṁ nāma sāvakānaṁ avisayo, buddhānaṁ eva visayo. Sikkhāpadapaññāpanaṁ tāva tiṭṭhatu, tassa kālopi nāma sāvakānaṁ avisayo, buddhānaṁ eva visayoti dassento ‘‘sikkhāpadapaññattiyācanapaṭikkhepo cettha nidassana’’nti āha. Tathā hi vuttaṁ ‘‘āgamehi tvaṁ sāriputta, āgamehi tvaṁ sāriputta, tathāgatova tattha kālaṁ jānissatī’’ti (pārā. 21). Tattha ca-saddo samuccayattho. Tena ‘‘apaññattaṁ na paññapema, paññattaṁ na samucchindāma, yathāpaññattesu sikkhāpadesu samādāya vattāmā’’ti (pārā. 565) evamādīnaṁ saṅgaho daṭṭhabbo. Saddhāyāti saddahanena satthari, dhamme ca saddhāya paccupaṭṭhāpanena. Jīvitepi pageva jīvitaparikkhāreti adhippāyo.",
  "anya-e0103n1:106": "Kikīva aṇḍanti kikīsakuṇikā viya attano aṇḍaṁ. Sā kira jīvitampi pariccajitvā aṇḍameva rakkhati. Camarīva vāladhinti camarīmigo viya attano vāladhiṁ. Camarīmigā kira byādhena paripātiyamānā jīvitampi pariccajitvā kaṇḍakagumbādīsu laggaṁ attano vālameva rakkhanti. Piyaṁva puttaṁ ekakanti ānetvā sambandhitabbaṁ. Yathā hi ekaputtako kuṭumbiko taṁ ekaputtaṁ, ekanayano ca taṁ ekanayanaṁ suṭṭhutaraṁ rakkhati. Tatheva sīlaṁ anurakkhamānakāti anukampanavasena vuttaṁ. Supesalāti suṭṭhu piyasīlā. Sadā sabbakālaṁ daharamajjhimatherakālesu. Channampi gāravānaṁ vasena sagāravā, garukāravantoti attho.",
  "anya-e0103n1:107": "Evameva khoti yathā mahāsamuddo ṭhitadhammo velaṁ nātikkamati, evameva. Mama sāvakāti ariyasāvake sandhāyāha. Te hi dhuvasīlā. Imasmiṁ attheti jīvitahetupi sīlassa avītikkamane.",
  "anya-e0103n1:108": "Mahāvattaniaṭavī nāma viñjhāṭavī. Himavantapasse aṭavīti keci. Theranti nāmagottavasena apaññātaṁ ekaṁ theraṁ. Nipajjāpesuṁ gantvā kassaci mā āroceyyāti.",
  "anya-e0103n1:109": "Pūtilatāyāti gaḷocilatāya. Samasīsīti jīvitasamasīsī. Yassa hi kilesasīsaṁ avijjaṁ maggapaṭipāṭiyā arahattamaggo pariyādiyati, tato ekūnavīsatime paccavekkhaṇañāṇe patiṭṭhāya bhavaṅgottaraṇe vaṭṭasīsaṁ jīvitindriyaṁ cuticittaṁ pariyādiyati, so imāya vārasamatāya ‘‘jīvitasamasīsī’’ti vuccati. So ca thero tathā parinibbāyi. Tena vuttaṁ ‘‘samasīsī hutvā parinibbāyī’’ti. Abhayatthero kira mahābhiñño. Tasmā cetiyaṁ kārāpesīti vadanti. Appevāti appeva nāma attano jīvitampi jaheyya, na bhindeti na bhindeyya, na vītikkameyya.",
  "anya-e0103n1:110": "Satiyāadhiṭṭhitānanti pageva upaṭṭhitāya satiyā ārakkhavasena adhiṭṭhitānaṁ indriyānaṁ. Ananvāssavanīyatoti dvārabhāvena abhijjhādīhi ananubandhitabbato. Varanti seṭṭhaṁ. Tattāyāti uṇhāya. Ādittāyāti ādito paṭṭhāya dittāya. Sampajjalitāyāti samantato jalantiyā. Sajotibhūtāyāti ekajālībhūtāya. Sampalimaṭṭhanti sabbaso āmaṭṭhaṁ, añcitanti attho. Na tveva varanti ānetvā sambandhitabbaṁ. Rūpesūti rūpārammaṇesu. Anubyañjanaso nimittaggāhoti kilesānaṁ anu anu byañjanavasena uppādanena pākaṭīkaraṇavasena subhādinimittaggāho, atha vā anubyañjanasoti hatthapādādianubyañjanato, nimittaggāhoti itthipurisādisubhādinimittaggahaṇaṁ. Cakkhudvārādipavattassāti cakkhudvārādīhi pavattassa. Viññāṇassāti javanaviññāṇassa. Nimittādiggāhaṁ nisedhentena sampādetabboti sambandho. Asaṁvihitasākhāparivāranti sammā avihitavatiparikkhepaṁ. Parassahārīhīti parasantakāvahārakehi corehi. Samativijjhatīti sabbaso ativijjhati anupavisati.",
  "anya-e0103n1:111": "Rūpesūti rūpahetu rūpanimittaṁ. Uppajjanakaanatthato rakkha indriyanti sambandho. Evaṁ sesesu. Ete hi dvārāti ete cakkhādidvārā. Satikavāṭena asaṁvutattā vivaṭā. Tato eva arakkhitā. Kilesuppattiyā hetubhāvena taṁsamaṅginaṁ hanantīti kāraṇūpacāreneva vuttaṁ. Ete vā rūpādayo. Kilesānaṁ ārammaṇabhūtā dvārā cakkhādidvārā. Te kīdisā vivaṭā arakkhitā asaṁvutacakkhādihetuṁ taṁsamaṅginaṁ hanantīti kāraṇūpacāreneva vuttaṁ. Agāranti gehaṁ. Ducchannanti na sammā chāditaṁ. Abhāvitanti lokuttarabhāvanārahitaṁ.",
  "anya-e0103n1:112": "Sampāditetiādissa vodānapakkhassa attho vuttavipariyāyena veditabbo. Ayaṁ pana sabbaso kilesānaṁ anuppādo atiukkaṭṭhadesanā maggenāgatasadisattā. Sampādetabboti ‘‘na punevaṁ karissa’’nti adhiṭṭhānasuddhiyā sampādetabbo.",
  "anya-e0103n1:113": "Adhunāpabbajitenāti na cirapabbajitena, navapabbajitenāti attho. Kāmarāgena ḍayhāmīti kāmarāgagginā pariḍayhāmi. So ca pana dāho idāni cittagatoti dassento āha ‘‘cittaṁ me pariḍayhatī’’ti. Sādhūti āyācanā. Nibbāpananti tassa nibbāpanupāyaṁ. Gotamāti theraṁ gottena ālapati.",
  "anya-e0103n1:114": "Saññāyavipariyesāti ‘‘asubhe subha’’nti pavattasaññāvipariyesahetu viparītasaññānimittaṁ. Nimittaṁ parivajjehi kīdisaṁ? Rāgūpasañhitaṁ rāguppattihetubhūtaṁ subhanimittaṁ parivajjehi na manasi karohi. Na kevalaṁ subhanimittassāmanasikāro eva, atha kho asubhabhāvanāya attano cittaṁ bhāvehi. Kathaṁ? Ekaggaṁ susamāhitaṁ yathā taṁ asubhārammaṇe vikkhepābhāvena ekaggaṁ, suṭṭhu appitabhāvena susamāhitañca hoti, evaṁ bhāvehīti. Evaṁ samathabhāvanāya kāmarāgassa vikkhambhanaṁ dassetvā idāni samucchedanavidhiṁ dassetuṁ ‘‘saṅkhāre’’tiādi vuttaṁ. Tattha saṅkhāre parato passāti sabbepi saṅkhāre avidheyyakatāya ‘‘pare’’ti passa. Aniccatāya pana udayabbayapaṭipīḷitattā dukkhato, anattasabhāvattā, attavirahato ca no attato passa. Evaṁ lakkhaṇattayaṁ āropetvā vipassanaṁ vaḍḍhento maggapaṭipāṭiyā catutthamaggena sabbaso nibbāpehi mahārāgaṁ tebhūmakassa abhibhavanato mahāvisayatāya mahārāgaṁ vūpasamehi. Yathā etarahi, evaṁ mā ḍayhittho punappunanti daḷhataraṁ rāgavinodane niyojesi.",
  "anya-e0103n1:115": "Evaṁ indriyasaṁvarasīlassa sampādane vidhiṁ dassetvā evaṁ taṁ susampāditaṁ hotīti nayaṁ dassetuṁ ‘‘apicā’’tiādinā tattha paripūrakārino there nidasseti. Tattha ‘‘leṇaṁ na ullokitapubba’’nti idaṁ sabbattheva therassa yugamattadassitāya vuttaṁ. Kiṁ pana thero senāsanaṁ na sodheti ? ‘‘Ullokā paṭhamaṁ ohāretabba’’nti hi vuttaṁ, antevāsikādayo eva kirassa senāsanaṁ sodhenti. Assa nāgarukkhassa.",
  "anya-e0103n1:116": "Tasmiṁ gāmeti mahāgāme. Taruṇā thaññapivanakā puttadhītaro yāsaṁ tā taruṇaputtā, tāsaṁ. Lañjāpesīti thanapaṭṭikāya thane bandhāpetvā rājamuddikāya lañjāpesi. Rājā theraṁ cirataraṁ daṭṭhuṁ kālavikkhepaṁ karonto ‘‘sve sīlāni gaṇhissāmī’’ti āha. Thero rañño ca deviyā ca vandanakāle sattākāramattaṁ gaṇhāti. Itthī purisoti pana vivekaṁ na karoti. Tenāha ‘‘vavatthānaṁ na karomī’’ti. ‘‘Aho suparisuddhasīlo vatāyaṁ ayyo’’ti daṇḍadīpikaṁ gahetvā aṭṭhāsi. Atiparisuddhaṁ pākaṭanti sappāyalābhena kammaṭṭhānaṁ ativiya parisuddhaṁ vibhūtaṁ ahosi. Sakalaṁ pabbataṁ unnādayantoti pathavikampanena sakalaṁ pabbataṁ ekaṁ ninnādaṁ karonto. Tannivāsidevatānaṁ sādhukāradānenāti keci. Bhantoti anavaṭṭhito. Bāloti taruṇadārako. Utrastoti ñātakehi vinābhāvena santrasto.",
  "anya-e0103n1:117": "Visagaṇḍakarogoti thanakandaḷarogamāha. Māsarogādikopi visagaṇḍakarogoti vadanti. Yato pabbajito, tato paṭṭhāya pabbajitakālato pabhutīti attho. Indriyānīti indriyasaṁvarasīlāni. Tesu hi bhinnesu indriyānipi bhinnānīti vuccanti ārakkhābhāvato, indriyāneva vā nimittānubyañjanaggāhassa dvārabhūtāni bhinnāni nāma taṁsamaṅgino anatthuppattito, vipariyāyato abhinnānīti veditabbāni. Indriyānaṁ vā ayoniso upasaṁhāro bhedanaṁ, yoniso upasaṁhāro abhedananti apare. Mittattherovāti mahāmittatthero viya. Vareti seṭṭhe.",
  "anya-e0103n1:118": "Tathā vīriyenāti tathā-saddena vīriyaṁ viseseti. Yathā sati anavajjalakkhaṇāva indriyasaṁvarasādhanaṁ, tathā vīriyaṁ anavajjalakkhaṇaṁ ājīvapārisuddhisādhananti. Vīriyāpekkhameva visesanaṁ daṭṭhabbaṁ. Tenevāha ‘‘sammāāraddhavīriyassā’’ti. Ayuttā esanā anesanā, yathāvuttamicchājīvasaṅgahā. Sā eva satthusāsanassa na patirūpāti appatirūpaṁ, taṁ anesanaṁ appatirūpaṁ. Atha vā patirūpavirodhinī appatirūpā, pariggahitadhutaṅgassa dhutaṅganiyamavirodhinī yassa kassaci sallekhavikopinī paṭipatti. Imasmiṁ pakkhe ca-saddo luttaniddiṭṭho, anesanaṁ, appatirūpañca pahāyāti. Paṭisevamānena parivajjayatā sampādetabbāti sambandho. ‘‘Parisuddhuppāde’’ti imināva dhammadesanādīnaṁ parisuddhāya samuṭṭhānatā dīpitā hotīti ‘‘dhammadesanādīhi cassa guṇehi pasannāna’’nti vuttaṁ. Ādi-saddena bāhusaccavattaparipūraṇairiyāpathasampattiādīnaṁ gahaṇaṁ veditabbaṁ. Dhutaguṇe cassa pasannānanti etthāpi eseva nayo. Piṇḍapātacariyādīhīti ādi-saddena mittasuhajjapaṁsukūlacariyādīnaṁ saṅgaho daṭṭhabbo. Dhutaṅganiyamānulomenāti taṁtaṁdhutaṅganiyatāya paṭipattiyā anulomavasena, avikopanavasenāti attho. Mahicchasseva micchājīvena jīvikā, na appicchassa. Appicchatāya ukkaṁsagatāya micchājīvassa asambhavo evāti dassetuṁ ‘‘ekabyādhivūpasamattha’’ntiādi vuttaṁ. Tattha pūtiharitakīti pūtimuttaparibhāvitaṁ, pūtibhāvena vā chaḍḍitaṁ haritakaṁ. Ariyavaṁso etassa atthīti, ariyavaṁse vā niyuttoti ariyavaṁsiko, paccayagedhassa dūrasamussāritattā uttamo ca so ariyavaṁsiko cāti uttamaariyavaṁsiko. Yassa kassacīti pariggahitāpariggahitadhutaṅgesu yassa kassaci.",
  "anya-e0103n1:119": "Nimittaṁ nāma paccaye uddissa yathā adhippāyo ñāyati evaṁ nimittakammaṁ. Obhāso nāma ujukameva akathetvā yathā adhippāyo vibhūto hoti, evaṁ obhāsanaṁ. Parikathā nāma pariyāyena kathanaṁ. Tathā uppannanti nimittādivasena uppannaṁ.",
  "anya-e0103n1:120": "Dvāraṁ dinnanti rogasīsena paribhogassa dvāraṁ dinnaṁ. Tasmā arogakālepi paribhuñjituṁ vaṭṭati, āpatti na hotīti attho. Tenāha ‘‘kiñcāpi āpatti na hotī’’tiādi. Na vaṭṭatīti sallekhapaṭipattiyaṁ ṭhitassa na vaṭṭati, sallekhaṁ kopetīti adhippāyo. ‘‘Ājīvaṁ pana kopetī’’ti imināva senāsanapaṭisaṁyuttadhutaṅgadharassa nimittādayo na vaṭṭantīti vadanti. Tadaññadhutaṅgadharassāpi na vaṭṭantiyevāti apare. Akarontoti yathāsakaṁ anuññātavisayepi akaronto. Aññatrevāti ṭhapetvā eva.",
  "anya-e0103n1:121": "Gaṇavāsaṁ pahāya araññāyatane paṭippassaddhivivekassa muddhabhūtāya aggaphalasamāpattiyā viharanto mahāthero ‘‘pavivekaṁ brūhayamāno’’ti vutto. Udarasannissito vātābādho udaravātābādho. Asambhinnaṁ khīraṁ etassāti asambhinnakhīraṁ, tadeva pāyāsanti asambhinnakhīrapāyāsaṁ, udakena asammissakhīrena pakkapāyāsanti attho. Tassāti pāyāsassa. Uppattimūlanti ‘‘gihikāle me, āvuso, mātā sappimadhusakkarādīhi yojetvā asambhinnakhīrapāyāsaṁ adāsi, tena me phāsu ahosī’’ti attano vacīnicchāraṇasaṅkhātaṁ uppattihetuṁ. ‘‘Aparibhogāraho piṇḍapāto’’ti kasmā vuttaṁ, nanu therassa obhāsanādicittuppattiyeva natthīti? Saccaṁ natthi, ajjhāsayaṁ pana ajānantā ekacce puthujjanā tathā maññeyyuṁ, anāgate ca sabrahmacārino evaṁ mama diṭṭhānugatiṁ āpajjeyyunti paṭikkhipi. Apica mahātherassa paramukkaṁsagatā sallekhapaṭipatti. Tathā hi daharabhikkhuno ‘‘kassa sampannaṁ na manāpa’’nti (pāci. 209, 257, 612, 1228, 1234; cūḷava. 343) vacanaṁ nissāya yāva parinibbānā piṭṭhakhādanīyaṁ na khādati.",
  "anya-e0103n1:122": "Vacīviññattivipphārāti vacīnicchāraṇahetu. Atthaviññāpanavasena pavattamāno hi saddo asatipi viññattiyā tassa kenaci paccayena paccayabhāve vacīviññattivaseneva pavattatīti ‘‘vacīviññattivipphāro’’ti vuccati. Bhuttoti bhuttavā sace bhaveyyaṁ ahaṁ. Sāti assa. Akāralopena hi niddeso ‘‘evaṁsa te’’tiādīsu (ma. ni. 1.23; a. ni. 6.58; 8.7) viya. Antaguṇanti antabhogo. Bahi careti āsayato nikkhamitvā gocaraggahaṇavasena bahi yadi vicareyya. Paramappicchaṁ dassetuṁ lokavohārenevamāha. Loke hi ayuttabhojanaṁ odariyaṁ garahantā evaṁ vadanti ‘‘kiṁsu nāma tassa antāni bahi carantī’’ti. Ārādhemīti ādito paṭṭhāya rādhemi, vase vattemīti attho.",
  "anya-e0103n1:123": "Mahātissatthero kira dubbhikkhakāle maggaṁ gacchanto bhattacchedena, maggakilamathena ca kilantakāyo dubbalo aññatarassa phalitassa ambassa mūle nipajji, bahūni ambaphalāni tahaṁ tahaṁ patitāni honti. Tattheko vuḍḍhataro upāsako therassa santikaṁ upagantvā parissamaṁ ñatvā ambapānaṁ pāyetvā attano piṭṭhiṁ āropetvā vasanaṭṭhānaṁ neti. Thero –",
  "anya-e0103n1:124": "‘‘Na pitā napi te mātā, na ñāti napi bandhavo;",
  "anya-e0103n1:125": "Karotetādisaṁ kiccaṁ, sīlavantassa kāraṇā’’ti. (visuddhi. 1.20) –",
  "anya-e0103n1:126": "Attānaṁ ovaditvā sammasanaṁ ārabhitvā vipassanaṁ vaḍḍhetvā tassa piṭṭhigato eva maggapaṭipāṭiyā arahattaṁ sacchākāsi. Imaṁ sandhāya vuttaṁ ‘‘ambakhādakamahātissattheravatthupi cettha kathetabba’’nti. Sabbathāpīti sabbappakārenapi anesanavasena, cittuppattivasenapi, pageva kāyavacīvipphanditavasenāti adhippāyo. Tenāha ‘‘anesanāyā’’tiādi.",
  "anya-e0103n1:127": "Apaccavekkhitaparibhoge iṇaparibhogaāpattiādīnavassa, tabbipariyāyato paccavekkhitaparibhoge ānisaṁsassa ca dassanaṁ ādīnavānisaṁsadassanaṁ. Tassa pana paccayādhikārattā vuttaṁ ‘‘paccayesū’’ti. Kāraṇakāraṇampi hi kāraṇabhāvena vuccati yathā tiṇehi bhattaṁ siddhanti. Yena kāraṇena bhikkhuno apaccavekkhitaparibhogo nāma siyā, tasmiṁ vajjite paccayasannissitasīlaṁ sijjhati, visujjhati cāti dassetuṁ ‘‘tasmā’’tiādi vuttaṁ. Tattha paccayagedhanti gedhaggahaṇeneva sammohopi gahitoti daṭṭhabbo tena saha pavattanato, tadupanissayato ca. Dhammena samena uppanneti idaṁ paccayānaṁ āgamanasuddhidassanaṁ, na paccayasannissitasīlavisuddhidassanaṁ. Paccayānaṁ hi idamatthitaṁ upadhāretvā paribhuñjanaṁ paccayasannissitasīlaṁ. Yasmā pana te paccayā ñāyādhigatā eva bhikkhunā paribhuñjitabbā, tasmā vuttaṁ ‘‘dhammena samena uppanne paccaye’’ti. Yathāvuttena vidhināti ‘‘sītassa paṭighātāyā’’tiādinā (ma. ni. 1.23; a. ni. 6.58; mahāni. 206) vuttavidhinā.",
  "anya-e0103n1:128": "Dhātuvasenavāti ‘‘yathāpaccayaṁ vattamānaṁ dhātumattamevetaṁ, yadidaṁ cīvarādi, tadupabhuñjako ca puggalo’’ti evaṁ dhātumanasikāravasena vā. Paṭikūlavasena vāti piṇḍapāte tāva āhāre paṭikūlasaññāvasena, ‘‘sabbāni pana imāni cīvarādīni ajigucchanīyāni, imaṁ pūtikāyaṁ patvā ativiya jigucchanīyāni jāyantī’’ti evaṁ paṭikūlamanasikāravasena vā. Tato uttarīti paṭilābhakālato upari. Anavajjovaparibhogo āditova paññāya parisodhitattā adhiṭṭhahitvā ṭhapitapattacīvarānaṁ viyāti. Paccavekkhaṇāya ādisuddhidassanaparametaṁ, na paribhogakāle paccavekkhaṇapaṭikkhepaparaṁ. Tenāha ‘‘paribhogakālepī’’tiādi. Tatrāti tasmiṁ paribhogakāle paccavekkhaṇe. Sanniṭṭhānakaroti asandehakaro ekantiko.",
  "anya-e0103n1:129": "Theyyaparibhogo nāma anarahassa paribhogo. Bhagavatāpi attano sāsane sīlavato paccayā anuññātā, na dussīlassa. Dāyakānampi sīlavato eva pariccāgo, na dussīlassa. Attano kārānaṁ mahapphalabhāvassa paccāsīsanato. Iti satthārā ananuññātattā, dāyakehi ca apariccattattā dussīlassa paribhogo theyyāya paribhogo theyyaparibhogo. Iṇavasena paribhogo iṇaparibhogo, paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho. Tasmāti ‘‘sīlavato’’tiādinā vuttamevatthaṁ kāraṇabhāvena paccāmasati. Cīvaraṁ kāyato mocetvā paribhoge paribhoge purebhatta…pe… pacchimayāmesu paccavekkhitabbanti sambandho. Tathā asakkontena yathāvuttakālavisesavasena ekadivase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ. Sace aruṇaṁ uggacchati, iṇaparibhogaṭṭhāne tiṭṭhati. Hiyyo yaṁ mayā cīvaraṁ paribhuttaṁ, taṁ yāvadeva sītassa paṭighātāya…pe… hirikopīnapaṭicchādanatthaṁ. Hiyyo yo mayā piṇḍapāto paribhutto, so ‘‘neva davāyā’’tiādinā sace atītaparibhogapaccavekkhaṇaṁ na kareyyāti vadanti, taṁ vīmaṁsitabbaṁ. Senāsanampi paribhoge paribhogeti pavese pavese. Satipaccayatāti satiyā paccayabhāvo paṭiggahaṇassa, paribhogassa ca paccavekkhaṇasatiyā paccayabhāvo yujjati, paccavekkhitvāva paṭiggahetabbaṁ, paribhuñjitabbañcāti attho. Tenevāha ‘‘satiṁ katvā’’tiādi. Evaṁ santepīti yadipi dvīsupi ṭhānesu paccavekkhaṇā yuttā, evaṁ santepi. Apare panāhu – sati paccayatāti sati bhesajjaparibhogassa paccayabhāve, sati paccayeti attho. Evaṁ santepīti paccaye satipīti. Taṁ tesaṁ matimattaṁ. Tathā hi paccayasannissitasīlaṁ paccavekkhaṇāya visujjhati, na paccayassa bhāvamattena.",
  "anya-e0103n1:130": "Evaṁ paccayasannissitasīlassa visuddhiṁ dassetvā teneva pasaṅgena sabbāpi visuddhiyo dassetuṁ ‘‘catubbidhā hi suddhī’’tiādimāha. Tattha sujjhati etāyāti suddhi, yathādhammaṁ desanāva suddhi desanāsuddhi. Vuṭṭhānassāpi cettha desanāya eva saṅgaho daṭṭhabbo. Chinnamūlāpattīnaṁ pana abhikkhutāpaṭiññāva desanā. Adhiṭṭhānavisiṭṭho saṁvarova suddhi saṁvarasuddhi. Dhammena samena paccayānaṁ pariyeṭṭhi eva suddhi pariyeṭṭhisuddhi. Catūsupi paccayesu vuttavidhinā paccavekkhaṇāva suddhi paccavekkhaṇasuddhi. Esa tāva suddhīsu samāsanayo. Suddhimantesu pana desanā suddhi etassāti desanāsuddhi. Sesesupi eseva nayo. Suddhi-saddo pana vuttanayova. Evanti saṁvarabhedaṁ sandhāyāha. Pahāyāti vajjetvā, akatvāti attho.",
  "anya-e0103n1:131": "Dātabbaṭṭhena dāyaṁ, taṁ ādiyantīti dāyādā. Ananuññātesu sabbena sabbaṁ paribhogābhāvato, anuññātesu eva ca paribhogasambhavato bhikkhūhi paribhuñjitabbapaccayā bhagavato santakā. ‘‘Dhammadāyādā me, bhikkhave, bhavatha mā āmisadāyādā. Atthi me tumhesu anukampā ‘kinti me sāvakā dhammadāyādā bhaveyyuṁ no āmisadāyādā’’’ti (ma. ni. 1.29) evaṁ pavattaṁ dhammadāyādasuttañca ettha etasmiṁ atthe sādhakaṁ.",
  "anya-e0103n1:132": "Avītarāgānaṁ taṇhāparavasatāya paccayaparibhoge sāmibhāvo natthi, tadabhāvena vītarāgānaṁ tattha sāmibhāvo yathāruciparibhogasambhavato. Tathā hi te paṭikūlampi appaṭikūlākārena, appaṭikūlampi paṭikūlākārena, tadubhayampi vajjetvā ajjhupekkhanākārena paccaye paribhuñjanti, dāyakānañca manorathaṁ paripūrenti. Tenāha ‘‘te hi taṇhāya dāsabyaṁ atītattā sāmino hutvā paribhuñjantī’’ti.",
  "anya-e0103n1:133": "Sabbesanti ariyānaṁ, puthujjanānañca. Kathaṁ puthujjanānaṁ ime paribhogā sambhavanti? Upacāravasena. Yo hi puthujjanassāpi sallekhapaṭipattiyaṁ ṭhitassa paccayagedhaṁ pahāya tattha tattha anupalittena cittena paribhogo, so sāmiparibhogo viya hoti. Sīlavato pana paccavekkhitaparibhogo dāyajjaparibhogo viya hoti, dāyakānaṁ manorathassa avirādhanato. Tathā hi vuttaṁ ‘‘dāyajjaparibhogeyeva vā saṅgahaṁ gacchatī’’ti. Kalyāṇaputhujjanassa paribhoge vattabbameva natthi, tassa sekkhasaṅgahato. Sekkhasuttaṁ (saṁ. ni. 5.13) hetassatthassa sādhakaṁ. Tenāha ‘‘sīlavāpihī’’tiādi. Paccanīkattāti yathā iṇāyiko attano ruciyā icchitadesaṁ gantuṁ na labhati, evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo āṇaṇyaparibhogoti āha ‘‘āṇaṇyaparibhogo vā’’ti. Etena nippariyāyato catuparibhogavinimutto visuṁyevāyaṁ paribhogoti dasseti. Imāya sikkhāyāti sīlasaṅkhātāya sikkhāya. Kiccakārīti paṭiññānurūpaṁ paṭipajjanato yuttapattakārī.",
  "anya-e0103n1:134": "Idāni tameva kiccakāritaṁ suttapadena vibhāvetuṁ ‘‘vuttampi ceta’’ntiādi vuttaṁ. Tattha vihāranti patissayaṁ. Sayanāsananti mañcādiṁ. Ubhayenapi senāsanameva vuttaṁ. Āpanti udakaṁ. Saṅghāṭirajūpavāhananti paṁsumalādino saṅghāṭigatarajassa dhovanaṁ. Sutvāna dhammaṁ sugatena desitanti cīvarādīsu ‘‘paṭisaṅkhā yoniso cīvaraṁ paṭisevati sītassa paṭighātāyā’’tiādinā (ma. ni. 1.23; a. ni. 6.58; mahāni. 206) nayena bhagavatā desitaṁ dhammaṁ sutvā. Saṅkhāya seve varapaññasāvakoti ‘‘piṇḍa’’nti vuttaṁ piṇḍapātaṁ, vihārādipadehi vuttaṁ senāsanaṁ, ‘‘pipāsāgelaññassa vūpasamanato pānīyampi gilānapaccayo’’ti āpamukhena dassitaṁ gilānapaccayaṁ, saṅghāṭiyādicīvaranti catubbidhaṁ paccayaṁ saṅkhāya ‘‘yāvadeva imassa kāyassa ṭhitiyā’’tiādinā (ma. ni. 1.23; 2.24; 3.75; saṁ. ni. 4.120; a. ni. 6.58; 8.9; dha. sa. 1355) nayena paccavekkhitvā. Seve sevituṁ sakkuṇeyya uttamapaññassa bhagavato sāvako sekho vā puthujjano vā.",
  "anya-e0103n1:135": "Yasmā ca saṅkhāya sevī varapaññasāvako, tasmā hi piṇḍe…pe… pokkhare vāribindu, tathā hoti. Kālenāti ariyānaṁ bhojanakāle. Laddhāti labhitvā. Paratoti aññato dāyakato. Anuggahāti anukampāya bahumhi upanīte mattaṁ so jaññā jāneyya satataṁ sabbakālaṁ upaṭṭhito upaṭṭhitassati. Ālepanarūhane yathāti bhesajjalepanena vaṇassa ruhane viya, mattaṁ jāneyyāti yojanā. Āhareti āhareyya. ‘‘Āhareyyāhāra’’nti vā pāṭho. Yāpanatthanti sarīrassa yāpanāya. Amucchitoti taṇhāmucchāya amucchito gedhaṁ taṇhaṁ anāpanno.",
  "anya-e0103n1:136": "Attano mātulassa saṅgharakkhitattherasseva nāmassa gahitattā bhāgineyyasaṅgharakkhitasāmaṇero. Sālikūranti sālibhattaṁ. Sunibbutanti susītalaṁ. Asaññatoti apaccavekkhaṇaṁ sandhāyāha. Sabbāsavaparikkhīṇoti parikkhīṇasabbāsavo.",
  "anya-e0103n1:137": "Paṭhamasīlapañcakavaṇṇanā",
  "anya-e0103n1:138": "20. Pariyanto etesaṁ atthīti pariyantāni, pariyantāni sikkhāpadāni yesaṁ te pariyantasikkhāpadā, tesaṁ pariyantasikkhāpadānaṁ. Upasampannānanti ṭhapetvā kalyāṇaputhujjanasekkhāsekkhe tadaññesaṁ upasampannānaṁ. Sāmaññajotanāpi hi visese tiṭṭhati. Kusaladhamme yuttānanti vipassanācāre yuttapayuttānaṁ. Sekkhadhammā pariyantā paramā mariyādā etassāti sekkhapariyanto. Nāmarūpaparicchedato, kusaladhammasamādānato vā pana paṭṭhāya yāva gotrabhū, tāva pavattakusaladhammappabandho sekkhadhamme āhacca ṭhito sekkhapariyanto. Sekkhadhammānaṁ vā heṭṭhimantabhūtā sikkhitabbā lokiyā tisso sikkhā sekkhapariyanto, tasmiṁ sekkhapariyante. Paripūrakārīnanti kiñcipi sikkhaṁ ahāpetvā pūrentānaṁ. Uparivisesādhigamatthaṁ kāye ca jīvite ca anapekkhānaṁ. Tato eva sīlapāripūriatthaṁ pariccattajīvitānaṁ. Diṭṭhisaṁkilesena aparāmasanīyato pārisuddhivantaṁ sīlaṁ aparāmaṭṭhapārisuddhisīlaṁ. Kilesānaṁ sabbaso paṭippassaddhiyā pārisuddhivantaṁ sīlaṁ paṭippassaddhipārisuddhisīlaṁ.",
  "anya-e0103n1:139": "Anupasampannānaṁ asekkhānaṁ, sekkhānaṁ, kalyāṇaputhujjanānañca sīlaṁ mahānubhāvatāya ānubhāvato apariyantamevāti āha ‘‘gaṇanavasena sapariyantattā’’ti. Kāyavācānaṁ saṁvaraṇato, vinayanato ca saṁvaravinayā. Peyyālamukhena niddiṭṭhāti tattha tattha satthārā desitavitthāranayena yathāvuttagaṇanato niddiṭṭhā. Sikkhāti sīlasaṅkhātā sikkhā. Vinayasaṁvareti vinayapiṭake. Gaṇanavasena sapariyantampi upasampannānaṁ sīlanti heṭṭhā vuttaṁ ānetvā sambandhitabbaṁ. Yaṁ kiñci hi upasampannena sikkhitabbaṁ sīlaṁ nāma, tattha kassacipi anavasesato anavasesavasena. Samādānabhāvanti samādānasabbhāvaṁ. Lābha…pe… vasena adiṭṭhapariyantabhāvo lābhādihetu sīlassa avītikkamo.",
  "anya-e0103n1:140": "Dhanaṁ caje aṅgavarassa hetu pāripanthikacorādīhi upadduto. Aṅgaṁ caje jīvitaṁ rakkhamāno sappadaṭṭhādikāle. Aṅgaṁ dhanaṁ jīvitañcāpi sabbaṁ, caje naro dhammamanussaranto sutasomamahābodhisattādayo viya. Tenāha ‘‘imaṁ sappurisānussatiṁ avijahanto’’ti. Jighacchāparissamena jīvitasaṁsaye satipi. Sikkhāpadaṁ avītikkammāti assāmikesu ambaphalesu bhūmiyaṁ patitesu samīpeyeva santesupi paṭiggāhakābhāvena aparibhuñjanto paṭiggahaṇasikkhāpadaṁ avītikkamitvā.",
  "anya-e0103n1:141": "Sīlavantassāti sīlavantabhāvassa kāraṇā, sīlavantassa vā tuyhaṁ etādisaṁ aṁsena vāhaṇādikaṁ kiccaṁ karoti, kāraṇā sīlassāti adhippāyo. Sudhotajātimaṇi viyāti catūsu pāsāṇesu sammadeva dhotajātimaṇi viya. Mahāsaṅgharakkhitabhāgineyyasaṅgharakkhitattherānaṁ viyāti mahāsaṅgharakkhitattherassa, tasseva bhāgineyyasaṅgharakkhitattherassa viya ca. ‘‘Kimatthaṁ mayaṁ idhāgatā’’ti mahājanassa vippaṭisāro bhavissatīti adhippāyo. Accharikāyāti aṅguliphoṭanena. Asatiyāti satisammosena. Aññāṇapakatanti aññāṇena aparajjhitvā kataṁ, ajānitvā katanti attho.",
  "anya-e0103n1:142": "Appassutopi ce hotīti suttageyyādisutarahito hoti ce. Sīlesu asamāhitoti pātimokkhasaṁvarādisīlesupi na sammā patiṭṭhito hoti ce. Nāssa sampajjate sutanti assa sīlarahitassa puggalassa sutaṁ attano, paresañca katthaci bhavasampattiāvahaṁ na hoti. ‘‘Dussīloyaṁ purisapuggalo’’ti hi sikkhākāmā na tassa santikaṁ upasaṅkamanti. Bahussutopi ceti ettha ce-ti nipātamattaṁ. Pasaṁsitoti pasaṁsito eva nāma.",
  "anya-e0103n1:143": "Rāgavasena aparāmaṭṭhagahaṇena taṇhāparāmāsābhāvamāha. Tathārūpanti rāgavasena aparāmaṭṭhaṁ. Bhinditvāti hanitvā. Saññapessāmīti saññattiṁ karissāmi, appakaṁ velaṁ maṁ vissejjetunti adhippāyo. Aṭṭiyāmīti jigucchāmi. Harāyāmīti lajjāmi.",
  "anya-e0103n1:144": "Palipannoti sīdanto, sammakkhito vā. Sīleneva saddhiṁ marissāmīti sīlaṁ avināsento tena saheva marissāmi, na idāni kadācipi taṁ pariccajissāmi. Sati hi bhavādāne sīlena viyogo siyā, bhavameva nādiyissāmīti adhippāyo. Rogaṁ sammasantoti rogabhūtaṁ vedanaṁ vedanāmukhena sesārūpadhamme, rūpadhamme ca pariggahetvā vipassanto.",
  "anya-e0103n1:145": "Ruppatoti vikāraṁ āpādiyamānasarīrassa. Parisussatīti samantato sussati. Yathā kiṁ? Pupphaṁ yathā paṁsuni ātape kataṁ sūriyātapasantatte paṁsuni ṭhapitaṁ sirīsādipupphaṁ viyāti attho. Ajaññanti amanuññaṁ jigucchanīyaṁ. Jaññasaṅkhātanti bālehi ‘‘jañña’’nti evaṁ kittitaṁ. Jaññarūpaṁ apassatoti yathābhūtaṁ appassato aviddasuno ‘‘jañña’’nti pasaṁsitaṁ. Dhiratthumanti dhi atthu imaṁ, dhi-saddayogena sabbattha upayogavacanaṁ, imassa pūtikāyassa dhikāro hotūti attho. Duggandhiyanti duggandhikaṁ duggandhavantaṁ. Yattha yathāvutte pūtikāye rāgahetu pamattā pamādaṁ āpannā. Pajāti sattā. Hāpenti maggaṁ sugatūpapattiyāti sugatūpapattiyā maggaṁ, sīlampi hāpenti, pageva jhānādinti adhippāyo. Kevalaṁ ‘‘arahanto’’ti vattabbā sāvakakhīṇāsavā, itare pana paccekabuddhā sammāsambuddhāti saha visesanenāti āha ‘‘arahantādīna’’nti. Sabbadarathappaṭippassaddhiyāti sabbakilesadarathappaṭippassaddhiyā.",
  "anya-e0103n1:146": "Dutiyasīlapañcakavaṇṇanā",
  "anya-e0103n1:147": "Pāṇātipātādīnanti ādi-saddena adinnādānādīnaṁ aggamaggavajjhakilesapariyosānānaṁ saṅgaho daṭṭhabbo. Pahānādīti ādi-saddena veramaṇiādīnaṁ catunnaṁ. Kesuci potthakesu ‘‘pahānavasenā’’ti likhanti, sā pamādalekhā. Pāṇātipātassa pahānaṁ sīlanti hirottappakaruṇālobhādipamukhena yena kusalacittuppādena pāṇātipāto pahīyati, taṁ pāṇātipātassa pahānaṁ sīlanaṭṭhena sīlaṁ. Tathā pāṇātipātā virati veramaṇī sīlaṁ. Pāṇātipātassa paṭipakkhacetanā cetanā sīlaṁ. Pāṇātipātassa saṁvaraṇaṁ pavesadvārapidhānaṁ saṁvaro sīlaṁ. Pāṇātipātassa avītikkamanaṁ avītikkamo sīlaṁ. Adinnādānassātiādīsupi eseva nayo. Abhijjhādīnaṁ pana anabhijjhādivasena pahānaṁ veditabbaṁ. Veramaṇī cetanā taṁsampayuttā saṁvarāvītikkamā tappamukhā dhammā.",
  "anya-e0103n1:148": "Evaṁ dasakusalakammapathavasena pahānasīlādīni dassetvā idāni saupāyānaṁ aṭṭhannaṁ samāpattīnaṁ, aṭṭhārasannaṁ mahāvipassanānaṁ, ariyamaggānañca vasena tāni dassetuṁ ‘‘nekkhammenā’’tiādi āraddhaṁ. Tattha nekkhammenāti alobhappadhānena kusalacittuppādena. Kusalā hi dhammā kāmapaṭipakkhā idha ‘‘nekkhamma’’nti adhippetā. Tenāha ‘‘kāmacchandassa pahānaṁ sīla’’ntiādi. Tattha pahānasīlādīni heṭṭhā vuttanayeneva veditabbāni. Visesameva vakkhāma. Abyāpādenāti mettāya. Ālokasaññāyāti vibhūtaṁ katvā manasikaraṇena upaṭṭhitaālokasañjānanena . Avikkhepenāti samādhinā. Dhammavavatthānenāti kusalādidhammānaṁ yāthāvanicchayena. Sapaccayanāmarūpavavatthānenātipi vadanti.",
  "anya-e0103n1:149": "Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā (vibha. 538) vuttāya paṭhamajjhānādhigamassa upāyabhūtāya pubbabhāgapaṭipadāya vasena pahānasīlādīni dassetvā idāni saupāyānaṁ aṭṭhasamāpattiādīnaṁ vasena dassetuṁ ‘‘ñāṇenā’’tiādi vuttaṁ. Nāmarūpapariggahakaṅkhāvitaraṇānaṁ hi vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti. Tathā jhānasamāpattīsu abhiratinimittena pāmojjena. Tattha anabhiratiyā vinoditāya jhānādīnaṁ samadhigamoti samāpattivipassanānaṁ arativinodanaavijjāpadālanādinā upāyoti vuttaṁ ‘‘ñāṇena avijjāya, pāmojjena aratiyā’’ti. Uppaṭipāṭiniddeso pana nīvaraṇasabhāvāya avijjāya heṭṭhānīvaraṇesupi saṅgahadassanatthanti daṭṭhabbaṁ.",
  "anya-e0103n1:150": "‘‘Paṭhamenajhānena nīvaraṇāna’’ntiādīsu kathaṁ jhānānaṁ sīlabhāvo, kathaṁ vā tattha viratiyā sambhavo. Suvisuddhakāyakammādikassa hi cittasamādānavasena imāni jhānāni pavattanti, na parittakusalāni viya kāyakammādivisodhanavasena, nāpi maggaphaladhammā viya duccaritadurājīvasamucchedapaṭippassambhanavasenāti? Saccametaṁ. Mahaggatadhammesu nippariyāyena natthi sīlanaṭṭho, kuto viramaṇaṭṭho. Pariyāyena panetaṁ vuttanti daṭṭhabbaṁ. Ko pana so pariyāyo? Yadaggena mahaggatā kusaladhammā paṭipakkhe pajahanti, tadaggena tato oratā. Te ca yathā cittaṁ nārohanti, evaṁ saṁvutā nāma honti. Pariyuṭṭhānasaṅkhāto manodvāre vītikkamo natthi etesūti avītikkamāti ca vuccanti, cetanā pana taṁsampayuttāti. Soyamattho parato āgamissati. Evañca katvā vitakkādipahānavacanampi samatthitaṁ hoti. Na hi nippariyāyato sīlaṁ kusaladhammānaṁ pahāyakaṁ yujjati, na cettha akusalavitakkādayo adhippetā. Kiñcāpi paṭhamajjhānūpacāreyeva dukkhassa, catutthajjhānūpacāre ca sukhassa pahānaṁ hoti, atisayapahānaṁ pana sandhāya vuttaṁ ‘‘catutthena jhānena sukhadukkhānaṁ pahāna’’nti. ‘‘Ākāsānañcāyatanasamāpattiyā’’tiādīsu yaṁ vattabbaṁ, taṁ āruppakathāyaṁ (visuddhi. 1.275 ādayo) āgamissati.",
  "anya-e0103n1:151": "Aniccassa, aniccanti vā anupassanā aniccānupassanā. Tebhūmikadhammānaṁ aniccataṁ gahetvā pavattāya vipassanāyetaṁ nāmaṁ. Niccasaññāyāti ‘‘saṅkhatadhammā niccā sassatā’’ti evaṁ pavattāya micchāsaññāya, saññāggahaṇeneva diṭṭhicittānampi gahaṇaṁ daṭṭhabbaṁ. Esa nayo ito parāsupi. Nibbidānupassanāyāti saṅkhāresu nibbindanākārena pavattāya anupassanāya. Nandiyāti sappītikataṇhāya. Virāgānupassanāyāti virajjanākārena pavattāya anupassanāya. Rāgassāti saṅkhāresu rāgassa. Nirodhānupassanāyāti saṅkhārānaṁ nirodhassa anupassanāya. Yathā vā saṅkhārā nirujjhantiyeva, āyatiṁ punabbhavavasena na uppajjanti, evaṁ anupassanā nirodhānupassanā. Tenevāha ‘‘nirodhānupassanāya nirodheti no samudetī’’ti (paṭi. ma. 1.83). Muñcitukāmatāya hi ayaṁ balappattā. Saṅkhārānaṁ paṭinissajjanākārena pavattā anupassanā paṭinissaggānupassanā. Paṭisaṅkhā santiṭṭhanā hi ayaṁ . Ādānassāti niccādivasena gahaṇassa. Santatisamūhakiccārammaṇavasena ekattagahaṇaṁ ghanasaññā, tassā ghanasaññāya. Āyūhanassāti abhisaṅkharaṇassa. Saṅkhārānaṁ avatthādivisesāpatti vipariṇāmo. Dhuvasaññāyāti thirabhāvagahaṇassa. Nimittassāti samūhādighanavasena sakiccaparicchedatāya ca saṅkhārānaṁ saviggahatāya. Paṇidhiyāti rāgādipaṇidhiyā, taṇhāvasena saṅkhāresu ninnatāyāti attho. Abhinivesassāti attānudiṭṭhiyā. Aniccadukkhādivasena sabbatebhūmakadhammatiraṇā adhipaññādhammavipassanā. Sārādānābhinivesassāti asāresu sāragahaṇavipallāsassa. Yathābhūtañāṇadassanaṁ thirabhāvapattā aniccādianupassanāva. Udayabbayañāṇanti keci. Sappaccayanāmarūpadassananti apare. ‘‘Issarakuttādivasena loko samuppanno’’ti abhiniveso sammohābhiniveso. Ucchedasassatābhinivesoti keci. ‘‘Ahosiṁ nu kho ahamatītamaddhāna’’ntiādinayappavattā (ma. ni. 1.18; saṁ. ni. 2.20; mahāni. 174) saṁsayāpatti sammohābhinivesoti apare. Saṅkhāresu tāṇaleṇabhāvagahaṇaṁ ālayābhiniveso. ‘‘Ālayaratā ālayasammuditā’’ti (dī. ni. 2.67; ma. ni. 1.281; 2.337; saṁ. ni. 1.172; mahāva. 7-8) vacanato ālayo taṇhā. Sā eva cakkhādīsu, rūpādīsu ca abhinivisanavasena pavattiyā ālayābhinivesoti apare. ‘‘Evaṁ ṭhitā te saṅkhārā paṭinissajjīyantī’’ti pavattaṁ ñāṇaṁ paṭisaṅkhānupassanā. Appaṭisaṅkhā paṭisaṅkhāya paṭipakkhabhūtā mohappadhānā akusaladhammā. Vaṭṭato vigatattā vivaṭṭaṁ nibbānaṁ, tattha ninnabhāvasaṅkhātena anupassanena pavatti vivaṭṭānupassanā, saṅkhārupekkhā ceva anulomañāṇañca. Saññogābhiniveso saṁyujjanavasena saṅkhāresu abhinivisanaṁ.",
  "anya-e0103n1:152": "Diṭṭhekaṭṭhānanti diṭṭhiyā sahajekaṭṭhānañca pahānekaṭṭhānañca. Oḷārikānanti uparimaggavajjhe kilese upādāya vuttaṁ. Aññathā dassanena pahātabbāpi dutiyamaggavajjhehi oḷārikā. Aṇusahagatānanti aṇubhūtānaṁ, idaṁ heṭṭhimamaggavajjhe upādāya vuttaṁ. Sabbakilesānanti avasiṭṭhasabbakilesānaṁ. Na hi paṭhamamaggādīhi pahīnā kilesā puna pahīyanti.",
  "anya-e0103n1:153": "‘‘Cittassaavippaṭisārāya saṁvattantī’’tiādīsu saṁvaro avippaṭisāratthāya. ‘‘Avippaṭisāratthāni kho, ānanda, kusalāni sīlānī’’ti (a. ni. 10.1) vacanato cetaso avippaṭisāratthāya bhavanti. Avippaṭisāro pāmojjatthāya. ‘‘Yoniso manasi karoto pāmojjaṁ jāyatī’’ti (dī. ni. 3.359) vacanato pāmojjāya saṁvattanti. Pāmojjaṁ pītiyā. ‘‘Pamuditassa pīti jāyatī’’ti (dī. ni. 1.466; 3.359; a. ni. 3.96; 6.10; 11.12) vacanato pītiyā saṁvattanti. Pīti passaddhatthāya. ‘‘Pītimanassa kāyo passambhatī’’ti (dī. ni. 1.466; 3.359; a. ni. 3.96; 6.10; 11.12) vacanato passaddhiyā saṁvattanti. Passaddhi sukhatthāya. ‘‘Passaddhakāyo sukhaṁ vedetī’’ti (dī. ni. 1.466; 3.359; a. ni. 3.96; 6.10; 11.12) vacanato somanassāya saṁvattantīti. ‘‘Sukhatthāya sukhaṁ vedetī’’ti cettha somanassaṁ ‘‘sukha’’nti vuttaṁ. Āsevanāyāti samādhissa āsevanāya. Nirāmise hi sukhe siddhe ‘‘sukhino cittaṁ samādhiyatī’’ti (dī. ni. 1.466; 3.359; a. ni. 3.96; 6.10; 11.12) vacanato samādhi siddhoyeva hoti, tasmā samādhissa āsevanāya paguṇabalavabhāvāya saṁvattantīti attho. Bhāvanāyāti tasseva samādhissa vaḍḍhiyā. Bahulīkammāyāti punappunaṁ kiriyāya. Alaṅkārāyāti tasseva samādhissa pasādhanabhūtasaddhindriyādinipphattiyā alaṅkārāya saṁvattanti. Parikkhārāyāti avippaṭisārādikassa samādhisambhārassa siddhiyā tasseva samādhissa parikkhārāya saṁvattanti. Sambhārattho hi idha parikkhāra-saddo. ‘‘Ye ca kho ime pabbajitena jīvitaparikkhārā samudānetabbā’’tiādīsu (ma. ni. 1.191) viya sambhāroti ca paccayo veditabbo. Kāmañcāyaṁ parikkhāra-saddo ‘‘ratho sīlaparikkhāro’’tiādīsu (saṁ. ni. 5.4) alaṅkārattho. ‘‘Sattahi nagaraparikkhārehi suparikkhattaṁ hotī’’tiādīsu (a. ni. 7.67) parivārattho vutto. Idha pana alaṅkāraparivārānaṁ visuṁ gahitattā ‘‘sambhārattho’’ti vuttaṁ . Parivārāyāti mūlakāraṇabhāveneva samādhissa parivārabhūtasativīriyādidhammavisesasādhanena parivārasampattiyā saṁvattanti. Pāripūriyāti vasībhāvasampāpanena, vipassanāya padaṭṭhānabhāvāpādanena ca paripuṇṇabhāvasādhanato samādhissa pāripūriyā saṁvattanti.",
  "anya-e0103n1:154": "Evaṁ suparisuddhasīlamūlakaṁ sabbākāraparipūraṁ samādhiṁ dassetvā idāni ‘‘samāhito pajānāti passati, yathābhūtaṁ jānaṁ passaṁ nibbindati, nibbindaṁ virajjati , virāgā vimuccatī’’ti (a. ni. 10.2; sa. ni. 3.14) vacanato sīlamūlakāni samādhipadaṭṭhānāni payojanāni dassetuṁ ‘‘ekantanibbidāyā’’tiādi vuttaṁ. Nibbidāya hi dassitāya tassā padaṭṭhānabhūtaṁ yathābhūtañāṇadassanaṁ dassitameva hoti, tasmiṁ asati nibbidāya asijjhanato. Nibbidādayo atthato vibhattā eva. Yathābhūtañāṇadassananti panettha sappaccayanāmarūpadassanaṁ adhippetaṁ. Evamettha amatamahānibbānapariyosānaṁ sīlassa payojanaṁ dassitanti veditabbaṁ.",
  "anya-e0103n1:155": "Idāni pahānādīsu sīlatthaṁ dassetuṁ ‘‘ettha cā’’tiādi āraddhaṁ. Tattha pajahanaṁ anuppādanirodho pahānanti tassa bhāvasādhanataṁ sandhāya ‘‘pahānanti koci dhammo nāma natthī’’ti vuttaṁ. Yathā panassa dhammabhāvo sambhavati, tathā heṭṭhā saṁvaṇṇitameva. Evaṁ hissa sīlabhāvo suṭṭhu yujjati. Taṁ taṁ pahānanti ‘‘pāṇātipātassa pahānaṁ, adinnādānassa pahāna’’nti evaṁ vuttaṁ taṁ taṁ pahānaṁ. Tassa tassa kusaladhammassāti pāṇātipātassa pahānaṁ mettādikusaladhammassa, adinnādānassa pahānaṁ cāgādikusaladhammassāti evaṁ tassa tassa kusaladhammassa. Patiṭṭhānaṭṭhenāti patiṭṭhānabhāvena. Pahānaṁ hi tasmiṁ sati hoti, asati na hoti, tassa ‘‘patiṭṭhāna’’nti vattabbataṁ labhatīti katvā yasmiṁ santāne pāṇātipātādayo tassa pakampahetavoti tappahānaṁ vikampābhāvakaraṇena ca samādhānaṁ vuttaṁ. Evaṁ sesapahānesupi vattabbaṁ. Samādhānaṁ saṇṭhapanaṁ, saṁyamanaṁ vā. Itare cattāroti veramaṇiādayo cattāro dhammā na pahānaṁ viya vohāramattanti adhippāyo. Tato tatoti tamhā tamhā pāṇātipātādito. Tassa tassāti pāṇātipātādikassa saṁvaraṇavasena, tassa tassa vā saṁvarassa vasena. Tadubhayasampayuttacetanāvasenāti veramaṇīhi, saṁvaradhammehi ca sampayuttāya cetanāya vasena. Taṁ taṁ avītikkamantassāti taṁ taṁ pāṇātipātādiṁ avītikkamantassa puggalassa, dhammasamūhassa vā vasena cetaso pavattisabbhāvaṁ sandhāya vuttā. Tasmā ekakkhaṇepi labbhantīti adhippāyo.",
  "anya-e0103n1:156": "Sīlasaṁkilesavodānavaṇṇanā",
  "anya-e0103n1:157": "21. Saṁkilissati tenāti saṁkileso. Ko pana soti āha ‘‘khaṇḍādibhāvo sīlassa saṁkileso’’ti. Vodāyati visujjhati etenāti vodānaṁ, akhaṇḍādibhāvo. Lābhayasādīti ādi-saddena ñātiaṅgajīvitādīnaṁ saṅgaho. Sattasu āpattikkhandhesu ādimhi vā ante vā vemajjheti ca idaṁ tesaṁ uddesādipāḷivasena vuttaṁ. Na hi añño koci āpattikkhandhānaṁ anukkamo atthi. Khaṇḍanti khaṇḍavantaṁ, khaṇḍitaṁ vā. Chiddanti etthāpi eseva nayo. Pariyante chinnasāṭako viyāti vatthante, dasante vā chinnavatthaṁ viya.",
  "anya-e0103n1:158": "Evanti idāni vuccamānākārena. Methunasaṁyogavasenāti rāgapariyuṭṭhānena sadisabhāvāpattiyā mithunānaṁ idanti methunaṁ, nibandhanaṁ. Methunavasena samāyogo methunasaṁyogo. Idha pana methunasaṁyogo viyāti methunasaṁyogo, tassa vasena. Idhāti imasmiṁ loke. Ekaccoti eko. Samaṇo vā brāhmaṇo vāti pabbajjāmattena samaṇo vā jātimattena brāhmaṇo vā. Dvayaṁdvayasamāpattinti dvīhi dvīhi samāpajjitabbaṁ, methunanti attho. Na heva kho samāpajjatīti sambandho. Ucchādanaṁ ubbattanaṁ. Sambāhanaṁ parimaddanaṁ. Sādiyatīti adhivāseti. Tadassādetīti taṁ ucchādanādiṁ abhiramati. Nikāmetīti icchati. Vittinti tuṭṭhiṁ. Idampi khoti ettha idanti yathāvuttaṁ sādiyanādiṁ khaṇḍabhāvādivasena ekaṁ katvā vuttaṁ. Pi-saddo vakkhamānaṁ upādāya samuccayattho. Kho-saddo avadhāraṇattho. Idaṁ vuttaṁ hoti – yadetaṁ brahmacārīpaṭiññassa asatipi dvayaṁdvayasamāpattiyaṁ mātugāmassa ucchādananhāpanasambāhanasādiyanādi, idampi ekaṁsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti. Evaṁ pana khaṇḍādibhāvāpattiyā so aparisuddhaṁ brahmacariyaṁ carati, na parisuddhaṁ, saṁyutto methunasaṁyogena, na visaṁyutto. Tato cassa na jātiādīhi parimuttīti dassento ‘‘ayaṁ vuccatī’’tiādimāha.",
  "anya-e0103n1:159": "Sañjagghatīti kilesavasena mahāhasitaṁ hasati. Saṁkīḷatīti kāyasaṁsaggavasena kīḷati. Saṁkelāyatīti sabbaso mātugāmaṁ kelāyanto viharati. Cakkhunāti attano cakkhunā. Cakkhunti mātugāmassa cakkhuṁ. Upanijjhāyatīti upecca nijjhāyati oloketi. Tirokuṭṭāti kuṭṭassa parato. Tathā tiropākārā. Mattikāmayā bhitti kuṭṭaṁ, iṭṭhakāmayā pākāroti vadanti. Yā kāci vā bhitti porisato diyaḍḍharatanuccappamāṇā kuṭṭaṁ, kuṭṭato adhiko pākāro.",
  "anya-e0103n1:160": "Assāti brahmacārīpaṭiññassa. Pubbeti vatasamādānato pubbe. Kāmaguṇehīti kāmakoṭṭhāsehi. Samappitanti suṭṭhu appitaṁ sahitaṁ. Samaṅgībhūtanti samannāgataṁ. Paricārayamānanti kīḷantaṁ, upaṭṭhahiyamānaṁ vā. Paṇidhāyāti patthetvā. Sīlenātiādīsu yamaniyamādisamādānavasena sīlaṁ. Avītikkamavasena vataṁ. Ubhayampi sīlaṁ. Dukkaracariyavasena pavattitaṁ vataṁ. Taṁtaṁakiccasammatato vā nivattilakkhaṇaṁ sīlaṁ. Taṁtaṁsamādānavato vesabhojanakiccakaraṇādivisesapaṭipatti vataṁ. Sabbathāpi dukkaracariyā tapo. Methunavirati brahmacariyaṁ.",
  "anya-e0103n1:161": "Sabbasoti anavasesato, sabbesaṁ vā. Abhedenāti avītikkamena. Aparāya ca pāpadhammānaṁ anuppattiyā, guṇānaṁ uppattiyā saṅgahitoti yojanā. Tattha kujjhanalakkhaṇo kodho. Upanandhanalakkhaṇo upanāho. Paresaṁ guṇamakkhanalakkhaṇo makkho. Yugaggāhalakkhaṇo paḷāso. Parasampattiusūyanalakkhaṇā issā. Attasampattinigūhanalakkhaṇaṁ macchariyaṁ. Santadosapaṭicchādanalakkhaṇā māyā. Asantaguṇasambhāvanalakkhaṇaṁ sāṭheyyaṁ. Cittassa thaddhabhāvalakkhaṇo thambho. Karaṇuttariyalakkhaṇo sārambho. Unnatilakkhaṇo māno. Abbhunnatilakkhaṇo atimāno. Majjanalakkhaṇo mado. Cittavosaggalakkhaṇo pamādo. Ādi-saddena lobhamohaviparītamanasikārādīnaṁ saṅgaho.",
  "anya-e0103n1:162": "Idāni ‘‘akhaṇḍādibhāvo panā’’tiādinā vuttamevatthaṁ pākaṭataraṁ kātuṁ ‘‘yāni hī’’tiādimāha. Tattha anupahatānīti anupaddutāni. Vivaṭṭūpanissayatāya taṇhādāsabyato mocanena bhujissabhāvakaraṇaṁ. Aviññūnaṁ appamāṇattā vuttaṁ ‘‘viññūhi pasatthattā’’ti. Samādhisaṁvattanaṁ vā etesaṁ payojanaṁ, samādhisaṁvattane vā niyuttānīti samādhisaṁvattanikāni. Niddānena sassasampatti viya paṭipakkhavigamena sīlasampadā, sā ca tattha sati dosadassaneti āha ‘‘sīlavipattiyā ca ādīnavadassanenā’’ti. Nisammakārīnaṁ payojanagarukatāya diṭṭhaguṇeyeva sammāpaṭipattīti vuttaṁ ‘‘sīlasampattiyā ca ānisaṁsadassanenā’’ti.",
  "anya-e0103n1:163": "Tattha sīlavipattiyā ādīnavo sīlasampadāya heṭṭhā dassitaānisaṁsapaṭipakkhato veditabbo, taṁ suviññeyyanti avitthāretvā pakārantarehi dassetuṁ ‘‘apicā’’ti āraddhaṁ. Tattha yathā sīlasampadā sattānaṁ manuññabhāvakāraṇaṁ, evaṁ sīlavipatti amanuññabhāvakāraṇanti āha ‘‘dussīlo…pe… devamanussāna’’nti. Ananusāsanīyo jigucchitabbato. Dukkhitoti sañjātadukkho. Vippaṭisārīti ‘‘akataṁ vata me kalyāṇa’’ntiādinā paccānutāpī. Dubbaṇṇoti guṇavaṇṇena, kāyavaṇṇena ca virahito. Assāti dussīlassa. Samphassitānaṁ dukkho dukkhāvaho samphasso etassāti dukkhasamphasso. Guṇānubhāvābhāvato appaṁ agghatīti appaggho. Anekavassagaṇikagūthakūpo viyāti anekavassasamūhe sañcitukkārāvāṭo viya. Dubbisodhano sodhetuṁ asakkuṇeyyo. Chavālātaṁ chavaḍāhe santajjanummukkaṁ. Ubhato paribāhiroti sāmaññato, gihibhogato ca parihīno. Sabbesaṁ verī, sabbe vā verī etassāti sabbaverī, so eva sabbaveriko, puriso. Saṁvāsaṁ nārahatīti asaṁvāsāraho. Saddhammeti paṭipattisaddhamme, paṭivedhasaddhamme ca.",
  "anya-e0103n1:164": "‘‘Aggikkhandhapariyāye vuttadukkhabhāgitāyā’’ti saṅkhepena vuttamatthaṁ vitthārato dassetuṁ ‘‘dussīlānañhī’’tiādi āraddhaṁ. Pañcakāmaguṇaparibhogasukhe, parehi kayiramānavandanamānanādisukhe ca assādena gadhitacittā pañcakāma…pe… gadhitacittā, tesaṁ. Te yathāvuttasukhassādā paccayā etassāti tappaccayaṁ. Dukkhanti sambandho.",
  "anya-e0103n1:165": "Passatha noti passatha nu, api passatha. Mahantanti vipulaṁ. Aggikkhandhanti aggisamūhaṁ. Ādittanti padittaṁ. Sampajjalitanti samantato pajjalitaṁ acchivipphuliṅgāni muccantaṁ. Sajotibhūtanti sapabhaṁ samantato uṭṭhitāhi jālāhi ekappabhāsamudayabhūtaṁ. Taṁ kiṁ maññathāti taṁ idāni mayā vuccamānamatthaṁ kiṁ maññathāti anumatigahaṇatthaṁ pucchati. Āliṅgetvāti upagūhitvā. Upanisīdeyyāti teneva āliṅganena upecca nisīdeyya. Yadatthamettha satthā aggikkhandhāliṅganaṁ, kaññāliṅganañca ānesi, tamatthaṁ vibhāvetuṁ ‘‘ārocayāmī’’tiādimāha . Tattha ārocayāmīti āmantemi. Voti tumhe. Paṭivedayāmīti pabodhemi. Dussīlassāti nissīlassa sīlavirahitassa. Pāpadhammassāti dussīlattā eva hīnajjhāsayatāya lāmakasabhāvassa. Asucisaṅkassarasamācārassāti aparisuddhakāyasamācārāditāya asucissa hutvā saṅkāya saritabbasamācārassa. Dussīlo hi kiñcideva asāruppaṁ disvā ‘‘idaṁ asukena kataṁ bhavissatī’’ti paresaṁ āsaṅkanīyova hoti, kenacideva vā karaṇīyena mantayante bhikkhū disvā ‘‘kacci nu kho ime mayā kataṁ kammaṁ jānitvā mantentī’’ti attanoyeva saṅkāya saritabbasamācāroti. Paṭicchannakammantassāti lajjitabbatāya paṭicchādetabbakammantassa. Assamaṇassāti na samaṇassa. Salākaggahaṇādīsu ‘‘ahampi samaṇo’’ti micchāpaṭiññāya samaṇapaṭiññassa. Aseṭṭhacāritāya abrahmacārissa. Uposathādīsu ‘‘ahampi brahmacārī’’ti micchāpaṭiññāya brahmacāripaṭiññassa. Pūtinā kammena sīlavipattiyā anto anupaviṭṭhattā antopūtikassa. Chahi dvārehi rāgādikilesānuvassanena tintattā avassutassa. Sañjātarāgādikacavarattā, sīlavantehi chaḍḍetabbattā ca kasambujātassa. Aggikkhandhūpamāya hīnūpamabhūtāyāti attho. Tenāha bhagavā – ‘‘etadeva tassa vara’’nti. Bhagavā dukkhaṁ dassetvā dukkhaṁ dassetīti sambandho.",
  "anya-e0103n1:166": "Vāḷarajjuyāti vāḷehi katarajjuyā. Sā hi kharatarā hoti. Ghaṁseyyāti padhaṁsanavasena ghaṁseyya. Teladhotāyāti telena nisitāya. Paccorasminti patiurasmiṁ urābhimukhaṁ, uramajjheti adhippāyo. Ayosaṅkunāti saṇḍāsena. Pheṇuddehakanti pheṇaṁ uddehetvā, anekavāraṁ pheṇaṁ uṭṭhapetvāti attho.",
  "anya-e0103n1:167": "Aggikkhandhāliṅganadukkhatopi adhimattadukkhatāya kaṭukabhūtaṁ dukkhaṁ phalaṁ etassāti aggikkhandhāliṅganadukkhādhikadukkhakaṭukaphalaṁ. Kāmasukhaṁ avijahato bhinnasīlassa dussīlassa kuto tassa sukhaṁ natthevāti adhippāyo. Sādaneti sādiyane. Yanti añjalikammasādanaṁ. Asīlinoti dussīlassa. Upahatanti sīlabyasanena upaddutaṁ. Khatanti kusalamūlānaṁ khaṇanena khataṁ, khaṇitaṁ vā guṇaṁ sarīreti adhippāyo. Sabbabhayehīti attānuvādādisabbabhayehi. Upacārajjhānaṁ upādāya sabbehi adhigamasukhehi.",
  "anya-e0103n1:168": "Vuttappakāraviparītatoti sīlavipattiyaṁ vuttākārapaṭipakkhato ‘‘manāpo hoti devamanussāna’’ntiādinā. Kāyagandhopi pāmojjaṁ, sīlavantassa bhikkhuno. Karoti api devānanti ettha ‘‘gandho isīnaṁ ciradikkhitāna’’ntiādikā (jā. 2.17.55) gāthā vitthāretabbā. Avighātīti appaṭighātī. Vadhabandhādiparikilesā diṭṭhadhammikā āsavā upaddavā. Samparāyikadukkhānaṁ mūlaṁ nāma dussīlyaṁ. Antamatikkantaṁ accantaṁ, accantaṁ santā accantasantā kilesapariḷāhasaṅkhātadarathānaṁ abhāvena sabbadā santā. Ubbijjitvāti ñāṇutrāsena uttasitvā. Vodāpetabbanti visodhetabbaṁ.",
  "anya-e0103n1:169": "Sīlaniddesavaṇṇanā niṭṭhitā.",
  "anya-e0103n1:170": "Iti paṭhamaparicchedavaṇṇanā."
}