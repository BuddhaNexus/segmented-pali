{
  "anya-e0101n11:0": "11. Samādhiniddeso",
  "anya-e0101n11:1": "Āhārepaṭikkūlabhāvanā",
  "anya-e0101n11:2": "294. Idāni āruppānantaraṁ ekā saññāti evaṁ uddiṭṭhāya āhāre paṭikkūlasaññāya bhāvanāniddeso anuppatto. Tattha āharatīti āhāro. So catubbidho kabaḷīkārāhāro, phassāhāro, manosañcetanāhāro, viññāṇāhāroti.",
  "anya-e0101n11:3": "Ko panettha kimāharatīti? Kabaḷīkārāhāro ojaṭṭhamakaṁ rūpaṁ āharati. Phassāhāro tisso vedanā āharati. Manosañcetanāhāro tīsu bhavesu paṭisandhiṁ āharati. Viññāṇāhāro paṭisandhikkhaṇe nāmarūpaṁ āharati.",
  "anya-e0101n11:4": "Tesu kabaḷīkārāhāre nikantibhayaṁ. Phassāhāre upagamanabhayaṁ. Manosañcetanāhāre upapattibhayaṁ. Viññāṇāhāre paṭisandhibhayaṁ. Evaṁ sappaṭibhayesu ca tesu kabaḷīkārāhāro puttamaṁsūpamena (saṁ. ni. 2.63) dīpetabbo. Phassāhāro niccammagāvūpamena (saṁ. ni. 2.63). Manosañcetanāhāro aṅgārakāsūpamena (saṁ. ni. 2.63). Viññāṇāhāro sattisatūpamenāti (saṁ. ni. 2.63). Imesu pana catūsu āhāresu asitapītakhāyitasāyitappabhedo kabaḷīkāro āhārova imasmiṁ atthe āhāroti adhippeto. Tasmiṁ āhāre paṭikkūlākāraggahaṇavasena uppannā saññā āhāre paṭikkūlasaññā.",
  "anya-e0101n11:5": "Taṁ āhāre paṭikkūlasaññaṁ bhāvetukāmena kammaṭṭhānaṁ uggahetvā uggahato ekapadampi avirajjhantena rahogatena paṭisallīnena asitapītakhāyitasāyitappabhede kabaḷīkārāhāre dasahākārehi paṭikkūlatā paccavekkhitabbā. Seyyathidaṁ, gamanato, pariyesanato, paribhogato, āsayato, nidhānato, aparipakkato, paripakkato, phalato, nissandato, sammakkhanatoti.",
  "anya-e0101n11:6": "295. Tattha gamanatoti evaṁ mahānubhāve nāma sāsane pabbajitena sakalarattiṁ buddhavacanasajjhāyaṁ vā samaṇadhammaṁ vā katvā kālasseva vuṭṭhāya cetiyaṅgaṇabodhiyaṅgaṇavattaṁ katvā pānīyaṁ paribhojanīyaṁ upaṭṭhapetvā pariveṇaṁ sammajjitvā sarīraṁ paṭijaggitvā āsanamārūyha vīsatiṁsa vāre kammaṭṭhānaṁ manasikaritvā uṭṭhāya pattacīvaraṁ gahetvā nijanasambādhāni pavivekasukhāni chāyūdakasampannāni sucīni sītalāni ramaṇīyabhūmibhāgāni tapovanāni pahāya ariyaṁ vivekaratiṁ anapekkhitvā susānābhimukhena siṅgālena viya āhāratthāya gāmābhimukhena gantabbaṁ.",
  "anya-e0101n11:7": "Evaṁ gacchatā ca mañcamhā vā pīṭhamhā vā otaraṇato paṭṭhāya pādarajagharagolikavaccādisamparikiṇṇaṁ paccattharaṇaṁ akkamitabbaṁ hoti. Tato appekadā mūsikajatukavaccādīhi upahatattā antogabbhato paṭikkūlataraṁ pamukhaṁ daṭṭhabbaṁ hoti. Tato ulūkapārāvatādivaccasammakkhitattā uparimatalato paṭikkūlataraṁ heṭṭhimatalaṁ. Tato kadāci kadāci vāteritehi purāṇatiṇapaṇṇehi gilānasāmaṇerānaṁ muttakarīsakheḷasiṅghāṇikāhi vassakāle udakacikkhallādīhi ca saṁkiliṭṭhattā heṭṭhimatalato paṭikkūlataraṁ pariveṇaṁ. Pariveṇato paṭikkūlatarā vihāraracchā daṭṭhabbā hoti.",
  "anya-e0101n11:8": "Anupubbena pana bodhiñca cetiyañca vanditvā vitakkamāḷake ṭhitena muttarāsisadisaṁ cetiyaṁ morapiñchakalāpamanoharaṁ bodhiṁ devavimānasampattisassirīkaṁ senāsanañca anapaloketvā evarūpaṁ nāma ramaṇīyaṁ padesaṁ piṭṭhito katvā āhārahetu gantabbaṁ bhavissatīti pakkamitvā gāmamaggaṁ paṭipannena khāṇukaṇṭakamaggopi udakavegabhinnavisamamaggopi daṭṭhabbo hoti.",
  "anya-e0101n11:9": "Tato gaṇḍaṁ paṭicchādentena viya nivāsanaṁ nivāsetvā vaṇacoḷakaṁ bandhantena viya kāyabandhanaṁ bandhitvā aṭṭhisaṅghātaṁ paṭicchādentena viya cīvaraṁ pārupitvā bhesajjakapālaṁ nīharantena viya pattaṁ nīharitvā gāmadvārasamīpaṁ pāpuṇantena hatthikuṇapaassakuṇapagokuṇapamahiṁsakuṇapamanussakuṇapaahikuṇapakukkurakuṇapānipi daṭṭhabbāni bhavanti. Na kevalañca daṭṭhabbāni, gandhopi nesaṁ ghānaṁ paṭihanamāno adhivāsetabbo hoti. Tato gāmadvāre ṭhatvā caṇḍahatthiassādiparissayaparivajjanatthaṁ gāmaracchā oloketabbā honti.",
  "anya-e0101n11:10": "Iccetaṁ paccattharaṇādianekakuṇapapariyosānaṁ paṭikkūlaṁ āhārahetu akkamitabbañca daṭṭhabbañca ghāyitabbañca hoti. Aho vata bho paṭikkūlo āhāroti evaṁ gamanato paṭikkūlatā paccavekkhitabbā.",
  "anya-e0101n11:11": "296. Kathaṁ pariyesanato? Evaṁ gamanapaṭikkūlaṁ adhivāsetvāpi gāmaṁ paviṭṭhena saṅghāṭipārutena kapaṇamanussena viya kapālahatthena gharapaṭipāṭiyā gāmavīthīsu caritabbaṁ hoti. Yattha vassakāle akkantaakkantaṭṭhāne yāva piṇḍikamaṁsāpi udakacikkhalle pādā pavisanti, ekena hatthena pattaṁ gahetabbaṁ hoti, ekena cīvaraṁ ukkhipitabbaṁ. Gimhakāle vātavegena samuṭṭhitehi paṁsutiṇarajehi okiṇṇasarīrena caritabbaṁ. Taṁ taṁ gehadvāraṁ patvā macchadhovanamaṁsadhovanataṇḍuladhovanakheḷasiṅghāṇikasunakhasūkaravaccādīhi sammissāni kimikulākulāni nīlamakkhikaparikiṇṇāni oḷigallāni ceva candanikaṭṭhānāni ca daṭṭhabbāni honti akkamitabbānipi. Yato tā makkhikā uṭṭhahitvā saṅghāṭiyampi pattepi sīsepi nilīyanti.",
  "anya-e0101n11:12": "Gharaṁ paviṭṭhassāpi keci denti, keci na denti. Dadamānāpi ekacce hiyyo pakkabhattampi purāṇakhajjakampi pūtikummāsapūpādīnipi dadanti. Adadamānāpi kecideva ‘‘aticchatha, bhante’’ti vadanti, keci pana apassamānā viya tuṇhī honti, keci aññena mukhaṁ karonti, keci ‘‘gaccha, re muṇḍakā’’tiādīhi pharusavācāhi samudācaranti. Evaṁ kapaṇamanussena viya gāme piṇḍāya caritvā nikkhamitabbanti.",
  "anya-e0101n11:13": "Iccetaṁ gāmappavesanato paṭṭhāya yāva nikkhamanā udakacikkhallādipaṭikkūlaṁ āhārahetu akkamitabbañceva daṭṭhabbañca adhivāsetabbañca hoti. Aho vata bho paṭikkūlo āhāroti evaṁ pariyesanato paṭikkūlatā paccavekkhitabbā.",
  "anya-e0101n11:14": "297. Kathaṁ paribhogato? Evaṁ pariyiṭṭhāhārena pana bahigāme phāsukaṭṭhāne sukhanisinnena yāva tattha hatthaṁ na otāreti, tāva tathārūpaṁ garuṭṭhāniyaṁ bhikkhuṁ vā lajjimanussaṁ vā disvā nimantetumpi sakkā hoti. Bhuñjitukāmatāya panettha hatthe otāritamatte ‘‘gaṇhathā’’ti vadantena lajjitabbaṁ hoti. Hatthaṁ pana otāretvā maddantassa pañcaṅgulianusārena sedo paggharamāno sukkhathaddhabhattampi temento muduṁ karoti.",
  "anya-e0101n11:15": "Atha tasmiṁ parimaddanamattenāpi sambhinnasobhe ālopaṁ katvā mukhe ṭhapite heṭṭhimadantā udukkhalakiccaṁ sādhenti, uparimā musalakiccaṁ, jivhā hatthakiccaṁ. Taṁ tattha suvānadoṇiyaṁ suvānapiṇḍamiva dantamusalehi koṭṭetvā jivhāya samparivattiyamānaṁ jivhāgge tanupasannakheḷo makkheti, vemajjhato paṭṭhāya bahalakheḷo makkheti, dantakaṭṭhena asampattaṭṭhāne dantagūthako makkheti. So evaṁ vicuṇṇitamakkhito taṅkhaṇaññeva antarahitavaṇṇagandhasaṅkhāraviseso suvānadoṇiyaṁ ṭhitasuvānavamathu viya paramajegucchabhāvaṁ upagacchati. Evarūpopi samāno cakkhussa āpāthaṁ atītattā ajjhoharitabbo hotīti evaṁ paribhogato paṭikkūlatā paccavekkhitabbā.",
  "anya-e0101n11:16": "298. Kathaṁ āsayato? Evaṁ paribhogaṁ upagato ca panesa anto pavisamāno yasmā buddhapaccekabuddhānampi raññopi cakkavattissa pittasemhapubbalohitāsayesu catūsu aññataro āsayo hotiyeva. Mandapuññānaṁ pana cattāro āsayā honti. Tasmā yassa pittāsayo adhiko hoti, tassa bahalamadhukatelamakkhito viya paramajeguccho hoti. Yassa semhāsayo adhiko hoti, tassa nāgabalapaṇṇarasamakkhito viya. Yassa pubbāsayo adhiko hoti, tassa pūtitakkamakkhito viya. Yassa lohitāsayo adhiko hoti, tassa rajanamakkhito viya paramajeguccho hotīti evaṁ āsayato paṭikkūlatā paccavekkhitabbā.",
  "anya-e0101n11:17": "299. Kathaṁ nidhānato? So imesu catūsu āsayesu aññatarena āsayena makkhito antoudaraṁ pavisitvā neva suvaṇṇabhājane na maṇirajatādibhājanesu nidhānaṁ gacchati. Sace pana dasavassikena ajjhohariyati dasa vassāni adhotavaccakūpasadise okāse patiṭṭhahati. Sace vīsa, tiṁsa, cattālīsa, paññāsa, saṭṭhi, sattati, asīti, navutivassikena, sace vassasatikena ajjhohariyati. Vassasataṁ adhotavaccakūpasadise okāse patiṭṭhahatīti evaṁ nidhānato paṭikkūlatā paccavekkhitabbā.",
  "anya-e0101n11:18": "300. Kathaṁ aparipakkato? So panāyamāhāro evarūpe okāse nidhānamupagato yāva aparipakko hoti, tāva tasmiññeva yathāvuttappakāre paramandhakāratimise nānākuṇapagandhavāsitapavanavicarite atiduggandhajegucche padese yathā nāma nidāghe akālameghena abhivuṭṭhamhi caṇḍālagāmadvāraāvāṭe patitāni tiṇapaṇṇakilañjakhaṇḍaahikukkuramanussakuṇapādīni sūriyātapena santattāni pheṇapupphuḷakācitāni tiṭṭhanti, evameva taṁdivasampi hiyyopi tato purime divasepi ajjhohato sabbo ekato hutvā semhapaṭalapariyonaddho kāyaggisantāpakuthitakuthanasañjātapheṇapupphuḷakācito paramajegucchabhāvaṁ upagantvā tiṭṭhatīti evaṁ aparipakkato paṭikkūlatā paccavekkhitabbā.",
  "anya-e0101n11:19": "301. Kathaṁ paripakkato? So tattakāyagginā paripakko samāno na suvaṇṇarajatādidhātuyo viya suvaṇṇarajatādibhāvaṁ upagacchati. Pheṇapupphuḷake pana muñcanto saṇhakaraṇiyaṁ pisitvā nāḷike pakkhittapaṇḍumattikā viya karīsabhāvaṁ upagantvā pakkāsayaṁ, muttabhāvaṁ upagantvā muttavatthiñca pūretīti evaṁ paripakkato paṭikkūlatā paccavekkhitabbā.",
  "anya-e0101n11:20": "302. Kathaṁ phalato? Sammā paripaccamāno ca panāyaṁ kesalomanakhadantādīni nānākuṇapāni nipphādeti asammāparipaccamāno daddukaṇḍukacchukuṭṭhakilāsasosakāsātisārappabhutīni rogasatāni, idamassa phalanti evaṁ phalato paṭikkūlatā paccavekkhitabbā.",
  "anya-e0101n11:21": "303. Kathaṁ nissandato? Ajjhohariyamāno cesa ekena dvārena pavisitvā nissandamāno akkhimhā akkhigūthako kaṇṇamhā kaṇṇagūthakotiādinā pakārena anekehi dvārehi nissandati. Ajjhoharaṇasamaye cesa mahāparivārenāpi ajjhohariyati. Nissandanasamaye pana uccārapassāvādibhāvaṁ upagato ekakeneva nīhariyati. Paṭhamadivase ca naṁ paribhuñjanto haṭṭhapahaṭṭhopi hoti udaggudaggo pītisomanassajāto. Dutiyadivase nissandento pihitanāsiko hoti vikuṇitamukho jegucchī maṅkubhūto. Paṭhamadivase ca naṁ ratto giddho gadhito mucchitopi ajjhoharitvā dutiyadivase ekarattivāsena viratto aṭṭīyamāno harāyamāno jigucchamāno nīharati. Tenāhu porāṇā –",
  "anya-e0101n11:22": "‘‘Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:23": "Ekadvārena pavisitvā, navadvārehi sandati.",
  "anya-e0101n11:24": "‘‘Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:25": "Bhuñjati saparivāro, nikkhāmento nilīyati.",
  "anya-e0101n11:26": "‘‘Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:27": "Bhuñjati abhinandanto, nikkhāmento jigucchati.",
  "anya-e0101n11:28": "‘‘Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:29": "Ekarattiparivāsā, sabbaṁ bhavati pūtika’’nti.",
  "anya-e0101n11:30": "Evaṁ nissandato paṭikkūlatā paccavekkhitabbā.",
  "anya-e0101n11:31": "304. Kathaṁ sammakkhanato? Paribhogakālepi cesa hatthaoṭṭhajivhātālūni sammakkheti. Tāni tena sammakkhitattā paṭikkūlāni honti, yāni dhotānipi gandhaharaṇatthaṁ punappunaṁ dhovitabbāni honti. Paribhutto samāno yathā nāma odane paccamāne thusakaṇakuṇḍakādīni uttaritvā ukkhalimukhavaṭṭipidhāniyo makkhanti, evameva sakalasarīrānugatena kāyagginā pheṇuddehakaṁ paccitvā uttaramāno dante dantamalabhāvena sammakkheti. Jivhātāluppabhutīni kheḷasemhādibhāvena, akkhikaṇṇanāsaadhomaggādike akkhigūthakakaṇṇagūthakasiṅghāṇikāmuttakarīsādibhāvena sammakkheti. Yena sammakkhitāni imāni dvārāni divase divase dhoviyamānānipi neva sucīni, na manoramāni honti. Yesu ekaccaṁ dhovitvā hattho puna udakena dhovitabbo hoti. Ekaccaṁ dhovitvā dvattikkhattuṁ gomayenapi mattikāyapi gandhacuṇṇenapi dhovato pāṭikulyatā vigacchatīti evaṁ sammakkhanato paṭikkūlatā paccavekkhitabbā.",
  "anya-e0101n11:32": "305. Tassevaṁ dasahākārehi paṭikkūlataṁ paccavekkhato takkāhataṁ vitakkāhataṁ karontassa paṭikkūlākāravasena kabaḷīkārāhāro pākaṭo hoti. So taṁ nimittaṁ punappunaṁ āsevati bhāveti bahulīkaroti. Tassevaṁ karoto nīvaraṇāni vikkhambhanti. Kabaḷīkārāhārassa sabhāvadhammatāya gambhīrattā appanaṁ appattena upacārasamādhinā cittaṁ samādhiyati. Paṭikkūlākāraggahaṇavasena panettha saññā pākaṭā hoti. Tasmā imaṁ kammaṭṭhānaṁ āhāre paṭikkūlasaññā icceva saṅkhaṁ gacchati.",
  "anya-e0101n11:33": "Imañca pana āhāre paṭikkūlasaññaṁ anuyuttassa bhikkhuno rasataṇhāya cittaṁ patilīyati patikuṭati pativaṭṭati. So kantāranittharaṇatthiko viya puttamaṁsaṁ vigatamado āhāraṁ āhāreti yāvadeva dukkhassa nittharaṇatthāya. Athassa appakasireneva kabaḷīkārāhārapariññāmukhena pañcakāmaguṇiko rāgo pariññaṁ gacchati. So pañcakāmaguṇapariññāmukhena rūpakkhandhaṁ parijānāti. Aparipakkādipaṭikkūlabhāvavasena cassa kāyagatāsatibhāvanāpi pāripūriṁ gacchati, asubhasaññāya anulomapaṭipadaṁ paṭipanno hoti. Imaṁ pana paṭipattiṁ nissāya diṭṭheva dhamme amatapariyosānataṁ anabhisambhuṇanto sugatiparāyano hotīti.",
  "anya-e0101n11:34": "Ayaṁ āhāre paṭikkūlasaññābhāvanāya vitthārakathā.",
  "anya-e0101n11:35": "Catudhātuvavatthānabhāvanā",
  "anya-e0101n11:36": "306. Idāni āhāre paṭikkūlasaññānantaraṁ ekaṁ vavatthānanti evaṁ uddiṭṭhassa catudhātuvavatthānassa bhāvanāniddeso anuppatto. Tattha vavatthānanti sabhāvūpalakkhaṇavasena sanniṭṭhānaṁ, catunnaṁ dhātūnaṁ vavatthānaṁ catudhātuvavatthānaṁ. Dhātumanasikāro, dhātukammaṭṭhānaṁ, catudhātuvavatthānanti atthato ekaṁ. Tayidaṁ dvidhā āgataṁ saṅkhepato ca vitthārato ca. Saṅkhepato mahāsatipaṭṭhāne āgataṁ. Vitthārato mahāhatthipadūpame rāhulovāde dhātuvibhaṅge ca. Tañhi –",
  "anya-e0101n11:37": "‘‘Seyyathāpi, bhikkhave, dakkho goghātako vā goghātakantevāsī vā gāviṁ vadhitvā catumahāpathe bilaso vibhajitvā nisinno assa, evameva kho, bhikkhave, bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati, atthi imasmiṁ kāye pathavīdhātu āpodhātu tejodhātu vāyodhātū’’ti –",
  "anya-e0101n11:38": "Evaṁ tikkhapaññassa dhātukammaṭṭhānikassa vasena mahāsatipaṭṭhāne (dī. ni. 2.378) saṅkhepato āgataṁ.",
  "anya-e0101n11:39": "Tassattho – yathā cheko goghātako vā tasseva vā bhattavetanabhato antevāsiko gāviṁ vadhitvā vinivijjhitvā catasso disā gatānaṁ mahāpathānaṁ vemajjhaṭṭhānasaṅkhāte catumahāpathe koṭṭhāsaṁ katvā nisinno assa, evameva bhikkhu catunnaṁ iriyāpathānaṁ yena kenaci ākārena ṭhitattā yathāṭhitaṁ. Yathāṭhitattāva yathāpaṇihitaṁ kāyaṁ atthi imasmiṁ kāye pathavīdhātu…pe… vāyodhātūti evaṁ dhātuso paccavekkhati.",
  "anya-e0101n11:40": "Kiṁ vuttaṁ hoti? Yathā goghātakassa gāviṁ posentassapi āghātanaṁ āharantassapi āharitvā tattha bandhitvā ṭhapentassapi vadhantassapi vadhitaṁ mataṁ passantassapi tāvadeva gāvītisaññā na antaradhāyati, yāva naṁ padāletvā bilaso na vibhajati. Vibhajitvā nisinnassa pana gāvīsaññā antaradhāyati, maṁsasaññā pavattati. Nāssa evaṁ hoti ‘‘ahaṁ gāviṁ vikkiṇāmi, ime gāviṁ harantī’’ti. Atha khvassa ‘‘ahaṁ maṁsaṁ vikkiṇāmi, imepi maṁsaṁ haranti’’cceva hoti, evameva imassāpi bhikkhuno pubbe bālaputhujjanakāle gihibhūtassapi pabbajitassapi tāvadeva sattoti vā posoti vā puggaloti vā saññā na antaradhāyati, yāva imameva kāyaṁ yathāṭhitaṁ yathāpaṇihitaṁ ghanavinibbhogaṁ katvā dhātuso na paccavekkhati. Dhātuso paccavekkhato pana sattasaññā antaradhāyati, dhātuvaseneva cittaṁ santiṭṭhati. Tenāha bhagavā ‘‘seyyathāpi, bhikkhave, dakkho goghātako vā…pe… nisinno assa, evameva kho, bhikkhave, bhikkhu…pe… vāyodhātū’’ti.",
  "anya-e0101n11:41": "307.Mahāhatthipadūpame (ma. ni. 1.300 ādayo) pana – ‘‘katamā cāvuso, ajjhattikā pathavīdhātu? Yaṁ ajjhattaṁ paccattaṁ kakkhaḷaṁ kharigataṁ upādinnaṁ. Seyyathidaṁ , kesā lomā…pe… udariyaṁ karīsaṁ, yaṁ vā panaññampi kiñci ajjhattaṁ paccattaṁ kakkhaḷaṁ kharigataṁ upādinnaṁ, ayaṁ vuccati, āvuso, ajjhattikā pathavīdhātū’’ti ca,",
  "anya-e0101n11:42": "‘‘Katamā cāvuso, ajjhattikā āpodhātu? Yaṁ ajjhattaṁ paccattaṁ āpo āpogataṁ upādinnaṁ. Seyyathidaṁ, pittaṁ…pe… muttaṁ, yaṁ vā panaññampi kiñci ajjhattaṁ paccattaṁ āpo āpogataṁ upādinnaṁ, ayaṁ vuccatāvuso, ajjhattikā āpodhātū’’ti ca,",
  "anya-e0101n11:43": "‘‘Katamā cāvuso, ajjhattikā tejodhātu? Yaṁ ajjhattaṁ paccattaṁ tejo tejogataṁ upādinnaṁ. Seyyathidaṁ, yena ca santappati, yena ca jīrīyati, yena ca pariḍayhati, yena ca asitapītakhāyitasāyitaṁ sammā pariṇāmaṁ gacchati, yaṁ vā panaññampi kiñci ajjhattaṁ paccattaṁ tejo tejogataṁ upādinnaṁ, ayaṁ vuccatāvuso, ajjhattikā tejodhātū’’ti ca,",
  "anya-e0101n11:44": "‘‘Katamā cāvuso, ajjhattikā vāyodhātu? Yaṁ ajjhattaṁ paccattaṁ vāyo vāyogataṁ upādinnaṁ. Seyyathidaṁ, uddhaṅgamā vātā, adhogamā vātā, kucchisayā vātā, koṭṭhāsayā vātā, aṅgamaṅgānusārino vātā, assāso passāso iti vā, yaṁ vā panaññampi kiñci ajjhattaṁ paccattaṁ vāyo vāyogataṁ upādinnaṁ, ayaṁ vuccatāvuso, ajjhattikā vāyodhātū’’ti ca –",
  "anya-e0101n11:45": "Evaṁ nātitikkhapaññassa dhātukammaṭṭhānikassa vasena vitthārato āgataṁ. Yathā cettha, evaṁ rāhulovādadhātuvibhaṅgesupi.",
  "anya-e0101n11:46": "Tatrāyaṁ anuttānapadavaṇṇanā, ajjhattaṁ paccattanti idaṁ tāva ubhayampi niyakassa adhivacanaṁ. Niyakaṁ nāma attani jātaṁ sasantānapariyāpannanti attho. Tayidaṁ yathā loke itthīsu kathā adhitthīti vuccati, evaṁ attani pavattattā ajjhattaṁ, attānaṁ paṭicca paṭicca pavattattā paccattantipi vuccati. Kakkhaḷanti thaddhaṁ. Kharigatanti pharusaṁ. Tattha paṭhamaṁ lakkhaṇavacanaṁ, dutiyaṁ ākāravacanaṁ, kakkhaḷalakkhaṇā hi pathavīdhātu, sā pharusākārā hoti, tasmā kharigatanti vuttā. Upādinnanti daḷhaṁ ādinnaṁ, ahaṁ mamanti evaṁ daḷhaṁ ādinnaṁ, gahitaṁ parāmaṭṭhanti attho. Seyyathidanti nipāto. Tassa taṁ katamanti ceti attho. Tato taṁ dassento ‘‘kesā lomā’’tiādimāha. Ettha ca matthaluṅgaṁ pakkhipitvā vīsatiyā ākārehi pathavīdhātu niddiṭṭhāti veditabbā. Yaṁ vā panaññampi kiñcīti avasesesu tīsu koṭṭhāsesu pathavīdhātu saṅgahitā.",
  "anya-e0101n11:47": "Vissandanabhāvena taṁ taṁ ṭhānaṁ appotīti āpo. Kammasamuṭṭhānādivasena nānāvidhesu āpesu gatanti āpogataṁ. Kiṁ taṁ? Āpodhātuyā ābandhanalakkhaṇaṁ.",
  "anya-e0101n11:48": "Tejanavasena tejo, vuttanayeneva tejesu gatanti tejogataṁ. Kiṁ taṁ? Uṇhattalakkhaṇaṁ. Yena cāti yena tejodhātugatena kupitena ayaṁ kāyo santappati, ekāhikajarādibhāvena usumajāto hoti. Yena ca jīrīyatīti yena ayaṁ kāyo jīrati, indriyavekallataṁ balaparikkhayaṁ valipalitādibhāvañca pāpuṇāti. Yena ca pariḍayhatīti yena kupitena ayaṁ kāyo ḍayhati. So ca puggalo ‘‘ḍayhāmi ḍayhāmī’’ti kandanto satadhotasappigosīsacandanādilepañceva tālavaṇṭavātañca paccāsīsati. Yena ca asitapītakhāyitasāyitaṁ sammā pariṇāmaṁ gacchatīti yenetaṁ asitaṁ vā odanādi pītaṁ vā pānakādi khāyitaṁ vā piṭṭhakhajjakādi sāyitaṁ vā ambapakkamadhuphāṇitādi sammā paripākaṁ gacchati, rasādibhāvena vivekaṁ gacchatīti attho. Ettha ca purimā tayo tejodhātusamuṭṭhānā. Pacchimo kammasamuṭṭhānova.",
  "anya-e0101n11:49": "Vāyanavasena vāyo, vuttanayeneva vāyesu gatanti vāyogataṁ. Kiṁ taṁ? Vitthambhanalakkhaṇaṁ. Uddhaṅgamā vātāti uggārahikkādipavattakā uddhaṁ ārohaṇavātā. Adhogamā vātāti uccārapassāvādinīharaṇakā adho orohaṇavātā. Kucchisayā vātāti antānaṁ bahivātā. Koṭṭhāsayā vātāti antānaṁ antovātā. Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā. Assāsoti antopavisananāsikavāto. Passāsoti bahinikkhamananāsikavāto. Ettha ca purimā pañca catusamuṭṭhānā. Assāsapassāsā cittasamuṭṭhānāva. Sabbattha yaṁ vā panaññampi kiñcīti iminā padena avasesakoṭṭhāsesu āpodhātuādayo saṅgahitā.",
  "anya-e0101n11:50": "Iti vīsatiyā ākārehi pathavīdhātu, dvādasahi āpodhātu, catūhi tejodhātu, chahi vāyodhātūti dvācattālīsāya ākārehi catasso dhātuyo vitthāritā hontīti ayaṁ tāvettha pāḷivaṇṇanā.",
  "anya-e0101n11:51": "308. Bhāvanānaye panettha tikkhapaññassa bhikkhuno kesā pathavīdhātu, lomā pathavīdhātūti evaṁ vitthārato dhātupariggaho papañcato upaṭṭhāti. Yaṁ thaddhalakkhaṇaṁ, ayaṁ pathavīdhātu. Yaṁ ābandhanalakkhaṇaṁ, ayaṁ āpodhātu. Yaṁ paripācanalakkhaṇaṁ, ayaṁ tejodhātu. Yaṁ vitthambhanalakkhaṇaṁ, ayaṁ vāyodhātūti evaṁ manasikaroto panassa kammaṭṭhānaṁ pākaṭaṁ hoti. Nātitikkhapaññassa pana evaṁ manasikaroto andhakāraṁ avibhūtaṁ hoti. Purimanayena vitthārato manasikarontassa pākaṭaṁ hoti.",
  "anya-e0101n11:52": "Kathaṁ ? Yathā dvīsu bhikkhūsu bahupeyyālaṁ tantiṁ sajjhāyantesu tikkhapañño bhikkhu sakiṁ vā dvikkhattuṁ vā peyyālamukhaṁ vitthāretvā tato paraṁ ubhatokoṭivaseneva sajjhāyaṁ karonto gacchati. Tatra nātitikkhapañño evaṁ vattā hoti ‘‘kiṁ sajjhāyo nāmesa oṭṭhapariyāhatamattaṁ kātuṁ na deti, evaṁ sajjhāye kariyamāne kadā tanti paguṇā bhavissatī’’ti. So āgatāgataṁ peyyālamukhaṁ vitthāretvāva sajjhāyaṁ karoti. Tamenaṁ itaro evamāha – ‘‘kiṁ sajjhāyo nāmesa pariyosānaṁ gantuṁ na deti, evaṁ sajjhāye kariyamāne kadā tanti pariyosānaṁ gamissatī’’ti. Evameva tikkhapaññassa kesādivasena vitthārato dhātupariggaho papañcato upaṭṭhāti. Yaṁ thaddhalakkhaṇaṁ, ayaṁ pathavīdhātūtiādinā nayena saṅkhepato manasikaroto kammaṭṭhānaṁ pākaṭaṁ hoti. Itarassa tathā manasikaroto andhakāraṁ avibhūtaṁ hoti. Kesādivasena vitthārato manasikarontassa pākaṭaṁ hoti.",
  "anya-e0101n11:53": "Tasmā imaṁ kammaṭṭhānaṁ bhāvetukāmena tikkhapaññena tāva rahogatena paṭisallīnena sakalampi attano rūpakāyaṁ āvajjetvā yo imasmiṁ kāye thaddhabhāvo vā kharabhāvo vā, ayaṁ pathavīdhātu. Yo ābandhanabhāvo vā dravabhāvo vā, ayaṁ āpodhātu. Yo paripācanabhāvo vā uṇhabhāvo vā, ayaṁ tejodhātu. Yo vitthambhanabhāvo vā samudīraṇabhāvo vā, ayaṁ vāyodhātūti evaṁ saṁkhittena dhātuyo pariggahetvā punappunaṁ pathavīdhātu āpodhātūti dhātumattato nissattato nijjīvato āvajjitabbaṁ manasikātabbaṁ paccavekkhitabbaṁ. Tassevaṁ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṁ appatto upacāramatto samādhi uppajjati.",
  "anya-e0101n11:54": "Atha vā pana ye ime catunnaṁ mahābhūtānaṁ nissattabhāvadassanatthaṁ dhammasenāpatinā ‘‘aṭṭhiñca paṭicca nhāruñca paṭicca maṁsañca paṭicca cammañca paṭicca ākāso parivārito rūpantveva saṅkhaṁ gacchatī’’ti (ma. ni. 1.306) cattāro koṭṭhāsā vuttā. Tesu taṁ taṁ antarānusārinā ñāṇahatthena vinibbhujitvā vinibbhujitvā yo etesu thaddhabhāvo vā kharabhāvo vā, ayaṁ pathavīdhātūti purimanayeneva dhātuyo pariggahetvā punappunaṁ pathavīdhātu āpodhātūti dhātumattato nissattato nijjīvato āvajjitabbaṁ manasikātabbaṁ paccavekkhitabbaṁ. Tassevaṁ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṁ appatto upacāramatto samādhi uppajjati. Ayaṁ saṅkhepato āgate catudhātuvavatthāne bhāvanānayo.",
  "anya-e0101n11:55": "309. Vitthārato āgate pana evaṁ veditabbo. Idaṁ kammaṭṭhānaṁ bhāvetukāmena hi nātitikkhapaññena yoginā ācariyasantike dvācattālīsāya ākārehi vitthārato dhātuyo uggaṇhitvā vuttappakāre senāsane viharantena katasabbakiccena rahogatena paṭisallīnena sasambhārasaṅkhepato, sasambhāravibhattito, salakkhaṇasaṅkhepato, salakkhaṇavibhattitoti evaṁ catūhākārehi kammaṭṭhānaṁ bhāvetabbaṁ.",
  "anya-e0101n11:56": "Tattha kathaṁ sasambhārasaṅkhepato bhāveti? Idha bhikkhu vīsatiyā koṭṭhāsesu thaddhākāraṁ pathavīdhātūti vavatthapeti. Dvādasasu koṭṭhāsesu yūsagataṁ udakasaṅkhātaṁ ābandhanākāraṁ āpodhātūti vavatthapeti. Catūsu koṭṭhāsesu paripācanakaṁ tejaṁ tejodhātūti vavatthapeti . Chasu koṭṭhāsesu vitthambhanākāraṁ vāyodhātūti vavatthapeti. Tassevaṁ vavatthāpayatoyeva dhātuyo pākaṭā honti. Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:57": "310. Yassa pana evaṁ bhāvayato kammaṭṭhānaṁ na ijjhati, tena sasambhāravibhattito bhāvetabbaṁ. Kathaṁ? Tena hi bhikkhunā yaṁ taṁ kāyagatāsatikammaṭṭhānaniddese sattadhā uggahakosallaṁ dasadhā manasikārakosallañca vuttaṁ. Dvattiṁsākāre tāva taṁ sabbaṁ aparihāpetvā tacapañcakādīnaṁ anulomapaṭilomato vacasā sajjhāyaṁ ādiṁkatvā sabbaṁ tattha vuttavidhānaṁ kātabbaṁ. Ayameva hi viseso, tattha vaṇṇasaṇṭhānadisokāsaparicchedavasena kesādayo manasikaritvāpi paṭikkūlavasena cittaṁ ṭhapetabbaṁ, idha dhātuvasena. Tasmā vaṇṇādivasena pañcadhā pañcadhā kesādayo manasikaritvā avasāne evaṁ manasikāro pavattetabbo.",
  "anya-e0101n11:58": "311. Ime kesā nāma sīsakaṭāhapaliveṭhanacamme jātā. Tattha yathāvammikamatthake jātesu kuṇṭhatiṇesu na vammikamatthako jānāti mayi kuṇṭhatiṇāni jātānīti, napi kuṇṭhatiṇāni jānanti mayaṁ vammikamatthake jātānīti, evameva na sīsakaṭāhapaliveṭhanacammaṁ jānāti mayi kesā jātāti, napi kesā jānanti mayaṁ sīsakaṭāhaveṭhanacamme jātāti, aññamaññaṁ ābhogapaccavekkhaṇarahitā ete dhammā. Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:59": "312.Lomā sarīraveṭhanacamme jātā. Tattha yathā suññagāmaṭṭhāne jātesu dabbatiṇakesu na suññagāmaṭṭhānaṁ jānāti mayi dabbatiṇakāni jātānīti, napi dabbatiṇakāni jānanti mayaṁ suññagāmaṭṭhāne jātānīti, evameva na sarīraveṭhanacammaṁ jānāti mayi lomā jātāti. Napi lomā jānanti mayaṁ sarīraveṭhanacamme jātāti. Aññamaññaṁ ābhogapaccavekkhaṇarahitā ete dhammā. Iti lomā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:60": "313.Nakhā aṅgulīnaṁ aggesu jātā. Tattha yathā kumārakesu daṇḍakehi madhukaṭṭhike vijjhitvā kīḷantesu na daṇḍakā jānanti amhesu madhukaṭṭhikā ṭhapitāti, napi madhukaṭṭhikā jānanti mayaṁ daṇḍakesu ṭhapitāti, evameva na aṅguliyo jānanti amhākaṁ aggesu nakhā jātāti. Napi nakhā jānanti mayaṁ aṅgulīnaṁ aggesu jātāti. Aññamaññaṁ ābhogapaccavekkhaṇarahitā ete dhammā. Iti nakhā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:61": "314.Dantā hanukaṭṭhikesu jātā. Tattha yathā vaḍḍhakīhi pāsāṇaudukkhalakesu kenacideva silesajātena bandhitvā ṭhapitathambhesu na udukkhalā jānanti amhesu thambhā ṭhitāti. Napi thambhā jānanti mayaṁ udukkhalesu ṭhitāti, evameva na hanukaṭṭhīni jānanti amhesu dantā jātāti. Napi dantā jānanti mayaṁ hanukaṭṭhīsu jātāti. Aññamaññaṁ ābhogapaccavekkhaṇarahitā ete dhammā. Iti dantā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:62": "315.Taco sakalasarīraṁ pariyonandhitvā ṭhito. Tattha yathā allagocammapariyonaddhāya mahāvīṇāya na mahāvīṇā jānāti ahaṁ allagocammena pariyonaddhāti. Napi allagocammaṁ jānāti mayā mahāvīṇā pariyonaddhāti, evameva na sarīraṁ jānāti ahaṁ tacena pariyonaddhanti. Napi taco jānāti mayā sarīraṁ pariyonaddhanti. Aññamaññaṁ ābhogapaccavekkhaṇarahitā ete dhammā. Iti taco nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:63": "316.Maṁsaṁ aṭṭhisaṅghāṭaṁ anulimpitvā ṭhitaṁ. Tattha yathā mahāmattikalittāya bhittiyā na bhitti jānāti ahaṁ mahāmattikāya littāti. Napi mahāmattikā jānāti mayā bhitti littāti, evameva na aṭṭhisaṅghāṭo jānāti ahaṁ navapesisatappabhedena maṁsena littoti. Napi maṁsaṁ jānāti mayā aṭṭhisaṅghāṭo littoti. Aññamaññaṁ ābhogapaccavekkhaṇarahitā ete dhammā. Iti maṁsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:64": "317.Nhāru sarīrabbhantare aṭṭhīni ābandhamānā ṭhitā. Tattha yathā vallīhi vinaddhesu kuṭṭadārūsu na kuṭṭadārūni jānanti mayaṁ vallīhi vinaddhānīti. Napi valliyo jānanti amhehi kuṭṭadārūni vinaddhānīti, evameva na aṭṭhīni jānanti mayaṁ nhārūhi ābaddhānīti. Napi nhārū jānanti amhehi aṭṭhīni ābaddhānīti. Aññamaññaṁ ābhogapaccavekkhaṇarahitā ete dhammā. Iti nhāru nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:65": "318.Aṭṭhīsu paṇhikaṭṭhi gopphakaṭṭhiṁ ukkhipitvā ṭhitaṁ. Gopphakaṭṭhi jaṅghaṭṭhiṁ ukkhipitvā ṭhitaṁ. Jaṅghaṭṭhi ūruṭṭhiṁ ukkhipitvā ṭhitaṁ. Ūruṭṭhi kaṭiṭṭhiṁ ukkhipitvā ṭhitaṁ. Kaṭiṭṭhi piṭṭhikaṇṭakaṁ ukkhipitvā ṭhitaṁ, piṭṭhikaṇṭako gīvaṭṭhiṁ ukkhipitvā ṭhito. Gīvaṭṭhi sīsaṭṭhiṁ ukkhipitvā ṭhitaṁ. Sīsaṭṭhi gīvaṭṭhike patiṭṭhitaṁ. Gīvaṭṭhi piṭṭhikaṇṭake patiṭṭhitaṁ. Piṭṭhikaṇṭako kaṭiṭṭhimhi patiṭṭhito. Kaṭiṭṭhi ūruṭṭhike patiṭṭhitaṁ. Ūruṭṭhi jaṅghaṭṭhike patiṭṭhitaṁ. Jaṅghaṭṭhi gopphakaṭṭhike patiṭṭhitaṁ. Gopphakaṭṭhi paṇhikaṭṭhike patiṭṭhitaṁ.",
  "anya-e0101n11:66": "Tattha yathā iṭṭhakadārugomayādisañcayesu na heṭṭhimā heṭṭhimā jānanti mayaṁ uparime uparime ukkhipitvā ṭhitāti. Napi uparimā uparimā jānanti mayaṁ heṭṭhimesu heṭṭhimesu patiṭṭhitāti, evameva na paṇhikaṭṭhi jānāti ahaṁ gopphakaṭṭhiṁ ukkhipitvā ṭhitanti. Na gopphakaṭṭhi jānāti ahaṁ jaṅghaṭṭhiṁ ukkhipitvā ṭhitanti. Na jaṅghaṭṭhi jānāti ahaṁ ūruṭṭhiṁ ukkhipitvā ṭhitanti. Na ūruṭṭhi jānāti ahaṁ kaṭiṭṭhiṁ ukkhipitvā ṭhitanti. Na kaṭiṭṭhi jānāti ahaṁ piṭṭhikaṇṭakaṁ ukkhipitvā ṭhitanti. Na piṭṭhikaṇṭako jānāti ahaṁ gīvaṭṭhiṁ ukkhipitvā ṭhitanti. Na gīvaṭṭhi jānāti ahaṁ sīsaṭṭhiṁ ukkhipitvā ṭhitanti. Na sīsaṭṭhi jānāti ahaṁ gīvaṭṭhimhi patiṭṭhitanti. Na gīvaṭṭhi jānāti ahaṁ piṭṭhikaṇṭake patiṭṭhitanti. Na piṭṭhikaṇṭako jānāti ahaṁ kaṭiṭṭhimhi patiṭṭhitoti. Na kaṭiṭṭhi jānāti ahaṁ ūruṭṭhimhi patiṭṭhitanti. Na ūruṭṭhi jānāti ahaṁ jaṅghaṭṭhimhi patiṭṭhitanti. Na jaṅghaṭṭhi jānāti ahaṁ gopphakaṭṭhimhi patiṭṭhitanti. Na gopphakaṭṭhi jānāti ahaṁ paṇhikaṭṭhimhi patiṭṭhitanti. Aññamaññaṁ ābhogapaccavekkhaṇarahitā ete dhammā. Iti aṭṭhi nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:67": "319.Aṭṭhimiñjaṁ tesaṁ tesaṁ aṭṭhīnaṁ abbhantare ṭhitaṁ. Tattha yathā veḷupabbādīnaṁ anto pakkhittachinnavettaggādīsu na veḷupabbādīni jānanti amhesu vettaggādīni pakkhittānīti. Napi vettaggādīni jānanti mayaṁ veḷupabbādīsu ṭhitānīti, evameva na aṭṭhīni jānanti amhākaṁ anto miñjaṁ ṭhitanti. Nāpi miñjaṁ jānāti ahaṁ aṭṭhīnaṁ anto ṭhitanti. Aññamaññaṁ ābhogapaccavekkhaṇarahitā ete dhammā. Iti aṭṭhimiñjaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:68": "320.Vakkaṁ galavāṭakato nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ. Tattha yathā vaṇṭupanibaddhe ambaphaladvaye na vaṇṭaṁ jānāti mayā ambaphaladvayaṁ upanibaddhanti. Napi ambaphaladvayaṁ jānāti ahaṁ vaṇṭena upanibaddhanti, evameva na thūlanhāru jānāti mayā vakkaṁ upanibaddhanti. Napi vakkaṁ jānāti ahaṁ thūlanhārunā upanibaddhanti. Aññamaññaṁ ābhogapaccavekkhaṇarahitā ete dhammā. Iti vakkaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:69": "321.Hadayaṁ sarīrabbhantare uraṭṭhipañjaramajjhaṁ nissāya ṭhitaṁ. Tattha yathā jiṇṇasandamānikapañjaraṁ nissāya ṭhapitāya maṁsapesiyā na sandamānikapañjarabbhantaraṁ jānāti maṁ nissāya maṁsapesi ṭhitāti. Napi maṁsapesi jānāti ahaṁ jiṇṇasandamānikapañjaraṁ nissāya ṭhitāti, evameva na uraṭṭhipañjarabbhantaraṁ jānāti maṁ nissāya hadayaṁ ṭhitanti. Napi hadayaṁ jānāti ahaṁ uraṭṭhipañjaraṁ nissāya ṭhitanti. Aññamaññaṁ ābhogapaccavekkhaṇarahitā ete dhammā. Iti hadayaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:70": "322.Yakanaṁ antosarīre dvinnaṁ thanānamabbhantare dakkhiṇapassaṁ nissāya ṭhitaṁ. Tattha yathā ukkhalikapālapassamhi lagge yamakamaṁsapiṇḍe na ukkhalikapālapassaṁ jānāti mayi yamakamaṁsapiṇḍo laggoti. Napi yamakamaṁsapiṇḍo jānāti ahaṁ ukkhalikapālapasse laggoti, evameva na thanānamabbhantare dakkhiṇapassaṁ jānāti maṁ nissāya yakanaṁ ṭhitanti. Napi yakanaṁ jānāti ahaṁ thanānamabbhantare dakkhiṇapassaṁ nissāya ṭhitanti. Aññamaññaṁ ābhogapaccavekkhaṇarahitā ete dhammā. Iti yakanaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:71": "323.Kilomakesu paṭicchannakilomakaṁ hadayañca vakkañca parivāretvā ṭhitaṁ. Appaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitaṁ. Tattha yathā pilotikapaliveṭhite maṁse na maṁsaṁ jānāti ahaṁ pilotikāya paliveṭhitanti. Napi pilotikā jānāti mayā maṁsaṁ paliveṭhitanti, evameva na vakkahadayāni sakalasarīre ca maṁsaṁ jānāti ahaṁ kilomakena paṭicchannanti. Napi kilomakaṁ jānāti mayā vakkahadayāni sakalasarīre ca maṁsaṁ paṭicchannanti. Aññamaññaṁ ābhogapaccavekkhaṇarahitā ete dhammā. Iti kilomakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:72": "324.Pihakaṁ hadayassa vāmapasse udarapaṭalassa matthakapassaṁ nissāya ṭhitaṁ. Tattha yathā koṭṭhamatthakapassaṁ nissāya ṭhitāya gomayapiṇḍiyā na koṭṭhamatthakapassaṁ jānāti gomayapiṇḍi maṁ nissāya ṭhitāti. Napi gomayapiṇḍi jānāti ahaṁ koṭṭhamatthakapassaṁ nissāya ṭhitāti, evameva na udarapaṭalassa matthakapassaṁ jānāti pihakaṁ maṁ nissāya ṭhitanti. Napi pihakaṁ jānāti ahaṁ udarapaṭalassa matthakapassaṁ nissāya ṭhitanti. Aññamaññaṁ ābhogapaccavekkhaṇarahitā ete dhammā. Iti pihakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:73": "325.Papphāsaṁ sarīrabbhantare dvinnaṁ thanānamantare hadayañca yakanañca upari chādetvā olambantaṁ ṭhitaṁ. Tattha yathā jiṇṇakoṭṭhabbhantare lambamāne sakuṇakulāvake na jiṇṇakoṭṭhabbhantaraṁ jānāti mayi sakuṇakulāvako lambamāno ṭhitoti. Napi sakuṇakulāvako jānāti ahaṁ jiṇṇakoṭṭhabbhantare lambamāno ṭhitoti, evameva na taṁ sarīrabbhantaraṁ jānāti mayi papphāsaṁ lambamānaṁ ṭhitanti. Napi papphāsaṁ jānāti ahaṁ evarūpe sarīrabbhantare lambamānaṁ ṭhitanti. Aññamaññaṁ ābhogapaccavekkhaṇarahitā ete dhammā. Iti papphāsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:74": "326.Antaṁ galavāṭakakarīsamaggapariyante sarīrabbhantare ṭhitaṁ. Tattha yathā lohitadoṇikāya obhujitvā ṭhapite chinnasīsadhammanikaḷevare na lohitadoṇi jānāti mayi dhammanikaḷevaraṁ ṭhitanti. Napi dhammanikaḷevaraṁ jānāti ahaṁ lohitadoṇiyā ṭhitanti, evameva na sarīrabbhantaraṁ jānāti mayi antaṁ ṭhitanti. Napi antaṁ jānāti ahaṁ sarīrabbhantare ṭhitanti. Aññamaññaṁ ābhogapaccavekkhaṇarahitā ete dhammā. Iti antaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:75": "327.Antaguṇaṁ antantare ekavīsatiantabhoge bandhitvā ṭhitaṁ. Tattha yathā pādapuñchanarajjumaṇḍalakaṁ sibbetvā ṭhitesu rajjukesu na pādapuñchanarajjumaṇḍalakaṁ jānāti rajjukā maṁ sibbitvā ṭhitāti. Napi rajjukā jānanti mayaṁ pādapuñchanarajjumaṇḍalakaṁ sibbitvā ṭhitāti, evameva na antaṁ jānāti antaguṇaṁ maṁ ābandhitvā ṭhitanti. Napi antaguṇaṁ jānāti ahaṁ antaṁ ābandhitvā ṭhitanti. Aññamaññaṁ ābhogapaccavekkhaṇarahitā ete dhammā. Iti antaguṇaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:76": "328.Udariyaṁ udare ṭhitaṁ asitapītakhāyitasāyitaṁ. Tattha yathā suvānadoṇiyaṁ ṭhite suvānavamathumhi na suvānadoṇi jānāti mayi suvānavamathu ṭhitoti. Napi suvānavamathu jānāti ahaṁ suvānadoṇiyaṁ ṭhitoti, evameva na udaraṁ jānāti mayi udariyaṁ ṭhitanti . Napi udariyaṁ jānāti ahaṁ udare ṭhitanti. Aññamaññaṁ ābhogapaccavekkhaṇarahitā ete dhammā. Iti udariyaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:77": "329.Karīsaṁ pakkāsayasaṅkhāte aṭṭhaṅgulaveḷupabbasadise antapariyosāne ṭhitaṁ. Tattha yathā veḷupabbe omadditvā pakkhittāya saṇhapaṇḍumattikāya na veḷupabbaṁ jānāti mayi paṇḍumattikā ṭhitāti. Napi paṇḍumattikā jānāti ahaṁ veḷupabbe ṭhitāti, evameva na pakkāsayo jānāti mayi karīsaṁ ṭhitanti. Napi karīsaṁ jānāti ahaṁ pakkāsaye ṭhitanti. Aññamaññaṁ ābhogapaccavekkhaṇarahitā ete dhammā. Iti karīsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:78": "330.Matthaluṅgaṁ sīsakaṭāhabbhantare ṭhitaṁ. Tattha yathā purāṇalābukaṭāhe pakkhittāya piṭṭhapiṇḍiyā na lābukaṭāhaṁ jānāti mayi piṭṭhapiṇḍi ṭhitāti. Napi piṭṭhapiṇḍi jānāti ahaṁ lābukaṭāhe ṭhitāti, evameva na sīsakaṭāhabbhantaraṁ jānāti mayi matthaluṅgaṁ ṭhitanti. Napi matthaluṅgaṁ jānāti ahaṁ sīsakaṭāhabbhantare ṭhitanti. Aññamaññaṁ ābhogapaccavekkhaṇarahitā ete dhammā. Iti matthaluṅgaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:79": "331.Pittesu abaddhapittaṁ jīvitindriyapaṭibaddhaṁ sakalasarīraṁ byāpetvā ṭhitaṁ. Baddhapittaṁ pittakosake ṭhitaṁ. Tattha yathā pūvaṁ byāpetvā ṭhite tele na pūvaṁ jānāti telaṁ maṁ byāpetvā ṭhitanti. Napi telaṁ jānāti ahaṁ pūvaṁ byāpetvā ṭhitanti, evameva na sarīraṁ jānāti abaddhapittaṁ maṁ byāpetvā ṭhitanti. Napi abaddhapittaṁ jānāti ahaṁ sarīraṁ byāpetvā ṭhitanti. Yathā vassodakena puṇṇe kosātakikosake na kosātakikosako jānāti mayi vassodakaṁ ṭhitanti. Napi vassodakaṁ jānāti ahaṁ kosātakikosake ṭhitanti, evameva na pittakosako jānāti mayi baddhapittaṁ ṭhitanti. Napi baddhapittaṁ jānāti ahaṁ pittakosake ṭhitanti. Aññamaññaṁ ābhogapaccavekkhaṇarahitā ete dhammā . Iti pittaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:80": "332.Semhaṁ ekapatthapūrappamāṇaṁ udarapaṭale ṭhitaṁ. Tattha yathā upari sañjātapheṇapaṭalāya candanikāya na candanikā jānāti mayi pheṇapaṭalaṁ ṭhitanti. Napi pheṇapaṭalaṁ jānāti ahaṁ candanikāya ṭhitanti, evameva na udarapaṭalaṁ jānāti mayi semhaṁ ṭhitanti. Napi semhaṁ jānāti ahaṁ udarapaṭale ṭhitanti. Aññamaññaṁ ābhogapaccavekkhaṇarahitā ete dhammā. Iti semhaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:81": "333.Pubbo anibaddhokāso yattha yattheva khāṇukaṇṭakappaharaṇaaggijālādīhi abhihate sarīrappadese lohitaṁ saṇṭhahitvā paccati, gaṇḍapīḷakādayo vā uppajjanti, tattha tattha tiṭṭhati. Tattha yathā pharasuppahārādivasena paggharitaniyyāse rukkhe na rukkhassa pahārādippadesā jānanti amhesu niyyāso ṭhitoti, napi niyyāso jānāti ahaṁ rukkhassa pahārādippadesesu ṭhitoti, evameva na sarīrassa khāṇukaṇṭakādīhi abhihatappadesā jānanti amhesu pubbo ṭhitoti. Napi pubbo jānāti ahaṁ tesu padesesu ṭhitoti. Aññamaññaṁ ābhogapaccavekkhaṇarahitā ete dhammā. Iti pubbo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:82": "334.Lohitesu saṁsaraṇalohitaṁ pittaṁ viya sakalasarīraṁ byāpetvā ṭhitaṁ. Sannicitalohitaṁ yakanaṭṭhānassa heṭṭhābhāgaṁ pūretvā ekapatthapūramattaṁ vakkahadayayakanapapphāsāni tementaṁ ṭhitaṁ. Tattha saṁsaraṇalohite abaddhapittasadisova vinicchayo. Itaraṁ pana yathā jajjarakapāle ovaṭṭhe udake heṭṭhā leḍḍukhaṇḍādīni temayamāne na leḍḍukhaṇḍādīni jānanti mayaṁ udakena temiyamānāti. Napi udakaṁ jānāti ahaṁ leḍḍukhaṇḍādīni tememīti, evameva na yakanassa heṭṭhābhāgaṭṭhānaṁ vakkādīni vā jānanti mayi lohitaṁ ṭhitaṁ amhe vā temayamānaṁ ṭhitanti. Napi lohitaṁ jānāti ahaṁ yakanassa heṭṭhābhāgaṁ pūretvā vakkādīni temayamānaṁ ṭhitanti. Aññamaññaṁ ābhogapaccavekkhaṇarahitā ete dhammā. Iti lohitaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:83": "335.Sedo aggisantāpādikālesu kesalomakūpavivarāni pūretvā tiṭṭhati ceva paggharati ca. Tattha yathā udakā abbūḷhamattesu bhisamuḷālakumudanāḷakalāpesu na bhisādikalāpavivarāni jānanti amhehi udakaṁ paggharatīti. Napi bhisādikalāpavivarehi paggharantaṁ udakaṁ jānāti ahaṁ bhisādikalāpavivarehi paggharāmīti, evameva na kesalomakūpavivarāni jānanti amhehi sedo paggharatīti. Napi sedo jānāti ahaṁ kesalomakūpavivarehi paggharāmīti. Aññamaññaṁ ābhogapaccavekkhaṇarahitā ete dhammā. Iti sedo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:84": "336.Medo thūlassa sakalasarīraṁ pharitvā kisassa jaṅghamaṁsādīni nissāya ṭhito patthinnasineho. Tattha yathā haliddipilotikapaṭicchanne maṁsapuñje na maṁsapuñjo jānāti maṁ nissāya haliddipilotikā ṭhitāti. Napi haliddipilotikā jānāti ahaṁ maṁsapuñjaṁ nissāya ṭhitāti, evameva na sakalasarīre jaṅghādīsu vā maṁsaṁ jānāti maṁ nissāya medo ṭhitoti. Napi medo jānāti ahaṁ sakalasarīre jaṅghādīsu vā maṁsaṁ nissāya ṭhitoti. Aññamaññaṁ ābhogapaccavekkhaṇarahitā ete dhammā. Iti medo nāma imasmiṁ sarīre pāṭiyekko koṭṭhāso acetano abyākato suñño nissatto patthinnayūso ābandhanākāro āpodhātūti.",
  "anya-e0101n11:85": "337.Assu yadā sañjāyati tadā akkhikūpake pūretvā tiṭṭhati vā paggharati vā. Tattha yathā udakapuṇṇesu taruṇatālaṭṭhikūpakesu na taruṇatālaṭṭhikūpakā jānanti amhesu udakaṁ ṭhitanti. Napi taruṇatālaṭṭhikūpakesu udakaṁ jānāti ahaṁ taruṇatālaṭṭhikūpakesu ṭhitanti, evameva na akkhikūpakā jānanti amhesu assu ṭhitanti. Napi assu jānāti ahaṁ akkhikūpakesu ṭhitanti. Aññamaññaṁ ābhogapaccavekkhaṇarahitā ete dhammā. Iti assu nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:86": "338.Vasā aggisantāpādikāle hatthatalahatthapiṭṭhipādatalapādapiṭṭhi nāsāpuṭanalāṭaaṁsakūṭesu ṭhitavilīnasneho. Tattha yathā pakkhittatele ācāme na ācāmo jānāti maṁ telaṁ ajjhottharitvā ṭhitanti. Napi telaṁ jānāti ahaṁ ācāmaṁ ajjhottharitvā ṭhitanti, evameva na hatthatalādippadeso jānāti maṁ vasā ajjhottharitvā ṭhitāti. Napi vasā jānāti ahaṁ hatthatalādippadesaṁ ajjhottharitvā ṭhitāti. Aññamaññaṁ ābhogapaccavekkhaṇarahitā ete dhammā. Iti vasā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:87": "339.Kheḷo tathārūpe kheḷuppattipaccaye sati ubhohi kapolapassehi orohitvā jivhātale tiṭṭhati. Tattha yathā abbocchinnaudakanissande nadītīrakūpake na kūpatalaṁ jānāti mayi udakaṁ santiṭṭhatīti. Napi udakaṁ jānāti ahaṁ kūpatale santiṭṭhāmīti, evameva na jivhātalaṁ jānāti mayi ubhohi kapolapassehi orohitvā kheḷo ṭhitoti. Napi kheḷo jānāti ahaṁ ubhohi kapolapassehi orohitvā jivhātale ṭhitoti. Aññamaññaṁ ābhogapaccavekkhaṇarahitā ete dhammā. Iti kheḷo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:88": "340.Siṅghāṇikā yadā sañjāyati, tadā nāsāpuṭe pūretvā tiṭṭhati vā paggharati vā. Tattha yathā pūtidadhibharitāya sippikāya na sippikā jānāti mayi pūtidadhi ṭhitanti. Napi pūtidadhi jānāti ahaṁ sippikāya ṭhitanti, evameva na nāsāpuṭā jānanti amhesu siṅghāṇikā ṭhitāti. Napi siṅghāṇikā jānāti ahaṁ nāsāpuṭesu ṭhitāti. Aññamaññaṁ ābhogapaccavekkhaṇarahitā ete dhammā. Iti siṅghāṇikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:89": "341.Lasikā aṭṭhikasandhīnaṁ abbhañjanakiccaṁ sādhayamānā asītisatasandhīsu ṭhitā. Tattha yathā telabbhañjite akkhe na akkho jānāti maṁ telaṁ abbhañjitvā ṭhitanti. Napi telaṁ jānāti ahaṁ akkhaṁ abbhañjitvā ṭhitanti, evameva na asītisatasandhayo jānanti lasikā amhe abbhañjitvā ṭhitāti. Napi lasikā jānāti ahaṁ asītisatasandhayo abbhañjitvā ṭhitāti. Aññamaññaṁ ābhogapaccavekkhaṇarahitā ete dhammā. Iti lasikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:90": "342.Muttaṁ vatthissa abbhantare ṭhitaṁ. Tattha yathā candanikāya pakkhitte amukhe ravaṇaghaṭe na ravaṇaghaṭo jānāti mayi candanikāraso ṭhitoti. Napi candanikāraso jānāti ahaṁ ravaṇaghaṭe ṭhitoti, evameva na vatthi jānāti mayi muttaṁ ṭhitanti. Napi muttaṁ jānāti ahaṁ vatthimhi ṭhitanti. Aññamaññaṁ ābhogapaccavekkhaṇarahitā ete dhammā. Iti muttaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:91": "343. Evaṁ kesādīsu manasikāraṁ pavattetvā yena santappati, ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātūti, yena jīrīyati, yena pariḍayhati, yena asitapītakhāyitasāyitaṁ sammā pariṇāmaṁ gacchati, ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātūti evaṁ tejokoṭṭhāsesu manasikāro pavattetabbo.",
  "anya-e0101n11:92": "344. Tato uddhaṅgame vāte uddhaṅgamavasena pariggahetvā adhogame adhogamavasena, kucchisaye kucchisayavasena, koṭṭhāsaye koṭṭhāsayavasena, aṅgamaṅgānusārimhi aṅgamaṅgānusārivasena, assāsapassāse assāsapassāsavasena pariggahetvā uddhaṅgamā vātā nāma imasmiṁ sarīre pāṭiyekko koṭṭhāso acetano abyākato suñño nissatto vitthambhanākāro vāyodhātūti, adhogamā vātā nāma, kucchisayā vātā nāma, koṭṭhāsayā vātā nāma, aṅgamaṅgānusārino vātā nāma, assāsapassāsā vātā nāma imasmiṁ sarīre pāṭiyekko koṭṭhāso acetano abyākato suñño nissatto vitthambhanākāro vāyodhātūti evaṁ vāyokoṭṭhāsesu manasikāro pavattetabbo. Tassevaṁ pavattamanasikārassa dhātuyo pākaṭā honti. Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:93": "345. Yassa pana evaṁ bhāvayato kammaṭṭhānaṁ na ijjhati, tena salakkhaṇasaṅkhepato bhāvetabbaṁ. Kathaṁ? Vīsatiyā koṭṭhāsesu thaddhalakkhaṇaṁ pathavīdhātūti vavatthapetabbaṁ. Tattheva ābandhanalakkhaṇaṁ āpodhātūti. Paripācanalakkhaṇaṁ tejodhātūti. Vitthambhanalakkhaṇaṁ vāyodhātūti.",
  "anya-e0101n11:94": "Dvādasasu koṭṭhāsesu ābandhanalakkhaṇaṁ āpodhātūti vavatthapetabbaṁ. Tattheva paripācanalakkhaṇaṁ tejodhātūti. Vitthambhanalakkhaṇaṁ vāyodhātūti. Thaddhalakkhaṇaṁ pathavīdhātūti.",
  "anya-e0101n11:95": "Catūsu koṭṭhāsesu paripācanalakkhaṇaṁ tejodhātūti vavatthapetabbaṁ. Tena avinibhuttaṁ vitthambhanalakkhaṇaṁ vāyodhātūti. Thaddhalakkhaṇaṁ pathavīdhātūti. Ābandhanalakkhaṇaṁ āpodhātūti.",
  "anya-e0101n11:96": "Chasu koṭṭhāsesu vitthambhanalakkhaṇaṁ vāyodhātūti vavatthapetabbaṁ. Tattheva thaddhalakkhaṇaṁ pathavīdhātūti. Ābandhanalakkhaṇaṁ āpodhātūti. Paripācanalakkhaṇaṁ tejodhātūti. Tassevaṁ vavatthāpayato dhātuyo pākaṭā honti. Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:97": "346. Yassa pana evampi bhāvayato kammaṭṭhānaṁ na ijjhati, tena salakkhaṇavibhattito bhāvetabbaṁ. Kathaṁ? Pubbe vuttanayeneva kesādayo pariggahetvā kesamhi thaddhalakkhaṇaṁ pathavīdhātūti vavatthapetabbaṁ. Tattheva ābandhanalakkhaṇaṁ āpodhātūti. Paripācanalakkhaṇaṁ tejodhātūti. Vitthambhanalakkhaṇaṁ vāyodhātūti. Evaṁ sabbakoṭṭhāsesu ekekasmiṁ koṭṭhāse catasso catasso dhātuyo vavatthapetabbā. Tassevaṁ vavatthāpayato dhātuyo pākaṭā honti. Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:98": "Apica kho pana vacanatthato, kalāpato, cuṇṇato, lakkhaṇādito, samuṭṭhānato, nānattekattato, vinibbhogāvinibbhogato, sabhāgavisabhāgato, ajjhattikabāhiravisesato, saṅgahato, paccayato, asamannāhārato, paccayavibhāgatoti imehipi ākārehi dhātuyo manasikātabbā.",
  "anya-e0101n11:99": "347. Tattha vacanatthato manasikarontena patthaṭattā pathavī. Appoti āpiyati appāyatīti vā āpo. Tejatīti tejo. Vāyatīti vāyo. Avisesena pana salakkhaṇadhāraṇato dukkhādānato dukkhādhānato ca dhātūti. Evaṁ visesasāmaññavasena vacanatthato manasikātabbā.",
  "anya-e0101n11:100": "348.Kalāpatoti yā ayaṁ kesā lomātiādinā nayena vīsatiyā ākārehi pathavīdhātu, pittaṁ semhanti ca ādinā nayena dvādasahākārehi āpodhātu niddiṭṭhā, tattha yasmā –",
  "anya-e0101n11:101": "Vaṇṇo gandho raso ojā, catasso cāpi dhātuyo;",
  "anya-e0101n11:102": "Aṭṭhadhammasamodhānā, hoti kesāti sammuti;",
  "anya-e0101n11:103": "Tesaṁyeva vinibbhogā, natthi kesāti sammuti.",
  "anya-e0101n11:104": "Tasmā kesāpi aṭṭhadhammakalāpamattameva. Tathā lomādayoti. Yo panettha kammasamuṭṭhāno koṭṭhāso, so jīvitindriyena ca bhāvena ca saddhiṁ dasadhammakalāpopi hoti. Ussadavasena pana pathavīdhātu āpodhātūti saṅkhaṁ gato. Evaṁ kalāpato manasikātabbā.",
  "anya-e0101n11:105": "349.Cuṇṇatoti imasmiṁ hi sarīre majjhimena pamāṇena pariggayhamānā paramāṇubhedasañcuṇṇā sukhumarajabhūtā pathavīdhātu doṇamattā siyā. Sā tato upaḍḍhappamāṇāya āpodhātuyā saṅgahitā, tejodhātuyā anupālitā vāyodhātuyā vitthambhitā na vikiriyati na viddhaṁsiyati, avikiriyamānā aviddhaṁsiyamānā anekavidhaṁ itthipurisaliṅgādibhāvavikappaṁ upagacchati, aṇuthūladīgharassathirakathinādibhāvañca pakāseti.",
  "anya-e0101n11:106": "Yūsagatā ābandhanākārabhūtā panettha āpodhātu pathavīpatiṭṭhitā tejānupālitā vāyovitthambhitā na paggharati na parissavati, apaggharamānā aparissavamānā pīṇitapīṇitabhāvaṁ dasseti.",
  "anya-e0101n11:107": "Asitapītādipācakā cettha usumākārabhūtā uṇhattalakkhaṇā tejodhātu pathavīpatiṭṭhitā āposaṅgahitā vāyovitthambhitā imaṁ kāyaṁ paripāceti, vaṇṇasampattiñcassa āvahati. Tāya ca pana paripācito ayaṁ kāyo na pūtibhāvaṁ dasseti.",
  "anya-e0101n11:108": "Aṅgamaṅgānusaṭā cettha samudīraṇavitthambhanalakkhaṇā vāyodhātu pathavīpatiṭṭhitā āposaṅgahitā tejānupālitā imaṁ kāyaṁ vitthambheti. Tāya ca pana vitthambhito ayaṁ kāyo na paripatati, ujukaṁ saṇṭhāti. Aparāya vāyodhātuyā samabbhāhato gamanaṭṭhānanisajjāsayanairiyāpathesu viññattiṁ dasseti, samiñjeti, sampasāreti, hatthapādaṁ lāḷeti. Evametaṁ itthipurisādibhāvena bālajanavañcanaṁ māyārūpasadisaṁ dhātuyantaṁ pavattatīti evaṁ cuṇṇato manasikātabbā.",
  "anya-e0101n11:109": "350.Lakkhaṇāditoti pathavīdhātu kiṁ lakkhaṇā, kiṁ rasā, kiṁ paccupaṭṭhānāti evaṁ catassopi dhātuyo āvajjetvā pathavīdhātu kakkhaḷattalakkhaṇā, patiṭṭhānarasā, sampaṭicchanapaccupaṭṭhānā. Āpodhātu paggharaṇalakkhaṇā, brūhanarasā, saṅgahapaccupaṭṭhānā. Tejodhātu uṇhattalakkhaṇā, paripācanarasā, maddavānuppadānapaccupaṭṭhānā. Vāyodhātu vitthambhanalakkhaṇā, samudīraṇarasā. Abhinīhārapaccupaṭṭhānāti evaṁ lakkhaṇādito manasikātabbā.",
  "anya-e0101n11:110": "351.Samuṭṭhānatoti ye ime pathavīdhātuādīnaṁ vitthārato dassanavasena kesādayo dvācattālīsa koṭṭhāsā dassitā. Tesu udariyaṁ karīsaṁ pubbo muttanti ime cattāro koṭṭhāsā utusamuṭṭhānāva. Assu sedo kheḷo siṅghāṇikāti ime cattāro utucittasamuṭṭhānā. Asitādiparipācako tejo kammasamuṭṭhānova. Assāsapassāsā cittasamuṭṭhānāva. Avasesā sabbepi catusamuṭṭhānāti evaṁ samuṭṭhānato manasikātabbā.",
  "anya-e0101n11:111": "352.Nānattekattatoti sabbāsampi dhātūnaṁ salakkhaṇādito nānattaṁ. Aññāneva hi pathavīdhātuyā lakkhaṇarasapaccupaṭṭhānāni. Aññāni āpodhātuādīnaṁ. Evaṁ lakkhaṇādivasena pana kammasamuṭṭhānādivasena ca nānattabhūtānampi etāsaṁ rūpamahābhūtadhātudhammaaniccādivasena ekattaṁ hoti. Sabbāpi hi dhātuyo ruppanalakkhaṇaṁ anatītattā rūpāni. Mahantapātubhāvādīhi kāraṇehi mahābhūtāni.",
  "anya-e0101n11:112": "Mahantapātubhāvādīhīti etā hi dhātuyo mahantapātubhāvato, mahābhūtasāmaññato, mahāparihārato, mahāvikārato, mahattā bhūtattā cāti imehi kāraṇehi mahābhūtānīti vuccanti.",
  "anya-e0101n11:113": "Tattha mahantapātubhāvatoti etāni hi anupādinnasantānepi upādinnasantānepi mahantāni pātubhūtāni. Tesaṁ anupādinnasantāne –",
  "anya-e0101n11:114": "Duve satasahassāni, cattāri nahutāni ca;",
  "anya-e0101n11:115": "Ettakaṁ bahalattena, saṅkhātāyaṁ vasundharāti. –",
  "anya-e0101n11:116": "Ādinā nayena mahantapātubhāvatā buddhānussatiniddese vuttāva.",
  "anya-e0101n11:117": "Upādinnasantānepi macchakacchapadevadānavādisarīravasena mahantāneva pātubhūtāni. Vuttañhetaṁ ‘‘santi, bhikkhave, mahāsamudde yojanasatikāpi attabhāvā’’tiādi.",
  "anya-e0101n11:118": "Mahābhūtasāmaññatoti etāni hi yathā māyākāro amaṇiṁyeva udakaṁ maṇiṁ katvā dasseti, asuvaṇṇaṁyeva leḍḍuṁ suvaṇṇaṁ katvā dasseti.",
  "anya-e0101n11:119": "Yathā ca sayaṁ neva yakkho na yakkhī samāno yakkhabhāvampi yakkhibhāvampi dasseti, evameva sayaṁ anīlāneva hutvā nīlaṁ upādārūpaṁ dassenti, apītāni alohitāni anodātāneva hutvā odātaṁ upādārūpaṁ dassentīti māyākāramahābhūtasāmaññato mahābhūtāni.",
  "anya-e0101n11:120": "Yathā ca yakkhādīni mahābhūtāni yaṁ gaṇhanti, neva nesaṁ tassa anto na bahi ṭhānaṁ upalabbhati, na ca taṁ nissāya na tiṭṭhanti, evameva tānipi neva aññamaññassa anto na bahi ṭhitāni hutvā upalabbhanti, na ca aññamaññaṁ nissāya na tiṭṭhantīti acinteyyaṭṭhānatāya yakkhādimahābhūtasāmaññatopi mahābhūtāni. Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṁ paṭicchādetvā satte vañcenti, evameva etānipi itthipurisasarīrādīsu manāpena chavivaṇṇena manāpena attano aṅgapaccaṅgasaṇṭhānena manāpena ca hatthapādaṅgulibhamukavikkhepena attano kakkhaḷattādibhedaṁ sarasalakkhaṇaṁ paṭicchādetvā bālajanaṁ vañcenti, attano sabhāvaṁ daṭṭhuṁ na dentīti vañcakattena yakkhinīmahābhūtasāmaññatopi mahābhūtāni.",
  "anya-e0101n11:121": "Mahāparihāratoti mahantehi paccayehi pariharitabbato. Etāni hi divase divase upanetabbattā mahantehi ghāsacchādanādīhi bhūtāni pavattānīti mahābhūtāni. Mahāparihārāni vā bhūtānītipi mahābhūtāni.",
  "anya-e0101n11:122": "Mahāvikāratoti etāni hi anupādinnānipi upādinnānipi mahāvikārāni honti. Tattha anupādinnānaṁ kappavuṭṭhāne vikāramahattaṁ pākaṭaṁ hoti. Upādinnānaṁ dhātukkhobhakāle. Tathā hi –",
  "anya-e0101n11:123": "Bhūmito vuṭṭhitā yāva, brahmalokā vidhāvati;",
  "anya-e0101n11:124": "Acci accimato loke, ḍayhamānamhi tejasā.",
  "anya-e0101n11:125": "Koṭisatasahassekaṁ, cakkavāḷaṁ vilīyati;",
  "anya-e0101n11:126": "Kupitena yadā loko, salilena vinassati.",
  "anya-e0101n11:127": "Koṭisatasahassekaṁ, cakkavāḷaṁ vikīrati;",
  "anya-e0101n11:128": "Vāyodhātuppakopena, yadā loko vinassati.",
  "anya-e0101n11:129": "Patthaddho bhavati kāyo, daṭṭho kaṭṭhamukhena vā;",
  "anya-e0101n11:130": "Pathavīdhātuppakopena, hoti kaṭṭhamukheva so.",
  "anya-e0101n11:131": "Pūtiyo bhavati kāyo, daṭṭho pūtimukhena vā;",
  "anya-e0101n11:132": "Āpodhātuppakopena, hoti pūtimukheva so.",
  "anya-e0101n11:133": "Santatto bhavati kāyo, daṭṭho aggimukhena vā;",
  "anya-e0101n11:134": "Tejodhātuppakopena, hoti aggimukheva so.",
  "anya-e0101n11:135": "Sañchinno bhavati kāyo, daṭṭho satthamukhena vā;",
  "anya-e0101n11:136": "Vāyodhātuppakopena, hoti satthamukheva so.",
  "anya-e0101n11:137": "Iti mahāvikārāni bhūtānīti mahābhūtāni.",
  "anya-e0101n11:138": "Mahattā bhūtattā cāti etāni hi mahantāni mahatā vāyāmena pariggahetabbattā bhūtāni vijjamānattāti mahattā bhūtattā ca mahābhūtāni.",
  "anya-e0101n11:139": "Evaṁ sabbāpetā dhātuyo mahantapātubhāvādīhi kāraṇehi mahābhūtāni.",
  "anya-e0101n11:140": "Salakkhaṇadhāraṇato pana dukkhādānato ca dukkhādhānato ca sabbāpi dhātulakkhaṇaṁ anatītattā dhātuyo. Salakkhaṇadhāraṇena ca attano khaṇānurūpadhāraṇena ca dhammā. Khayaṭṭhena aniccā. Bhayaṭṭhena dukkhā. Asārakaṭṭhena anattā.",
  "anya-e0101n11:141": "Iti sabbāsampi rūpamahābhūtadhātudhammaaniccādivasena ekattanti evaṁ nānattekattato manasikātabbā.",
  "anya-e0101n11:142": "353.Vinibbhogāvinibbhogatoti sahuppannāva etā ekekasmiṁ sabbapariyantime suddhaṭṭhakādikalāpepi padesena avinibbhuttā. Lakkhaṇena pana vinibbhuttāti evaṁ vinibbhogāvinibbhogato manasikātabbā.",
  "anya-e0101n11:143": "354.Sabhāgavisabhāgatoti evaṁ avinibbhuttāsu cāpi etāsu purimā dve garukattā sabhāgā. Tathā pacchimā lahukattā. Purimā pana pacchimāhi pacchimā ca purimāhi visabhāgāti evaṁ sabhāgavisabhāgato manasikātabbā.",
  "anya-e0101n11:144": "355.Ajjhattikabāhiravisesatoti ajjhattikā dhātuyo viññāṇavatthuviññattiindriyānaṁ nissayā honti, sairiyāpathā, catusamuṭṭhānā. Bāhirā vuttaviparītappakārāti evaṁ ajjhattikabāhiravisesato manasikātabbā.",
  "anya-e0101n11:145": "356.Saṅgahatoti kammasamuṭṭhānā pathavīdhātu kammasamuṭṭhānāhi itarāhi ekasaṅgahā hoti samuṭṭhānanānattābhāvato . Tathā cittādisamuṭṭhānā cittādisamuṭṭhānāhīti evaṁ saṅgahato manasikātabbā.",
  "anya-e0101n11:146": "357.Paccayatoti pathavīdhātu āposaṅgahitā tejoanupālitā vāyovitthambhitā tiṇṇaṁ mahābhūtānaṁ patiṭṭhā hutvā paccayo hoti. Āpodhātu pathavīpatiṭṭhitā tejoanupālitā vāyovitthambhitā tiṇṇaṁ mahābhūtānaṁ ābandhanaṁ hutvā paccayo hoti. Tejodhātu pathavīpatiṭṭhitā āposaṅgahitā vāyovitthambhitā tiṇṇaṁ mahābhūtānaṁ paripācanaṁ hutvā paccayo hoti. Vāyodhātu pathavīpatiṭṭhitā āposaṅgahitā tejoparipācitā tiṇṇaṁ mahābhūtānaṁ vitthambhanaṁ hutvā paccayo hotīti evaṁ paccayato manasikātabbā.",
  "anya-e0101n11:147": "358.Asamannāhāratoti pathavīdhātu cettha ‘‘ahaṁ pathavīdhātū’’ti vā, ‘‘tiṇṇaṁ mahābhūtānaṁ patiṭṭhā hutvā paccayo homī’’ti vā na jānāti. Itarānipi tīṇi ‘‘amhākaṁ pathavīdhātu patiṭṭhā hutvā paccayo hotī’’ti na jānanti. Esa nayo sabbatthāti evaṁ asamannāhārato manasikātabbā.",
  "anya-e0101n11:148": "359.Paccayavibhāgatoti dhātūnaṁ hi kammaṁ, cittaṁ, āhāro, utūti cattāro paccayā. Tattha kammasamuṭṭhānānaṁ kammameva paccayo hoti, na cittādayo. Cittādisamuṭṭhānānampi cittādayova paccayā honti, na itare. Kammasamuṭṭhānānañca kammaṁ janakapaccayo hoti, sesānaṁ pariyāyato upanissayapaccayo hoti. Cittasamuṭṭhānānaṁ cittaṁ janakapaccayo hoti, sesānaṁ pacchājātapaccayo atthipaccayo avigatapaccayo ca. Āhārasamuṭṭhānānaṁ āhāro janakapaccayo hoti, sesānaṁ āhārapaccayo atthipaccayo avigatapaccayo ca. Utusamuṭṭhānānaṁ utu janakapaccayo hoti, sesānaṁ atthipaccayo avigatapaccayo ca. Kammasamuṭṭhānaṁ mahābhūtaṁ kammasamuṭṭhānānampi mahābhūtānaṁ paccayo hoti cittādisamuṭṭhānānampi. Tathā cittasamuṭṭhānaṁ, āhārasamuṭṭhānaṁ. Utusamuṭṭhānaṁ mahābhūtaṁ utusamuṭṭhānānampi mahābhūtānaṁ paccayo hoti kammādisamuṭṭhānānampi.",
  "anya-e0101n11:149": "Tattha kammasamuṭṭhānā pathavīdhātu kammasamuṭṭhānānaṁ itarāsaṁ sahajātaaññamaññanissayaatthiavigatavasena ceva patiṭṭhāvasena ca paccayo hoti, na janakavasena. Itaresaṁ tisantatimahābhūtānaṁ nissayaatthiavigatavasena paccayo hoti, na patiṭṭhāvasena na janakavasena. Āpodhātu cettha itarāsaṁ tiṇṇaṁ sahajātādivasena ceva ābandhanavasena ca paccayo hoti, na janakavasena. Itaresaṁ tisantatikānaṁ nissayaatthiavigatapaccayavaseneva, na ābandhanavasena na janakavasena. Tejodhātupettha itarāsaṁ tiṇṇaṁ sahajātādivasena ceva paripācanavasena ca paccayo hoti, na janakavasena. Itaresaṁ tisantatikānaṁ nissayaatthiavigatapaccayavaseneva, na paripācanavasena, na janakavasena. Vāyodhātupettha itarāsaṁ tiṇṇaṁ sahajātādivasena ceva vitthambhanavasena ca paccayo hoti, na janakavasena. Itaresaṁ tisantatikānaṁ nissayaatthiavigatapaccayavaseneva, na vitthambhanavasena, na janakavasena. Cittaāhārautusamuṭṭhānapathavīdhātuādīsupi eseva nayo.",
  "anya-e0101n11:150": "Evaṁ sahajātādipaccayavasappavattāsu ca panetāsu dhātūsu –",
  "anya-e0101n11:151": "Ekaṁ paṭicca tisso, catudhā tisso paṭicca eko ca;",
  "anya-e0101n11:152": "Dve dhātuyo paṭicca, dve chaddhā sampavattanti.",
  "anya-e0101n11:153": "Pathavīādīsu hi ekekaṁ paṭicca itarā tisso tissoti evaṁ ekaṁ paṭicca tisso catudhā sampavattanti. Tathā pathavīdhātuādīsu ekekā itarā tisso tisso paṭiccāti evaṁ tisso paṭicca ekā catudhā sampavattati. Purimā pana dve paṭicca pacchimā, pacchimā ca dve paṭicca purimā, paṭhamatatiyā paṭicca dutiyacatutthā, dutiyacatutthā paṭicca paṭhamatatiyā, paṭhamacatutthā paṭicca dutiyatatiyā, dutiyatatiyā paṭicca paṭhamacatutthāti evaṁ dve dhātuyo paṭicca dve chadhā sampavattanti.",
  "anya-e0101n11:154": "Tāsu pathavīdhātu abhikkamapaṭikkamādikāle uppīḷanassa paccayo hoti. Sāva āpodhātuyā anugatā patiṭṭhāpanassa. Pathavīdhātuyā pana anugatā āpodhātu avakkhepanassa. Vāyodhātuyā anugatā tejodhātu uddharaṇassa. Tejodhātuyā anugatā vāyodhātu atiharaṇavītiharaṇānaṁ paccayo hotīti evaṁ paccayavibhāgato manasikātabbā.",
  "anya-e0101n11:155": "Evaṁ vacanatthādivasena manasi karontassāpi hi ekekena mukhena dhātuyo pākaṭā honti. Tā punappunaṁ āvajjato manasikaroto vuttanayeneva upacārasamādhi uppajjati. Svāyaṁ catunnaṁ dhātūnaṁ vavatthāpakassa ñāṇassānubhāvena uppajjanato catudhātuvavatthānantveva saṅkhaṁ gacchati.",
  "anya-e0101n11:156": "360. Idañca pana catudhātuvavatthānaṁ anuyutto bhikkhu suññataṁ avagāhati, sattasaññaṁ samugghāteti. So sattasaññāya samūhatattā vāḷamigayakkharakkhasādivikappaṁ anāvajjamāno bhayabheravasaho hoti, aratiratisaho, na iṭṭhāniṭṭhesu ugghātanigghātaṁ pāpuṇāti. Mahāpañño ca pana hoti amatapariyosāno vā sugatiparāyano vāti.",
  "anya-e0101n11:157": "Evaṁ mahānubhāvaṁ, yogivarasahassa kīḷitaṁ etaṁ;",
  "anya-e0101n11:158": "Catudhātuvavatthānaṁ, niccaṁ sevetha medhāvīti.",
  "anya-e0101n11:159": "Ayaṁ catudhātuvavatthānassa bhāvanāniddeso.",
  "anya-e0101n11:160": "361. Ettāvatā ca yaṁ samādhissa vitthāraṁ bhāvanānayañca dassetuṁ ‘‘ko samādhi, kenaṭṭhena samādhī’’tiādinā nayena pañhākammaṁ kataṁ, tattha ‘‘kathaṁ bhāvetabbo’’ti imassa padassa sabbappakārato atthavaṇṇanā samattā hoti.",
  "anya-e0101n11:161": "Duvidhoyeva hayaṁ idha adhippeto upacārasamādhi ceva appanāsamādhi ca. Tattha dasasu kammaṭṭhānesu, appanāpubbabhāgacittesu ca ekaggatā upacārasamādhi. Avasesakammaṭṭhānesu cittekaggatā appanāsamādhi. So duvidhopi tesaṁ kammaṭṭhānānaṁ bhāvitattā bhāvito hoti. Tena vuttaṁ ‘‘kathaṁ bhāvetabboti imassa padassa sabbappakārato atthavaṇṇanā samattā’’ti.",
  "anya-e0101n11:162": "Samādhiānisaṁsakathā",
  "anya-e0101n11:163": "362. Yaṁ pana vuttaṁ ‘‘samādhibhāvanāya ko ānisaṁso’’ti, tattha diṭṭhadhammasukhavihārādipañcavidho samādhibhāvanāya ānisaṁso. Tathā hi ye arahanto khīṇāsavā samāpajjitvā ekaggacittā sukhaṁ divasaṁ viharissāmāti samādhiṁ bhāventi, tesaṁ appanāsamādhibhāvanā diṭṭhadhammasukhavihārānisaṁsā hoti. Tenāha bhagavā ‘‘na kho panete, cunda, ariyassa vinaye sallekhā vuccanti. Diṭṭhadhammasukhavihārā ete ariyassa vinaye vuccantī’’ti (ma. ni. 1.82).",
  "anya-e0101n11:164": "Sekkhaputhujjanānaṁ samāpattito vuṭṭhāya samāhitena cittena vipassissāmāti bhāvayataṁ vipassanāya padaṭṭhānattā appanāsamādhibhāvanāpi sambādhe okāsādhigamanayena upacārasamādhibhāvanāpi vipassanānisaṁsā hoti. Tenāha bhagavā ‘‘samādhiṁ, bhikkhave, bhāvetha. Samāhito, bhikkhave, bhikkhu yathābhūtaṁ pajānātī’’ti (saṁ. ni. 3.5).",
  "anya-e0101n11:165": "Ye pana aṭṭha samāpattiyo nibbattetvā abhiññāpādakaṁ jhānaṁ samāpajjitvā samāpattito vuṭṭhāya ekopi hutvā bahudhā hotīti vuttanayā abhiññāyo patthento nibbattenti, tesaṁ sati sati āyatane abhiññāpadaṭṭhānattā appanāsamādhibhāvanā abhiññānisaṁsā hoti. Tenāha bhagavā – ‘‘so yassa yassa abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya, tatra tatreva sakkhibhabbataṁ pāpuṇāti sati sati āyatane’’ti (ma. ni. 3.158; a. ni. 3.102).",
  "anya-e0101n11:166": "Ye aparihīnajjhānā brahmaloke nibbattissāmāti brahmalokūpapattiṁ patthentā apatthayamānā vāpi puthujjanā samādhito na parihāyanti, tesaṁ bhavavisesāvahattā appanāsamādhibhāvanā bhavavisesānisaṁsā hoti. Tenāha bhagavā – ‘‘paṭhamaṁ jhānaṁ parittaṁ bhāvetvā kattha upapajjanti. Brahmapārisajjānaṁ devānaṁ sahabyataṁ upapajjantī’’tiādi (vibha. 1024).",
  "anya-e0101n11:167": "Upacārasamādhibhāvanāpi pana kāmāvacarasugatibhavavisesaṁ āvahatiyeva.",
  "anya-e0101n11:168": "Ye pana ariyā aṭṭha samāpattiyo nibbattetvā nirodhasamāpattiṁ samāpajjitvā satta divasāni acittā hutvā diṭṭheva dhamme nirodhaṁ nibbānaṁ patvā sukhaṁ viharissāmāti samādhiṁ bhāventi, tesaṁ appanāsamādhibhāvanā nirodhānisaṁsā hoti. Tenāha – ‘‘soḷasahi ñāṇacariyāhi navahi samādhicariyāhi vasībhāvatā paññā nirodhasamāpattiyā ñāṇa’’nti (paṭi. ma. 1.34).",
  "anya-e0101n11:169": "Evamayaṁ diṭṭhadhammasukhavihārādi pañcavidho samādhibhāvanāya ānisaṁso –",
  "anya-e0101n11:170": "‘‘Tasmā nekānisaṁsamhi, kilesamalasodhane;",
  "anya-e0101n11:171": "Samādhibhāvanāyoge, nappamajjeyya paṇḍito’’ti.",
  "anya-e0101n11:172": "363. Ettāvatā ca ‘‘sīle patiṭṭhāya naro sapañño’’ti imissā gāthāya sīlasamādhipaññāmukhena desite visuddhimagge samādhipi paridīpito hoti.",
  "anya-e0101n11:173": "Iti sādhujanapāmojjatthāya kate visuddhimagge",
  "anya-e0101n11:174": "Samādhiniddeso nāma",
  "anya-e0101n11:175": "Ekādasamo paricchedo.",
  "anya-e0101n11:176": "364. Paṭhamo sīlaniddeso. Dutiyo dhutaṅganiddeso;. Tatiyo kammaṭṭhānaggahaṇaniddeso. Catuttho pathavīkasiṇaniddeso. Pañcamo sesakasiṇaniddeso. Chaṭṭho asubhaniddeso. Sattamo chaanussatiniddeso. Aṭṭhamo sesānussatiniddeso. Navamo brahmavihāraniddeso. Dasamo āruppaniddeso. Paṭikkūlasaññādhātuvavatthānadvayaniddeso ekādasamoti.",
  "anya-e0101n11:177": "Visuddhimaggassa paṭhamo bhāgo niṭṭhito."
}