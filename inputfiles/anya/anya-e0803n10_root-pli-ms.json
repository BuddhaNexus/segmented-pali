{
  "anya-e0803n10:0": "10. Liṅgattayamissakanāmikapadamālā",
  "anya-e0803n10:1": "Adhikūnakato ceka-kkharato ca ito paraṁ;",
  "anya-e0803n10:2": "Tīṇi liṅgāni missetvā, padamālamanākulaṁ.",
  "anya-e0803n10:3": "Nānāsukhumasaṅketa-gatesvatthesu viññunaṁ;",
  "anya-e0803n10:4": "Gambhīrabuddhicāratthaṁ, pavakkhāmi yathābalaṁ.",
  "anya-e0803n10:5": "Itthī thī ca pabhā bhā ca, girā rā pavanaṁ vanaṁ;",
  "anya-e0803n10:6": "Udakañca dakaṁ kañca, vitakko iti cādayo.",
  "anya-e0803n10:7": "Bhū bhūmi ceva araññaṁ, araññānīti cādayo;",
  "anya-e0803n10:8": "Paññā paññāṇaṁ ñāṇañca, iccādī ca tidhā siyuṁ.",
  "anya-e0803n10:9": "Ko vi sā ceva bhā rā ca, thī dhī ku bhū tatheva kaṁ;",
  "anya-e0803n10:10": "Khaṁ go mo mā ca saṁ yaṁ taṁ, kimiccādī ca ekikāti.",
  "anya-e0803n10:11": "Ayaṁ liṅgattayamissako nāmikapadamālāuddeso. Tatra itthī, itthī, itthiyo. Itthiṁ…pe… bhotiyo itthiyo.",
  "anya-e0803n10:12": "Thī thī, thiyo. Thiṁ, thī, thiyo. Thiyā, thīhi, thībhi. Thiyā, thīnaṁ. Thiyā, thīhi, thībhi. Thiyā, thīnaṁ. Thiyā, thiyaṁ, thīsu. Bhoti thi, bhotiyo thī, bhotiyo thiyo. Ettha –",
  "anya-e0803n10:13": "‘‘Kukkuṭā maṇayo daṇḍā, thiyo ca puññalakkhaṇā;",
  "anya-e0803n10:14": "Uppajjanti apāpassa, katapuññassa jantuno;",
  "anya-e0803n10:15": "Thiyā guyhaṁ na saṁseyya; Thīnaṁ bhāvo durājāno’’ti",
  "anya-e0803n10:16": "Ādīni nidassanapadāni.",
  "anya-e0803n10:17": "Pabhā, pabhā, pabhāyo. Pabhaṁ…pe… bhotiyo pabhāyo.",
  "anya-e0803n10:18": "Bhā, bhā, bhāyo. Bhaṁ, bhā, bhāyo. Bhāya, bhāhi, bhābhi. Bhāya, bhānaṁ. Bhāya, bhāhi, bhābhi. Bhāya, bhānaṁ. Bhāya, bhāyaṁ, bhāsu. Bhoti bhe, bhotiyo bhā, bhotiyo bhāyo. Ettha ca ‘‘bhākaro bhānu’’iccādīni nidassanapadāni.",
  "anya-e0803n10:19": "Girā , girā, girāyo. Giraṁ…pe… bhotiyo girāyo. ‘‘Vācā girā byappatho. Ye vohaṁ kittayissāmi, girāhi anupubbaso’’ti imāni girāsaddassa itthiliṅgabhāve nidassanapadāni.",
  "anya-e0803n10:20": "Suvaṇṇavācako rāsaddo pulliṅgo, idha pana saddavācako rāsaddo itthiliṅgo.",
  "anya-e0803n10:21": "Rā, rā, rāyo. Raṁ, rā, rāyo. Rāya, rāhi, rābhi. Rāya, rānaṁ. Rāya, rāhi, rābhi. Rāya, rānaṁ. Rāya, rāyaṁ, rāsu. Bhoti re, bhotiyo rā, bhotiyo rāyo.",
  "anya-e0803n10:22": "Rā vuccati saddo. Aggaññasuttaṭīkāyañhi ‘‘rā saddo tiyati chijjati etthāti ratti, sattānaṁ saddassa vūpasamakālo’’ti vuttaṁ. Tasmā rāsaddassa saddavācakatte ‘‘rattī’’ti padaṁ nidassanaṁ.",
  "anya-e0803n10:23": "Pavanaṁ, pavanāni, pavanā. Pavanaṁ, pavanāni, pavane.",
  "anya-e0803n10:24": "Vanaṁ, vanāni, vanā. Vanaṁ, vanāni, vane. Sesaṁ sabbaṁ neyyaṁ.",
  "anya-e0803n10:25": "Pavana vanasaddā kadāci samānatthā kadāci bhinnatthā. Te hi araññavācakatte samānatthā ‘‘te dhamme paripūrento, pavanaṁ pāvisiṁ tadā. Saputto pāvisiṁ vana’’ntiādīsu. Yathākkamaṁ pana te vāyutaṇhāvanavācakatte bhinnatthā ‘‘paramaduggandhapavanavicarite. Chetvā vanañca vanathaṁ, nibbanā hotha bhikkhavo’’tiādīsu.",
  "anya-e0803n10:26": "Udakaṁ, udakāni, udakā. Udakaṁ, udakāni, udake.",
  "anya-e0803n10:27": "Dakaṁ, dakāni, dakā. Dakaṁ, dakāni, dake. Sesaṁ sabbaṁ neyyaṁ.",
  "anya-e0803n10:28": "‘‘Ambapakkaṁ dakaṁ sītaṁ. Thalajā dakajā pupphā’’tiādīnettha nidassanapadāni. ‘‘Nīlodaṁ vanamajjhato. Mahodadhi. Udabindunipātena, udakumbhopi pūratī’’ti pāḷippadesesu pana samāsantagatanāmattā udasaddeneva udakattho vutto ‘‘rittassāda’’nti vattabbaṭṭhāne ‘‘rittassa’’nti saddena rittassādattho viya. Pāḷiyañhi kevalo udasaddo na diṭṭhapubbo. Atthi ce, suṭṭhu manasi kātabbo.",
  "anya-e0803n10:29": "Kaṁ, kāni, kā. Kaṁ, kāni, ke. Kena, kehi, kebhi. Kassa, kānaṁ. Kā, kasmā, kamhā, kehi, kebhi. Kassa, kānaṁ. Ke, kasmiṁ, kamhi, kesu. Bho ka, bhavanto kā, bhavanto kāni. Bhosaddena vā bahuvacanaṁ yojetabbaṁ ‘‘bho kāni, bho kā’’ti.",
  "anya-e0803n10:30": "Ettha kaṁ vuccati udakaṁ sīsaṁ sukhañca. Atra ‘‘kantāro kandaro kevaṭṭā kesā karuṇā nāko’’tiādīni payogāni veditabbāni. Tatra kantāroti kaṁ vuccati udakaṁ, tena taritabbo atikkamitabboti kantāro, nirudakappadeso. Corakantārantiādīsu pana rūḷhiyā duggamanaṭṭhānepi kantārasaddo pavattatīti daṭṭhabbaṁ. Kandaroti etthāpi kaṁ vuccati udakaṁ, tena dārito bhinnoti kandaro. Kevaṭṭātiādīsu pana ke udake vattanato gahaṇatthaṁ pavattanato kevaṭṭā. Ke sīse senti uppajjantīti kesā. Kaṁ sukhaṁ rundhatīti karuṇā. Nākoti saggo. Kanti hi sukhaṁ, na kaṁ akaṁ, dukkhaṁ, taṁ natthi etthāti nākoti attho gahetabbo . Yathettha itthīsaddādīnaṁ nāmikapadamālā yojitā, evaṁ ‘‘vitakko vicāro ābhā padīpo’’tiādīnampi yojetabbā.",
  "anya-e0803n10:31": "Bhū, bhū, bhuyo. Bhuṁ, bhū, bhuyo. Bhuyā, bhūhi, bhūbhi. Bhuyā, bhūnaṁ. Bhuyā, bhūhi, bhūbhi. Bhuyā, bhūnaṁ. Bhuyā, bhuyaṁ, bhūsu. Bhoti bhu, bhotiyo bhū, bhotiyo bhuyo. Ettha ca ‘‘bhūruho bhūpālo bhūbhujo bhūtala’’nti nidassanapadāni.",
  "anya-e0803n10:32": "Bhūmi, bhūmī, bhūmiyo; Sesaṁ vitthāretabbaṁ;",
  "anya-e0803n10:33": "Araññaṁ, araññāni, araññā; Sesaṁ vitthāretabbaṁ.",
  "anya-e0803n10:34": "Araññānī vuccati mahāaraññaṁ, ‘‘gahapatānī’’ti padamiva inīpaccayavasena sādhetabbaṁ padaṁ itthiliṅgañca. ‘‘Araññānī’’ti hi aṭṭhakathāpāṭhopi dissati.",
  "anya-e0803n10:35": "Araññānī, araññānī, araññāniyo. Araññāniṁ, araññānī, araññāniyo. Araññāniyā, araññānīhi, araññānībhi. Araññāniyā, araññānīnaṁ. Araññāniyā, araññānīhi, araññānībhi. Araññāniyā, araññānīnaṁ. Araññāniyā, araññāniyaṁ, araññānīsu. Bhoti araññāni, bhotiyo araññānī, bhotiyo araññāniyo.",
  "anya-e0803n10:36": "Yathettha uttarādhikavasena yojitā, evaṁ ‘‘sabhā, sabhāya’’ntiādīsupi yojetabbā. Sabhāyanti sabhā eva , liṅgabyattayavasena pana evaṁ vuttaṁ. ‘‘Sabhāye vā dvāramūle vā vatthabba’’nti pāḷi ettha nidassanaṁ.",
  "anya-e0803n10:37": "Paññā, paññā, paññāyo. Paññaṁ, paññā, paññāyo. Paññāya.",
  "anya-e0803n10:38": "Paññāṇaṁ, paññāṇāni, paññāṇā. Paññāṇaṁ, paññāṇāni, paññāṇe. Paññāṇena.",
  "anya-e0803n10:39": "‘‘Tathā hi bhante bhagavato sīlapaññāṇaṁ. Sādhu paññāṇavā naro’’tiādīnettha nidassanapadāni.",
  "anya-e0803n10:40": "Ñāṇaṁ, ñāṇāni, ñāṇā. Ñāṇaṁ, ñāṇāni, ñāṇe. Ñāṇena. Sesaṁ sabbaṁ neyyaṁ. ‘‘Aggi aggini gini’’iccādīsupi uttarādhikavasena nāmikapadamālā yojetabbā.",
  "anya-e0803n10:41": "Ko vī sādīsupi ekakkharesu ko vuccati brahmā vāto ca sarīrañca, tassa tabbācakatte ime payogā. Seyyathidaṁ?",
  "anya-e0803n10:42": "‘‘Jinena yena ānītaṁ, lokassa amitaṁ hitaṁ;",
  "anya-e0803n10:43": "Tassa pādambujaṁ vande, kamoḷialisevitaṁ.",
  "anya-e0803n10:44": "Kakudharukkho. Karajakāyo’’ iccevamādayo. Tattha kamoḷialisevitanti vandantānaṁ anekasatānaṁ brahmānaṁ moḷibhamarasevitanti kavayo icchanti. Kakudharukkhoti ettha pana ko vuccati vāto, tassa yo kujjhati, vātarogāpanayanavasena taṁ nivāreti, tasmā so rukkho kakudhoti vuccatībhi ācariyā. Karajakāyoti ettha tu ko vuccati sarīraṁ, tattha pavatto rajo karajo. Kiṁ taṁ ? Sukkasoṇitaṁ. Tañhi ‘‘rāgo rajo, na ca pana reṇu vuccatī’’ti evaṁ vuttarāgarajaphalattā sarīravācakena kasaddena visesetvā phalavohārena ‘‘karajo’’ti vuccati. Tena sukkasoṇitasaṅkhātena karajena sambhūto kāyo karajakāyoti ācariyā. Tathā hi ‘‘kāyo mātāpettikasambhavo’’ti vutto, mahāassapūrasuttaṭīkāyaṁ pana ‘‘kariyati gabbhāsaye khipiyatīti karo, sambhavo. Karato jātoti karajo, mātāpettikasambhavoti attho. Mātuādīnaṁ saṇṭhāpanavasena karato jātoti apare, ubhayathāpi karajakāyanti catusantatirūpamāhā’’ti vuttaṁ. Ayaṁ panattho idha nādhippeto, purimoyevattho adhippeto kasaddādhikārattā.",
  "anya-e0803n10:45": "Ko, kā. Kaṁ, ke. Kena, kehi, kebhi. Kassa, kānaṁ. Kā, kasmā, kamhā, kehi, kebhi. Kassa, kānaṁ. Ke, kasmiṁ, kamhi, kesu. Bho ka, bhavanto kā.",
  "anya-e0803n10:46": "Tatra vi vuccati pakkhī. Tathā hi pakkhīnaṁ issaro supaṇṇarājā vindoti kathiyati. Etamatthañhi sandhāya pubbācariyenapi ayaṁ gāthā bhāsitā –",
  "anya-e0803n10:47": "‘‘Saddhānate muddhani saṇṭhapemi, muninda nindāpagataṁ tavaggaṁ;",
  "anya-e0803n10:48": "Devindanāgindanarindavinda-na taṁ vibhinnaṁ caraṇāravinda’’nti.",
  "anya-e0803n10:49": "Tattha vīnaṁ indoti vindo, pakkhijātiyā jātānaṁ supaṇṇānaṁ rājāti attho.",
  "anya-e0803n10:50": "Viṁ, vī, vayo. Viṁ, vī, vayo. Vinā, vīhi, vībhi. Vissa, vino, vīnaṁ. Vinā, vismā, vimhā, vīhi, vībhi. Vissa, vino, vīnaṁ. Vismiṁ, vimhi, vīsu. Bho vi, bhavanto vayo.",
  "anya-e0803n10:51": "Sā vuccati sunakho, ‘‘mātā me atthi, sā mayā posetabbā’’tiādīsu pana sāsaddo sabbanāmikapariyāpanno parammukhavacano tasaddena sambhūto daṭṭhabbo. Sāsaddassa bhā rā thī bhū kasaddānañca nāmikapadamālā heṭṭhā pakāsitā.",
  "anya-e0803n10:52": "Dhī vuccati paññā. Ettha ca ‘‘amacce tāta jānāhi, dhīre atthassa kovide’’ti. ‘‘Dhīmā, dhīmati, sudhī, sudhinī, dhīyutta’’nti ca ādīni nidassanapadāni.",
  "anya-e0803n10:53": "Dhī, dhī, dhiyo. Dhiṁ, dhī, dhiyo. Dhiyā, dhīhi, dhībhi. Dhiyā, dhīnaṁ. Dhiyā, dhīhi, dhībhi. Dhiyā, dhīnaṁ. Dhiyā, dhiyaṁ, dhīsu. Bhoti dhi, bhotiyo dhī, bhotiyo dhiyo.",
  "anya-e0803n10:54": "Ku vuccati pathavī. Ettha ca ‘‘kudālo. Kumudaṁ. Kuñjaro’’ti imāni nidassanapadāni. Tatra kuṁ pathaviṁ dālayati padāleti bhindati etenāti kudālo. Kuyaṁ pathaviyaṁ modatīti kumudaṁ. Kuṁ jaratīti kuñjaro. Tathā hi vimānavatthuaṭṭhakathāyaṁ vuttaṁ ‘‘kuṁ pathaviṁ tadabhighātena jarayatīti kuñjaro’’ti.",
  "anya-e0803n10:55": "Ku, kū, kuyo. Kuṁ, kū, kuyo. Kuyā, kūhi, kūbhi. Kuyā, kūnaṁ. Kuyā, kūhi, kūbhi. Kuyā, kūnaṁ. Kuyā, kuyaṁ, kūsu. Bhoti ku, bhotiyo kū, bhotiyo kuyo.",
  "anya-e0803n10:56": "Kha’mindriyaṁ pakathitaṁ, kha’mākāsamudīritaṁ;",
  "anya-e0803n10:57": "Saggaṭṭhānampi khaṁ vuttaṁ, suññattampi ca khaṁ mataṁ.",
  "anya-e0803n10:58": "Tatrindriyaṁ cakkhuviññāṇādīnaṁ gatinivāsabhāvato ‘‘kha’’nti vuccati, ākāsaṁ vivittaṭṭhena. Saggo katasucaritehi ekantena gantabbatāya ‘‘kha’’nti saṅkhaṁ gacchati. ‘‘Khago yathā hi rukkhagge, nilīyantova sākhino. Sākhaṁ ghaṭṭetī’’ti ca, ‘‘khe nimmito acari aṭṭhasataṁ sayambhū’’ti ca ādi ettha nidassanaṁ.",
  "anya-e0803n10:59": "Khaṁ, khāni, khā. Khaṁ, khāni, khe. Khena, khehi, khebhi. Khassa, khānaṁ. Khā, khasmā, khamhā, khehi, khebhi. Khassa, khānaṁ. Khe, khasmiṁ, khamhi, khesu. Bho kha, bhavanto khāni, bhavanto khā.",
  "anya-e0803n10:60": "Gosaddassa atthuddhāro vuccate –",
  "anya-e0803n10:61": "Go goṇe cindriye bhūmyaṁ, vacane ceva buddhiyaṁ;",
  "anya-e0803n10:62": "Ādicce rasmiyañceva, pānīyepi ca vattate;",
  "anya-e0803n10:63": "Tesu atthesu goṇe thi-pumā ca itare pumā.",
  "anya-e0803n10:64": "Tathā hi ‘‘gosu duyhamānāsu gato. Gopañcamo’’tiādīsu gosaddo goṇe vattati. Gocaroti etthindriyepi vattati gāvo cakkhādīnindriyāni caranti etthāti gocaro. Tathā hi porāṇā kathayiṁsu ‘‘gāvo caranti etthāti gocaro, gocaro viya gocaro, abhiṇhaṁ caritabbaṭṭhānaṁ. Gāvovācakkhādīnindriyāni, tehi caritabbaṭṭhānaṁ gocaro’’ti. ‘‘Gomatiṁ gotamaṁ name’’ti porāṇakaviracanāyaṁ pana pathaviyaṁ vattati. ‘‘Bhūripaññaṁ gotamaṁ sammāsambuddhaṁvandāmī’’ti hi attho. Tathā suttanipātaṭṭhakathāyavāseṭṭhasuttasaṁvaṇṇanappadese ‘‘gorakkhanti khettarakkhaṁ, kasirakkhanti vuttaṁ hoti. Pathavī hi ‘‘go’’ti vuccati, tappabhedo ca khetta’’nti vuttaṁ.",
  "anya-e0803n10:65": "‘‘Gottavasena gotamo’’ti ettha tu vacane buddhiyañca vattati. Tenāhu porāṇā ‘‘gaṁ tāyatīti gottaṁ. Gotamoti hi pavattamānaṁ gaṁ vacanaṁ buddhiñca tāyati ekaṁsikavisayatāya rakkhatīti gottaṁ. Yathā hi buddhi ārammaṇabhūtena atthena vinā na vattati, evaṁ abhidhānaṁ abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko pana soti? Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabba’’nti. Tathā hi taṁgottajātā suddhodanamahārājādayopi gotamotveva vuccanti. Bhena bhagavā attano pitaraṁ suddhodanamahārājānaṁ ‘‘atikkantavarā kho gotama tathāgatā’’ti avoca. Vessavaṇopi mahārājā bhagavantaṁ ‘‘vijjācaraṇasampannaṁ, buddhaṁ vandāma gotama’’nti avoca, āyasmāpi vaṅgīso āyasmantaṁ ānandaṁ ‘‘sādhu nibbāpanaṁ brūhi, anukampāya gotamā’’ti avoca. Evaṁ idaṁ sāmaññarūpaṁ gaṁ tāyatīti gottanti vuttaṁ. Taṁ pana gotamagottakassapagottādivasena bahuvidhaṁ.",
  "anya-e0803n10:66": "Tathā gosaddo ādicce vattati. ‘‘Gogottaṁ gotamaṁ name’’ti porāṇakaviracanā ettha nidassanaṁ, ādiccabandhuṁ gotamaṁ sammāsambuddhaṁ vandāmīti attho. Ādiccopi hi gotamagotte jāto bhagavāpi, evaṁ tena samānagottatāya tattha tattha ‘‘ādiccabandhū’’tiādinā bhagavato thomanā dissati ‘‘pucchāmi taṁ ādiccabandhu, vivekaṁ santipadañca mahesī’’ti ca, ‘‘vande jetavanaṁ niccaṁ, vihāraṁ ravibandhuno’’ti ca, ‘‘lokekabandhu’maravindasahāyabandhu’’nti ca. ‘‘Uṇhagū’’ti ettha pana gosaddo rasmiyaṁ vattati. Uṇhā gāvo rasmiyo etassāti uṇhagū, sūriyo. Pubbācariyāpi hi chandovicitisatthe imamevatthaṁ byākariṁsu.",
  "anya-e0803n10:67": "‘‘Gosītacandana’’nti ettha pānīye vattati. Gosaddena hi jalaṁ vuccati. Go viya sītaṁ candanaṁ, tasmiṁ pana uddhanato uddharitapakkuthitatelamhi pakkhitte taṅkhaṇaññeva taṁ telaṁ susītalaṁ hoti.",
  "anya-e0803n10:68": "Ettheke vadanti ‘‘kasmā bho ‘gopadatthe vattamāno gosaddo itthiliṅgo ceva pulliṅgo cā’ti vadatha, kasmā ca pana ‘indriyapathavīvacanabuddhisūriyarasmipānīyesu vattamāno pulliṅgo’ti vadatha, etesu sūriyatthe vattamāno pulliṅgo hotu, nanu indriyavacanapānīyesu vattamānena pana gosaddena napuṁsakaliṅgena bhavitabbaṁ, pathavībuddhirasmīsu vattamānena itthiliṅgena bhavitabbaṁ indriyādipathavādipadatthesu vattamānānaṁ indriyasaddādipathavīsaddādīnaṁ napuṁsakitthiliṅgavasena niddesassa dassanato’’ti? Tanna, niyamābhāvato. Itthipadatthe vattamānassāpi hi sato kassaci saddassa pulliṅgavasena niddeso dissati yathā ‘‘orodho’’ti. Purisapadatthe vattamānassāpi ca sato kassaci itthiliṅgavasena niddeso dissati, yathā ‘‘atthakāmosi me yakkha, hitakāmāsi devate’’ti. Itthipurisapadatthesu pana avattamānānampi sataṁ kesañci saddānaṁ ekasmiṁyeva ñāṇādiatthe vattamānānaṁ itthipumanapuṁsakaliṅgavasena niddeso dissati yathā ‘‘paññā amoho ñāṇa’’nti, ‘‘taṭaṁtaṭītaṭo’’ti ca. Tathā hi anitthibhūtopi samāno ‘‘mātulā’’ti itthiliṅgavasena rukkhopi nāmaṁ labhati, tabbasena nagarampi. Tenāha cakkavattisuttaṭīkāyaṁ ‘‘mātulāti itthiliṅgavasena laddhanāmo eko rukkho, tāya āsannappadese māpitattā nagarampi ‘mātulā’tveva paññāyittha. Tena vuttaṁ mātulāyanti evaṁnāmake nagare’’ti.",
  "anya-e0803n10:69": "Gosaddassa nāmikapadamālā heṭṭhā pakāsitā.",
  "anya-e0803n10:70": "Mo vuccati cando, aṭṭhakathāyaṁ pana ‘‘mā vuccati cando’’ti ākārantapāṭho dissati, okārantapāṭhena tena bhavitabbaṁ sakkaṭabhāsāya ekakkharakosato nayaṁ gahetvā ‘‘mo sivo candimā cevā’’ti okārantavasena vattabbattā. Ettha ca okārantavasena vuttassa masaddassa candavācakatte ‘‘puṇṇamī, puṇṇamā’’ti ca nidassanapadāni. Tattha puṇṇo mo etthāti puṇṇamī, evaṁ puṇṇamā, rattāpekkhaṁ itthiliṅgavacanaṁ. Ettha pana ‘‘visākhapuṇṇamāya rattiyā paṭhamayāmepubbenivāsaṁ anussarī’’ti idaṁ nidassanaṁ. Ettha siyā – yadi ‘‘puṇṇamā’’ti ayaṁsaddo rattāpekkho itthiliṅgo.",
  "anya-e0803n10:71": "‘‘Puṇṇamāye yathā cando, parisuddho virocati;",
  "anya-e0803n10:72": "Tatheva tvaṁ puṇṇamano, viroca dasasahassiyaṁ.",
  "anya-e0803n10:73": "Anvaddhamāse pannarase, puṇṇamāye uposathe;",
  "anya-e0803n10:74": "Paccayaṁ nāgamāruyha, dānaṁ dātumupāgami’’nti",
  "anya-e0803n10:75": "Ādīsu kathaṁ ‘‘puṇṇamāye’’ti padasiddhīti? Yakārassa yekārādesavasena. Dhammissarena hi bhagavatā ‘‘puṇṇamāyā’’ti vattabbe ‘‘puṇṇamāye’’ti vadatā yakārassa ṭhāne yekāro paṭhito itthiliṅgavisaye ttākārassa ṭhāne ttekāro viya, nīkārassa ṭhāne nekāro viya ca. Tathā hi yathā ‘‘abyayataṁ vilapasi viratte kosiyāyane’’ti imasmiṁ rādhajātake ‘‘virattā’’ti vattabbe ‘‘viratte’’ti vadantena ttākārassa ṭhāne ttekāro paṭhito, ‘‘kosiyāyanī’’ti ca vattabbe ‘‘kosiyāyane’’ti vadantena nīkārassa ṭhāne nekāro paṭhito. Evaṁ ‘‘puṇṇamāyā’’ti vattabbe ‘‘puṇṇamāye’’ti vadatā yakārassa ṭhāne yekāro paṭhito. Yathā ca ‘‘dakkhitāye aparājitasaṅgha’’nti imasmiṁ mahāsamayasuttappadese ‘‘dakkhitāyā’’ti vattabbe ‘‘dakkhitāye’’ti vadatā yakārassa ṭhāne yekāro paṭhito, evamidhāpi. Yathā pana ‘‘sabhāye vā dvāramūle vā’’ti ettha ‘‘sabhāya’’nti liṅgabyattayavasena sabhā vuttā, na tathā idha ‘‘puṇṇamāya’’nti liṅgabyattayena puṇṇamā vuttā, atha kho ‘‘puṇṇamā’’ti ākārantitthiliṅgavasena vuttā. Tathā hi ‘‘puṇṇamāyo’’ti padaṁ yakāraṭṭhāne yekāruccāraṇavasena sambhūtaṁ bhummavacananti daṭṭhabbaṁ.",
  "anya-e0803n10:76": "Mā vuccati sirī. Tathā hi vidvamukhamaṇḍanaṭīkāyaṁ ‘‘mālinī’’ti padassatthaṁ vadatā ‘‘mā vuccati lakkhī, alinī bhamarī’’ti vuttaṁ. Lakkhīsaddo ca sirīsaddena samānattho, tena ‘‘mā vuccati sirī’’ti attho amhehi anumato, tathā porāṇehipi ‘‘maṁ siriṁ dhāreti vidadhāti cāti mandhātā’’ti attho pakāsito, tasmā ‘‘mālinī mandhātā’’ti ca imānettha nidassanapadāni. Tatra pulliṅgassa tāva masaddassa ayaṁ nāmikapadamālā –",
  "anya-e0803n10:77": "Mo, mā. Maṁ, me. Mena, mehi, mebhi. Massa, mānaṁ. Mā, masmā, mamhā, mehi, mebhi. Massa, mānaṁ. Me, masmiṁ, mamhi, mesu. Bho ma, bhavanto mā.",
  "anya-e0803n10:78": "Ayaṁ pana itthiliṅgassa māsaddassa nāmikapadamālā –",
  "anya-e0803n10:79": "Mā, mā, māyo. Maṁ, mā, māyo. Māya, māhi, mābhi. Māya, mānaṁ. Māya, māhi, mābhi. Māya, mānaṁ. Māya, māyaṁ, māsu. Bhoti me, bhotiyo māyo.",
  "anya-e0803n10:80": "Ettha pana sirīvācako māsaddo ca saddavācako rāsaddo cāti ime samānagatikā ekakkharattā niccamākārantapakatikattā itthiliṅgattā ca.",
  "anya-e0803n10:81": "Tatra saṁ vuccati santacitto puriso. Yaṁ loke ‘‘sappuriso’’ti ca, ‘‘ariyo’’ti ca, ‘‘paṇḍito’’ti ca vadanti, tassetaṁ adhivacanaṁ yadidaṁ ‘‘sa’’nti. Evaṁ sappurisāriyapaṇḍitavācakassa saṁsaddassa paccattavacanavasena atthibhāve ‘‘sameti asatā asa’’nti idaṁ payoganidassanaṁ. Ettha hi ‘‘na saṁ asa’’nti samāsacintāya sappurisāsappurisapadatthā saṁ asaṁsaddehi vuttāti ñāyanti, tasmā ‘‘sappurisapadattho paccattavacanena saṁsaddena vutto natthī’’ti vacanaṁ na vattabbaṁ. Ye ‘‘natthī’’ti vadanti, tesaṁ vacanaṁ na gahetabbaṁ. Nāmikapadamālā panassa ‘‘saṁ, santaṁ, sante’’tiādinā heṭṭhā pakāsitā. Napuṁsakaliṅgatte saṁ vuccati dhanaṁ, ‘‘manussassaṁ. Parassaṁ. Sabbassaṁ. Sabbassaharaṇaṁ. Parassaharaṇa’’ntiādīnettha nidassanapadāni. Tattha manussassa saṁ manussassaṁ. Evaṁ parassa saṁ parassaṁ. Sabbassa saṁ sabbassaṁ. Tassa haraṇaṁ parassaharaṇaṁ sabbassaharaṇanti samāso. Tathā saṁ vuccati sukhaṁ santi ca. Vuttañhi tabbācakattaṁ porāṇakaviracanāyaṁ –",
  "anya-e0803n10:82": "‘‘Devadevo saṁdehī no, hīno devātidehato;",
  "anya-e0803n10:83": "Hatopapātasaṁsāro, sāro saṁ detu dehina’’nti.",
  "anya-e0803n10:84": "Tasmā ayamettha gāthā, ‘‘sakalalokasaṅkaro dīpaṅkaro’’ti ettha ‘‘saṅkaro’’ti padañcanidassanaṁ. ‘‘Saṁ, sāni, sā. Saṁ, sāni, se. Sena’’iccādi pubbe pakāsitanayena ñeyyaṁ. Ettha ca sotūnaṁ sugatamatavare kosallajananatthaṁ samāsantagatassa saṁsaddassa nāmikapadamālaṁ paripuṇṇaṁ katvā kathayāma –",
  "anya-e0803n10:85": "Manussassaṁ, manussassāni, manussassā. Manussassaṁ, manussassāni, manussasse. Manussassena, manussassehi, manussassebhi. Manussassassa, manussassānaṁ. Manussassā, manussassasmā, manussassamhā, manussassehi, manussassebhi. Manussassassa, manussassānaṁ. Manussasse, manussassasmiṁ, manussassamhi, manussassesu. Bho manussassa, bhonto manussassāni, manussassā. Esa nayo ‘‘parassaṁ sabbassa’’ntiādīsupi, sabbānetāni padāni abhidheyyaliṅgānīti gahetabbāni.",
  "anya-e0803n10:86": "Yaṁ taṁ kimitisaddānaṁ, nāmamālaṁ panattari;",
  "anya-e0803n10:87": "Sabbanāmaparicchede, pakāsissaṁ tiliṅgato.",
  "anya-e0803n10:88": "Iccevaṁ heṭṭhā uddiṭṭhānaṁ ko vi sādīnaṁ nāmikapadamālā saddhiṁ atthantaranidassanapadehi vibhattā. Tatridaṁ liṅgavavatthānaṁ –",
  "anya-e0803n10:89": "Ko vi sā honti pulliṅge, bhā rā thī dhī ku bhū thiyaṁ;",
  "anya-e0803n10:90": "Kaṁ khaṁ napuṁsake go tu, pume cevitthiliṅgake.",
  "anya-e0803n10:91": "Mo pume itthiliṅge mā, saṁ pume ca napuṁsake;",
  "anya-e0803n10:92": "Yaṁ taṁ kimiti sabbatra, liṅgesveva pavattare.",
  "anya-e0803n10:93": "Ito aññānipi ekakkharāni upaparikkhitvā gahetabbāni.",
  "anya-e0803n10:94": "Evaṁ viññūnaṁ nayaññūnaṁ saddaracanāvisaye paramavisuddhavipulabuddhipaṭilābhatthaṁ paramasaṇhasukhumatthesu payogesu asammohatthaṁ suvaṇṇatale sīhavijambhanena kesarīsīhassa vijambhanamiva tepiṭake buddhavacane ñāṇavijambhanena vijambhanatthañca adhikūnekakkharavasena liṅgattayaṁ missetvā nāmikapadamālā vibhattā.",
  "anya-e0803n10:95": "Sadde bhavanti kusalā na tu keci atthe,",
  "anya-e0803n10:96": "Atthe bhavanti kusalā na tu keci sadde.",
  "anya-e0803n10:97": "Kosallameva paramaṁ dubhayattha tasmā,",
  "anya-e0803n10:98": "Yogaṁ kareyya satataṁ matimā varanti.",
  "anya-e0803n10:99": "Iti navaṅge sāṭṭhakathe piṭakattaye byappathagatīsu",
  "anya-e0803n10:100": "Viññūnaṁ kosallatthāya kate saddanītippakaraṇe",
  "anya-e0803n10:101": "Liṅgattayamissako nāmikapadamālāvibhāgo",
  "anya-e0803n10:102": "Dasamo paricchedo."
}