{
  "anya-e0902n1:0": "Majjhimapaṇṇāsapāḷi",
  "anya-e0902n1:1": "Kandarakasutta",
  "anya-e0902n1:2": "Pucchā – tenāvuso jānatā…pe… sammāsambuddhena kandarakasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:3": "Vissajjanā – campāyaṁ bhante gaggarāya pokkharaṇiyā tīre pessañca hatthārohaputtaṁ kandarakañca paribbājakaṁ ārabbha bhāsitaṁ, kandarako bhante paribbājako bhagavato ca bhikkhusaṅghassa ca vaṇṇaṁ abhāsi, pesso ca bhante hatthārohaputto bhagavato ca dhammadesanāya ca vaṇṇaṁ abhāsi. Tasmiṁ bhante vatthusmiṁ bhāsitaṁ.",
  "anya-e0902n1:4": "Pucchā – evaṁ kho āvuso kandarakena paribbājakena bhagavato ca bhikkhusaṅghassa ca abhippasannena vaṇṇe bhāsite kathaṁ bhagavā taṁ samanujānitvā dhammadesanārambhaṁ ārabhi, kathañca pesso hatthārohaputto bhagavato ca dhammadesanāya ca vaṇṇaṁ abhāsi , kathañca pessassa hatthārohaputtassa ajjhāsayānurūpaṁ dhammaṁ desesi.",
  "anya-e0902n1:5": "Vissajjanā – evaṁ kho bhante kandarakena paribbājakena bhagavato ca bhikkhusaṅghassa ca abhippasannena vaṇṇe bhāsite ‘‘evametaṁ kandaraka evametaṁ kandaraka’’ evamādinā bhagavā taṁ samanujānitvā ‘‘santi hi kandaraka bhikkhū imasmiṁ bhikkhusaṅghe arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññā vimuttā’’ti evamādinā dhammadesanaṁ samārabhi. Atha kho bhante pesso hatthārohaputto ‘‘acchariyaṁ bhante abbhutaṁ bhante yāva supaññattā cime bhante bhagavatā cattāro satipaṭṭhānā sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāyā’’ti evamādinā bhagavato ca dhammadesanāya vaṇṇaṁ abhāsi, bhagavāpi bhante ‘‘gahanañhetaṁ pessa yadidaṁ manussā, uttānakañhetaṁ pessa yadidaṁ pasavo’’tiādinā pessassa hatthārohaputtassa ajjhāsayānurūpaṁ dhammakathaṁ desesi.",
  "anya-e0902n1:6": "Pucchā – taṁ panāvuso dhammadesanaṁ sutvā pessassa hatthārohaputtassa kīdiso ānisaṁso adhigato, kathañca bhagavā taṁ puggalacatukkadesanaṁ saṁkhittena bhāsitaṁ, bhikkhūnaṁ vitthārena vibhajitvā desesi.",
  "anya-e0902n1:7": "Vissajjanā – taṁ kho pana bhante dhammaṁ sutvā pessassa hatthārohaputtassa dve ānisaṁsā adhigatā saṅghe ca pasādo satipaṭṭhānapariggahaṇūpāyo ca abhinavo. Bhagavā ca bhante taṁ puggalacatukkadesanaṁ bhikkhūhi yācito ‘‘katamo ca bhikkhave puggalo attaparitāpanānuyogamanuyutto’’tiādinā saṁkhittena bhāsitaṁ, vitthārena atthaṁ avibhattaṁ. Vitthārena vibhajitvā desesi.",
  "anya-e0902n1:8": "Aṭṭhakanāgarasutta",
  "anya-e0902n1:9": "Pucchā – aṭṭhakanāgarasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:10": "Vissajjanā – vesāliyaṁ bhante veḷuvagāmake gahapatiṁ aṭṭhakanāgaraṁ ārabbha āyasmatā ānandattherena dhammabhaṇḍāgārikena bhāsitaṁ. Dasamo bhante gahapati aṭṭhakanāgaro āyasmantaṁ ānandaṁ upasaṅkamitvā etadavoca ‘‘atthi nu kho bhante ānanda tena bhagavatā jānatā passatā arahatā sammāsambuddhena ekadhammo akkhāto, yattha bhikkhuno appamattassa ātāpino pahitattassa viharato avimuttañceva cittaṁ vimuccati, aparikkhiṇā ca āsavā parikkhayaṁ gacchanti, ananuppattañca anuttaraṁ yogakkhemaṁ anupāpuṇātī’’ti, tasmiṁ bhante vatthusmiṁ bhāsitaṁ.",
  "anya-e0902n1:11": "Sekhasutta",
  "anya-e0902n1:12": "Pucchā – sekhasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:13": "Vissajjanā – sakkesu bhante kapilavatthusmiṁ santhāgāre āyasmatā ānandattherena dhammabhaṇḍāgārikena kāpilavatthave sakye ārabbha bhāsitaṁ. Bhagavā bhante kāpilavatthave sakye bahudevarattiṁ dhammiyā kathāya sandassetvā samādapetvā samuttejetvā sampahaṁsetvā āyasmantaṁ ānandaṁ āmantesi ‘‘paṭibhātu taṁ ānanda kāpilavatthavānaṁ sakyānaṁ sekho pāṭipado, piṭṭhi me āgilāyati, tamahaṁ āyamissāmī’’ti. Tasmiṁ bhante vatthusmiṁ bhāsitaṁ.",
  "anya-e0902n1:14": "Potaliyasutta",
  "anya-e0902n1:15": "Pucchā – potaliyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:16": "Vissajjanā – aṅguttarāpesu bhante āpaṇe nāma aṅguttarāpānaṁ nigame potaliyaṁ gahapatiṁ paṭikkhittasabbakammantaṁ ārabbha bhāsitaṁ. Potaliyo bhante gahapati paṭikkhittasabbakammanto yena bhagavā tenupasaṅkami, upasaṅkamanto bhagavatā gahapativādena samudācariyamāno kupito anattamano bhagavantaṁ etadavoca ‘‘tayidaṁ bho gotama nacchannaṁ tayidaṁ nappatirūpaṁ, yaṁ maṁ tvaṁ gahapativādena samudācarasī’’ti. Tasmiṁ bhante vatthusmiṁ bhāsitaṁ.",
  "anya-e0902n1:17": "Pucchā – kathañcāvuso bhagavā kāmānaṁ ādīnavaṁ vitthārena pakāsetvā ariyassa vinaye vohārasamucchedaṁ dassesi.",
  "anya-e0902n1:18": "Vissajjanā – atha bhante bhagavā ariyassa vinaye vohārasamucchedāya aṭṭha dhamme vibhajitvā ‘‘seyyathāpi gahapati kukkuro jighacchādubbalyapareto goghātakasūnaṁ paccupaṭṭhito assa’’ evamādinā kāmesu ādīnavaṁ dassetvā pariyosāne tīhi vijjāhi ariyassa vinaye vohārasamucchedaṁ sabbenasabbaṁ sabbathāsabbaṁ vohārasamucchedaṁ vitthārena vibhajitvā desesi.",
  "anya-e0902n1:19": "Jīvakasutta",
  "anya-e0902n1:20": "Pucchā – tenāvuso bhagavatā…pe… sammāsambuddhena jīvakasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:21": "Vissajjanā – rājagahe bhante jīvakaṁ komārabhaccaṁ ārabbha bhāsitaṁ. Jīvako bhante komārabhacco bhagavantaṁ upasaṅkamitvā etadavoca ‘‘sutaṁ metaṁ bhante samaṇaṁ gotamaṁ uddissa pāṇaṁ ārabhanti, taṁ samaṇo gotamo jānaṁ uddissa kataṁ maṁsaṁ paribhuñjati paṭicca kammanti. Ye te bhante evamāhaṁsu ‘samaṇaṁ gotamaṁ uddissa pāṇaṁ ārabhanti, taṁ samaṇo gotamo jānaṁ uddissa kataṁ maṁsaṁ paribhuñjati paṭicca kamma’nti, kacci te bhante bhagavato vuttavādino na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchatī’’ti. Tasmiṁ bhante vatthusmiṁ bhāsitaṁ.",
  "anya-e0902n1:22": "Upālisutta",
  "anya-e0902n1:23": "Pucchā – upālisuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:24": "Vissajjanā – nāḷandāyaṁ bhante upāliṁ gahapatiṁ ārabbha bhāsitaṁ. Upāli bhante gahapati bhagavantaṁ upasaṅkamitvā etadavoca ‘‘āgamā nukhvidha bhante dīghatapassī nigaṇṭho’’ti, evamādinā ca bhante upāli gahapati bhagavato paṭisandhāraṁ katvā attano ācariyassa nigaṇṭhassa nāṭaputtassa vādaṁ pakāsesi, vādaṁ vaṇṇesi. Tasmiṁ bhante vatthusmiṁ bhāsitaṁ.",
  "anya-e0902n1:25": "Pucchā – atha kho āvuso bhagavā upāliṁ gahapatiṁ tasmiṁ vāde kathaṁ samanuyuñjī samanugāhī samanubhāsī, kathañcassa upāyaṁ dassetvā yathābhūtaṁ atthaṁ ñāpesi.",
  "anya-e0902n1:26": "Vissajjanā – atha kho bhante bhagavā upāliṁ gahapatiṁ ‘‘sace kho tvaṁ gahapati sacce patiṭṭhāya manteyyāsi, siyā no ettha kathāsallāpo’’ti upāliṁ gahapatiṁ kathaṁ samuṭṭhāpetvā ‘‘taṁ kiṁmaññasi gahapati, idhassa nigaṇṭho ābādhiko dukkhito bāñhagilāno sītodakaparikkhitto uṇhodakapaṭisevī, so sītodakaṁ alabhamāno kālaṅkareyyā’’ti evamādinā bhante bhagavā cattāro upāye dassetvā upāliṁ gahapatiṁ yathābhūtamatthaṁ ñāpesi.",
  "anya-e0902n1:27": "Pucchā – evaṁ kho āvuso upāli gahapati bhagavatā saññāpito imasmiṁ dhammavinaye pasanno kīdisaṁ pasannākāraṁ akāsi, kathañca bhagavā taṁ puna anusāsitvā uttari vinesi.",
  "anya-e0902n1:28": "Vissajjanā – ‘‘purimenevāhaṁ bhante opammena bhagavato attamano abhiraddho, apicāhaṁ imāni bhagavato vicitrāni pañhapaṭibhānāni sotukāmo, evāhaṁ bhagavantaṁ paccanīkaṁ kātabbaṁ amaññissa’’nti, evamādinā bhante upāli gahapati bhagavatā viññāpito imasmiṁ dhammavinaye pasanno pasannākāraṁ akāsi. Tattha bhagavā ca bhante ‘‘anuviccakāraṁ kho gahapati karohi, anuviccakāro tumhādisānaṁ ñātamanussānaṁ sādhu hotī’’ti evamādinā puna anusāsitvā uttari yāva dhammacakkhupaṭilābhā vinesi.",
  "anya-e0902n1:29": "Pucchā – kathañcāvuso nigaṇṭhassa nāṭaputtassa upālissa gahapatissa nivesanaṁ gantvā āvīmaṁsanā ca upālissa gahapatissa paccuttarā kathā ca ahosi.",
  "anya-e0902n1:30": "Vissajjanā – ‘‘ummattosi tvaṁ gahapati dattosi tvaṁ gahapatī’’ti evamādinā bhante nigaṇṭhassa nāṭaputtassa upālissa gahapatissa nivesanaṁ gantvā vīmaṁsā ca ‘‘bhaddikā bhante āvaṭṭanīmāyā kalyāṇī bhante āvaṭṭanīmāyāti’’ evamādinā upālissa gahapatissa paccuttarakathā ca ahosi.",
  "anya-e0902n1:31": "Dhīrassa vigatamohassa,",
  "anya-e0902n1:32": "Pabhinnakhīlassa vijitavijayassa;",
  "anya-e0902n1:33": "Anīghassa susamacittassa,",
  "anya-e0902n1:34": "Vuddhasīlassa sādhupaññassa;",
  "anya-e0902n1:35": "Vesamantarassa vimalassa,",
  "anya-e0902n1:36": "Bhagavato tassa sāvakohamasmiṁ.",
  "anya-e0902n1:37": "Akathaṁ kathissa tusitassa,",
  "anya-e0902n1:38": "Vantalokāmisassa muditassa;",
  "anya-e0902n1:39": "Katasamaṇassa manujassa,",
  "anya-e0902n1:40": "Antimasārīrassa narassa.",
  "anya-e0902n1:41": "Anopamassa virajassa,",
  "anya-e0902n1:42": "Bhagavato tassa sāvako hamasmi –",
  "anya-e0902n1:43": "Taṇhacchidassa buddhassa,",
  "anya-e0902n1:44": "Vītadhūmassa anupalittassa.",
  "anya-e0902n1:45": "Āhuneyyassa yakkhassa,",
  "anya-e0902n1:46": "Uttamapuggalassa atulassa;",
  "anya-e0902n1:47": "Mahato yasaggapattassa,",
  "anya-e0902n1:48": "Bhagavato tassa sāvako hamasmi –",
  "anya-e0902n1:49": "Kukkuravatikasutta",
  "anya-e0902n1:50": "Pucchā – kukkuravatikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:51": "Vissajjanā – koliyesu bhante haliddavasane nāma koliyānaṁ nigame puṇṇañca koliyaputtaṁ govatikaṁ acelañca seniyaṁ kukkuravatikaṁ ārabbha bhāsitaṁ. Puṇṇo bhante koliya putto govatiko bhagavantaṁ etadavoca ‘‘ayaṁ bhante acelo seniyo kukkuravatiko dukkarakārako chamānikkhittaṁ bhojanaṁ bhuñjati, tassa taṁ kukkuravataṁ dīgharattaṁ samattaṁ samādinnaṁ, tassa kā gati, ko abhisamparāyo’’ti, tasmiṁ bhante vatthusmiṁ bhāsitaṁ.",
  "anya-e0902n1:52": "Abhayarājakumārasutta",
  "anya-e0902n1:53": "Pucchā – tenāvuso jānatā…pe… sammāsambuddhena abhayarājakumārasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:54": "Vissajjanā – rājagahe me bhante abhayaṁ rājakumāraṁ ārabbha bhāsitaṁ. Abhayo bhante rājakumāro bhagavantaṁ upasaṅkamitvā etadavoca ‘‘bhāseyya nu kho bhante tathāgato taṁ vācaṁ, yā sā vācā paresaṁ appiyā amanāpā’’ti, tasmiṁ bhante vatthusmiṁ bhāsitaṁ.",
  "anya-e0902n1:55": "Bahuvedanīyasutta",
  "anya-e0902n1:56": "Pucchā – bahuvedanīyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:57": "Vissajjanā – sāvatthiyaṁ bhante āyasmantañca udāyiṁ pañcakaṅgañca thapatiṁ ārabbha bhāsitaṁ, pañcakaṅgo bhante thapati āyasmantaṁ udāyiṁ upasaṅkamitvā vedanaṁ pucchi, āyasmā bhante udāyī pañcakaṅgaṁ thapatiṁ etadavoca ‘‘tisso kho thapati vedanā vuttā bhagavatā sukhā vedanā dukkhā vedanā adukkhamasukhā vedanā’’ti. Evaṁ vutte bhante pañcakaṅgo thapati āyasmantaṁ udāyiṁ etadavoca ‘‘na kho bhante udāyi tisso vedanā vuttā bhagavatā, dve vedanā vuttā bhagavatā sukhā vedanā dukkhā vedanā, yāyaṁ bhante adukkhamasukhā vedanā, santasmiṁ esā paṇīte sukhe vuttā bhagavatā’’ti. Neva asakkhi kho bhante āyasmā udāyī pañcakaṅgaṁ thapatiṁ saññāpetuṁ, na pana asakkhi pañcakaṅgo thapati āyasmantaṁ udāyiṁ saññāpetuṁ. Assosi kho āyasmā ānando āyasmato udāyissa pañcakaṅgena thapatinā saddhiṁ imaṁ kathāsallāpaṁ, atha kho bhante āyasmā ānando yāvatako ahosi āyasmato udāyissa pañcakaṅgena thapatinā saddhiṁ kathāsallāpo, taṁ sabbaṁ bhagavato ārocesi. Tasmiṁ bhante vatthusmiṁ bhāsitaṁ.",
  "anya-e0902n1:58": "Apaṇṇakasutta",
  "anya-e0902n1:59": "Pucchā – apaṇṇakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:60": "Vissajjanā – kosalesu bhante sālāyaṁ nāma kosalānaṁ brāhmaṇagāme sāleyyake brāhmaṇagahapatike ārabbha bhāsitaṁ. Sambahulā bhante aññatitthiyā sāleyyakānaṁ brāhmaṇagahapatikānaṁ attano attano micchādiṭṭhiyo paṭiggaṇhāpesuṁ uggaṇhāpesuṁ. Te pana bhante sāleyyakā brāhmaṇagahapatikā ekadiṭṭhiyampi patiṭṭhātuṁ na sakkhiṁsu. Tasmiṁ bhante vatthusmiṁ bhāsitaṁ.",
  "anya-e0902n1:61": "Pucchā – tatra āvuso bhagavatā paṭhamaṁ micchāvādo ca sammāvādo ca kathaṁ vibhajitvā pakāsito.",
  "anya-e0902n1:62": "Vissajjanā – tatra bhante bhagavatā ‘‘santi gahapatayo eke samaṇabrāhmaṇā evaṁvādino evaṁdiṭṭhino natthi dinnaṁ natthi yiṭṭhaṁ natthi hutaṁ natthi sukatadukkaṭānaṁ kammānaṁ phalaṁ vipāko’’ti evamādinā paṭhamaṁ micchāvādo ca sammāvādo ca vibhajitvā pakāsito.",
  "anya-e0902n1:63": "Pucchā – tattha āvuso bhagavatā micchāvādīnañca doso sammāvādīnañca guṇo kathaṁ vicāretvā pakāsito.",
  "anya-e0902n1:64": "Vissajjanā – tattha bhante bhagavatā ‘‘tatra gahapatayo yete samaṇabrāhmaṇā evaṁvādino evaṁdiṭṭhino natthi dinnaṁ natthi yiṭṭhaṁ natthi hutaṁ natthi sukatadukkaṭānaṁ kammānaṁ phalaṁ vipāko’’ti evamādinā bhante micchāvādīnañca doso sammāvādīnañca guṇo bhagavatā vicāretvā pakāsito.",
  "anya-e0902n1:65": "Pucchā – kathañcāvuso tattha bhagavatā viññuno purisapuggalassa paṭisañcikkhaṇā pakāsitā.",
  "anya-e0902n1:66": "Vissajjanā – tatra gahapatayo viññū puriso iti paṭisañcikkhatīti evamādinā bhante tattha bhagavatā viññuno purisapuggalassa paṭisañcikkhaṇā pakāsitā.",
  "anya-e0902n1:67": "Pucchā – kathañcāvuso bhagavatā aññesupi micchāvādasammāvādesu apaṇṇakapaṭipadā vicāretvā pakāsitā, taṁ saṅkhepato kathesi.",
  "anya-e0902n1:68": "Vissajjanā – yatheva bhante paṭhame vāde, evameva kho bhante akiriyavādādīsu catūsu ca micchāvādesu dosaṁ kiriyavādādīsu ca catūsu sammāvādesu guṇaṁ, tattha ca viññuno purisassa paṭisañcikkhaṇākāraṁ dassetvā bhagavatā apaṇṇakapaṭipadā pakāsitā.",
  "anya-e0902n1:69": "Ambalaṭṭhikarāhulovādasutta",
  "anya-e0902n1:70": "Pucchā – ambalaṭṭhikarāhulovādasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:71": "Vissajjanā – rājagahe bhante āyasmantaṁ rāhulaṁ ārabbha bhāsitaṁ.",
  "anya-e0902n1:72": "Mahārāhulovādasutta",
  "anya-e0902n1:73": "Pucchā – mahārāhulovādasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:74": "Vissajjanā – sāvatthiyaṁ bhante āyasmantaṁ rāhulaṁ ārabbha bhāsitaṁ. Āyasmā bhante rāhulo bhagavato ceva attano ca attabhāvasampattiṁ nissāya gehassitaṁ chandarāgaṁ uppādesi. Tasmiṁ bhante vatthusmiṁ bhāsitaṁ.",
  "anya-e0902n1:75": "Cūḷamālukyasutta",
  "anya-e0902n1:76": "Pucchā – cūḷamālukyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:77": "Vissajjanā – sāvatthiyaṁ bhante āyasmantaṁ mālukyaputtaṁ ārabbha bhāsitaṁ. Āyasmā bhante mālukyaputto attano pavivittassa rahogatassa paṭisallīnassa cetaso parivitakkaṁ bhagavato ārocesi. Tasmiṁ bhante vatthusmiṁ bhāsitaṁ.",
  "anya-e0902n1:78": "Mahāmālukyasutta",
  "anya-e0902n1:79": "Pucchā – mahāmālukyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:80": "Vissajjanā – tasmiṁyeva bhante sāvatthiyaṁ āyasmantaṁ mahāmālukyaputtaṁ ārabbha bhāsitaṁ.",
  "anya-e0902n1:81": "Bhaddālisutta",
  "anya-e0902n1:82": "Pucchā – tenāvuso bhagavatā…pe… sammāsambuddhena bhaddālisuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:83": "Vissajjanā – sāvatthiyaṁ bhante āyasmantaṁ bhaddāliṁ ārabbha bhāsitaṁ. Āyasmā bhante bhaddāli bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesi. Tasmiṁ bhante vatthusmiṁ bhāsitaṁ.",
  "anya-e0902n1:84": "Accayo maṁ bhante accagamā yathābālaṁ yathāmūḷhaṁ yathāakusalaṁ, yohaṁ bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesiṁ, tassa me bhante bhagavā accayaṁ accayato paṭiggaṇhātu āyatiṁ saṁvarāya –",
  "anya-e0902n1:85": "Pucchā – atha kho āvuso āyasmā bhaddāli bhagavantaṁ kīdisaṁ pañhaṁ pucchi, kathañcassa bhagavā taṁ vibhajitvā byākāsi.",
  "anya-e0902n1:86": "Vissajjanā – atha kho bhante āyasmā bhaddāli ‘‘ko nu kho bhante hetu, ko paccayo, yena midhekaccaṁ bhikkhuṁ pasayu pasayu kāraṇaṁ karontī’’ti evamādinā bhagavantaṁ pañhaṁ apucchi. Bhagavā ca bhante ‘‘idha bhaddāli ekacco bhikkhu abhiṇhāpattiko hoti, āpattibahulo’’ evamādinā āyasmato bhaddālissa vibhajitvā byākāsi.",
  "anya-e0902n1:87": "Pucchā – tadāpi kho āvuso āyasmā bhaddāli punapi bhagavantaṁ kīdisaṁ pañhaṁ pucchi, kathañcassa bhagavā tampi vibhajitvā byākāsi.",
  "anya-e0902n1:88": "Vissajjanā – tadāpi bhante āyasmā bhaddāli ‘‘ko nu kho bhante hetu, ko paccayo, yena pubbe appatarāni ceva sikkhāpadāni ahesuṁ, bahutarā ca bhikkhū aññāya saṇḍahiṁsu. Ko pana bhante hetu, ko paccayo yena etarahi bahutarāni ceva sikkhāpadāni honti appatarā ca bhikkhū aññāya saṇḍahantī’’ti bhagavantaṁ punapi pañhaṁ apucchi. Bhagavā ca bhante ‘‘evametaṁ bhaddāli hoti, sattesu hāyamānesu saddhamme antaradhāyamāne bahutarāni honti appatarā ca bhikkhū aññāya saṇḍahantī’’ti, evamādinā āyasmato bhaddālissa vibhajitvā vibhajitvā byākatā.",
  "anya-e0902n1:89": "Laṭukikopamasutta",
  "anya-e0902n1:90": "Pucchā – laṭukikopamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:91": "Vissajjanā – aṅguttarāpesu bhante āpaṇe nāma aṅguttarāpānaṁ nigame āyasmantaṁ udāyiṁ ārabbha bhāsitaṁ. Āyasmā bhante udāyī bhagavantaṁ upasaṅkamitvā etadavoca ‘‘idha mayhaṁ bhante rahogatassa paṭisallīnassa evaṁ cetaso parivitakko udapādi ‘‘bahūnaṁ vata no bhagavā dukkhadhammānaṁ apahattā, bahūnaṁ vata no bhagavā sukhadhammānaṁ upahattā, bahūnaṁ vata no bhagavā akusalānaṁ dhammānaṁ apahattā, bahūnaṁ vata no bhagavā kusalānaṁ dhammānaṁ upahattā’ti’’. Tasmiṁ bhante vatthusmiṁ bhāsitaṁ.",
  "anya-e0902n1:92": "Pucchā – atha kho āvuso bhagavā kīdisī upamāyo dassetvā bhikkhūnaṁ ovādaṁ adāsi.",
  "anya-e0902n1:93": "Vissajjanā – atha kho bhante bhagavā laṭukikopamaṁ hatthināgopamaṁ daliddapurisopamaṁ gahapatikopamanti catasso upamāyo dassetvā bhikkhūnaṁ ovādamadāsi.",
  "anya-e0902n1:94": "Pucchā – evañcāvuso bhagavā catūhi upamāhi bhikkhūnaṁ ovādaṁ datvā kathaṁ uttari dhammadesanaṁ pavaḍḍhesi.",
  "anya-e0902n1:95": "Vissajjanā – evaṁ kho bhante bhagavā catūhi upamāhi bhikkhūnaṁ ovādaṁ datvā ‘‘cattāro me udāyi puggalā santo saṁvijjamānā lokasmiṁ’’nti evamādinā uttari bhikkhūnaṁ dhammakathaṁ pavaḍḍhesi.",
  "anya-e0902n1:96": "Cātumasutta",
  "anya-e0902n1:97": "Pucchā – cātumasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:98": "Vissajjanā – cātumāyaṁ bhante āyasmantānaṁ sāriputtamoggalānattherānaṁ saddhivihārike adhunā pabbajite sambahule bhikkhū ārabbha bhāsitaṁ. Sāriputtamoggallānappamukhāni bhante pañcamattāni bhikkhusatāni cātumaṁ anuppattāni honti bhagavantaṁ dassanāya, te ca āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā ahesuṁ. Tasmiṁ bhante vatthusmiṁ bhāsitaṁ.",
  "anya-e0902n1:99": "Pucchā – kathañcāvuso tattha bhagavā bhikkhūnaṁ ovādaṁ adāsi.",
  "anya-e0902n1:100": "Vissajjanā – cattārimāni bhikkhave bhayāni udakorohante pātikaṅkhitabbānīti evamādinā bhante bhagavā tattha bhikkhūnaṁ ovādaṁ adāsi.",
  "anya-e0902n1:101": "Naḷakapānasutta",
  "anya-e0902n1:102": "Pucchā – naḷakapānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:103": "Vissajjanā – naḷakapāne bhante anuruddhattherappamukhe sambahule abhiññāte abhiññāte kulaputte ārabbha bhāsitaṁ.",
  "anya-e0902n1:104": "Goliyānisutta",
  "anya-e0902n1:105": "Pucchā – goliyānisuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:106": "Vissajjanā – rājagahe bhante āyasmantaṁ goliyāniṁ ārabbha āyasmatā sāriputtattherena dhammasenāpatinā bhāsitaṁ. Āyasmā bhante goliyāni āraññiko padasamācāro saṅghamajjhe osaṭo hoti kenacideva karaṇīyena, tasmiṁ bhante vatthusmiṁ bhāsitaṁ.",
  "anya-e0902n1:107": "Kīṭāgirisutta",
  "anya-e0902n1:108": "Pucchā – tenāvuso bhagavatā…pe… sammāsambuddhena kīṭāgirisuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:109": "Vissajjanā – kāsīsu bhante kīṭāgirismiṁ kāsīnaṁ nigame assajipunabbasuke bhikkhū ārabbha bhāsitaṁ. Assajipunabbasukā bhante bhikkhū bhikkhūhi sahadhammikaṁ vuccamānā evamāhaṁsu ‘‘mayaṁ kho āvuso sāyañceva bhuñjāma pāto ca divā ca vikāle, te mayaṁ sāyañceva bhuñjamānā pāto ca divā ca vikāle appābādhatañca sañjānāma appātaṅkatañca lahuṭṭhānañca balañca phāsuvihārañca, te mayaṁ kiṁ sandiṭṭhikaṁ hitvā kālikaṁ anudhāvissāma, sāyañceva mayaṁ bhuñjissāma pāto ca divā ca vikāle’’ti. Tasmiṁ bhante vatthusmiṁ bhāsitaṁ.",
  "anya-e0902n1:110": "Tevijjavacchasutta",
  "anya-e0902n1:111": "Pucchā – tevijjavacchasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:112": "Vissajjanā – vesāliyaṁ bhante vacchagottaṁ paribbājakaṁ ārabbha bhāsitaṁ. Vacchagotto bhante paribbājako bhagavantaṁ etadavoca ‘‘sutaṁ me bhante samaṇo gotamo sabbaññū sabbadassāvī aparisesaṁ ñāṇadassanaṁ paṭijānāti, carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhita’’nti. Ye te bhante evamāhaṁsu ‘‘samaṇo gotamo sabbaññū sabbadassāvī aparisesaṁ ñāṇadassanaṁ paṭijānāti, carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhita’’nti. Kacci te bhante bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchatī’’ti. Tasmiṁ bhante vatthusmiṁ bhāsitaṁ.",
  "anya-e0902n1:113": "Aggivacchasutta",
  "anya-e0902n1:114": "Pucchā – aggivacchasuttaṁ panāvuso kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:115": "Vissajjanā – sāvatthiyaṁ bhante vacchagottaṁ paribbājakaṁ bhāsitaṁ. Vacchagotto bhante paribbājako bhagavantaṁ upasaṅkamitvā ‘‘kiṁ nu kho bho gotama ‘sassato loko idameva saccaṁ moghamañña’nti evaṁdiṭṭhi bhavaṁ gotamo’’ti evamādikaṁ pañhaṁ apucchi. Tasmiṁ bhante vatthusmiṁ bhāsitaṁ.",
  "anya-e0902n1:116": "Mahāvacchasutta",
  "anya-e0902n1:117": "Pucchā – mahāvacchasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:118": "Vissajjanā – rājagahe bhante vacchagottaṁyeva paribbājakaṁ ārabbha bhāsitaṁ. Vacchagotto bhante paribbājako bhagavantaṁ upasaṅkamitvā etadavoca ‘‘dīgharattāhaṁ bhotā gotamena sahakathī, sādhu me bhavaṁ gotamo saṁkhittena kusalākusalaṁ desetū’’ti. Tasmiṁ bhante vatthusmiṁ bhāsitaṁ.",
  "anya-e0902n1:119": "Pucchā – evaṁ vutte kho āvuso vacchagotto paribbājako imasmiṁ dhammavinaye pasanno hutvā kīdisaṁ pasannākāraṁ akāsi, kathañcassa dhammābhisamayo ahosi.",
  "anya-e0902n1:120": "Vissajjanā – evaṁ vutte bhante vacchagotto paribbājako ‘‘sace hi bho gotama imaṁ dhammaṁ bhavaṁyeva gotamo ārādhako abhavissa, no ca kho bhikkhū ārādhakā abhavissaṁsu, evamidaṁ brahmacariyaṁ aparipūraṁ abhavissa tenaṅgenā’’ti evamādinā imasmiṁ dhammavinaye pasanno pasannākāramakāsi. Yāva arahattañcassa dhammābhisamayo ahosi.",
  "anya-e0902n1:121": "Dīghanakhasutta",
  "anya-e0902n1:122": "Pucchā – dīghanakhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:123": "Vissajjanā – rājagahe bhante dīghanakhaṁ paribbājakaṁ ārabbha bhāsitaṁ. Dīghanakho bhante paribbājako bhagavantaṁ upasaṅkamitvā etadavoca ‘‘ahañhi bho gotama evaṁvādī evaṁdiṭṭhi sabbaṁ me nakkhamatī’’ti. Tasmiṁ bhante vatthusmiṁ bhāsitaṁ.",
  "anya-e0902n1:124": "Pucchā – imasmiṁ ca panāvuso veyyākaraṇasmiṁ bhaññamāne kesaṁ puggalānaṁ visesādhigamo ahosi.",
  "anya-e0902n1:125": "Vissajjanā – imasmiñca pana bhante veyyākaraṇasmiṁ bhaññamāne āyasmato sāriputtassa anupādāya āsavehi cittaṁ vimucci, dīghanakhassa pana paribbājakassa tasmiṁyeva āsane virajaṁ vītamalaṁ dhammacakkhuṁ udapādi yaṁkiñci samudayadhammaṁ, sabbaṁ taṁ nirodhadhamma’’nti.",
  "anya-e0902n1:126": "Māgaṇḍiyasutta",
  "anya-e0902n1:127": "Pucchā – māgaṇḍiyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:128": "Vissajjanā – kurūsu bhante kammāsadhamme nāma kurūnaṁ nigame bhāradvāja gottassa brāhmaṇassa agyāgāre tiṇasanthārake māgaṇḍiyaṁ paribbājakaṁ ārabbha bhāsitaṁ. Māgaṇḍiyo bhante paribbājako bhagavantaṁ ‘‘bhūnahu samaṇo gotamo’’ti vadesi, tasmiṁ bhante vaṭṭhusmiṁ bhāsitaṁ.",
  "anya-e0902n1:129": "Pucchā – kathañcāvuso bhagavā tattha māgaṇḍiyassa paribbājakassa samanuyuñjitvā samanuyuñjitvā dhammaṁ desesi.",
  "anya-e0902n1:130": "Vissajjanā – ‘‘cakkhuṁ kho māgaṇḍiya rūpārataṁ rūpasammuditaṁ, taṁ tathāgatassa dantaṁ guttaṁ rakkhitaṁ saṁvutaṁ, tassa ca saṁvarāya dhammaṁ desetī’’ti evamādinā bhante tattha bhagavā māgaṇḍiyassa paribbājakassa samanuyuñjitvā samanuyuñjitvā dhammaṁ desesi.",
  "anya-e0902n1:131": "Pucchā – evaṁ kho āvuso māgaṇḍiyena paribbājakena ‘‘nakiñci bho gotamā’’ti yathābhūtaṁ paṭissute kathaṁ bhagavā attanopi na kiñci kenacipi vattabbataṁ pakāsesi.",
  "anya-e0902n1:132": "Vissajjanā – evaṁ kho bhante māgaṇḍiyena paribbājakena nakiñci bhogotamāti yathābhūtaṁ paṭissute ‘‘ahaṁ kho pana māgaṇḍiya pubbe agāriyabhūto samāno pañcahi kāmaguṇehi samappito samaṅgībhūto paricāresiṁ cakkhuviññeyyahi rūpehi iṭṭhehi manāpehi piyarūpehi kāmūpasaṁhitehi rajanīyehī’’ti evamādinā bhagavā attanopi na kiñci kenacipi vattabbataṁ pakāsesi.",
  "anya-e0902n1:133": "Pucchā – imasmiṁ sutte pariyosānapucchaṁ pucchissāmi imañca panāvuso dhammadesanaṁ sutvā māgaṇḍiyo paribbājako imasmiṁ dhammavinaye pasanno hutvā kīdisaṁ pasannākāramakāsi.",
  "anya-e0902n1:134": "Vissajjanā – imaṁ ca pana bhante dhammadesanaṁ sutvā māgaṇḍiyo paribbājako ‘abhikkantaṁ bho gotama abhikkantaṁ bho gotamā’’ti evamādinā imasmiṁ dhammavinaye pasanno pasannākāramakāsi.",
  "anya-e0902n1:135": "Sandakasutta",
  "anya-e0902n1:136": "Pucchā – sandakasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:137": "Vissajjanā – kosambiyaṁ bhante sandakaṁ paribbājakaṁ ārabbha āyasmatā ānandattherena dhammabhaṇḍāgārikena bhāsitaṁ. Sandako bhante paribbājako āyasmantaṁ ānandaṁ etadavoca ‘‘sādhuvata bhavantaṁyeva ānandaṁ paṭibhātu sake ācariya ke dhammikathā’’ti, tasmiṁ bhante vatthusmiṁ bhāsitaṁ.",
  "anya-e0902n1:138": "Pucchā – kathañcāvuso tattha cattāro abrahmacariyavāsā āyasmatā ānandattherena dhammabhaṇḍāgārikena vicāretvā pakāsitā.",
  "anya-e0902n1:139": "Vissajjanā – idha sandaka ekacco satthā evaṁvādī hoti evaṁdiṭṭhi natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁvipāko, natthi ayaṁloko, natthi paroloko, natthi mātā, natthi pitā, natthi sattā opapātikāti",
  "anya-e0902n1:140": "Evamādinā bhante tattha āyasmatā ānandattherena dhammabhaṇḍāgārikena cattāro abrahmacariyavāsā vicāretvā pakāsitā.",
  "anya-e0902n1:141": "Pucchā – kathañcāvuso tattha cattāri anassāsikāni brahmacariyāni āyasmatā ānandattherena dhammabhaṇḍāgārikena vicāretvā pakāsitāni.",
  "anya-e0902n1:142": "Vissajjanā – idha sandaka ekacco satthā sabbaññū sabbadassāvī aparisesaṁ ñāṇadassanaṁ paṭijānāti ‘‘carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhita’’nti evamādinā bhante tattha āyasmatā ānandattherena dhammabhaṇḍāgārikena cattāri anassāsikāni brahmacariyāni vibhajitvā pakāsitāni.",
  "anya-e0902n1:143": "Pucchā – atha",
  "anya-e0902n1:144": " Kho āvuso sandako paribbājako āyasmantaṁ ānandattheraṁ kathaṁ pucchi, tathañcassāyasmānandatthero byākāsi.",
  "anya-e0902n1:145": "Vissajjanā – atha kho bhante sandako paribbājako ‘‘so pana bho ānanda satthā kiṁvādī kiṁ akkhāyī’’ti evamādinā āyasmantaṁ ānandattheraṁ pucchi, āyasmā ca bhante ānandatthero ‘‘idha sandaka tathāgato loke uppajjati arahaṁ sammāsambuddho vijjācaraṇasampanno’’ti evamādinā sandakassa paribbājakassa vibhajitvā vibhajitvā byākāsi.",
  "anya-e0902n1:146": "Pucchā – imañca panāvuso dhammadesanaṁ sutvā sandako paribbājako imasmiṁ dhammavinaye pasanno kīdisaṁ pasannākāramakāsi.",
  "anya-e0902n1:147": "Vissajjanā – imañca bhante dhammadesanaṁ sutvā sandako paribbājako ‘‘acchariyaṁ bho ānanda, abbhutaṁ bho ānanda, na ca nāma sadhammokkaṁsanā bhavissati, na paradhammavambhanā, āyatane ca dhammadesanā, tāva bahukā ca niyyātāro paññāyissantī’’ti evamādinā imasmiṁ dhammavinaye pasanno pasannākāramakāsi.",
  "anya-e0902n1:148": "Mahāsakuludāyīsutta",
  "anya-e0902n1:149": "Pucchā – mahāsakuludāyisuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:150": "Vissajjanā – rājagahe bhante sakuludāyiṁ paribbājakaṁ ārabbha bhāsitaṁ. Sakuludāyī bhante paribbājako purimāni divasāni purimatarāni kotūhalasālāyaṁ nānātitthiyānaṁ samaṇabrāhmaṇānaṁ yāvatako ahosi bhagavantañca cha ca satthāro ārabbha kathāsallāpo, taṁ sabbaṁ bhagavato ārocesi. Tasmiṁ bhante vatthusmiṁ bhāsitaṁ.",
  "anya-e0902n1:151": "Samaṇamuṇḍikasutta",
  "anya-e0902n1:152": "Pucchā – samaṇamuṇḍikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:153": "Vissajjanā – sāvatthiyaṁ bhante uggāhamāna paribbājakaṁ samaṇamuṇḍikāputtaṁ ārabbha bhāsitaṁ. Uggāhamāno bhante paribbājako samaṇamuṇḍikāputto pañcakaṅgaṁ tapatiṁ etadavoca ‘‘catūhi kho ahaṁ gahapati dhammehi samannāgataṁ purisapuggalaṁ paññapemi sampannakusalaṁ paramakusalaṁ uttamapattipattaṁ samaṇaṁ ayojjha’’nti, tasmiṁ bhante vatthusmiṁ bhāsitaṁ.",
  "anya-e0902n1:154": "Cūḷasakuludāyīsutta",
  "anya-e0902n1:155": "Pucchā – cūḷasakuludāyīsuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:156": "Vissajjanā – rājagahe bhante sakuludāyiṁ paribbājakaṁ ārabbha bhāsitaṁ, sakuludāyī bhante paribbājako bhagavantaṁ etadavoca ‘‘yadāhaṁ bhante imaṁ parisaṁ anupasaṅkanto homi, athāyaṁ parisā anekavihitaṁ tiracchānakathaṁ kathenti nisinnā hoti. Yadā ca kho ahaṁ bhante imaṁ parisaṁ upasaṅkamanto homi, athāyaṁ parisā mamaññeva mukhaṁ ullokentī nisinnā hoti ‘yaṁ no samaṇo udāyī dhammaṁ bhāsissati, taṁ sossāmā’ti, yadā pana bhante bhagavā imaṁ parisaṁ upasaṅkanto hoti, athāhañceva ayañca parisā bhagavato mukhaṁ ullokentā nisinnā homa yaṁ no bhagavā dhammaṁ bhāsissati, taṁ sossāmā’’ti, tasmiṁ bhante vatthusmiṁ bhāsitaṁ.",
  "anya-e0902n1:157": "Vekhanasasutta",
  "anya-e0902n1:158": "Pucchā – vekhanasasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:159": "Vissajjanā – sāvatthiyaṁ bhante vekhanasaṁ paribbājakaṁ ārabbha bhāsitaṁ, vekhanaso bhante paribbājako bhagavato santike udānaṁ udānesi ‘‘ayaṁ paramo vaṇṇo ayaṁ paramo vaṇṇo’’ti, tasmiṁ bhante vatthusmiṁ bhāsitaṁ.",
  "anya-e0902n1:160": "Ghaṭikārasutta",
  "anya-e0902n1:161": "Pucchā – ghaṭikārasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:162": "Vissajjanā – kosalesu bhante ghaṭikārassa kumbhakārassa gharavatthupadese āyasmantaṁ ānandaṁ ārabbha bhāsitaṁ. Bhagavā bhante tasmiṁ bhūmipadese sitaṁ pātvākāsi, āyasmā ca ānando bhagavantaṁ etadavoca ‘‘ko nu kho bhante hetu ko paccayo bhagavato sitassa pātukammāya, na akāraṇena tathāgatā sitaṁ pātukarontī’’ti, tasmiṁ bhante vatthusmiṁ bhāsitaṁ.",
  "anya-e0902n1:163": "Raṭṭhapālasutta",
  "anya-e0902n1:164": "Pucchā – raṭṭhapālasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:165": "Vissajjanā – kurūsu bhante rājānaṁ korabyaṁ ārabbha āyasmatā raṭṭhapālattherena bhāsitaṁ. Rājā bhante korabyo āyasmantaṁ raṭṭhapālaṁ etadavoca ‘‘cattārimāni bho raṭṭhapāla pārijuññāni, yehi pārijuññehi samannāgatā idhekacce kesamassuṁ ohāretvā kāsāyāni vatthāni acchādetvā agārasmā anāgāriyaṁ pabbajantī’’ti evamādikaṁ vacanaṁ avoca, tasmiṁ bhante vatthusmiṁ bhāsitaṁ.",
  "anya-e0902n1:166": "Pucchā – atha kho āvuso āyasmā raṭṭhapālatthero rañño korabyassa kathaṁ paṭhamaṁ dhammuddesaṁ vitthāretvā pakāsesi.",
  "anya-e0902n1:167": "Vissajjanā – atha kho bhante āyasmā raṭṭhapālatthero ‘‘taṁ kiṁ maññasi mahārāja tvaṁ vīsativassuddesikopi paṇṇavīsativassuddesikopi hatthismimpi katāvī assasmimpi katāvī rathasmimpi katāvī dhanusmimpi katāvī tharusmimpi katāvī ūrubalī bāhubalī alamatto saṅgāmāvacaro’’ti evamādinā paṭhamaṁ dhammuddesaṁ vitthāretvā pakāsesi.",
  "anya-e0902n1:168": "Pucchā – kathaṁ panāvuso āyasmā raṭṭhapālatthero rañño korabyassa dutiyampi dhammuddesaṁ vitthāretvā pakāsesi.",
  "anya-e0902n1:169": "Vissajjanā – ‘‘taṁ kiṁ maññasi mahārāja, atthi te koci anusāyiko ābādho’’ti evamādinā bhante āyasmā raṭṭhapālo rañño korabyassa dutiyaṁ dhammuddesaṁ vitthāretvā pakāsesi.",
  "anya-e0902n1:170": "Pucchā – kathaṁ panāvuso āyasmā raṭṭhapālatthero rañño korabyassa tatiyampi dhammuddesaṁ vitthāretvā pakāsesi.",
  "anya-e0902n1:171": "Vissajjanā – ‘‘taṁ kiṁ maññasi mahārāja, yathā tvaṁ etarahi pañcahi kāmaguṇehi samappito samaṅgībhūto paricāresi, lacchasi tvaṁ paratthāpi evamevāhaṁ imeheva pañcahi kāmaguṇehi samappito samaṅgībhūto paricāremī’’ti evamādinā bhante āyasmā raṭṭhapālo rañño korabyassa tatiyaṁ dhammuddesaṁ vitthāretvā pakāsesi.",
  "anya-e0902n1:172": "Pucchā – catutthampi kho āvuso dhammuddesaṁ āyasmā raṭṭhapālatthero rañño korabyassa kathaṁ vitthāretvā pakāsesi.",
  "anya-e0902n1:173": "Vissajjanā – ‘‘taṁ kiṁ maññasi mahārāja, phītaṁ kuruṁ ajjhāvasasī’’ti evamādinā bhante āyasmā raṭṭhapālatthero rañño korabyassa catutthaṁ dhammuddesaṁ vitthāretvā pakāsesi.",
  "anya-e0902n1:174": "Maghadevasutta",
  "anya-e0902n1:175": "Pucchā – maghadevasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:176": "Vissajjanā – mithilāyaṁ bhante maghadevaambavane āyasmantaṁ ānandaṁ ārabbha bhāsitaṁ. Bhagavā bhante aññatarasmiṁ padese sitaṁ pātvākāsi, āyasmā ānando bhagavantaṁ etadavoca ‘‘ko nu kho bhante ko paccayo bhagavato sitassa pātukammāya, na akāraṇena tathāgatā sitaṁ pātukarontī’’ti, tasmiṁ bhante vatthusmiṁ bhāsitaṁ.",
  "anya-e0902n1:177": "Madhurasutta",
  "anya-e0902n1:178": "Pucchā – madhurasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:179": "Vissajjanā – madhurāyaṁ bhante rājānaṁ mādhuraṁ avantiputtaṁ ārabbha āyasmatā mahākaccānattherena bhāsitaṁ, rājā bhante mādhuro avantiputto āyasmantaṁ mahākaccānaṁ etadavoca ‘‘brahmaṇā bho kaccāna evamāhaṁsu brāhmaṇova seṭṭho vaṇṇo, hīno añño vaṇṇo. Brāhmaṇova sukko vaṇṇo, kaṇho añño vaṇṇo. Brāhmaṇāva sujjhanti , no abrāhmaṇā. Brāhmaṇāva brahmuno puttā orasā mukhato jātā brahmajā brahmanimmitā brahmadāyādāti. Idha bhavaṁ kaccāno kimakkhāyī’’ti. Tasmiṁ bhante vatthusmiṁ bhāsitaṁ.",
  "anya-e0902n1:180": "Bodhirājakumārasutta",
  "anya-e0902n1:181": "Pucchā – bodhirājakumārasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:182": "Vissajjanā – bhaggesu bhante susumāragire bodhiṁ rājakumāraṁ ārabbha bhāsitaṁ. Bodhi bhante rājakumāro bhagavantaṁ etadavoca ‘‘mayaṁ kho bhante evaṁ hoti. Na kho sukhena sukhaṁ adhigantabbaṁ, dukkhena kho sukhaṁ adhigantabba’’nti, tasmiṁ bhante vatthusmiṁ bhāsitaṁ.",
  "anya-e0902n1:183": "Pucchā – evaṁ vutte kho āvuso bodhi rājakumāro bhagavantaṁ kathaṁ pucchi, kathañcassa bhagavā byākāsi.",
  "anya-e0902n1:184": "Vissajjanā – evaṁ vutte bhante bodhirājakumāro bhagavantaṁ etadavoca ‘‘kīva cirena nu kho bhante bhikkhu tathāgataṁ vināyakaṁ labhamāno yassatthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihareyyā’’ti, bhagavā ca bhante ‘‘tena hi rājakumāra taṁyevettha paṭipucchissāmi, yathā te khameyya, tathā naṁ byākareyyāsī’’ti, evamādinā vibhajitvā byākāsi.",
  "anya-e0902n1:185": "Pucchā – imañca panāvuso dhammadesanaṁ sutvā bodhirājakumāro imissaṁ dhammadesanāyaṁ pasanno kīdisaṁ pasannākāramakāsi.",
  "anya-e0902n1:186": "Vissajjanā – imañca pana bhante dhammadesanaṁ sutvā bodhirājakumāro ‘‘aho buddho aho dhammo aho dhammassa svākkhātatā, yatra hi nāma sāyamanusiṭṭho, pāto visesaṁ adhigamissati, pātamanusiṭṭho sāyaṁ visesaṁ adhigamissatī’’ti evamādinā imissaṁ dhammadesanāyaṁ pasanno pasannākāramakāsi.",
  "anya-e0902n1:187": "Aṅgulimālasutta",
  "anya-e0902n1:188": "Pucchā – aṅgulimālasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:189": "Vissajjanā – sāvatthiyaṁ bhante āyasmantaṁ aṅgulimālattheraṁ ārabbha bhāsitaṁ. Āyasmā bhante aṅgulimālatthero bhagavantaṁ etadavoca ‘‘idhāhaṁ bhante pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁ, addasaṁ kho ahaṁ bhante sāvatthiyaṁ sapadānaṁ piṇḍāya caramāno aññataraṁ itthiṁ mūḷhagabbhaṁ vighātagabbhaṁ disvāna mayhaṁ etadahosi ‘‘kilissanti vata bho sattā, kilissanti vata bho sattā’’ti, tasmiṁ bhante vatthusmiṁ bhāsitaṁ.",
  "anya-e0902n1:190": "Piyajātikasutta",
  "anya-e0902n1:191": "Pucchā – piyajātikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:192": "Vissajjanā – sāvatthiyaṁ bhante aññataraṁ gahapatiṁ ārabbha bhāsitaṁ, sāvatthiyaṁ bhante aññatarassa gahapatissa ekaputtako piyo manāpo kālaṅkato hoti, tassa kālaṁ kiriyāya neva kammantā paṭibhanti, na bhattaṁ paṭibhāti, so āḷāhanaṁ gantvā kandati ‘‘kahaṁ ekaputtaka kahaṁ ekaputtakā’’ti, tasmiṁ bhante vatthusmiṁ bhāsitaṁ.",
  "anya-e0902n1:193": "Bāhitikasutta",
  "anya-e0902n1:194": "Pucchā – bāhitika suttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:195": "Vissajjanā – sāvatthiyaṁ bhante rājānaṁ pasenadiṁ kosalaṁ ārabbha āyasmatā ānandattherena dhammabhaṇḍāgārikena bhāsitaṁ. Rājā bhante pasenadi kosalo āyasmantaṁ ānandaṁ etadavoca ‘‘kiṁ nu kho bhante ānanda sobhagavā tathārūpaṁ kāyasamācāraṁ samācareyya, yvassa kāyasamācāro opārambho samaṇehi brāhmaṇehī’’ti, tasmiṁ bhante vatthusmiṁ bhāsitaṁ.",
  "anya-e0902n1:196": "Dhammacetiyasutta",
  "anya-e0902n1:197": "Pucchā – dhammacetiyasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n1:198": "Vissajjanā – sakkesu bhante medāḷupe nāma sakyānaṁ nigame raññā pasenadinā kosalena saddhiṁ bhāsitaṁ.",
  "anya-e0902n1:199": "Kaṇṇakatthalasutta",
  "anya-e0902n1:200": "Pucchā – kaṇṇakatthalasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n1:201": "Vissajjanā – uruññāyaṁ bhante kaṇṇakatthale migadāye raññā pasenadinā kosalena saddhiṁ bhāsitaṁ.",
  "anya-e0902n1:202": "Brahmāyusutta",
  "anya-e0902n1:203": "Pucchā – tenāvuso bhagavatā…pe… sammāsambuddhena brahmāyusuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:204": "Vissajjanā – videhesu bhante mithilāyaṁ maghadevaambavane brahmāyuṁ brāhmaṇaṁ ārabbha bhāsitaṁ. Brahmāyu bhante brāhmaṇo bhagavantaṁ upasaṅkamitvā aṭṭhapañhāni pucchi, tasmiṁ bhante vatthusmiṁ bhāsitaṁ.",
  "anya-e0902n1:205": "Pucchā – tattha āvuso uttaro māṇavo kathaṁ bhagavato dvattiṁsamahāpurisalakkhaṇehi samannāgatataṁ attano ācariyassa brahmāyussa brāhmaṇassa sampaṭivedesi.",
  "anya-e0902n1:206": "Vissajjanā – tattha bhante uttaro māṇavo ‘‘suppatiṭṭhitapādo kho pana so bhavaṁ gotamo, idampi tassa bhoto gotamassa mahāpurisassa mahāpurisalakkhaṇaṁ bhavatī’’ti evamādinā bhagavato dvattiṁsamahāpurisalakkhaṇehi samannāgatataṁ attano ācariyassa brahmāyussa brāhmaṇassa sampaṭivedesi.",
  "anya-e0902n1:207": "Pucchā – aparampi āvuso uttaro māṇavo bhagavato gamanakāle kīdisaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:208": "Vissajjanā – aparampi bhante uttaro māṇavo bhagavato gamanakāle paṭhamaṁ dakkhiṇaṁ pāduddharaṇādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:209": "Pucchā – aparampi āvuso uttaro māṇavo bhagavato antaragharaṁ pavisanakāle kīdisaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:210": "Vissajjanā – aparampi bhante uttaro māṇavo bhagavato antaragharaṁ pavisanakāle na kāyassa unnamanādikaṁ pāsādikaṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:211": "Pucchā – aparampi āvuso uttaro māṇavo bhagavato bhojanakāle kīdisaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:212": "Vissajjanā – aparampi bhante uttaro māṇavo bhagavato bhojanakāle pattodakādikaṁ paṭiggahaṇādikāle na pattassa unnamanādikaṁ bhagavato pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:213": "Pucchā – aparampi āvuso uttaro māṇavo bhagavato bhuttāvikāle kīdisaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:214": "Vissajjanā – aparampi bhante uttaro māṇavo bhagavato bhuttāvikāle pattodanādikaṁ paṭiggaṇhādikāle na pattassa unnamanādikaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:215": "Pucchā – aparampi āvuso uttaro māṇavo bhagavato cīvaradhāraṇe ca ārāmagatakāle ca dhammadesanākāle ca sabbairiyāpathesu ca kīdisaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:216": "Vissajjanā – aparampi bhante uttaro māṇavo bhagavato cīvaradhāraṇakāle ca ārāmagatakāle ca sabbesu ca iriyāpathesu na accukkaṭṭhādikaṁ pāsādikaṁ ākāraṁ disvā ca sallakkhetvā ca attano ācariyassa brahmāyussa brāhmaṇassa sampaṭivedesi.",
  "anya-e0902n1:217": "Pucchā – kathañcāvuso brahmāyu brahmaṇo bhagavantaṁ pucchi, kathañcassa bhagavā byākāsi.",
  "anya-e0902n1:218": "Vissajjanā – ‘‘kathaṁ kho brāhmaṇo hoti, kathaṁ bhavati vedagū. Tevijjo bho kathaṁ hoti, sottiyo kinti vuccati. Arahaṁ bho kathaṁ hoti, kathaṁ bhavati kevalī. Muni ca bho kathaṁ hoti, buddho kinti pavuccatī’’ti – evaṁ kho bhante brahmāyu brāhmaṇo bhagavantaṁ pañhaṁ apucchi. Bhagavā bhante–",
  "anya-e0902n1:219": "‘‘Pubbenivāsaṁ yo vedi, saggāpāyañca passati;",
  "anya-e0902n1:220": "Atho jātikkhayaṁ patto, abhiññāvosito muni;",
  "anya-e0902n1:221": "Cittaṁ visuddhaṁ jānāti, muttaṁ rāgehi sabbaso;",
  "anya-e0902n1:222": "Pahīnajātimaraṇo, brahmacariyassa kevalī;",
  "anya-e0902n1:223": "Pāragū sabbadhammānaṁ, buddho tādī pavuccatī’’ti –",
  "anya-e0902n1:224": "Evaṁ kho bhante bhagavā brahmāyussa brāhmaṇassa vibhajitvā byākāsi.",
  "anya-e0902n1:225": "Pucchā – imañca panāvuso bhagavato byākaraṇaṁ sutvā brahmāyu brāhmaṇo bhagavati kīdisaṁ nipaccakāraṁ akāsi, kathañcassa bhagavā punapi anupubbiṁ dhammakathaṁ kathesi.",
  "anya-e0902n1:226": "Vissajjanā – imañca pana bhante bhagavato byākaraṇaṁ sutvā brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā bhbhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti ‘‘brahmāyu ahaṁ bho gotama brāhmaṇo, brahmāyu ahaṁ bho gotama brāhmaṇo’’ti, evaṁ paramanipaccakāraṁ akāsi, bhagavā ca bhante dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi, evaṁ kho bhante brahmāyussa brāhmaṇassa bhagavā anupubbiṁ kathaṁ kathesi.",
  "anya-e0902n1:227": "Pucchā – imañca panāvuso dammadesanaṁ sutvā brahmāyussa brāhmaṇassa kīdiso dhammābhisamayo ahosi.",
  "anya-e0902n1:228": "Vissajjanā – imañca pana bhante dhammadesanaṁ sutvā brahmāyussa brāhmaṇassa tasmiṁyeva āsane virajaṁ vītamalaṁ dhammacakkhuṁ udapādi ‘‘yaṁkiñci samudayadhammaṁ sabbaṁ taṁ nirodhadhamma’’nti.",
  "anya-e0902n1:229": "Selasutta",
  "anya-e0902n1:230": "Pucchā – selasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:231": "Vissajjanā – aṅguttarāpesu bhante āpaṇe nāma aṅguttarāpānaṁ nigameselaṁ brāhmaṇaṁ ārabbha bhāsitaṁ. Selo bhante brāhmaṇo sapariso bhagavantaṁ upasaṅkamitvā bhagavantaṁ sammukhā sāruppāhi gāthāhi abhitthavi, tasmiṁ bhante vatthusmiṁ bhāsitaṁ.",
  "anya-e0902n1:232": "Paripuṇṇakāyo suruci, sujāto cārudassano;",
  "anya-e0902n1:233": "Suvaṇṇavaṇṇosi bhagavā, susukkadāṭhosi vīriyavā;",
  "anya-e0902n1:234": "Narassa hi sujātassa, ye bhavanti viyañcanā;",
  "anya-e0902n1:235": "Sabbe te tava kāyasmiṁ, mahāpurisalakkhaṇā.",
  "anya-e0902n1:236": "Assalāyanasutta",
  "anya-e0902n1:237": "Pucchā – assalāyanasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:238": "Vissajjanā – sāvatthiyaṁ bhante assalāyanaṁ māṇavaṁ ārabbha bhāsitaṁ, assalāyano bhante māṇavo mahatā brāhmaṇagaṇena saddhiṁ bhagavantaṁ upasaṅkamitvā etadavoca ‘‘brāhmaṇā bho gotama evamāhaṁsu ‘brāhmaṇova seṭṭho vaṇṇo, hīno añño vaṇṇo. Brāhmaṇova sukko vaṇṇo, kaṇho añño vaṇṇo. Brāhmaṇāva sujjhanti, no abrāhmaṇā. Brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti, idha bhavaṁ gotamo kimāhā’’ti, tasmiṁ bhante vatthusmiṁ bhāsitaṁ.",
  "anya-e0902n1:239": "Ghoṭamukhasutta",
  "anya-e0902n1:240": "Pucchā – ghoṭamukhasuttaṁ panāvuso kattha kaṁ ārabbhbha kismiṁ vatthusmiṁ kena bhāsitaṁ.",
  "anya-e0902n1:241": "Vissajjanā – bārāṇasiyaṁ bhante khemiyambavane ghoṭamukhaṁ brāhmaṇaṁ ārabbha āyasmatā udenena bhāsitaṁ. Ghoṭamukho bhante brāhmaṇo āyasmantaṁ udenaṁ caṅkamantaṁ anucaṅkamamāno evamāha ‘‘ambho samaṇa natthi dhammiko paribbajo, evaṁ me ettha hoti, tañca kho bhavantarūpānaṁ vā adassanā, yo vā panettha dhammā’’ti, tasmiṁ bhante vatthusmiṁ bhāsitaṁ.",
  "anya-e0902n1:242": "Caṅkīsutta",
  "anya-e0902n1:243": "Pucchā – tenāvuso bhagavatā…pe… sammāsambuddhena caṅkīsuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:244": "Vissajjanā – kosalesu bhante opāsāde nāma kosalānaṁ nigame kāpaṭikaṁ māṇavaṁ ārabbha bhāsitaṁ, kāpaṭiko bhante māṇavo bhagavantaṁ etadavoca ‘‘yadidaṁ bho gotama brāhmaṇānaṁ porāṇaṁ mantapadaṁ itihitihaparamparāya piṭakasampadāya, tattha ca brāhmaṇā ekaṁsena niṭṭhaṁ gacchanti ‘idameva saccaṁ moghamañña’nti, idha bhavaṁ gotamo kimāhā’’ti, tasmiṁ bhante vatthusmiṁ bhāsitaṁ.",
  "anya-e0902n1:245": "Esukārīsutta",
  "anya-e0902n1:246": "Pucchā – esukārīsuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:247": "Vissajjanā – sāvatthiyaṁ bhante esukāriṁ brāhmaṇaṁ ārabbha bhāsitaṁ, esukārī bhante brāhmaṇo bhagavantaṁ upasaṅkamitvā etadavoca ‘‘brāhmaṇā bho gotama catasso pāricariyā paññapenti, brāhmaṇassa pāricariyaṁ paññapenti, khattiyassa pāricariyaṁ paññapenti, vessassa pāricariyaṁ paññapenti, suddassa pāricariyaṁ paññapentī’’ti, tasmiṁ bhante vatthusmiṁ bhāsitaṁ.",
  "anya-e0902n1:248": "Dhanañjānisutta",
  "anya-e0902n1:249": "Pucchā – dhanañjānisuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:250": "Vissajjanā – rājagahe bhante dhanañjāniṁ brāhmaṇaṁ ārabbha āyasmatā sāriputtattherena dhammasenāpatinā bhāsitaṁ, dhanañjāni bhante brāhmaṇo pamādavihāraṁ vihāsi, tasmiṁ bhante vatthusmiṁ bhāsitaṁ.",
  "anya-e0902n1:251": "Pucchā – atha kho āvuso āyasmā sāriputtatthero dhammasenāpati kathaṁ dhanañjāniṁ brāhmaṇaṁ pucchi, kathañca so āyasmato sāriputtattherassa dhammasenāpatissa ārocesi.",
  "anya-e0902n1:252": "Vissajjanā – ‘‘kaccāsi dhanañjāni appamatto’’ti, evaṁ kho bhante āyasmā sāriputtatthero dhammasenāpati dhanañjāniṁ brāhmaṇaṁ pucchi, dhanañjāni ca bhante brāhmaṇo ‘‘kuto bho sāriputta amhākaṁ appamādo, yesaṁ no mātāpitaro posetabbā’’ti, evamādinā āyasmato sāriputtassa dhammasenāpatissa ārocesi.",
  "anya-e0902n1:253": "Pucchā – evaṁ vutte kho āvuso āyasmā sāriputtatthero dhammasenāpati dhanañjānissa brāhmaṇassa kīdisaṁ dhammakathaṁ kathesi.",
  "anya-e0902n1:254": "Vissajjanā – evaṁ vutte bhante āyasmā sāriputtatthero dhammasenāpati ‘‘taṁ kiṁ maññasi dhanañjāni, idhekacco mātāpitūnaṁ hetu adhammacārī visamacārī assa, tamenaṁ adhammacariyā visamacariyāhetu nirayaṁ nirayapālā upakaḍḍheyyu’’nti, evamādinā dhanañjānissa brāhmaṇassa dhammakathaṁ kathesi.",
  "anya-e0902n1:255": "Pucchā – puna pi āvuso āyasmā sāriputtatthero dhammasenāpati kathaṁ dhanañjānissa brāhmaṇassa aparenapi pariyāyena anusāsaniṁ adāsi.",
  "anya-e0902n1:256": "Vissajjanā – punapi bhante āyasmā sāriputtatthero dhammasenāpati ‘‘taṁ kiṁ maññasi dhanañjāni, yo vā mātāpitūnaṁ hetu adhammacārī visamacārī assa, yo vā mātāpitūnaṁ hetu dhammacārī samacārī assa, katamaṁ seyyo’’ti, evamādinā dhanañjānissa brāhmaṇassa aparenapi pariyāyena ovādamadāsi.",
  "anya-e0902n1:257": "Pucchā – aparabhāge pi āvuso āyasmā sāriputtatthero dhammasenāpati kathaṁ dhanañjānissa brāhmaṇassa maraṇasamaye dhammakathaṁ kathesi, kathañcassa abhisamparāyo ahosi.",
  "anya-e0902n1:258": "Vissajjanā – aparabhāge pi bhante āyasmā sāriputtatthero dhammasenāpati dhanañjānissa brāhmaṇassa maraṇasamayepi cattāro brahmavihāre desesi, dhanañjāni ca bhbhante brāhmaṇo kāyassa bhedā paraṁ maraṇā brahmalokūpago ahosi.",
  "anya-e0902n1:259": "Vāseṭṭhasutta",
  "anya-e0902n1:260": "Pucchā – vāseṭṭhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:261": "Vissajjanā – icchānaṅgale bhante vāseṭṭhaṁ māṇavaṁ ārabbha bhāsitaṁ. Vāseṭṭho bhante māṇavo bhagavantaṁ gāthāhi ajjhabhāsi –",
  "anya-e0902n1:262": "‘‘Anuññātapaṭiññātā, tevijjā mayamasmubho;",
  "anya-e0902n1:263": "Ahaṁ pokkharasātissa, tārukkhassāyaṁ māṇavo.",
  "anya-e0902n1:264": "Tevijjānaṁ yadakkhātaṁ, tatra kevalinesmase;",
  "anya-e0902n1:265": "Padakasmā veyyākaraṇā, jappe ācariyasādisā;",
  "anya-e0902n1:266": "Tesaṁ no jātivādasmiṁ, vivādo atthi gotama.",
  "anya-e0902n1:267": "Jātiyā brāhmaṇo hoti, bhāradvājo iti bhāsati;",
  "anya-e0902n1:268": "Ahañca kammunā brūmi, evaṁ jānāhi cakkhuma.",
  "anya-e0902n1:269": "Tena sakkoma ñāpetuṁ, aññaṁmaññaṁ mayaṁ ubho;",
  "anya-e0902n1:270": "Bhavantaṁ puṭṭhumāgamā, sambuddhaṁ iti vissutaṁ.",
  "anya-e0902n1:271": "Candaṁ yathā khayātītaṁ, pecca pañjalikā janā;",
  "anya-e0902n1:272": "Vandanā namassanti, evaṁ lokasmiṁ gotamaṁ.",
  "anya-e0902n1:273": "Cakkhuṁ loke samuppannaṁ, mayaṁ pucchāma gotamaṁ;",
  "anya-e0902n1:274": "Jātiyā brāhmaṇo hoti, udāhu bhavati kammunā;",
  "anya-e0902n1:275": "Ajānataṁ no pabrūhi, yathā jānemu brāhmaṇanti.",
  "anya-e0902n1:276": "Tasmiṁ bhante vatthusmiṁ bhāsitaṁ.",
  "anya-e0902n1:277": "Subhasutta",
  "anya-e0902n1:278": "Pucchā – subhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:279": "Vissajjanā – sāvatthiyaṁ bhante subhaṁ māṇavaṁ todeyyaputtaṁ ārabbha bhāsitaṁ. Subho bhbhante māṇavo todeyyaputto bhagavantaṁ upasaṅkamitvā etadavoca ‘‘brāhmaṇā bho gotama evamāhaṁsu’ gahaṭṭho ārādhako hoti ñāyaṁ dhammaṁ kusalaṁ, na pabbajito ārādhako hoti ñāyaṁ dhammaṁ kusalanti, idha bhavaṁ gotamo kimāhā’’ti, tasmiṁ bhante vatthusmiṁ bhāsitaṁ.",
  "anya-e0902n1:280": "Pucchā – puna pi āvuso subho māṇavo todeyyaputto kathaṁ bhagavantaṁ pucchi, kathañca bhagavā vibhajja byākāsi.",
  "anya-e0902n1:281": "Vissajjanā – ‘‘brāhmaṇā bho gotama evamāhaṁsu ‘mahaṭṭhamidaṁ mahākiccaṁ mahādhikaraṇaṁ mahāsamārambhaṁ, gharāvāsakammaṭṭhānaṁ mahapphalaṁ hoti. Appaṭṭhamidaṁ appakiccaṁ appādhikaraṇaṁ appasamārambhaṁ, pabbajjā kammaṭṭhānaṁ appaphalaṁ hotī’ti. Idha bhavaṁ gotamo kimāhā’’ti. Evaṁ kho bhante subho māṇavo todeyyaputto punapi bhagavantaṁ pucchi. Bhagavā ca bhante ‘‘etthāpi kho ahaṁ māṇava vibhajjavādā, nāhamettha ekaṁsavādoti’’ evamādinā vibhajja byākāsi.",
  "anya-e0902n1:282": "Saṅgāravasutta",
  "anya-e0902n1:283": "Pucchā – saṅgāravasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:284": "Vissajjanā – kosalesu bhante cañcalikappe nāma gāme saṅgāravaṁ māṇavaṁ ārabbha bhāsitaṁ, saṅgāravo bhante māṇavo bhagavantaṁ etadavoca ‘‘santi kho bho gotama eke samaṇabrāhmaṇā diṭṭhadhammābhiññāvosānapāramippattā ādibrahmacariyaṁ paṭijānanti. Tatra bho gotama ye te samaṇabrāhmaṇā diṭṭhadhammābhiññāvosānapāramippattā ādibrahmacariyaṁ paṭijānanti, tesaṁ bhavaṁ gotamo katamo’’ti, tasmiṁ bhante vatthusmiṁ bhāsitaṁ.",
  "anya-e0902n1:285": "Devadahasutta",
  "anya-e0902n1:286": "Pucchā – tenāvuso bhagavatā jānatā passatā arahatā sammāsambuddhena devadahasuttaṁ kattha kaṁ ārabbha bhāsitaṁ.",
  "anya-e0902n1:287": "Vissajjanā – sakkesu bhante devadahe nāma sakyānaṁ nigame samma hule bhikkhū ārabbha bhāsitaṁ.",
  "anya-e0902n1:288": "Pañcattayasutta",
  "anya-e0902n1:289": "Pucchā – pañcattayasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:290": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:291": "Kintisutta",
  "anya-e0902n1:292": "Pucchā – kintisuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:293": "Vissajjanā – pisinārāyaṁ bhante baliharaṇe nāma vanasaṇḍe sambahule bhikkhū ārabbha bhāsitaṁ.",
  "anya-e0902n1:294": "Pucchā – tattha āvuso bhagavā kathaṁ paṭhamaṁ bhikkhū paṭipucchitvā ovādamadāsi, yo bahujanassa atthāya hitāya sukhāya saṁvattati.",
  "anya-e0902n1:295": "Vissajjanā – tattha bhante bhagavā ‘‘kinti vo bhikkhave mayi hoti, cīvarahetu vā samaṇo gotamo dhammaṁ deseti, piṇḍapātahetu vā, senāsanahetu vā, itibhavābhavahetu vā samaṇo gotamo dhammaṁ desetī’’ti bhikkhū pucchitvā ‘‘tasmātiha bhikkhave ye vo mayā dhammā abhiññā desitā. Seyyathidaṁ, cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo. Tattha sabbeheva samaggehi sammodamānehi avivadamānehi sikkhitabbaṁ’’ evamādinā bhante bhikkhūnaṁ ovādamadāsi.",
  "anya-e0902n1:296": "Pucchā – kathañcāvuso bhagavā tattha dutiyampi bhikkhūnaṁ ovādaṁ adāsi. Yo bahujanassa atthāya hitāya sukhāya saṁvattati.",
  "anya-e0902n1:297": "Vissajjanā – tattha bhante bhagavā ‘‘tesañca vo bhikkhave samaggānaṁ sammodamānānaṁ avivadamānānaṁ sikkhataṁ siyā aññatarassa bhikkhuno āpatti, siyā vītikkamo. Tatra bhikkhave na codanāya taritabbaṁ puggalo upaparikkhitabbo’’ti evamādinā bhikkhūnaṁ dutiyampi ovādamadāsi.",
  "anya-e0902n1:298": "Pucchā – kathañcāvuso bhagavā tattha tatiyampi bhikkhūnaṁ ovādaṁ adāsi, yo bahujanassa atthāya hitāya sukhāya saṁvattati.",
  "anya-e0902n1:299": "Vissajjanā – ‘‘tesañca vo bhikkhave samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppajjeyya diṭṭhipaḷāso cetaso āghāto appaccayo anabhiraddhī’’ti evamādinā bhante bhagavā tattha tatiyampi bhikkhūnaṁ ovādamadāsi.",
  "anya-e0902n1:300": "Pucchā – tenāvuso bhikkhunā evaṁ satthu ovādānusāsanikārinā āyasmā nu te bhikkhu akusalā vuṭṭhāpetvā kusale patiṭṭhāpetīti parehi puṭṭhena kathaṁ sammā byākaramānena byākātabbaṁ.",
  "anya-e0902n1:301": "Vissajjanā – ‘‘idhāhaṁ āvuso yena bhagavā tenupasaṅkamiṁ, tassa me bhagavā dhammaṁ desesi, tāhaṁ dhammaṁ sutvā tesaṁ bhikkhūnaṁ abhāsiṁ, taṁ te bhikkhū dhammaṁ sutvā akusalā vuṭṭhahiṁsu kusale patiṭṭhahiṁsū’’ti. Evaṁ kho bhante tena bhikkhunā evaṁ satthu ovādānusāsanikārinā parehi puṭṭhena sammā byākaramānena byākātabbaṁ.",
  "anya-e0902n1:302": "Sāmagāmasutta",
  "anya-e0902n1:303": "Pucchā – sāmagāmasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:304": "Vissajjanā – sakkesu bhante sāmagāme nāma sakyānaṁ nigame āyasmantañca ānandaṁ āyasmantañca cundaṁ ārabbha bhāsitaṁ, āyasmā ca bhante ānando āyasmā ca cundo yena bhagavā tenupasaṅkamisu, upasaṅkamitvā bhagavantaṁ abhivādetvā ekamantaṁ nisīdiṁsu, ekamantaṁ nisinno kho āyasmā ānando bhagavantaṁ etadavoca ‘‘ayaṁ bhante cundo samaṇuddeso evamāha ‘nigaṇṭho bhante nāṭaputto pāvāyaṁ adhunā kālaṅkato, tassa kālaṅkiriyāya bhinnā nigaṇṭhā dvedhikajātā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti…pe… bhinnathūpe appaṭisaraṇe’ti. Tassa mayhaṁ bhante evaṁ hoti ‘māheva bhagavato accayena saṅghe vivādo uppajji, svāssa vivādo bahujanaahitāya bahujanaasukhāya bahuno janassa anatthāya ahitāya dukkhāya devamanussāna’nti’’. Tasmiṁ bhante vatthusmiṁ bhāsitaṁ.",
  "anya-e0902n1:305": "Sunakkhattasutta",
  "anya-e0902n1:306": "Pucchā – sunakkhattasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:307": "Vissajjanā – vesāliyaṁ bhante sunakkhattaṁ licchaviputtaṁ ārabbha bhāsitaṁ, sunakkhatto bhante licchaviputto bhagavantaṁ upasaṅkamitvā etadavoca ‘‘sutaṁ metaṁ bhante sambahulehi kira bhikkhūhi bhagavato santike aññā byākatā khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānāmāti. Kacci te bhante bhikkhū sammadeva aññaṁ byākaṁsu, udāhu santetthekacce bhikkhū adhimānena aññaṁ byākaṁsū’’ti, tasmiṁ bhante vatthusmiṁ bhāsitaṁ.",
  "anya-e0902n1:308": "Āneñjasappāyasutta",
  "anya-e0902n1:309": "Pucchā – āneñjasappāyasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:310": "Vissajjanā – kurūsu bhante kammāsadhamme nāma kurūnaṁ nigame sambahule bhikkhū ārabbha bhāsitaṁ.",
  "anya-e0902n1:311": "Gaṇakammoggallānasutta",
  "anya-e0902n1:312": "Pucchā – gaṇakamoggallānasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:313": "Vissajjanā – sāvatthiyaṁ bhante gaṇakamoggallānaṁ brāhmaṇaṁ ārabbha bhāsitaṁ, gaṇakamoggallāno bhante brāhmaṇo bhagavantaṁ upasaṅkamitvā etadavoca ‘‘seyyāthāpi bho gotama imassa migāramātupāsādassa dissati anupubbasikkhā anupubbakiriyā anupubbapaṭipadā yadidaṁ yāva pacchimasopānakaḷevarā…pe… sakkā nukho bho gotama imasmimpi dhammavinaye evameva anupubbasikkhā anupubbakiriyā anupubbapaṭipadā paññapetu’’nti, tasmiṁ bhante vatthusmiṁ bhāsitaṁ.",
  "anya-e0902n1:314": "Pucchā – evaṁ vutte kho āvuso gaṇakamoggallāno brāhmaṇo bhagavantaṁ kiṁ avoca, kathañcassa bhagavā byākāsi.",
  "anya-e0902n1:315": "Vissajjanā – evaṁ vutte bhante gaṇakamoggallāno brāhmaṇo bhagavantaṁ etadavoca ‘‘kiṁ nu kho bhoto gotamassa sāvakā bhotā gotamena evaṁ ovadīyamānā evaṁ anusāsīyamānā sabbe accantaṁ niṭṭhaṁ nibbānaṁ ārodhenti, udāhu ekacce nārādhentī’’ti, bhagavā ca bhante ‘‘appekacce kho brāhmaṇa mama sāvakā mayā evaṁ ovadīyamānā evaṁ anusāsīyamānā accantaṁ niṭṭhaṁ nibbānaṁ ārādhenti, ekacce nārādhentī’’ti evamādinā gaṇakamoggallānassa brāhmaṇassa byākāsi.",
  "anya-e0902n1:316": "Pucchā – imañca panāvuso dhammadesanaṁ sutvā gaṇako moggallāno imasmiṁ dhammavinaye pasanno kīdisaṁ pasannākāramakāsi.",
  "anya-e0902n1:317": "Vissajjanā – imañca pana bhante dhammadesanaṁ sutvā gaṇakamoggallāno brāhmaṇo ‘‘ye me bho gotama puggalā asaddhā jīvikatthā na saddhā agārasmā anagāriyaṁ pabbajitā’’ti evamādinā imasmiṁ dhammavinaye pasanno pasannākāramakāsi.",
  "anya-e0902n1:318": "Gopakamoggallānasutta",
  "anya-e0902n1:319": "Pucchā – gopakamoggallānasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:320": "Vissajjanā – rājagahe bhante gopakamoggallānaṁ brāhmaṇaṁ ārabbha āyasmatā ānandattherena dhammabhaṇḍāgārikena bhāsitaṁ, gopakamoggallāno bhante brāhmaṇo āyasmantaṁ ānandaṁ etadavoca ‘‘atthi nu kho bho ānanda ekabhikkhupi tehi dhammehi sabbena sabbaṁ sabbathā sabbaṁ samannāgato, yehi dhammehi samannāgato so bhavaṁ gotamo ahosi arahaṁ sammāsambuddho’’ti, tasmiṁ bhante vatthusmiṁ bhāsitaṁ.",
  "anya-e0902n1:321": "Pucchā – kathañcāvuso tattha āyasmatā ānandattherena dhammabhaṇḍāgārikena bhikkhuno pasādanīyā dhammā pakāsitā, ye tena bhagavatā jānatā passatā arahatā sammāsambuddhena akkhātā. Yehi ca samannāgataṁ bhikkhuṁ aññe bhikkhū sakkareyyuṁ garuṁ kareyyuṁ māneyyuṁ pūjeyyuṁ sakkatvā garuṁ katvā upanissāya vihareyyuṁ.",
  "anya-e0902n1:322": "Vissajjanā – idha brāhmaṇa bhikkhu sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, bahussuto hoti sutadharo sutasannicayo, yeme dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpassa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhāti evamādinā bhante tattha āyasmatā ānandattherena dhammabhaṇḍāgārikena dasa pasādanīyā dhammā pakāsitā. Ye tena bhagatā jānatā passatā arahatā sammāsambuddhena akkhātā, yehi samannāgataṁ bhikkhuṁ etarahi bhikkhū sakkareyyuṁ garuṁ kareyyuṁ māneyyuṁ pūjeyyuṁ sakkatvā garuṁ katvā upanissāya vihareyyuṁ.",
  "anya-e0902n1:323": "Pucchā – evaṁ vutte kho āvuso vassakāro brāhmaṇo magadhamahāmatto kīdisaṁ pasaṁsāvacanaṁ kathesi, kathañcassa āyasmā ānandatthero dhammabhaṇḍāgāriko taṁ vacanaṁ paṭisodhetvā pakāsesi.",
  "anya-e0902n1:324": "Vissajjanā – evaṁ vutte vassakāro brāhmaṇo magadhamahāmatto upanandaṁ senāpatiṁ āmantesi ‘‘taṁ kiṁ maññasi bhavaṁ senāpati, yadi me bhonto sakkātabbaṁ sakkaronti, garuṁ kātabbaṁ garuṁ karonti, mānetabbaṁ mānenti, pūjetabbaṁ pūjentī’’ti evamādikaṁ pasaṁsāvacanaṁ kathesi, āyasmā ca bhante ānando ‘‘na ca kho brāhmaṇa so bhagavā sabbaṁ jhānaṁ vaṇṇesi, napi so bhagavā sabbaṁ jhānaṁ na vaṇṇesī’’ti evamādinā taṁ vacanaṁ paṭisodhetvā pakāsesi.",
  "anya-e0902n1:325": "Mahāpuṇṇamasutta",
  "anya-e0902n1:326": "Pucchā – mahāpuṇṇamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:327": "Vissajjanā – sāvatthiyaṁ bhante aññataraṁ saṭṭhimattānaṁ padhānīyabhikkhūnaṁ saṅghattheraṁ bhikkhuṁ ārabbha bhāsitaṁ, aññataro bhante",
  "anya-e0902n1:328": "Saṭṭhimattānaṁ padhānīyabhikkhūnaṁ saṅghatthero bhikkhu uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca ‘‘puccheyyāhaṁ bhante bhagavantaṁ kiñcideva desaṁ, sace me bhagavā okāsaṁ karoti pañhassa veyyākaraṇāyā’’ti, tasmiṁ bhante vatthusmiṁ bhāsitaṁ.",
  "anya-e0902n1:329": "Cūḷapuṇṇamasutta",
  "anya-e0902n1:330": "Pucchā – cūḷapuṇṇamasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:331": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:332": "Pucchā – kathañcāvuso tattha bhagavatā asappurisaaṅgāni vibhajitvā pakāsitāni.",
  "anya-e0902n1:333": "Vissajjanā – asappuriso bhikkhave assaddhammasamannāgato hoti, asappurisabhatti hoti, asappurisacintī hoti, asappurisamantī hoti, asappurisavāco hoti, asappurisakammanto hoti, asappurisadiṭṭhi hoti, asappurisadānaṁ detīti evamādinā bhante tattha bhagavatā aṭṭha asappurisaaṅgāni vibhajitvā pakāsitāni.",
  "anya-e0902n1:334": "Pucchā – kathaṁ panāvuso bhagavatā tattha sappurisaaṅgāni vibhajitvā pakāsitāni.",
  "anya-e0902n1:335": "Vissajjanā – sappuriso bhikkhave saddhammasamannāgato hoti, sappurisabhatti hoti, sappurisacintī hoti, sappurisamantī hoti, sappurisavāco hoti, sappurisakammanto hoti, sappurisadiṭṭhi hoti, sappurisadānaṁ detīti evamādinā bhante bhagavatā tattha aṭṭhavidhāni sappurisaṅgāni vibhajitvā pakāsitāni.",
  "anya-e0902n1:336": "Anupadasutta",
  "anya-e0902n1:337": "Pucchā – anupadasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:338": "Vissajjanā – sāvatthiyaṁ bhante sambahule bhikkhū ārabbha bhāsitaṁ, sambahulā bhante bhikkhū āyasmato sāriputtassa dhammasenāpatissa sabhāgā tasmiṁ samaye sannipatiṁsu, tasmiṁ bhante vatthusmiṁ bhāsitaṁ.",
  "anya-e0902n1:339": "Pucchā – kathañcāvuso tattha bhagavatā āyasmato sāriputtassa dhammasenāpatissa anupadadhammavipassanā vitthārena vibhajitvā pakāsitā.",
  "anya-e0902n1:340": "Vissajjanā – paṇḍito bhikkhave sāriputto mahāpañño bhikkhave sāriputto puthupañño bhikkhave sāriputto hāsapañño bhikkhave sāriputto tikkhapañño bhikkhave sāriputto javanapañño bhikkhave sāriputto nibbedhikapañño bhikkhave sāriputto sāriputto bhikkhave aḍḍhamāsaṁ anupadadhammavipassanaṁ vipassatīti evamādinā bhante tattha bhagavatā āyasmato sāriputtassa dhammasenāpatissa anupadadhammavipassanā vitthārena pakāsitā.",
  "anya-e0902n1:341": "Chabbisodhanasutta",
  "anya-e0902n1:342": "Pucchā – tenāvuso…pe… sammāsambuddhena chabbisodhanasuttaṁ kattha kaṁ ārabbha bhāsitaṁ.",
  "anya-e0902n1:343": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:344": "Sappurisasutta",
  "anya-e0902n1:345": "Pucchā – sappurisasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:346": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:347": "Sevitabbāsevitabbasutta",
  "anya-e0902n1:348": "Pucchā – sevitabbāsevitabbasuttaṁ panāvuso bhagavatā kattha kaṁ ārabbha kena saddhiṁ bhāsitaṁ.",
  "anya-e0902n1:349": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā saddhiṁ bhāsitaṁ.",
  "anya-e0902n1:350": "Bahudhātukasutta",
  "anya-e0902n1:351": "Pucchā – bahudhātukasuttaṁ panāvuso kattha kaṁ ārabbha bhāsitaṁ.",
  "anya-e0902n1:352": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:353": "Isigilisutta",
  "anya-e0902n1:354": "Pucchā – isigilisuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:355": "Vissajjanā – rājagahe bhante isigilismiṁ pabbate sambahule bhikkhū ārabbha bhāsitaṁ.",
  "anya-e0902n1:356": "Mahācattārīsakasutta",
  "anya-e0902n1:357": "Pucchā – mahācattārīsakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:358": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:359": "Ānāpānassatisutta",
  "anya-e0902n1:360": "Pucchā – ānāpānassatisuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:361": "Vissajjanā – sāvatthiyaṁ bhante sambahule bhikkhū ārabbha bhāsitaṁ, therā bhante bhikkhū nave bhikkhū ovadanti anusāsanti, appekacce therā bhikkhū dasapi bhikkhū ovadanti anusāsanti, appekacce therā bhikkhū vīsampi bhikkhū ovadanti anusāsanti, appekacce therā bhikkhū tiṁsampi bhikkhū ovadanti anusāsanti, appekacce therā bhikkhū cattārīsampi bhikkhū ovadanti anusāsanti, te ca bhante navā bhikkhū therehi bhikkhūhi ovadiyamānā anusāsiyamānā uḷāraṁ pubbenāparaṁ visesaṁ jānanti, tasmiṁ bhante vatthusmiṁ bhāsitaṁ.",
  "anya-e0902n1:362": "Kāyagatāsatisutta",
  "anya-e0902n1:363": "Pucchā – kāyagatāsatisuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:364": "Vissajjanā – sāvatthiyaṁ bhante sambahule bhikkhū ārabbha bhāsitaṁ, sambahulānaṁ bhante bhikkhūnaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarakathā udapādi ‘‘acchariyaṁ āvuso, abbhutaṁ āvuso, yāvañcidaṁ tena bhagavatā jānatā passatā arahatā sammāsambuddhena kāyagatāsati bhāvitā bahulīkatā mahapphalā vuttā mahānisaṁsā’’ti, tasmiṁ bhante vatthusmiṁ bhāsitaṁ.",
  "anya-e0902n1:365": "Saṅkhārūpapattisutta",
  "anya-e0902n1:366": "Pucchā – saṅkhārūpapattisuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:367": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:368": "Pucchā – kathañcāvuso tattha bhagavatā saṅkhārūpapattiyo vibhajitvā pakāsitā.",
  "anya-e0902n1:369": "Vissajjanā – idha bhikkhave bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti, tassa evaṁ hoti ‘‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’’nti evamādinā bhante tattha bhagavatā saṅkhārūpapattiyo vibhajitvā pakāsitā.",
  "anya-e0902n1:370": "Cūḷasuññatasutta",
  "anya-e0902n1:371": "Pucchā – cūḷasuññatasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:372": "Vissajjanā – sāvatthiyaṁ bhante āyasmantaṁ ānandaṁ ārabbha bhāsitaṁ, āyasmā bhante ānando sāyanhasamayaṁ paṭisallānā vuṭṭhito bhagavantaṁ etadavoca ‘‘ekamidaṁ bhante samayaṁ bhagavā sakkesu viharati nagarakaṁ nāma sakyānaṁ nigamo, tattha me bhante bhagavato sammukhā sutaṁ, sammukhā paṭiggahitaṁ, suññatāvihārenāhaṁ ānanda etarahi bahulaṁ viharāmīti kacci metaṁ bhante sussutaṁ suggahitaṁ sumanasikataṁ sūpadhārita’’nti, tasmiṁ bhante vatthusmiṁ bhāsitaṁ.",
  "anya-e0902n1:373": "Mahāsuññatasutta",
  "anya-e0902n1:374": "Pucchā – mahāsuññatasuttaṁ panāvuto bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:375": "Vissajjanā – sakkesu bhante kapilavatthusmiṁ āyasmantaṁ ānandaṁ ārabbha bhāsitaṁ, āyasmā bhante ānando sambahulehi bhikkhūhi saddhiṁ ghaṭāya sakkassa vihāre cīvarakammaṁ karoti, tasmiṁ bhante vatthusmiṁ bhāsitaṁ.",
  "anya-e0902n1:376": "Acchariyaabbhutasutta",
  "anya-e0902n1:377": "Pucchā – acchariyaabbhutasuttaṁ panāvuso bhagavatā kattha kaṁ ārabbha kismiṁ vatthusmiṁ kena saddhiṁ bhāsitaṁ.",
  "anya-e0902n1:378": "Vissajjanā – sāvatthiyaṁ bhante sambahule bhikkhū ārabbha āyasmatā ānandattherena dhammabhaṇḍāgārikena saddhiṁ bhāsitaṁ. Sambahulānaṁ bhante bhikkhūnaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarakathā udapādi ‘‘acchariyaṁ āvuso, abbhutaṁ āvuso tathāgatassa mahiddhikatā mahānubhāvatā. Yatra hi nāma tathāgato atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte jānissati. Evaṁjaccā te bhagavanto ahesuṁ itipi, evaṁnāmā te bhagavanto ahesuṁ itipi, evaṁgottā te bhagavanto ahesuṁ itipi, evaṁsīlā te bhagavanto ahesuṁ itipi, evaṁdhammā te bhagavanto ahesuṁ itipi, evaṁpaññā te bhagavanto ahesuṁ itipi, evaṁvihārī te bhagavanto ahesuṁ itipi, evaṁvimuttā te bhagavanto ahesuṁ itipī’’ti, tasmiṁ bhante vatthusmiṁ bhāsitaṁ.",
  "anya-e0902n1:379": "Bākulasutta",
  "anya-e0902n1:380": "Pucchā – bākulasuttaṁ panāvuso kattha kaṁ ārabbha kena bhāsitaṁ.",
  "anya-e0902n1:381": "Vissajjanā – rājagahe bhante acelaṁ kassapaṁ ārabbha āyasmatā bākulattherena bhāsitaṁ.",
  "anya-e0902n1:382": "Dantabhūmisutta",
  "anya-e0902n1:383": "Pucchā – dantabhūmisuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:384": "Vissajjanā – rājagahe bhante jayasenaṁ rājakumāraṁ ārabbha bhāsitaṁ. Jayaseno bhante rājakumāro aciravataṁ samaṇuddesaṁ upasaṅkamitvā etadavoca ‘‘sutaṁ metaṁ bho aggivessana idha bhikkhu appamatto ātāpī pahitatto viharanto phuseyya cittassa ekaggata’’nti, tasmiṁ bhante vatthusmiṁ bhāsitaṁ.",
  "anya-e0902n1:385": "Pucchā – kathañcāvuso tattha bhagavatā aciravatassa samaṇuddesassa samassāsetvā dhammadesanānayo pakāsito.",
  "anya-e0902n1:386": "Vissajjanā – taṁ kutettha aggivessana labbhā, yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ nekkhammena sacchikātabbaṁ, taṁ vata jayaseno rājakumāro kāmamajjhe vasanto kāme paribhuñjanto kāmavitakkehi khajjamāno kāmapariḷāhena pariḍayhamāno kāmapariyosanāya ussuko ussati vā dakkhati vā sacchi vā karissatīti netaṁ ṭhānaṁ vijjatīti evaṁ kho bhante bhagavato aciravatassa samaṇuddesassa samassāsetvā, seyyathāpissu aggivessana dve hatthidammā vā assadammāvā godammā vā sudantā suvinītāti evamādinā bhante bhagavatā aciravatassa samaṇuddesassa desanānayo pakāsito.",
  "anya-e0902n1:387": "Pucchā – kathañcāvuso tattha bhagavā dve upamāyo dassetvā tatuttari dhammadesanaṁ pavaḍḍheti.",
  "anya-e0902n1:388": "Vissajjanā – seyyathāpi aggivessana rājākhattiyo muddhāvasitto nāgavanikaṁ āmantetīti evamādinā bhante bhagavā uttaripi dhammadesanaṁ pavaḍḍhesi.",
  "anya-e0902n1:389": "Bhūmijasutta",
  "anya-e0902n1:390": "Pucchā – tenāvuso…pe… sammāsambuddhena bhūmijasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:391": "Vissajjanā – rājagahe bhante jayasenaṁ rājakumāraṁ ārabbha bhāsitaṁ, jayaseno bhante rājakumāro āyasmantaṁ bhūmijaṁ etadavoca ‘‘santi bho bhūmija eke samaṇabrāhmaṇā evaṁvādino evaṁdiṭṭhino ‘āsañcepi karitvā brahmacariyaṁ caranti, abhabbā phalassa adhigamāya. Anāsañcepi karitvā brahmacariyaṁ caranti, abhabbā phalassa adhigamāya. Āsañca anāsañcepi karitvā brahmacariyaṁ caranti, abhabbā phalassa adhigamāya . Nevāsaṁ nānāsañcepi karitvā brahmacariyaṁ caranti, ābhabbā phalassa adhigamāyā’ti. Idha bhoto bhūmijassa satthā kiṁvādī kimakkhāyī’’ti tasmiṁ bhante vatthusmiṁ bhāsitaṁ.",
  "anya-e0902n1:392": "Pucchā – kathañcāvuso tattha bhagavatā āyasmato bhūmijattherassa taṁ byākaraṇaṁ samanujānitvā tatuttari dhammadesanānayo paripūretvā pakāsito.",
  "anya-e0902n1:393": "Vissajjanā – taggha tvaṁ bhūmija evaṁ puṭṭho evaṁ byākaramāno vuttavādī ceva me hosi, na ca maṁ abhūtena abbhācikkhasi, evamādinā bhante bhagavatā āyasmato bhūmijassa taṁ vacanaṁ samanujānitvā ‘‘yehi kehici bhūmija samaṇā vā brāhmaṇā vā micchādiṭṭhino micchāsaṅkappā micchāvācā micchākammantā micchāājīvā micchāvāyāmā micchāsatī micchāsamādhino, te āsañcepi karitvā brahmacariyaṁ caranti, abhabbā phalassa adhigamāyā’’ti evamādinā bhante bhagavatā āyasmato bhūmijassa uttari desanānayo paripūretvā pakāsito.",
  "anya-e0902n1:394": "Anuruddhasutta",
  "anya-e0902n1:395": "Pucchā – anuruddhasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n1:396": "Vissajjanā – sāvatthiyaṁ bhante pañcakaṅgaṁ thapatiṁ ārabbha āyasmatā anuruddhattherena bhāsitaṁ, pañcakaṅgo bhante thapati āyasmantaṁ anuruddhaṁ etadavoca ‘‘idha maṁ bhante therā bhikkhū upasaṅkamitvā evamāhaṁsu ‘appamāṇaṁ gahapati cetovimuttiṁ bhāvehī’ti, ekacce therā evamāhaṁsu ‘mahaggataṁ gahapati cetovimuttiṁ bhāvehī’’ti, yā cāyaṁ bhante appamāṇā cetovimutti yā ca mahaggatā cetovimutti, ime dhammā nānatthā ceva nānābyañjanā ca, udāhu ekatthā byañjanameva nānanti’’ tasmiṁ bhante vatthusmiṁ bhāsitaṁ.",
  "anya-e0902n1:397": "Upakkilesasutta",
  "anya-e0902n1:398": "Pucchā – upakkilesasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:399": "Vissajjanā – pācīnavaṁsadāye bhante āyasmantaṁ anuruddhattheraṁ ārabbha bhāsitaṁ.",
  "anya-e0902n1:400": "Bālapaṇḍitasutta",
  "anya-e0902n1:401": "Pucchā – bālapaṇḍitasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n1:402": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n1:403": "Pucchā – kathañcāvuso tattha bhagavatā bālassa bālalakkhaṇāni ca bālassa diṭṭheva dhamme dukkhadomanassappaṭisaṁvedanā ca pakāsitā.",
  "anya-e0902n1:404": "Vissajjanā – tīṇimāni bhikkhave bālassa bālalakkhaṇāni bālanimittāni bālāpadānāni. Katamāni tīṇi. Idha bhikkhave bālo duccintitacintī ca hoti dubbhāsitabhāsī ca dukkaṭakammakārī cāti evamādinā bhante tattha bhagavatā bālassa bālalakkhaṇāni ca bālassa diṭṭheva dhamme dukkhadomanassappaṭisaṁvedanā ca pakāsitā.",
  "anya-e0902n1:405": "Pucchā – kathañcāvuso tattha bhagavatā bālassa samparāyo ca tattha niraye bālassa dukkhadomanassapaṭisaṁvedanā ca pakāsitā.",
  "anya-e0902n1:406": "Vissajjanā – sa kho so bhikkhave bālo kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedāparaṁ maraṇā apāyaṁ duggatiṁ vinipātaṁ nirayaṁ upapajjatīti evamādinā bhante tattha bhagavatā bālassa samparāyo ca tattha ca bālassa niraye dukkhadomanassappaṭisaṁvedanā pakāsitā.",
  "anya-e0902n1:407": "Pucchā – kathañcāvuso tattha bhagavatā bālassa tiracchānayoniyaṁ dukkhadomanassapaṭisaṁvedanā pakāsitā.",
  "anya-e0902n1:408": "Vissajjanā – santi bhikkhave tiracchānagatā pāṇā tiṇabhakkhā te allānipi tiṇāni sukkhānipi tiṇāni dantullehakaṁ khādantīti evamādinā bhante tattha bhagavatā bālassa tiracchānayoniyaṁ dukkhadomanassappaṭisaṁvedanā pakāsitā.",
  "anya-e0902n1:409": "Pucchā – kathañcāvuso tattha bhagavatā bālena sakiṁ vinipātagatena puna manussattadullabhatā pakāsitā.",
  "anya-e0902n1:410": "Vissajjanā – seyyathāpi bhikkhave puriso ekacchiggalaṁ yugaṁ mahāsamudde pakkhipeyya, tamenaṁ puratthimo vāto pacchimena saṁhareyyāti evamādinā bhante tattha bhagavatā bālena sakiṁ vinipātagatena puna manussattassa dullabhatā pakāsitā.",
  "anya-e0902n1:411": "Pucchā – kathañcāvuso tattha bhagavatā bālassa kadāci karahaci dīghassa addhuno accayena manussattaṁ āgatassapi dukkhabahulatā pakāsitā.",
  "anya-e0902n1:412": "Vissajjanā – sa kho so bhikkhave bālo sace kadāci karahaci dīghassa addhuno accayena manussattaṁ āgacchatīti evamādinā bhante tattha bhagavatā bālassa kadāci karahaci dīghassa addhuno accayena manussattaṁ āgatassapi dukkhabahulatā pakāsitā.",
  "anya-e0902n1:413": "Pucchā – kathañcāvuso tattha bhagavatā paṇḍitassa paṇḍitalakkhaṇāni ca paṇḍitassa diṭṭheva dhamme sukhasomanassappaṭisaṁvedanā ca pakāsitā.",
  "anya-e0902n1:414": "Vissajjanā – tīṇimāni bhikkhave paṇḍitassa paṇḍitalakkhaṇāni paṇḍitanimittāni paṇḍitāpadānāni. Katamāni tīṇi. Idha bhikkhave paṇḍito sucintitacintī ca hoti subhāsitabhāsī ca sukatakammakārī cāti evamādinā bhante tattha bhagavatā",
  "anya-e0902n1:415": "Paṇḍitassa paṇḍitalakkhaṇāni ca diṭṭheva dhamme paṇḍitassa sukhasomanassapaṭisaṁvedanā ca pakāsitā.",
  "anya-e0902n1:416": "Pucchā – kathañcāvuso tattha bhagavatā paṇḍitassa samparāyo ca tattha sagge sukhasomanassappaṭisaṁvedanā ca pakāsitā.",
  "anya-e0902n1:417": "Vissajjanā – sa kho so bhikkhave paṇḍito kāyena sucaritaṁ caritvā vācāya manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjatīti evamādinā bhante tattha bhagavatā paṇḍitassa samparāyo ca sagge ca paṇḍitassa sukhasomanassappanisaṁvedanā pakāsitā.",
  "anya-e0902n1:418": "Pucchā – kathañcāvuso tattha bhagavatā paṇḍitassa kadāci karahaci dīghassa addhuno accayena manussattaṁ āgatassapi sukhabahulatā pakāsitā.",
  "anya-e0902n1:419": "Vissajjanā – sa kho so bhikkhave paṇḍito sace kadāci karahaci dīghassa addhuno accayena manussattaṁ āgacchati, yāni tāni uccākulāni khattiyamahāsālakulaṁ vā brāhmaṇamahāsālakulaṁ vā gahapatimahāsālakulaṁ vā tathārūpe kule paccājāyatīti evamādinā bhante tattha bhagavatā paṇḍitassa kadāci karahaci dīghassa addhuno accayena manussattaṁ āgatassapi sukhabahulatā pakāsitā.",
  "anya-e0902n1:420": "Cūḷakammavibhaṅgasutta",
  "anya-e0902n1:421": "Pucchā – tenāvuso jānatā passatā…pe… sammāsambuddhena cūḷakammavibhaṅgasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:422": "Vissajjanā – sāvatthiyaṁ bhante subhaṁ māṇavaṁ todeyyaputtaṁ ārabbha bhāsitaṁ. Subho bhante māṇavo todeyyaputto bhagavantaṁ upasaṅkamitvā etadavoca ‘‘ko nu kho bho gotama hetu ko paccayo, yena manussānaṁyeva sataṁ manussabhūtānaṁ dissanti hīnappaṇītatā. Dissanti hi bho gotama manussā appāyukā, dissanti dīghāyukā. Dissanti bavhābādhā, dissanti appābādhā. Dissanti dubbaṇṇā, dissanti vaṇṇavanto. Dissanti appesakkhā, dissanti mahesakkhā. Dissanti appabhogā, dissanti mahābhogā. Dissanti nīcakulīnā, dissanti uccākulīnā. Dissanti duppaññā, dissanti paññavanto. Ko nu kho bho gotama hetu ko paccayo, yena manussānaṁyeva sataṁ manussabhūtānaṁ dissanti hīnappaṇītatā’’ti tasmiṁ bhante vatthusmiṁ bhāsitaṁ.",
  "anya-e0902n1:423": "Pucchā – kathañcāvuso tattha bhagavatā sattānaṁ dīghāyukaappāyukasaṁvattanakakammāni vibhajitvā pakāsitāni.",
  "anya-e0902n1:424": "Vissajjanā – idha māṇava ekacco itthī vā puriso vā pāṇātipātī hoti, luddo lohitapāṇi hatapahate niviṭṭho adayāpanno pāṇabhūtesūti evamādinā bhante tattha bhagavatā appāyukadīghāyukasaṁvattanakāni kammāni vibhajitvā pakāsitāni.",
  "anya-e0902n1:425": "Pucchā – kathañcāvuso tattha bhagavatā sattānaṁ appābādhabavhābādhasaṁvattanakakammāni vibhajitvā pakāsitāni.",
  "anya-e0902n1:426": "Vissajjanā – idha māṇava ekacco itthī vā puriso vā sattānaṁ viheṭṭhakajātiko hoti pāṇinā vā leḍḍunāvā daṇḍenavā satthena vāti evamādinā bhante tattha bhagavatā sattānaṁ appābādhabavhābādhasaṁvattanakakammāni vibhajitvā pakāsitāni.",
  "anya-e0902n1:427": "Pucchā – kathañcāvuso tattha bhagavatā sattānaṁ suvaṇṇadubbaṇṇasaṁvattanakakammāni vibhajitvā pakāsitāni.",
  "anya-e0902n1:428": "Vissajjanā – idha māṇava ekacco itthī vā puriso vā kodhano hoti upāyāsabahulo, appampi vutto samāno abhisajjati kuppati byāpajjati patiṭṭhiyati, kopañca dosañca appaccayañca pātukarotīti evamādinā bhante tattha bhagavatā sattānaṁ suvaṇṇadubbaṇṇasaṁvattanakakammāni vibhajitvā pakāsitāni.",
  "anya-e0902n1:429": "Pucchā – kathañcāvuso tattha bhagavatā sattānaṁ mahesakkha appesakkhasaṁvattanakakammāni vibhajitvā pakāsitāni.",
  "anya-e0902n1:430": "Vissajjanā – idha māṇava ekacco itthī vā puriso vā issāmanako hoti, paralābhasakkāra garukāra mānanavandana pūjāsu issati upadussati issaṁ bandhatīti evamādinā bhante tattha bhagavatā sattānaṁ appesakkhamahesakkhasaṁvattanakāni kammāni vibhajitvā pakāsitāni.",
  "anya-e0902n1:431": "Pucchā – kathañcāvuso tattha bhagavatā mahābhogaappabhogasaṁvattanakakammāni vibhajitvā pakāsitāni.",
  "anya-e0902n1:432": "Vissajjanā – idha māṇava ekacco itthī vā puriso vā na dātā hoti, samaṇassa vā brāhmaṇassa vā annaṁ pānaṁ vattaṁ yānaṁ mālāgandha vilepanaṁ seyyavasathapadīpeyyanti evamādinā bhante tattha bhagavatā mahābhogaappabhogasaṁvattanakakammāni vibhajitvā pakāsitāni.",
  "anya-e0902n1:433": "Pucchā – kathañcāvuso tattha bhagavatā sattānaṁ uccākulīna nīcakulīnasaṁvattanakakammāni vibhajitvā pakāsitāni.",
  "anya-e0902n1:434": "Vissajjanā – idha māṇava ekacco itthī vā puriso vā thaddho hoti atimāni abhivādetabbaṁ na abhivādeti, paccuṭṭhātabbaṁ na paccuṭṭheti, āsanārahassa na āsanaṁ deti, maggārahassa na maggaṁ deti, sakkātabbaṁ na sakkaroti, garukātabbaṁ na garukaroti, mānetabbaṁ māneti, pūjetabbaṁ na pūjetīti evamādinā bhante tattha bhagavatā sattānaṁ uccākulīna nīcakulīnasaṁvattanakakammāni vibhajitvā pakāsitāni.",
  "anya-e0902n1:435": "Pucchā – kathañcāvuso tattha bhagavatā sattānaṁ mahāpaññaduppaññasaṁvattanakakammāni vibhajitvā pakāsitāni.",
  "anya-e0902n1:436": "Vissajjanā – idha māṇava ekacco itthī vā puriso vā samaṇaṁ vā brāhmaṇaṁ vā upasaṅkamitvā na paripucchitā hoti ‘‘kiṁ bhante kusalaṁ, kiṁ akusalaṁ. Kiṁ sāvajjaṁ, kiṁ anavajjaṁ. Kiṁ sevitabbaṁ, kiṁ na sevitabbaṁ. Kiṁ me karīyamānaṁ dīgharattaṁ ahitāya dukkhāya hoti, kiṁ vā pana me karīyamānaṁ dīgharattaṁ hitāya sukhāya hotī’’ti evamādinā bhante tattha bhagavatā sattānaṁ mahāpaññaduppaññasaṁvattanakakammāni vibhajitvā pakāsitāni.",
  "anya-e0902n1:437": "Indriyabhāvanāsu",
  "anya-e0902n1:438": "Pucchā – indriyabhāvanāsuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n1:439": "Vissajjanā – gajaṅgalāyaṁ bhante uttaraṁ nāma māṇavaṁ pārāsiviyantevāsiṁ ārabbha bhāsitaṁ, uttaro bhante māṇavo pārāsiviyantevāsī bhagavatā puṭṭho bhagavantaṁ etadavoca ‘‘idha bho gotama cakkhunā rūpaṁ na passati, sotena saddaṁ na suṇāti. Evaṁ kho bho gotama deseti pārāsiviyo brāhmaṇo sāvakānaṁ indriyabhāvana’’nti. Tasmiṁ bhante vatthusmiṁ bhāsitaṁ."
}