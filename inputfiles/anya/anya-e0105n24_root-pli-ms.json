{
  "anya-e0105n24:0": "Tannissayo",
  "anya-e0105n24:1": "Kiṁ nissāya katoti etassapi pañhassa attho ācariyeneva pakāsito. Vuttañhi ettha ganthārambhe –",
  "anya-e0105n24:2": "‘‘Mahāvihāravāsīnaṁ, desanānayanissita’’nti visuddhi. 1.2.",
  "anya-e0105n24:3": "Tathā nigamanepi –",
  "anya-e0105n24:4": "‘‘Tesaṁ sīlādibhedānaṁ, atthānaṁ yo vinicchayo;",
  "anya-e0105n24:5": "Pañcannampi nikāyānaṁ, vutto aṭṭhakathānaye.",
  "anya-e0105n24:6": "Samāharitvā taṁ sabbaṁ, yebhuyyena sanicchayo;",
  "anya-e0105n24:7": "Sabbasaṅkaradosehi, mutto yasmā pakāsito’’ti dī. ni. aṭṭha. 1.ganthārambhakathā.",
  "anya-e0105n24:8": "Iminā pana vacanena ayamattho pākaṭo hoti – ‘‘visuddhimaggaṁ kurumāno ācariyo mahāvihāravāsīnaṁ desanānayasaṅkhātā pañcannampi nikāyānaṁ porāṇaṭṭhakathāyo nissāya tāsu vuttaṁ gahetabbaṁ sabbaṁ vinicchayaṁ samāharitvā akāsī’’ti. Tasmā yā yā ettha padavaṇṇanā vā vinicchayo vā sādhakavatthu vā dassīyati, taṁ sabbaṁ tassa tassa niddhāritapāḷipadassanikāyasaṁvaṇṇanābhūtāya porāṇasīhaḷaṭṭhakathāto ānetvā bhāsāparivattanavaseneva dassitanti veditabbaṁ. Ayampi hi visuddhimaggo na kevalaṁ attano ñāṇappabhāvena kato, visuṁ pakaraṇabhāvena ca, atha kho catunnampi āgamaṭṭhakathānaṁ avayavabhāveneva kato. Vuttañhi tāsaṁ nigamane –",
  "anya-e0105n24:9": "‘‘Ekūnasaṭṭhimatto, visuddhimaggopi bhāṇavārehi;",
  "anya-e0105n24:10": "Atthappakāsanatthāya, āgamānaṁ kato yasmā.",
  "anya-e0105n24:11": "Tasmā tena sahāyaṁ, aṭṭhakathā bhāṇavāragaṇanāya;",
  "anya-e0105n24:12": "Suparimitaparicchinnaṁ, cattālīsasataṁ hotī’’tiādi dī. ni. aṭṭha. 3.nigamanakathā.",
  "anya-e0105n24:13": "Yā pana visuddhimagge maggāmaggañāṇadassanavisuddhiniddese ‘‘ayaṁ tāva visuddhikathāyaṁ nayo. Ariyavaṁsakathāyaṁ panā’’tiādinā visuddhi. 2.717 dve kathā vuttā, tāpi mahāvihāravāsīnaṁ desanānaye antogadhā imassa visuddhimaggassa nissayāyevāti veditabbāti."
}