{
  "anya-e0501n17:0": "18. Maggapaccayo",
  "anya-e0501n17:1": "Dvādasa maggaṅgāni maggapaccayo sammādiṭṭhi sammāsaṅkappo sammā vācā sammākammanto sammāājīvo sammāvāyāmo sammāsati sammāsamādhi micchādiṭṭhi micchāsaṅkappo micchāvāyāmo micchāsamādhi. Sesā micchāvācā micchākammanto micchāājīvoti tayo dhammā visuṁ cetasikadhammā na honti. Musāvādādivasena pavattānaṁ catunnaṁ akusalakhandhānaṁ nāmaṁ. Tasmā te maggapaccaye visuṁ na gahitāti. Sabbe sahetukā citta cetasikadhammā ca sahetukacittasaha jātā rūpadhammā ca tassa paccayuppannā.",
  "anya-e0501n17:2": "Kenaṭṭhena maggoti. Sugatiduggatinibbāna disādesasampā panaṭṭhena maggo. Sammādiṭṭhiādikāni hi aṭṭha sammāmaggaṅgāni sugati disādesañca nibbānadisādesañca sampāpanatthāya saṁvattanti. Cattāri micchāmaggaṅgāni duggatidisādesaṁ sampāpanatthāya saṁvattantīti.",
  "anya-e0501n17:3": "Tattha jhānapaccayo ārammaṇe cittaṁ ujuṁ karoti, thiraṁ karoti, appanāpattaṁ karoti. Appanāpattaṁ nāma gambhīre udake pakkhitto macchoviya kasiṇanimittādike nimittārammaṇe anupaviṭṭhaṁ cittaṁ pavuccati. Maggapaccayo vaṭṭapathe cetanākammaṁ vivaṭṭapathe bhāvanākammaṁ ujuṁ karoti, thiraṁ karoti, kammapathapattaṁ karoti, vuddhiṁ viruḷhiṁ vepullaṁ karoti, bhūmantarapattaṁ karoti. Aya metesaṁ dvinnaṁ paccayānaṁ viseso.",
  "anya-e0501n17:4": "Tattha kammapathapattaṁ nāma pāṇātipātādīnaṁ kusalākusala kammānaṁ aṅgapāripūriyā paṭisandhijanane samatthabhāvasaṅkhātaṁ kammagatiṁ pattaṁ cetanākammaṁ. Bhūmantarapattaṁ nāma bhāvanānukkamena kāma bhūmito paṭṭhāya yāva lokuttarabhūmiyā ekasmiṁiriyāpathepi uparūparibhūmiṁ pattaṁ bhāvanākammaṁ. Ayañca attho jhānapaccaye vuttanayena sammādiṭṭhiādikānaṁ maggaṅgadhammānaṁ visuṁ visuṁ sabhāva lakkhaṇehi dīpetabboti. Maggapaccayadīpanā niṭṭhitā."
}