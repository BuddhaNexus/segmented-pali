{
  "anya-e0401n6:0": "7. Samuccayasaṅgahaanudīpanā",
  "anya-e0401n6:1": "162. Samuccayasaṅgahe . Attano āveṇikabhūtena sāmañña lakkhaṇenati ca sambandho. Aññāpadesena eva tadubhayalakkhaṇena salakkhaṇāni nāma vuccantīti adhippāyo. ‘‘Nibbānassapi sarūpato labbhamānasabhāvatā’’ti aññanissaya rahitena labbhamānasabhāvatā. Nanu nibbānampi rāgakkhayo dosakkhayo mohakkhayotiādinā aññanissayadassanaṁ atthi yevāti. Dassanamattaṁ atthi. Nibbānaṁ pana rāgādīhi paṭibaddhaṁ na hoti. Atha kho tehi dūrataraṁ hoti. Paṭipakkhataraṁ, paṭiviruddhataraṁ. Yañhi rūpassa khayo vayo bhedo aniccāti vuttaṁ. Tattha rūpassa uppajjitvā khayo vuttoti so rūpassa nissito eva hoti. Idha pana rāgādīnaṁ puna uppādassapi abhāvo vuttoti so rāgādīsu anissito eva. Na kevalaṁ anissito. Atha kho tehi dūrataro ca paṭipakkhataro ca tesaṁ paṭipakkhaguṇehi imassasiddhattāti. Anipphannarūpānipi adhippetāni eva tesampi khandhāyatanadhātu saccesu saṅgahitattā.",
  "anya-e0401n6:2": "Āsavādīsu. ‘‘Pārivāsiyaṭṭhenā’’ti parivāsakaraṇaṭṭhena. ‘‘Madanīyaṭṭhenā’’ti madanajanakaṭṭhena. ‘‘Parivāsaṁ gaṇhantī’’ti dosavepullaṁ āpajjantīti vuttaṁ hoti. Puna ‘‘parivāsaṁ’’ti duggandhatādiparivāsaṁ. ‘‘Āsavabharitamevā’’ti āsavehi pūritameva. ‘‘Chaḷārammaṇāni dūsentī’’ti tāni sāsavādibhāvaṁ pāpentīti adhippāyo. ‘‘Bhavato’’ti bhūmito iccevattho. Avadhīyati paricchindīyati etasmāti avadhi. Apādānaṁ vuccati. Mariyādo nāma pariyantaparicchedo. Mariyādamattabhūto kriyāvisayo mariyādavisayo. Avadhi nāma byāpana vidhānaṁ, kriyā byāpanassa visayo abhividhivisayo. ‘‘Yassā’’ti avadhi vatthussa. ‘‘Attānaṁ’’ti avadhivatthuṁ. ‘‘Bahikatvā’’ti sampattamattaṁ katvāti adhippāyo. Avadhivicāraṇāyaṁ. ‘‘Saddassā’’ti bhagavato kittisaddassa. ‘‘Taṁ’’ti avadhibhūtaṁ atthaṁ. ‘‘Yaso’’ti kittisaddo. ‘‘Itaraṁ’’ti anabhividhivisayaṁ bahi katvā pavattati.",
  "anya-e0401n6:3": "Kāmāsavādīsu. ‘‘Tannāmenā’’ti kāmanāmena. ‘‘Tadārammaṇā’’ti kāmadhammārammaṇā. ‘‘Ayamattho vā’’ti kāmīyatītiādinā vutto pacchimatthova. ‘‘Mahaggatakusaladhammā’’ti idhādhippetaṁ kammabhavaṁ sandhāya vuttaṁ. ‘‘Taṁ nibbattā’’ti tena nibbattā. ‘‘Tadārammaṇā’’ti duvidhabhavārammaṇā. ‘‘Taṇhā evā’’ti bhavataṇhā eva. ‘‘Bhavo evā’’ti bhavārammaṇatāya bhavanāmikā taṇhā eva. ‘‘Ime evā’’ti taṇhādiṭṭhi avijjā eva. ‘‘Parivutthe satī’’ti parivasite sati. ‘‘Kāmavisayā’’ti kāmadhammavisayā. ‘‘Tasmiṁ’’ti kāmāsave. Bhavavisayā mānādayo parivutthā evātiādinā yojetabbaṁ. Tathā diṭṭhivisayāti padepi.",
  "anya-e0401n6:4": "‘‘Anassāsikaṁ katvā’’ti assāsapassāsarahitaṁ katvā. ‘‘Avahananaṭṭhenā’’ti ajjhottharitvā māraṇaṭṭhena. Adhokatvā māraṇaṭṭhenātipi yujjati. ‘‘Duttaraṭṭhenā’’ti tattha patantassa tarituṁ dukkaraṭṭhena. ‘‘Vuttanayenā’’ti āsavesu vuttanayena.",
  "anya-e0401n6:5": "‘‘Vaṭṭasmiṁ’’ti tividhavaṭṭasmiṁ. ‘‘Bhavayantake’’ti avijjāsaṅkhārādike bhavacakke. ‘‘Āmasanaṁ’’ti padassa atthaṁ dasseti ‘‘tathā tathā kappetvā gahaṇa’’nti. ‘‘Sāsane’’ti pariyattisāsane tasmiṁ tasmiṁ suttante. ‘‘Diṭṭhiyo diṭṭhupādānaṁ’’ti diṭṭhivatthūsu daḷhaggāhaṭṭhena diṭṭhiyo eva diṭṭhupādānaṁ. Attavādupādāne. Parikappa buddhi nāma micchāñāṇaṁ vuccati. ‘‘Issara nimmitaṁ’’ti sakalalokissarena mahābrahmunā ādikappakāle nimmitaṁ. ‘‘Adhicca samuppannaṁ’’ti ahetu apaccayā samuppannaṁ. ‘‘Accantasassataṁ’’ti bhavaparamparāsu sassataṁ. ‘‘Ekaccasassataṁ’’ti bhavavisesaṁ patvā ekaccānaṁ sattānaṁ sassataṁ. ‘‘Ucchinnaṁ’’ti yatthakatthaci parammaraṇā ucchinnaṁ. Purāṇañcakammaṁ parikkhīṇaṁ, navañcakammaṁ akataṁ. Evaṁ saṁsāra suddhītiādinā gahaṇanti attho. Santo kāyo sakkāyo. ‘‘Santo’’ti paramatthato vijjamāno. ‘‘Kāyo’’ti rūpakāyo, nāmakāyo. Attano attano kāyo vā sakkāyo. Paccattakāyo, pāṭipuggalika kāyoti vuttaṁ hoti. Yathāvuttakāya dvayameva. Sakkāye diṭṭhi sakkāyadiṭṭhi. Tattha ‘‘sakkāye diṭṭhī’’ti pubbantāparanta kappikānaṁ viya pubbantā paranteacintetvā sabbasattānaṁpi attano khandhesu eva ‘rūpaṁ me attāti vā’ attā me rūpavāti vā, attani me rūpanti vā, rūpasmiṁ me attāti vā, evamādinā dhammatā siddhā diṭṭhīti vuttaṁ hoti. ‘‘Assutavā’’ti khandhadesanādike suññatadhammappaṭisaṁ yutte desanā dhamme assuta pubbattā natthi sutaṁ etassāti assutavā. ‘‘Puthujjano’’ti lokiyamahājano. Tattha pariyāpanno pana ekapuggalopi puthujjanotveva vuccati. So sutavāpi atthi, assutavāpi atthi. Idha assutavā adhippeto. Ariya puggalo pana tattha pariyāpanno na hoti. Ahantivā, mamāti vā, mayīti vā, meti vā, parāmasana padāni nāma. ‘‘Sesadhammevā gahetvā’’ti rūpato avasese nāmakkhandha dhamme attā meti gahetvā vā. ‘‘Dhamma muttakaṁ vā attānaṁ gahetvā’’ti pañcakkhandhadhammavimuttaṁ parikappasiddhaṁ attānaṁ vā gahetvā. Catasso avatthā yassāti caturāvatthikā. Vedanāya sambhogarasattā ‘‘saṁbhuñjiṁ’’ti vuttaṁ. ‘‘Sukhito’’ti sukhavedanāya samaṅgīpuggalo. Dhammato khandha pañcakameva. Tattha pana sukhavedanāpadhānattā tathā samanupassanto vedanaṁ attāti samanupassati nāma. ‘‘Samūhato gahetvā’’ti ahamasmi, ahaṁ eko sattotiādinā samūhato. ‘‘Vatthū’’ti pañcakkhandhā vuccanti. Ñātapariññādivasena apariññātāni vatthūni etehīti apariññātavatthukā. Ekamuhuttamattepi kāle. Rūpaṁ attato samanupassatītiādikaṁ caturāvatthaṁ sandhāya ‘‘kadāci attato’’tiādi vuttaṁ. ‘‘Attanimittaṁ’’ti abhikkamanādīsu kāyavacīmano kriyāsu ahaṁ abhikkamāmi, ahaṁ paṭikkamāmītiādinā citte dissamānā attacchāyā vuccati.",
  "anya-e0401n6:6": "‘‘Kāmanaṭṭhenā’’ti icchanaṭṭhena. ‘‘Chandanaṭṭhenā’’ti patthanaṭṭhena. Līnabhāvo nāma cittacetasikānaṁ paṭikuṭanaṁ. Āpādīyate āpādanaṁ. Līnabhāvassa āpādananti viggaho. ‘‘Tandī’’ti ālasyaṁ vuccati. ‘‘Vijambhitatā’’ nāma kilesavasena kāyaṅgānaṁ vijambhanaṁ samiñjanappasāraṇādikaraṇaṁ. Sā eva paccayo etassāti viggaho.",
  "anya-e0401n6:7": "Anusayapadatthe. ‘‘Uppajjantī’’ti uppajjituṁ sakkonti. Na pana ekantato uppajjanti. Santesuhi ekantato uppajjantesu anusayā nāma na honti sayanakiccasseva abhāvato. ‘‘Uppajjantī’’ti vā uppajjituṁ pahonti. Patthodano bahūnaṁ janānaṁ pahotītiādīsu viya. Paññattiyohi asabhāvadhammajātikattā kāraṇa lābhepi uppajjituṁ nappahonti. Ime pana sabhāvadhammajātikattā kāraṇa lābhe sati uppajjituṁ pahontīti. Evañhisati, uppādaṁ apattānaṁpi tesaṁ paramatthajātikatā siddhā hotīti. ‘‘Saha anusentī’’ti ekato anusentīti vuttā kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca. Imesaṁ sattānaṁ sattasantāne anusayakiccamattaṁ ṭhapetvā ekato uppatti nāma natthi. Yadi ekato uppajjeyyuṁ. Dvādasā kusalacittāni sattasantāne niccakālampi ekato uppajjeyyuṁ. Na ca uppajjanti. Tasmā viññāyati uppajjanaṁ nāma appahīnaṭṭhena uppajjanārahabhāvo vuttoti. Sentīti vatvā tadatthaṁ dasseti ‘‘visuṁ’’tiādinā. ‘‘Avuṭṭhitā’’ti uppādaṁ apattā. ‘‘Tathāpavattā’’ti cālanākārena pavattā. Puna ‘‘tathāpavattā’’ti javanasahajātākārena pavattā. ‘‘Yesaṁ’’ti kāmarāgānusayādīnaṁ. ‘‘Āvajjanaṁ’’ti āvajjanacittaṁ. ‘‘Damathaṁ’’ti sudantabhāvaṁ. ‘‘Tathā pavattā’’ti cittasantānānusayanākārena pavattā. Tāavatthā yesaṁ te tadavatthikā. Yadi te uppādaṁ apattā. Evaṁsati, te paramatthāpi nāma na bhaveyyunti codanaṁ pariharati ‘‘te panā’’tiādinā. Sace te kusalābyākata cittasantānampi anugatā. Evaṁsati, te kusalābyākatāni nāma siyunti codanaṁ pariharati ‘‘na cā’’tiādinā. Atha te ekanta akusalā siyuṁ. Evaṁsati, kusalābyākatehi viruddhā bhaveyyuṁti codanaṁ pariharati ‘‘nāpī’’tiādinā. Yadi uppādaṁ apattā. Evaṁsati, kālavimuttā siyunti āha ‘‘nāpikālattaya vinimuttā’’tiādiṁ. ‘‘Sānusaye cittasantāne’’ti sekkhaputhujjanānaṁ cittasantāne. ‘‘Saha magguppādā’’ti magguppādena saheva. ‘‘Tattha tattha vutto’’ti aṭṭhakathāṭīkāsu vutto. ‘‘Anāgatasāmaññaṁ’’ti anāgatasadisaṁ. Na ekanta anāgatantipi vadanti. Kathaṁ te saṅkhatajātikā hontīti āha ‘‘tehi magge’’tiādiṁ. Vibhāvanipāṭhe. ‘‘Appahīnā’’ti maggena appahīnā. ‘‘Tadavatthā’’ti uppajjanārahāvatthā. ‘‘Taṁ sabhāvattā’’ti kāmarāgādi sabhāvattā. ‘‘Tathā vuccantī’’ti anusayāti vuccanti. Anāgatā nāma na honti. Cittasantāne vattamānabhāvena siddhattā. ‘‘Hañci pajahatī’’ti yadipajahati. ‘‘Tenahī’’ti tato eva. ‘‘Ratto’’ti rāgasamaṅgī hutvā. ‘‘Duṭṭho’’ti dosasamaṅgī hutvā. ‘‘Muḷho’’ti mohasamaṅgī hutvā pajahatīti doso āpajjatīti vuttaṁ hoti. Pariyuṭṭhāna pattānaṁ rāgādīnaṁ. ‘‘Maggavajjhaṁ’’ti maggena vadhitabbaṁ. ‘‘Uppannaṁ’’ti paccuppannaṁ. Vattamānañca taṁ uppannañcāti vattamānuppannaṁ. ‘‘Bhutvā’’ti ārammaṇaṁ paribhuñjitvā. Vigacchatīti vigataṁ. Bhutvā vigatañca taṁ uppannañcāti bhutvā vigatuppannaṁ. Vipaccanatthāya okāsaṁ karontīti okāsakataṁ. Okāsakatañca taṁ uppannañcāti okāsakatuppannaṁ. Samudācāro vuccati bhiyyo pavattanaṁ. Samudācāro ca so uppannañcāti samudācāruppannaṁ. Khandhapañcaka saṅkhātaṁ bhūmiṁ labhatīti bhūmiladdhaṁ. Bhūmiladdhañca taṁ uppannañcāti bhūmiladdhuppannaṁ. Ārammaṇaṁ adhikataraṁ gaṇhātīti ārammaṇādhiggahitaṁ. Ārammaṇādhiggahitañca taṁ uppannañcāti ārammaṇādhiggahituppannaṁ. Mahaggatajjhānena avikkhambhitañca taṁ uppannañcāti avikkhambhituppannaṁ. Maggena asamugghāṭitañca taṁ uppannañcāti asamugghāṭituppannaṁ. Evaṁ maggavajjhānaṁ anusayānaṁ uppannabhāvena vuttattā paccuppannatā pariyāyova tesaṁ vattabboti. ‘‘Sekkhā’’ti sattasekkhapuggalā.",
  "anya-e0401n6:8": "Orambhāgo vuccati kāmalokoceva puthujjanabhāvo ca. Orambhāge sandissantīti orambhāgiyāni. Uddhaṁbhāgo vuccati mahaggatabhāvoceva ariyabhāvo ca. Uddhaṁbhāge sandissantīti uddhaṁbhāgiyāni. Tattha. Kāmacchando, byāpādo,ti imāni dvesaṁ yojanāni kāmalokasaṅkhāte orambhāge eva sandissanti. Diṭṭhi, vicikicchā, sīlabbataparāmāso,ti imāni tīṇi puthujjanabhāva saṅkhāte. Sesāni pana pañca mahaggatabhāvasaṅkhāte ca ariyabhāvasaṅkhāteca uddhaṁbhāgepi sandissanti. Athavā. Purimāni pañcayassa tāni maggena appahīnāni, taṁ uparibhavagge ṭhitaṁpi kāmalokasaṅkhātaṁ orambhāgaṁ ākaḍḍhanti, tasmā orambhāgāya saṁvattantīti orambhāgiyāni. Pacchimāni pañca yassa tāni appahīnāni, taṁ kāmaloke ṭhitaṁpi uddhaṁbhāgaṁ ākaḍḍhanti, tasmā uddhaṁbhāgāya saṁvattantīti uddhaṁbhāgiyāni. Tatthahi dverūpārūparāgā ekantena mahaggatabhāvaṁ ākaḍḍhantiyeva. Māno ca uddhaccañca avijjācāti imāni ca rūpārūparāgasahagatāni hutvā ākaḍḍhanti. Oraṁ heṭṭhimaṁ kāmalokaṁ bhajantīti orambhāgiyāni. Uddhaṁ rūpārūpalokaṁ bhajantīti uddhaṁbhāgiyānītipi vaṇṇenti. ‘‘Itarāni panā’’ti dve issā saṁyojana macchariyasaṁyojanāni. ‘‘Kamopana dvinnaṁ pī’’ti idha saṅgahe dvinnaṁpi anukkamopana.",
  "anya-e0401n6:9": "‘‘Vibādhentī’’ti vihiṁsanti. ‘‘Upatāpenticā’’ti upagantvā santāpenti. Sesamettha suviññeyyaṁ.",
  "anya-e0401n6:10": "Akusalasaṅgahānudīpanā niṭṭhitā.",
  "anya-e0401n6:11": "163. Missakasaṅgahe. ‘‘Cittappaṭipādanaṁ cittaniyojanaṁ. ‘‘Sugati duggati vivaṭṭasaṅkhātāsu cā’’ti sugatibhava duggati bhavanibbānasaṅkhātāsu ca. Nibbānañhi vaṭṭato gigatattā vivaṭṭanti vuccati. ‘‘Dassanādīhi evā’’ti dassanasaṅkappanādīhi eva. Ujugati nāma hitasukhasaṁvattanikā pavatti vuccati. Vaṅkagatināma ahita dukkhasaṁvattanikā pavatti. ‘‘Pathaṅgānī’’ti pathassamaggassa aṅgāni. Maggoti ca upāyo vuccatīti āha ‘‘upāyaṅgānī’’ti. ‘‘Itarānī’’ti sammādiṭṭhi sammāsaṅkappādīni aṅgāni. Ujugatiyā gamanassa upāyaṅgāni. Imepi cattāro maggaṅga dhammā dhammā nāma āgatā. ‘‘Tathā tathā pavattānaṁ’’ti musāvādādivasena pavattānaṁ. ‘‘Nā nāmaggovā’’ti micchāmaggo ca sammāmaggo ca.",
  "anya-e0401n6:12": "‘‘Attādhīnavuttike’’ti attāyattappavattike. Attano gati nāma cakkhundriyādīnaṁ dassanādi kiccameva vuccati. ‘‘Issarā adhipatino’’ti idaṁ ādhippaccatthapākaṭatthaṁ vuttaṁ. Attho pana bhāvappadhānavasena gahetabbo. Indriyaṁ issariyaṁ ādhippaccantihi ime ekatthāti. ‘‘Itthākārāni’’ nāma itthiliṅgapurisaliṅgādi. ‘‘Aññathā appavattiyaṁ’’ti itthisaṇṭhāne purisaliṅgādīnaṁ, purisasaṇṭhāne itthiliṅgādīnaṁ appavattiyaṁ. Tenāha ‘‘tathāhī’’tiādiṁ. Mano vijānanakicce sampayuttadhammānaṁ issaro hoti anaññābhibhavanīyabhāvena pavattanatoti sambandho. Evaṁ parattha. ‘‘Ārammaṇādhimuccane’’ti ārammaṇe nirāsaṅkappavattiyaṁ. ‘‘Ārammaṇupaṭṭhāne’’ti citte buddhaguṇādhikassa ārammaṇassa upaṭṭhāne. ‘‘Catusaccadhammo’’ti tena puggalena anaññāta pubbo catusacca dhammo. Anaññāta pubbaṁ amataṁ vā padaṁ. Anaññātaṁ ñassāmi iti pavattaṁ indriyanti samāso. Paṭipannassāti pana atthato siddhattā vuttaṁ. ‘‘Vippakatabhāvenā’’ti aniṭṭhaṅgatabhāvena. Punappunaṁ jānanakiccayuttānaṁ majjhe channaṁsekkhānaṁ. Etena avasaddassayāva sabbakilesappahānā jānananti atthaṁ dīpeti. Pathama maggena ñātaṁ mariyādaṁ anatikkamma jānanantipi vaṇṇenti. Ājānitatthāti aññātāvī. Arahā khīṇāsavo katakicco vusita brahmacariyo. Aññātāvino indriyanti aññātāvindriyanti atthaṁ dassetuṁ ‘‘pariniṭṭhita ājānanakiccassā’’tiādi vuttaṁ. ‘‘Tabbimuttī’’ti attaggāha vimutti. ‘‘Tasmiṁ vā’’ti tasmiṁ attanivā. ‘‘Saṁkiliṭṭho’’ti nānākilesehi saṁkilesito. ‘‘Vipphandito’’ti nānāsukhadukkhehi saṁkampito. ‘‘Vodānapattiyā’’ti visuddhipattatthāya. ‘‘Tāyapaṭi pattiyā’’ti karaṇatthe, hetu atthe vā karaṇavacanaṁ. ‘‘Vodānapattiyā’’ti sāmiatthe sāmivacanaṁ.",
  "anya-e0401n6:13": "‘‘Balīyantī’’ti nāmadhātuniddeso. Tenāha ‘‘balasā karontī’’ti. ‘‘Balasā’’ti balena. Parito samantato senti parivārentīti parissayā. Assaddhassa bhāvo assaddhiyaṁ. Kosajjasaṅkhātena paṭipakkhadhammena. Muṭṭhā naṭṭhā sati yassāti muṭṭhassati. Muṭṭhassatissa bhāvo muṭṭhassaccaṁ. ‘‘Sesaduka dvayaṁ’’ti ahirikadukaṁ hiridukañca.",
  "anya-e0401n6:14": "Gahapati, jāyampatī, tiādīsu viya patisaddo sāmiissara pariyāyoti āha ‘‘patīti sāmiissaro’’ti. ‘‘Paresaṁ’’ti sahajātesu paresaṁ indriyānaṁ. ‘‘Parehī’’ti kammatthe karaṇavacanaṁ. Pare sahajāte indriya dhammeti attho. ‘‘Adhiko’’ti adhikataro. ‘‘Attādhīna vuttīnaṁ’’ti attāyattavuttīnaṁ. ‘‘Chandāgamanavasena vā’’ti ettha āgacchati phalaṁ etenāti āgamanaṁ. Ādikāraṇaṁ, mūlakāraṇaṁ, pabhavakāraṇaṁ. Chando eva āgamanaṁ chandāgamanaṁ. Tenāha ‘‘pubbe atītabhavesū’’tiādiṁ. Sampayutta dhamme attaparādhīne katvāti sambandho. Mahogho tiṇapaṇṇakasaṭe attaparādhīne karonto viyāti yojanā. Tattha ‘‘attaparādhīne’’ti attasaṅkhātoparo attaparo. Attaparena adhīnā attaparādhīnāti attho. ‘‘Sesesupī’’ti sesesu vīriya citta vīmaṁsādhipatīsupi. Etena ‘vīriyameva adhipati vīriyādhipati. Vīriyavato kiṁ nāma kammaṁ na sijjhatīti evaṁ pubbābhisaṅkhāravasena vā pubbe atītabhavesu suṭṭhu āsevitavīriyāgamanavasena vā tesu tesu kalyāṇa pāpakammesu sampayutta dhamme mahogho viya tiṇapaṇṇakasaṭe attaparādhīne niccaṁ paggahitadhurekatvā pavattaṁ vīriya’ntiādinayaṁ atidisati. ‘‘Pacchimā tayo dhammā’’ti vīriya citta vīmaṁsā dhammā. Paravasepi vattanti, tadā tesaṁ adhipatibhāvo natthīti codanā. Adhipati kiccaṁ nāma dhuravāhitāti sambandho. ‘‘Taṁ taṁ kicca visesaṁ anapekkhitvā’’ti cakkhundriyaṁ dassana kicce issaro, sotindriyaṁ savana kiccetiādīsu taṁ taṁ kiccavisesaṁ apekkhati, tathā anapekkhitvā. ‘‘Vijānanādi kiccaṁ’’ti ‘mano ārammaṇa vijānane’tiādinā vuttaṁ sabbaṁ indriya kiccaṁ.",
  "anya-e0401n6:15": "Bhuso haranti vahantīti āhārā. ‘‘Bhuso’’ti atirekataranti attho. Kathaṁ pana bhuso harantīti āha ‘‘sahajātādī’’tiādiṁ. Tete paccaya dhammā tete paccayuppanna dhammā cāti yojanā. ‘‘Etthā’’ti imissaṁ pāḷiyaṁ. ‘‘Paccayāhāro vā’’ti ettha hetu ārammaṇādiko sabbopaccayo paccayāhāro nāma. Āhāra paccayopana visuṁ eko paccayaviseso. ‘‘Paccayaṭṭhenā’’ti hetu ārammaṇādi paccayaṭṭhena. ‘‘Āhārabhūtā’’ti upatthambhanakiccavisesabhūtāti vuttaṁ hoti. ‘‘Kaḷīraṅkurānaṁ’’ti kammatthe sāmivacanaṁ. ‘‘Vaḍḍhiyā’’ti vaḍḍhanatthāya. ‘‘Ṭhitiyā’’ti ṭhitatthāya. Imesattā vaṭṭe pavattantīti sambandho. Sesamettha suviññeyyaṁ. ‘‘Pakkhe viyūhitvā’’ti pakkhe sañcāletvāti vuttaṁ hoti. ‘‘Pakkhe’’ti vā pakkhehi vātaṁ byūhitvā. ‘‘Tadanusayitassā’’ti tasmiṁ vipāka santāne anusayi tassa. ‘‘Vibhāvetvā’’ti paccakkhato vibhūtaṁ pākaṭaṁ katvā. ‘‘Alabhitvā’’ti cakkhumhi alabhitvā. Apassitvāti vuttaṁ hoti. ‘‘Tatthevā’’ti nivāsaṭṭhāne eva. ‘‘Sampayuttā’’ti viññāṇena sampayuttā. Bhaviṁsu vaḍḍhiṁ sūti bhūtā. Sambhavaṁ vuḍḍhikāraṇaṁ esanti gavesantīti sambhavesino. ‘‘Vuttanayenā’’ti ‘yathā yavabījānaṁ vā sālibījānaṁ vā’tiādinā vuttanayena. ‘‘Āhāretī’’ti pavatteti. ‘‘Manosañcetanāhāro’’ti kusalākusala kammabhūto manosañcetanāhāro. ‘‘Tayo bhave’’ti tayo kāmabhavādike upapattibhave. Ṭhitiyāti ca anuggahāyāti ca vuttaṁ. Itarathā uppattiyāti ca vuttaṁ siyāti adhippāyo.",
  "anya-e0401n6:16": "‘‘Dubbalakiccaṭṭhānavatthukattā’’ti dubbalakiccattā dubbalaṭṭhānattā dubbalavatthukattā. ‘‘Abhinipāta mattāni hontī’’ti dassana savanādi mattāni hontīti adhippāyo. ‘‘Vitakka pacchimakaṁ jhānaṁ’’ti jhānāni nāma vitakkassa pacchānugataṁ hotīti attho. ‘‘Tatthā’’ti tesupañcaviññāṇesu. ‘‘Tā’’ti vedanā ekaggatā. ‘‘Taṁ’’ti jhānakiccaṁ. Ekaggatā balavatī na hotīti sambandho. ‘‘Maggindriya balabhāvāyā’’ti maggindriya balabhāvatthāya. Lokuttaravipākāni javanakiccāni ca sādhipatikāni ca hontīti vuttaṁ ‘‘tibhūmakānī’’tiādi. Sesamettha subodhaṁ.",
  "anya-e0401n6:17": "Missakasaṅgahānudīpanā niṭṭhitā.",
  "anya-e0401n6:18": "164. Bodhipakkhiyasaṅgahe. ‘‘Satipaṭṭhānā’’ti ettha pasaddo pamukhattho padhānatthoti āha ‘‘pamukhā padhānā hutvā’’ti. Ṭhāsaddo gatinivatti atthoti āha ‘‘cittagamanaṁ nivattetvā pavattantī’’ti. ‘‘Kāye anupassanā’’ti kāye pavattā anupassanā. Punappunaṁ passanti yogino etāyāti anupassanā. Katamaṁ passantīti āha ‘‘assāsapassāsādikassā’’tiādiṁ. Kathañcataṁ passantīti vuttaṁ ‘‘taṁ taṁ kāyabhāvenā’’tiādi. Idāni punappuna saddassa atthaṁ dassento ‘‘yāvā’’tiādimāha. Vedanānu passanādīsupi esevanayo. Taṁ na sundaraṁ. Kasmā, sakalassa rūpakāyassa adhippetattā. Sesamettha suviññeyyaṁ. Yadi evantiādīsu. ‘‘Itarāpi siddhā’’ti kāyānupassanādayopi siddhā. Kasmā, dhammānupassanāya antogadhattā. ‘‘Tathā anupassantassā’’ti rūppanalakkhaṇato anupassantassa. ‘‘Taṁ taṁ samūhabhūtarūpadhammavasenā’’ti assāsapassāsādi samūhabhūtassa rūpa dhammassa vasena. ‘‘Subhādivipallāsassā’’ti subha sukha niccavipallāsassa. ‘‘Oḷārikassā’’ti supākaṭavasena oḷārikassa. ‘‘Attūpanibandhā’’ti attena upanibandhā, paṭibaddhā.",
  "anya-e0401n6:19": "‘‘Kāmaṁ’’ti ekantena. Upasussatūti sambandho. ‘‘Yantaṁ’’ti jhānābhiññā maggaphalanibbānaṁ. ‘‘Vīriyassa saṇṭhānaṁ’’ti vīriyagamanassa vīriyappavattanassa nivattivasena saṇṭhānaṁ. Uppannasaddena atīta kilesāpi paccuppanna kilesāpi gahetabbā hontīti āha ‘‘asukasmiṁ kāle’’tiādiṁ. ‘‘Mayhaṁ uppannaṁ’’ti idāni uppannaṁ. ‘‘Pahānāyā’’ti ettha samucchedappahānaṁ adhippetanti āha ‘‘anuppāda dhammatāpādanakaraṇatthaṁ’’ti. Tattha anuppādo dhammo yesaṁ te anuppāda dhammā. Maggena pahīnā akusala dhammā. Anuppāda dhammānaṁ bhāvoti viggaho. Anuppāda dhammatāya āpādanaṁ. Tassa karaṇanti samāso. ‘‘Disvā’’ti tesaṁ uppatti vatthuṁ disvā. ‘‘Paccayasamucchindanatthaṁ’’ti paccayabhūtassa anusayassa samucchindanatthaṁ. ‘‘Apattā’’ti idāni apattā. ‘‘Samaye’’ti buddhuppādanavamakkhaṇe. ‘‘Niyāmaṁ na okkamantī’’ti ariyamaggasaṅkhātaṁ sammattaniyāmaṁ na okkamanti. Nappavisanti. Kilesehi akopetabbatāya akuppo dhammo yassāti akuppa dhammo. Khīṇāsavo. Akuppa dhammassa bhāvo akuppa dhammatā. Arahatta phalaṁ. ‘‘Tesaṁ’’ti kusalānaṁ dhammānaṁ. Uppannānaṁ pāpakānaṁ pahānāyāti katvā visuddhidhammesu yogaṁ karontassa anukkamena bhāvanā kamme matthakaṁ patteādito paṭṭhāya uppannāpi pāpakā pahiyyanti. Anuppannāpi nuppajjanti. Anuppannāpi kusalā uppajjanti. Uppannāpi bhāvanā pāripūriṁ gacchanti. Esanayo anuppannānaṁ pāpakānaṁ anuppādāyātiādīsu. Evaṁ catūsu mukhesu ekekamukhenapi sammā padahantassa sammappadhānaṁ catukiccasādhakaṁ hoti. Tenāha ‘‘etesu panā’’tiādiṁ.",
  "anya-e0401n6:20": "Abhivisiṭṭhena dhammavavatthānaññāṇena ñātabbā sabbe paramattha dhammā abhiññeyyā nāma. ‘‘Abhiññā siddhī’’ti abhijānana kiccasiddhi. Visuṁ visuṁ paricchinditvā ñātabbā catusacca dhammā pariññeyyā nāma. Tehi dukkhasacca dhammā pariññātabbabhāvena, samudaya sacca dhammā pahātabba bhāvena, nirodhasacca dhammā sacchikātabba bhāvena, maggasacca dhammā bhāvetabbabhāvena ñātabbā hontīti. ‘‘Bhāvanāsiddhī’’ti bhāvanākicca siddhi. Taṁ saṁyuttake imāyapāḷiyā sametīti sambandho. ‘‘Vibhaṅge panā’’ti iddhipādavibhaṅge pana. ‘‘Citta cetasikarāsī’’ti saha pubbabhāgabhāvanāya uttari manussa dhammapariyā pannā cittacetasikarāsi. ‘‘Tattha panā’’ti vibhaṅge tasmiṁ uttaracūḷabhājanīye pana. ‘‘Idhā’’ti imasmiṁ saṅgahe.",
  "anya-e0401n6:21": "Cattāri sotāpattiyaṅgāni nāma buddhe aveccappasādena samannāgato. Dhamme, saṅghe, ariyakantehi sīlehi samannāgatoti evaṁ vuttāni sotāpattiyā aṅgāni. Tattha ‘‘ariyakantehī’’ti ariyajanehi kāmitehi icchitehi. ‘‘Sīlehī’’ti pañcaniccasīlehi, ājīvaṭṭhamakasīlehi vā. ‘‘Sammappadhānesū’’ti sammappadhānakiccesu.",
  "anya-e0401n6:22": "‘‘Soḷasahikiccehī’’ti ekekasmiṁ sacce cattāri cattāri katvā soḷasahi kiccehi. Pīḷanaṭṭho, saṅkhataṭṭho, tiādīhi soḷasahi atthehīti vuttaṁ hoti. Te ca atthā parato āgamissanti. Sati eva sambojjhaṅgoti vuttaṁ, kathaṁ pana sāsati sambodhiṁ samuṭṭhāpetīti āha ‘‘sāhī’’tiādiṁ. Esanayo sesabojjhaṅgesupi. ‘‘Tesu dhammesū’’ti ajjhattabahiddhā dhammesu. ‘‘Līnasaṅkoca kosajjapakkhaṁ’’ti līnapakkha saṅkoca pakkhakosajja pakkhaṁ. Dhuraṁ suṭṭhu paggaṇhāti ukkhipatīti dhurasampaggaho. ‘‘Dhuraṁ’’ti samathadhuraṁ vipassanā dhurañca. ‘‘Arati ukkaṇṭha pakkhaṁ’’ti aratipakkha nibbidāpakkhaṁ. Dhamme rati dhammarati. Dhamme nandī dhammanandī. Dhamme ārāmo dhammārāmo. ‘‘Sārambho’’ nāma cittavihesā. ‘‘Daratho’’ nāma cittasantāpo. Samāhito bhikkhave yathābhūtaṁ pajānāti passatīti vacanato paññāya samādhi pādakatā pākaṭāti vuttaṁ ‘‘tassā’’tiādiṁ. Samaṁ avisamaṁ attano kiccaṁ vahati sīlenāti samavāhī. Samavāhissa bhāvo samavāhitā.",
  "anya-e0401n6:23": "Sā pana catubbidhā hotīti sambandho. ‘‘Tassā’’ti sammādiṭṭhiyā. ‘‘Visākhā’’ti ālapana padaṁ. ‘Sabbe lokuttare hontī’ti vacanassa sambandhaṁ dassetuṁ ‘‘te pana sattatiṁsappabhedā’’tiādimāha. Na vaṭṭhānāni assa atthīti navaṭṭhānikaṁ. ‘‘Lokuttare’’ti lokuttara citte. ‘‘Attappaṭipakkhānaṁ’’ti attanā ujuppaṭipakkhānaṁ. ‘‘Te’’ti bodhipakkhiya dhammā. Etena dassetīti sambandho. ‘‘Kuṇḍaliyā’’ti evaṁ nāmakaṁ brāhmaṇaṁ ālapati. ‘‘Vijjā’’ti maggavijjā. ‘‘Vimuttī’’ti phalavimutti.",
  "anya-e0401n6:24": "Bodhipakkhiyānudīpanā niṭṭhitā.",
  "anya-e0401n6:25": "165. Sabbasaṅgahe. ‘‘Pañcarāsayo’’ti pañcasaṅgahā. ‘‘Atītādibhedabhinnānaṁ’’ti atītānāgatapaccuppannabhedena, ajjhatta bahiddhābhedena, oḷārikasukhumabhedena, hīnapaṇītabhedena, dūrasantikabhedena ca bhinnānaṁ. ‘‘Upapatti dvāresū’’ti cakkhādi dvāresu. ‘‘Kammadvāresū’’ti kāyakammadvārādīsu. ‘‘Saṅgammā’’ti saṅgantvā. ‘‘Samāgammā’’ti samāgantvā. ‘‘Sādhāraṇa kiccāni vā’’ti sabbiriyāpathehi sādhāraṇa kiccānivā. Pāḷipāṭhe. ‘‘Kiñcā’’ti kasmā ca. ‘‘Saṅkhārevadethā’’ti saṅkhārā saṅkhārā iti tumhe vadetha. ‘‘Kiñcasaṅkhataṁ’’ti katamañcasaṅkhataṁ. ‘‘Rūpaṁ rūpatthāyā’’ti rūpavikatiyā jātatthāya rūpasaṅkhātaṁ saṅkhataṁ abhisaṅkharontīti attho. Upabhogo nāma vatthābharaṇādiko antobhogo. Paribhogo nāma mañcapīṭhādiko bāhira paribhogo. Samparāyikañca vedananti adhikāro. Sesesupi saññāsaṅkhāra viññāṇesupi. ‘‘Dānaṁ dānatthāyā’’ti dānapuññassa jātatthāya. Dānasaṅkhātaṁ saṅkhataṁ abhisaṅkharontīti attho. Athavā dānassa attho dānattho. ‘‘Attho’’ti ca vipākattho phalattho. Dānavipākatthāya dānaphalatthāya dānapuññasaṅkhātaṁ saṅkhataṁ abhisaṅkharontīti attho. Evaṁ sesesupi. ‘‘Anuyuñjantā’’ti vipassanā kammaṁ anuyuñjantā. ‘‘Tīsu dhammesu kilamissantī’’ti vuttaṁ. Kathaṁ kilamissantīti āha ‘‘tathāhi yathā’’tiādiṁ. ‘‘Sukhasaññitesu paṭisaraṇesū’’ti cittasātacittarati paṭilābhatthāya paṭisaraṇesu ārammaṇesu. ‘‘Tāhī’’ti sampattīhi. ‘‘Tā’’ti sampattiyo. Paramukkaṁsagataṁ sukhasaññitaṭṭhānaṁ hoti. Tasmā tattha dukkhānupassanāñāṇaṁ atirekataraṁ pavattetabbanti tadatthāya bhagavā taṁ vedanaṁ visuṁ ekaṁ khandhaṁ katvā khandha desanaṁ desetīti adhippāyo. Esanayo paratthapi. ‘‘Ñāṇasammataṁ’’ti puthujjanehi ñāṇasammataṁ. ‘‘Paramaṁ attānaṁ katvā’’ti loke viññuttaṁ paramaṁ hoti, tasmā vijānanaṁ paramaṁ attānaṁ katvā. Sesamettha supākaṭaṁ. ‘‘Yatthabhuñjatī’’tiādīsu. ‘‘Yattha bhuñjatī’’ti yasmiṁ bhājane bhuñjati. ‘‘Yañca bhuñjatī’’ti yañca bhojanaṁ bhuñjati. ‘‘Yena ca bhuñjatī’’ti yenabyañjanena bhuñjati. ‘‘Yo ca bhojako’’ti samīpe ṭhatvā parivesako. ‘‘Yo ca bhuñjitā’’ti yo ca bhuñjako.",
  "anya-e0401n6:26": "‘‘Sāsavā evā’’ti sāsavā nāma lokiya dhammā. ‘‘Ussāhantā viya hontī’’ti abyāpāra dhammattā vuttaṁ. Na hi abyāpāra dhammānaṁ ekantena ussāho nāma atthi. Phalassa nibbattanato phalatthāya ussāhantā viya hontīti. ‘‘Ākiritvā’’ti pattharitvā. Sesamettha subodhaṁ.",
  "anya-e0401n6:27": "Dhātusaṅgahe. ‘‘Attano eva sabhāvaṁ’’ti attano sabhāvaṁ evātipi yujjati. ‘‘Īhā ca byāpāro cā’’ti abhikkamāmi paṭikkamāmītiādinā ussāho ca, abhikkamanādi byāpāro ca. ‘‘Na ca jīvayogā’’ti na ca lokiyamahājana sammatena jīvena yuttā. Aṭṭhakathāpāṭhe. Yāyati etthāti yantaṁ. Udukkhalaṁ. Yanta cakkayaṭṭhināma yanta cakkasambandhā musalayaṭṭhi. Araṇī vuccati agginibbattakatthāya katā dve sāraghaṭikā. Adharāraṇī nāma heṭṭhāraṇī. Uttarāraṇī nāma uddhāraṇī. ‘‘Sallamivā’’ti kaṇḍoviya. ‘‘Sūlamivā’’ti vijjhanakadaṇḍo viya. ‘‘Āturāviyā’’ti tehisallasūlehi viddhagilānā viya. Ayathābhucca nimittaṁ nāma ayathābhūtaṁ sattapuggalādinimittaṁ. ‘‘Vanamigo viyā’’ti tiṇa rūpe purisa saññālābho vanamigo viya. ‘‘Aṅgārakāsuyaṁ’’ti aṅgārakūpe. ‘‘Nānāvidhupaddava nimittato’’ti nānāvidhānaṁ upaddavānaṁ uppatti paccayato. ‘‘Vanamakkaṭo viyā’’ti vanavānaro viya. Dukkhena damanaṁ assāti duddamano. ‘‘Assakhaḷuṅko’’ti duṭṭha asso. ‘‘Yattha kāmanipātito’’ti yasmiṁ yasmiṁ ārammaṇe patituṁ kāmeti icchati, tattha tattha nipātito. Puggalavase avattitvā ārammaṇesu yadicchakaṁ nipatanatoti vuttaṁ hoti. ‘‘Raṅganaṭo viyā’’ti samajjanaṭako viya. Sabhāvato atthi saṁvijjatīti santo. Tathoti ca avitathoti ca atthato ekaṁ. Añño pakāro aññathā. Natthi aññathā assāti anaññathaṁ. Dukkhadukkhaṁ nāma kāyikadukkha cetasikadukkhaṁ. ‘‘Kammajānaṁ’’ti vipākakkhandhakaṭattā rūpānaṁ. ‘‘Uppattiyā’’ti uppādatthāya. ‘‘Pagevā’’ti puretarameva. ‘‘Uppannaṁ pī’’ti uppannampi cakkhu. ‘‘Pavattiyā’’ti santānaṭṭhitiyā ṭhitatthāya. ‘‘Paṭijaggana dukkhaṁ’’ti sodhana dukkhaṁ. Paccayavekallaṁ nāma āhāracchedādikaṁ. Nanu bhijjanabhayena pageva paccayasampādanaṁ nāma saṅkhāra dukkhameva siyāti. Saccaṁ. Idha pana āsanne bhijjananimittaṁ disvā kataṁ paccaya sampādanaṁ adhippetaṁ. ‘‘Rakkhāvaraṇagutti saṁvidhāna dukkhaṁ’’ti nānābhayato rakkhaṇassa ca āvaraṇassa ca gopanassa ca saṁvidhāna dukkhaṁ. ‘‘Tadubhayena saheva sijjhatī’’ti kasigorakkhādīni saṅkhāra kammāni vā rakkhāvaraṇa guttisaṁ vidhānādīnivā karontānaṁ taṁ dukkha dukkhaṁ tadubhayena dukkhena saheva sijjhati. ‘‘Tesaṁ’’ti cakkhādīni assādentānaṁ na muccatīti sambandho. ‘‘Pavatti nirodha bhūtassā’’ti pavattiyā nirodha bhūtassa. ‘‘Taṁ pajahati yevā’’ti taṁ lobhaṁ pajahatiyeva. ‘‘Yāvadevā’’ti uparimapariyantena. Ahaṁ asmīti pavatto māno asmimāno. Tassa samugghātanaṁ samucchindanaṁ. ‘‘Pariññātesū’’ti tesu anusayitāya taṇhāya pahānavasena pariññātesu. ‘‘Tabbiparītena panā’’ti tato viparītena pana. Asmimānassa anadhiṭṭhānabhūtātiādi atthena. Anindriyabaddha dhammā nāma pathavīpabbatādīsu pavattā rūpa dhammā.",
  "anya-e0401n6:28": "Satte anukkaṇṭhamāne karotīti sambandho. ‘‘Itī’’ti tasmā. Tesaṁ sattānaṁ. Dujjaho nāma natthi. Tasmā lobhoyeva dukkhasamudayāriya saccaṁ nāmāti yojanā. Sāsavā kusalā kusala dhammā samudayasaccaṁ nāma, dukkha saccabhūtānaṁ vipākakkhandhakaṭattā rūpānaṁ samudayattā saṁvaḍḍhanattā. Mūlabhāvena vuttā ‘avijjā paccayā saṅkhārā’tiādīsu. ‘‘Nandanasadisaṁ’’ti devaloke nandanavanuyyānasadisaṁ. ‘‘Ādipabhavapadhānabhūtā’’ti dukkha dhammānaṁ ādibhūtā, pabhavabhūtā, padhānabhūtā. ‘‘Pabhavabhūtā’’ti ca pathamuppattihetubhūtā. ‘‘Tesaṁ’’ti dukkha dhammānaṁ.",
  "anya-e0401n6:29": "‘‘Katthacī’’ti kāmabhavādīsu kismiñcibhave. ‘‘Kadācī’’ti atītādikālesu kismiñcikāle. ‘‘Kesañcī’’ti devamanussādīsu sattesu kesañcisattānaṁ. ‘‘Kutocī’’ti bahūsukāraṇesu kutocikāraṇā. ‘‘Kathañcī’’ti kenacipakārena.",
  "anya-e0401n6:30": "‘‘Pariṇāmo’’ti pariṇamanaṁ aññathābhāvo. ‘‘Taṁ samaṅgīnaṁ’’ti tehi cakkhādīhi samaṅgīnaṁ puggalaṁ. Pāḷipāṭhe. ‘‘Ādittaṁ’’tiādīpitaṁ samujjalantaṁ. ‘‘Kenā’’ti karaṇabhūtena kena agginā. Tathā ariyamaggo vipariṇāma dhammo ca hoti. Sovipariṇāma dukkhenapi puggalaṁ bhusaṁ pīḷetiyevāti yojanā. ‘‘Nā’’ti na siyā. Samanaṁ vūpasamanaṁ santi. Sabbadukkhānaṁ santīti viggaho. Sabbaṁ vaṭṭadukkhanti sambandho. ‘‘Tassā’’ti ariyamaggassa. ‘‘Pavattamānā cā’’ti santatiṭhitivasena vattamānā ca. ‘‘Mahantaṁ pariḷāhadukkhaṁ’’ti soka parideva dukkha domanassupāyāsānaṁ pavattivasena mahantaṁ pariḷāha dukkhaṁ. Nibbānassa anuppāda dhammattā uppādatthāya paccayo nāma natthi. Tathā appavatti dhammattā pavattatthāya. Sampāpuṇitabbattā pana sampāpanatthāya paccayo atthīti āha ‘‘sampāpaka paccayābhisaṅkharaṇalesaṁ’’ti. Sampāpaka paccayā nāma ariya maggo ca tassa paccayā ca.",
  "anya-e0401n6:31": "Bhavābhavasaṅkhātassa dukkhakkhandhassāti sambandho. ‘‘Tadevā’’ti taṁ dukkhakkhandhaṁ eva. Anupunappunaṁ padīyate anuppadānaṁ. ‘‘Niyyātanaṭṭho’’ti handa gaṇhāti sampaṭicchāpanaṭṭho. ‘‘Tato’’ti vaṭṭadukkhato. ‘‘Muccanūpāyassā’’ti dānasīlanikkhamādikassa muccanūpāyassa. ‘‘Nissaraṇavimuttiyā’’ti nissaraṇa saṅkhātāya vimuttiyā. Saṅkhāra dukkhassa abhāvaṭṭho. ‘‘Sammohassa pahānavasenā’’ti etena idha dassanaṁ nāma ito paṭṭhāya catūsu saccesu asammoha bhāvapatti eva ālokapatti eva vuccatīti dasseti . Tenāha ‘‘paṭivijjhanaṭṭho’’ti. Taṇhāya dāso taṇhādāso. Taṇhādāsassa bhāvo taṇhādāsabyaṁ. Paravasato vimuttivasena aparādhīnatā bhujissabhāvo nāma. Lokiyamaggāhi taṇhādāsabyaṁ nātivattanti. Taṇhāvasaṁ pūrayamānā taṇhāvisayaṁ vipākaṁ janenti. Ayaṁ ariyamaggo eva taṇhāya anārammaṇabhāve ṭhito taṇhādāsabyaṁ ativattati. Taṇhāvasaṁ bhindamāno taṇhāya avisayaṁ vipākaṁ janetīti adhippāyo. ‘‘Dukkhamuttiyā’’ti dukkhato muccanatthaṁ. ‘‘Dukkhavaḍḍhiyā’’ti dukkhavaḍḍhanatthāya. Sesamettha subodhaṁ. ‘‘Khayavirāga nirodha bhūto’’ti ettha kilesa dhammānaṁ virajjanaṁ vigamanaṁ antaradhānaṁ virāgo. ‘‘Anattha padānī’’ti ahitapadāni. Bhayādīnavapadāni. ‘‘Dvārachakkaārammaṇa chakkabhedenā’’ti dvārachakkaṁ dhammārammaṇaṁ hoti. Evaṁsati, ārammaṇa chakkanti na vattabbaṁ dhammārammaṇassa visuṁ gahitattāti. No navattabbaṁ. Kasmā, dvārachakkato sesānaṁ dhammārammaṇānaṁ atthitāyāti dassetuṁ ‘‘ettha cā’’tiādi vuttaṁ. Parato ‘‘etthapī’’tiādīsu esevanayoti.",
  "anya-e0401n6:32": "Sabbasaṅgahānudīpanā niṭṭhitā.",
  "anya-e0401n6:33": "Samuccayasaṅgahadīpaniyāanudīpanā niṭṭhitā."
}