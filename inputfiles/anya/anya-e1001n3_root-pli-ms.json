{
  "anya-e1001n3:0": "Sujanakaṇḍa",
  "anya-e1001n3:1": "176.",
  "anya-e1001n3:2": " Saddhāsīlādidhammehi, sappanno seṭṭhamānuso;",
  "anya-e1001n3:3": "Vutto buddhādisantehi, sādhusappuriso iti.",
  "anya-e1001n3:4": "Saddādhanaṃ sīladhanaṃ, hirīottappiyaṃ dhanaṃ;",
  "anya-e1001n3:5": "Sutadhanañca cāgo ca, paññā ve sattamaṃ dhanaṃ.",
  "anya-e1001n3:6": "Yassa ete dhanā atthi, itthiyā purisassa vā;",
  "anya-e1001n3:7": "Adaliddoti taṃ āhu, amoghaṃ tassa jīvitaṃ.",
  "anya-e1001n3:8": "Tasmā saddhañca sīlañca, pasādaṃ dhammadassanaṃ;",
  "anya-e1001n3:9": "Anuyuñjetha medhāvī, saraṃ buddhānasāsanaṃ.",
  "anya-e1001n3:10": "177.",
  "anya-e1001n3:11": " Sabbhireva samāsetha, sabbhi kubbetha santhavaṃ;",
  "anya-e1001n3:12": "Sataṃ saddhammamaññāya, seyyo hoti na pāpiyo.",
  "anya-e1001n3:13": "178.",
  "anya-e1001n3:14": " Caja dujjanasaṃsaggaṃ, bhaja sādhusamāgamaṃ;",
  "anya-e1001n3:15": "Kara puññamahorattaṃ, sara niccamaniccataṃ.",
  "anya-e1001n3:16": "179.",
  "anya-e1001n3:17": " Yo ve kataññū katavedī dhīro,",
  "anya-e1001n3:18": "Kalyāṇamitto daḷhabhatti ca hoti;",
  "anya-e1001n3:19": "Dukkhitassa sakkacca karoti kiccaṃ,",
  "anya-e1001n3:20": "Tathāvidhaṃ sappurisaṃ vadanti.",
  "anya-e1001n3:21": "180.",
  "anya-e1001n3:22": " Mātāpettibharaṃ jantuṃ, kule jeṭṭhāpacāyinaṃ;",
  "anya-e1001n3:23": "Saṇhaṃ sakhilasambhāsaṃ, pesuṇeyyappahāyinaṃ.",
  "anya-e1001n3:24": "181.",
  "anya-e1001n3:25": " Maccheravinaye yuttaṃ, saccaṃ kodhābhibhuṃ naraṃ;",
  "anya-e1001n3:26": "Taṃ ve devā tāvatiṃsā, āhu ‘‘sappuriso’’iti.",
  "anya-e1001n3:27": "182.",
  "anya-e1001n3:28": " Kulajāto kulaputto, kulavaṃsasurakkhato;",
  "anya-e1001n3:29": "Attanā dukkhappattopi, hīnakammaṃ na kāraye.",
  "anya-e1001n3:30": "183.",
  "anya-e1001n3:31": " Udeyya bhāṇu pacchime, nameyya meruaddipi;",
  "anya-e1001n3:32": "Sītalaṃ yadi naraggi, pabbatagge ca uppalaṃ;",
  "anya-e1001n3:33": "Vikase na viparitā, sādhuvācā kudācanaṃ.",
  "anya-e1001n3:34": "184.",
  "anya-e1001n3:35": " Sukhā rukkhassa chāyāva, tato ñātimātāpitu;",
  "anya-e1001n3:36": "Tato ācerassa rañño, tato buddhassanekadhā.",
  "anya-e1001n3:37": "185.",
  "anya-e1001n3:38": " Bhamarā pupphamicchanti, guṇamicchanti sajjanā;",
  "anya-e1001n3:39": "Makkhikā pūtimicchanti, dosamicchanti dujjanā.",
  "anya-e1001n3:40": "186.",
  "anya-e1001n3:41": " Mātuhīno dubbhāso hi, pituhīno dukkiriyo;",
  "anya-e1001n3:42": "Ubho mātupituhīnā, dubbhāsā ca dukkiriyā.",
  "anya-e1001n3:43": "187.",
  "anya-e1001n3:44": " Mātuseṭṭho subhāso hi, pituseṭṭho sukiriyo;",
  "anya-e1001n3:45": "Ubhomātu pituseṭṭhā, subhāsā ca sukiriyā.",
  "anya-e1001n3:46": "188.",
  "anya-e1001n3:47": " Sunakho sunakhaṃ disvā, dantaṃ dasseti hiṃsituṃ;",
  "anya-e1001n3:48": "Dujjano sujanaṃ disvā, rosayaṃ hiṃsamicchati.",
  "anya-e1001n3:49": "189.",
  "anya-e1001n3:50": " Na ca vegena kiccāni, kattabbāni kudācanaṃ;",
  "anya-e1001n3:51": "Sahasā kāritaṃ kammaṃ, bālo pacchānutappati.",
  "anya-e1001n3:52": "190.",
  "anya-e1001n3:53": " Kodhaṃ vadhitvā na kadāci socati,",
  "anya-e1001n3:54": "Makkhappahānaṃ isayo vaṇṇayanti;",
  "anya-e1001n3:55": "Sabbesaṃ vuttaṃ pharusaṃ khametha,",
  "anya-e1001n3:56": "Etaṃ khantiṃ uttamamāhu santo.",
  "anya-e1001n3:57": "191.",
  "anya-e1001n3:58": " Dukkho nivāso sambādhe, ṭhāne asucīsaṅkate;",
  "anya-e1001n3:59": "Tato arimhi appiye, tatopi akataññunā.",
  "anya-e1001n3:60": "192.",
  "anya-e1001n3:61": " Ovadeyyā’nusāseyya , asabbhā ca nivāraye;",
  "anya-e1001n3:62": "Satañhi so piyo hoti, asataṃ hotiappiyo.",
  "anya-e1001n3:63": "193.",
  "anya-e1001n3:64": " Uttamattanivātena, kakkhaḷaṃ mudunā jaye;",
  "anya-e1001n3:65": "Nīcaṃ appakadānena, vāyāmena samaṃ jaye.",
  "anya-e1001n3:66": "194.",
  "anya-e1001n3:67": " Na visaṃ visamiccāha, dhanaṃ saṅghassa uccate;",
  "anya-e1001n3:68": "Visaṃ ekaṃva hanati, hanati saṅghassa sabbaṃ.",
  "anya-e1001n3:69": "195.",
  "anya-e1001n3:70": " Dhanamappampi sādhūnaṃ, kūpe vāriva nissayo;",
  "anya-e1001n3:71": "Bahuṃapi asādhūnaṃ, na ca vāriva aṇṇave.",
  "anya-e1001n3:72": "196.",
  "anya-e1001n3:73": " Apattheyyaṃ na pattheyya, acinteyyaṃ na cintaye;",
  "anya-e1001n3:74": "Dhammameva sucinteyya, kālaṃ moghaṃ na icchaye.",
  "anya-e1001n3:75": "197.",
  "anya-e1001n3:76": " Acintitampi bhavati, cintitampi vinassati;",
  "anya-e1001n3:77": "Na hi cintāmayā bhogā, itthiyā purisassa vā.",
  "anya-e1001n3:78": "198.",
  "anya-e1001n3:79": " Asantassa piyo hoti, sante na kurute piyaṃ;",
  "anya-e1001n3:80": "Asataṃ dhammaṃ roceti, taṃ parābhavato mukhaṃ.",
  "anya-e1001n3:81": "199.",
  "anya-e1001n3:82": " Guṇā kubbanti dūtattaṃ, dūrepi vasataṃ sataṃ;",
  "anya-e1001n3:83": "Ketake gandhaṃ ghāyitvā, gacchanti bhamarā sayaṃ.",
  "anya-e1001n3:84": "200.",
  "anya-e1001n3:85": " Pubbajātikataṃ kammaṃ, taṃ kammamīti kathyate;",
  "anya-e1001n3:86": "Tasmā purisākārenaṃ, yataṃ kare atandito.",
  "anya-e1001n3:87": "201.",
  "anya-e1001n3:88": " Mattikapiṇḍato kattā, kurute yaṃ yadicchati;",
  "anya-e1001n3:89": "Evamattakataṃ kammaṃ, māṇavo paṭipajjate.",
  "anya-e1001n3:90": "202.",
  "anya-e1001n3:91": " Uṭṭhāyoṭṭhāya bodheyyaṃ, mahabbhaya mupaṭṭhitaṃ;",
  "anya-e1001n3:92": "Maraṇabyādhisokānaṃ, kimajja nipatissati.",
  "anya-e1001n3:93": "203.",
  "anya-e1001n3:94": " Pāṇā yathāttanobhiṭṭhā, bhūtānamapi te tathā;",
  "anya-e1001n3:95": "Attopamena bhūtesu, dayaṃ kubbanti sādhavo.",
  "anya-e1001n3:96": "Sabbe tasanti daṇḍassa, sabbe bhāyanti maccuno;",
  "anya-e1001n3:97": "Attānaṃ upamaṃ katvā, na haneyya na ghātaye.",
  "anya-e1001n3:98": "204.",
  "anya-e1001n3:99": " Bālo vā yadi vā vuddho, yuvā vā gehamāgato;",
  "anya-e1001n3:100": "Tassa pūjā vidhātabbā, sabbassābhyāgato garu.",
  "anya-e1001n3:101": "205.",
  "anya-e1001n3:102": " Ākiṇṇopi asantehi, asaṃsaṭṭhova bhaddako;",
  "anya-e1001n3:103": "Bahunā sannajātena, gacchena ubbattenidha."
}