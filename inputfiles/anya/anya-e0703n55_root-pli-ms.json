{
  "anya-e0703n55:0": "Chapaññāsatima pariccheda",
  "anya-e0703n55:1": "Anurādhapurābhigamano",
  "anya-e0703n55:2": "1.",
  "anya-e0703n55:3": " Yuvarājapade tassa, ṭhitassā’tha nayaññuno;",
  "anya-e0703n55:4": "Ahū vijayabāhūti, nāmaṁ sabbattha pākaṭaṁ.",
  "anya-e0703n55:5": "2.",
  "anya-e0703n55:6": " Mahāññaṇo nijāṇāya, tattha bheriṁ carāviya;",
  "anya-e0703n55:7": "Ṭhapento sacive’neke, patirūpe padantare.",
  "anya-e0703n55:8": "3.",
  "anya-e0703n55:9": " Coḷānaṁ maddanatthāya, rājaraṭṭhādhivāsinaṁ;",
  "anya-e0703n55:10": "Caturo caturopāye, yo jayaṁ tattha so vasī.",
  "anya-e0703n55:11": "4.",
  "anya-e0703n55:12": " Coḷarājā suṇitvā taṁ, puḷatthinagare ṭhitaṁ;",
  "anya-e0703n55:13": "Senāpatima pesesi, datvāna balavāhanaṁ.",
  "anya-e0703n55:14": "5.",
  "anya-e0703n55:15": " Senindaṁ kājaraggāma-samīpaṁ samupāgataṁ;",
  "anya-e0703n55:16": "Duppasayhaṁ viditvāna, giriduggamagā tato.",
  "anya-e0703n55:17": "6.",
  "anya-e0703n55:18": " Senindo kājaraggāmaṁ, vilumpitvāna vegasā;",
  "anya-e0703n55:19": "Tattha vatthumasakkonto, sadesaṁ puna rāgami.",
  "anya-e0703n55:20": "7.",
  "anya-e0703n55:21": " Tato mahādipādo’pi, āgamma malayā lahuṁ;",
  "anya-e0703n55:22": "Mahatā balakāyena, sippatthalakamāvasi.",
  "anya-e0703n55:23": "8.",
  "anya-e0703n55:24": " Rājā rāmaññavisaye, rājino santikaṁ jane;",
  "anya-e0703n55:25": "Pesesi bahukesāraṁ, dhanajātañca’nappakaṁ.",
  "anya-e0703n55:26": "9.",
  "anya-e0703n55:27": " Vicittavatthakappūra-candanādīhi vatthūhi;",
  "anya-e0703n55:28": "Paripuṇṇā ca nāvāyo, nekātitthe samosaṭā.",
  "anya-e0703n55:29": "10.",
  "anya-e0703n55:30": " Dhanajā tehi nekehi, karonto bhaṭasaṅgahaṁ;",
  "anya-e0703n55:31": "Tato tambalagāmamhi, nivasittha mahabbalo.",
  "anya-e0703n55:32": "11.",
  "anya-e0703n55:33": " Aññamaññaviruddhattā, rājāraṭṭhādhivāsino;",
  "anya-e0703n55:34": "Upaggamma janā sabbe, karaṁ no denti sabbaso.",
  "anya-e0703n55:35": "12.",
  "anya-e0703n55:36": " Vipakkhācoḷarājassa, bhindantā’ṇaṁ maduddhatā;",
  "anya-e0703n55:37": "Āyuttake vihiṁsento, yathākāmaṁ caranti ca.",
  "anya-e0703n55:38": "13.",
  "anya-e0703n55:39": " Taṁ sutvā coḷabhūpālo, sampakopavasīkato;",
  "anya-e0703n55:40": "Senaṁ mahantiṁ datvāna, pesesi sacivaṁ nijaṁ.",
  "anya-e0703n55:41": "14.",
  "anya-e0703n55:42": " Mahātitthe’vahiṇṇo so, tattha tattha bahūjane;",
  "anya-e0703n55:43": "Ghātento savase katvā, rājāraṭṭhādhivāsino.",
  "anya-e0703n55:44": "15.",
  "anya-e0703n55:45": " Anukkamena gantvāna, kharāṇo rohaṇaṁ tadā;",
  "anya-e0703n55:46": "Ajjhotthari saseno sa, bhinno velovasāgaro.",
  "anya-e0703n55:47": "16.",
  "anya-e0703n55:48": " Rañño paccatthikā hutvā, ravidevacalavhayā;",
  "anya-e0703n55:49": "Ubho damiḷaseninda-vasaṁ yātā mahabbalā.",
  "anya-e0703n55:50": "17.",
  "anya-e0703n55:51": " Mahāpakkhabalopete, te passiya camūpati;",
  "anya-e0703n55:52": "Rohaṇaṁ sakalaṁ khippaṁ, maññittha sakahatthagaṁ.",
  "anya-e0703n55:53": "18.",
  "anya-e0703n55:54": " Ekādasamhi so vasse, rājā coḷābhibhūtiyā;",
  "anya-e0703n55:55": "Paluṭṭhapabbate duggaṁ, pavidhāya tahiṁ vasī.",
  "anya-e0703n55:56": "19.",
  "anya-e0703n55:57": " Coḷasenā tadāselaṁ, samantā samparikkhipi;",
  "anya-e0703n55:58": "Tattho’bhayesaṁ senāna-mahū bhiṁsanakaṁ raṇaṁ.",
  "anya-e0703n55:59": "20.",
  "anya-e0703n55:60": " Rañño bhaṭā vināsetvā, sabbaṁ taṁ damiḷaṁ balaṁ;",
  "anya-e0703n55:61": "Palāyantaṁ mahācoḷa-sāmantañcānubandhiya.",
  "anya-e0703n55:62": "21.",
  "anya-e0703n55:63": " Gahetvāna siraṁ tassa, gāmasmiṁ tambaviṭṭhike",
  "anya-e0703n55:64": "Saddhiṁ vāhanayānehi, sārabhūtadhanehi ca.",
  "anya-e0703n55:65": "22.",
  "anya-e0703n55:66": " Tahiṁ taṁ sakalaṁ bhaṇḍaṁ, netvā rañño padassiya;",
  "anya-e0703n55:67": "Puḷatthinagaraṁ gantuṁ, kālo iti samabravuṁ.",
  "anya-e0703n55:68": "23.",
  "anya-e0703n55:69": " Mahīpālopi taṁ sutvā, sacivānaṁ vaco tadā;",
  "anya-e0703n55:70": "Mahatā balakāyena, pulatthinagaraṁ gato.",
  "anya-e0703n55:71": "24.",
  "anya-e0703n55:72": " Pavattimetaṁ sakalaṁ, sutvā coḷanarissaro;",
  "anya-e0703n55:73": "Tibbakopavasaṁyāto, bhūpālagahaṇatthiko.",
  "anya-e0703n55:74": "25.",
  "anya-e0703n55:75": " Sāmaṁ khippaṁ samāgamma, vīro sāgarapaṭṭanaṁ;",
  "anya-e0703n55:76": "Bhiyyopi mahatiṁ senaṁ, laṁkādīpamapesayī.",
  "anya-e0703n55:77": "26.",
  "anya-e0703n55:78": " Taṁ vijāniya bhūmindo, senindaṁ pesayī sakaṁ;",
  "anya-e0703n55:79": "Balaṁ mahantaṁ datvāna, coḷasenāya yujjhituṁ.",
  "anya-e0703n55:80": "27.",
  "anya-e0703n55:81": " Gacchamāno camūnātho, so’nurādhapurantike;",
  "anya-e0703n55:82": "Saddhiṁ damiḷasenāya, vattesi tumulaṁ raṇaṁ.",
  "anya-e0703n55:83": "28.",
  "anya-e0703n55:84": " Patiṁsu tasmiṁ saṅgāme, bhūpālassa narā bahū;",
  "anya-e0703n55:85": "Bhiyyopi damiḷāyattā, jātā taṁ raṭṭhavāsino.",
  "anya-e0703n55:86": "29.",
  "anya-e0703n55:87": " Vihāya dharaṇīpālo, pulatthinagaraṁ tadā;",
  "anya-e0703n55:88": "Villikābāṇakaṁ raṭṭhaṁ, sampāpuṇiya vegasā.",
  "anya-e0703n55:89": "30.",
  "anya-e0703n55:90": " Nihaccāmaccayugalaṁ, taṁ raṭṭhādhiṭṭhitaṁ tadā;",
  "anya-e0703n55:91": "Tahiṁ vāsamakappesi, sabhaṭe sannipātayaṁ.",
  "anya-e0703n55:92": "31.",
  "anya-e0703n55:93": " Attānamanubandhantaṁ, sutvā coḷacamūpatiṁ;",
  "anya-e0703n55:94": "Gantvā vātagiriṁ nāma, samayaññū siluccayaṁ.",
  "anya-e0703n55:95": "32.",
  "anya-e0703n55:96": " Upaccakāya selassa, tattha duggaṁ nivesiya;",
  "anya-e0703n55:97": "Raṇaṁ karonto temāsaṁ, damiḷe paṭibāhayi.",
  "anya-e0703n55:98": "33.",
  "anya-e0703n55:99": " Kesadhātukanāthassa, māritassa purāraṇe;",
  "anya-e0703n55:100": "Bhātā kaṇiṭṭho sampatta, mahāpakkhabalo tadā.",
  "anya-e0703n55:101": "34.",
  "anya-e0703n55:102": " Māraṇaṁ sakabhātussa, saranto ruṭṭhamānaso;",
  "anya-e0703n55:103": "Sakalaṁ parivattesi, guttahālakamaṇḍalaṁ.",
  "anya-e0703n55:104": "35.",
  "anya-e0703n55:105": " Atho laṁkissaro tattha, khippaṁ gantvā mahabbalo;",
  "anya-e0703n55:106": "Ṭhāne maccutthale nāma, khandhāvāraṁ nibandhiya.",
  "anya-e0703n55:107": "36.",
  "anya-e0703n55:108": " Khadiraṅgaṇiduggamhā, palāpetvāna taṁ raṇe;",
  "anya-e0703n55:109": "Ṭhānā kubulagallā ca, yujjhanto taṁ palāpayi.",
  "anya-e0703n55:110": "37.",
  "anya-e0703n55:111": " Vihāya puttadārādi-sabbaṁ nekadhanaṁ balaṁ;",
  "anya-e0703n55:112": "Palāyamāno so raṭṭhaṁ, coḷāyatta magālahuṁ.",
  "anya-e0703n55:113": "38.",
  "anya-e0703n55:114": " Tadā narissaro tata, tassa sabbaṁ samādiya;",
  "anya-e0703n55:115": "Gantvā tambalagāmamhi, navaṁ duggaṁ nivesiya.",
  "anya-e0703n55:116": "39.",
  "anya-e0703n55:117": " Anukkamena gantvāna, mahānāgahulavhaye;",
  "anya-e0703n55:118": "Purevasī susajjento, balaṁ coḷehi yujjhituṁ.",
  "anya-e0703n55:119": "40.",
  "anya-e0703n55:120": " Tato rājā samavhāya, sacīve dve mahabbale;",
  "anya-e0703n55:121": "Pesesi dikkhiṇaṁ passaṁ, vasaṁ netuṁ tahiṁ jane.",
  "anya-e0703n55:122": "41.",
  "anya-e0703n55:123": " Sampesesi mahāmacca-yugalaṁ kakkhalaṁ vibhū;",
  "anya-e0703n55:124": "Coḷadappavināsāya, tato velā mahāpathe.",
  "anya-e0703n55:125": "42.",
  "anya-e0703n55:126": " Pesitā dakkhiṇaṁ passaṁ, amaccā’me mahabbalā;",
  "anya-e0703n55:127": "Muhunnaruggamaduggaṁ, badaḷatthalameva ca.",
  "anya-e0703n55:128": "43.",
  "anya-e0703n55:129": " Vāpīnagaraduggañca , buddhagāmakameva ca;",
  "anya-e0703n55:130": "Tilagullaṁ mahāgallaṁ, maṇḍagallakameva ca.",
  "anya-e0703n55:131": "44.",
  "anya-e0703n55:132": " Anurādhapurañcāti, gahetvāna kamena te;",
  "anya-e0703n55:133": "Vattentā savase raṭṭhaṁ, mahātitthamupāgatā.",
  "anya-e0703n55:134": "45.",
  "anya-e0703n55:135": " Pesitā sacivādvetu, tato velā mahāpathe;",
  "anya-e0703n55:136": "Vilumpantā chagāmādi-khandhāvāre tahiṁ tahiṁ.",
  "anya-e0703n55:137": "46.",
  "anya-e0703n55:138": " Pulatthinagarāsannaṁ, kamenā’gamma pesayuṁ;",
  "anya-e0703n55:139": "Dūte rājantikakhippa-māgantuṁ vaṭṭatītiha.",
  "anya-e0703n55:140": "47.",
  "anya-e0703n55:141": " Disāsā dvīsu yānehi, sacivehi pavattitaṁ;",
  "anya-e0703n55:142": "Vikkamāti sayaṁ sutvā, kālaññū so mahīpahi.",
  "anya-e0703n55:143": "48.",
  "anya-e0703n55:144": " Sīghaṁ sannayha senaṅgaṁ, samaggaṁ vidikovido;",
  "anya-e0703n55:145": "Ummūlanāyacoḷānaṁ, purātamhā’bhinikkhami.",
  "anya-e0703n55:146": "49.",
  "anya-e0703n55:147": " Gacchaṁ gaṅgāya mahiya-ṅgaṇathūpantike vibhū;",
  "anya-e0703n55:148": "Senānivesaṁ kāretvā kañcikālaṁ tahiṁ vasī.",
  "anya-e0703n55:149": "50.",
  "anya-e0703n55:150": " Kamenāgamma ṭhānaññū, puḷatthinagarantike;",
  "anya-e0703n55:151": "Bandhāpesi mahāvīro, khandhāvāraṁ thiraṁ varaṁ.",
  "anya-e0703n55:152": "51.",
  "anya-e0703n55:153": " Tattha tattha ṭhitā sūrā, coḷā ye kakkhalā’khilā;",
  "anya-e0703n55:154": "Pulatthinagare yuddhaṁ, kātuṁ sannipatiṁsu te.",
  "anya-e0703n55:155": "52.",
  "anya-e0703n55:156": " Nikkhamma nagarā gantvā, coḷā bahi mahāraṇaṁ;",
  "anya-e0703n55:157": "Katvā parājitā bhītā, pavissa nagaraṁ sakaṁ.",
  "anya-e0703n55:158": "53.",
  "anya-e0703n55:159": " Guttā sesapuradvārā, gopuraṭṭālanissitā;",
  "anya-e0703n55:160": "Mahāhavaṁ bahussāhā, pavattesuṁ bhayāvahaṁ.",
  "anya-e0703n55:161": "54.",
  "anya-e0703n55:162": " Diyaḍḍhamāsaṁ yujjhanti, nagaraṁ tamuparundhiya;",
  "anya-e0703n55:163": "Sādhetuṁ nevasā’sakkhi, bhūpālassa mahācamū.",
  "anya-e0703n55:164": "55.",
  "anya-e0703n55:165": " Mahārañño mahāvīrā, mahāsūrā mahabbalā;",
  "anya-e0703n55:166": "Mahābhaṭā mahāmānā, ravidevacalādayo.",
  "anya-e0703n55:167": "56.",
  "anya-e0703n55:168": " Ullaṅghitvāna pākāraṁ, pavissa sahasā puraṁ;",
  "anya-e0703n55:169": "Khaṇena damiḷe sabbe, mūlaghaccamaghātayuṁ.",
  "anya-e0703n55:170": "57.",
  "anya-e0703n55:171": " Evaṁ laddhajayo rājā, tadā vijayabāhuso;",
  "anya-e0703n55:172": "Carāpesi nijāṇāya, bheriṁ bhūrimatipure.",
  "anya-e0703n55:173": "58.",
  "anya-e0703n55:174": " Taṁ sutvā sakasenāya, vināsaṁ coḷabhūpati;",
  "anya-e0703n55:175": "Sīhaḷā balavantoti, bhiyyo senaṁ na pāhiṇi.",
  "anya-e0703n55:176": "59.",
  "anya-e0703n55:177": " Vīro asesanihatuddhaṭa coḷaseṭṭho;",
  "anya-e0703n55:178": "Viññū susādhuṭṭhapitākhilarājaraṭṭho;",
  "anya-e0703n55:179": "Iṭṭhannurādhapuraseṭṭhamatīva haṭṭho;",
  "anya-e0703n55:180": "Vassamhi pañcadasame gami rājaseṭṭho.",
  "anya-e0703n55:181": "Sujanappasādasaṁvegatthāya kate mahāvaṁse",
  "anya-e0703n55:182": "Anurādhapurābhigamano nāma",
  "anya-e0703n55:183": "Chappaññāsatimo paricchedo"
}