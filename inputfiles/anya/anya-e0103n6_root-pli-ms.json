{
  "anya-e0103n6:0": "6. Asubhakammaṭṭhānaniddesavaṇṇanā",
  "anya-e0103n6:1": "Uddhumātakādipadatthavaṇṇanā",
  "anya-e0103n6:2": "102.‘‘Aviññāṇakāsubhesū’’ti idaṁ uddhumātakādīnaṁ sabhāvadassanavasena vuttaṁ. Tasmā bhūtakathanamattaṁ daṭṭhabbaṁ, na saviññāṇakaasubhassa akammaṭṭhānabhāvato. Tathā hi vakkhati ‘‘na kevalaṁ matasarīra’’ntiādi (visuddhi. 1.122). Uddhaṁ jīvitapariyādānāti jīvitakkhayato upari maraṇato paraṁ. Samuggatenāti uṭṭhitena. Uddhumātattāti uddhaṁ uddhaṁ dhumātattā sūnattā. Uddhumātameva uddhumātakanti ka-kārena padavaḍḍhanamāha anatthantarato yathā ‘‘pītakaṁ lohitaka’’nti. Paṭikkūlattāti jigucchanīyattā. Kucchitaṁ uddhumātaṁ uddhumātakanti kucchanatthe vā ayaṁ ka-kāroti dassetuṁ vuttaṁ yathā ‘‘pāpako kittisaddo abbhuggacchatī’’ti (mahāva. 285; pari. 325; dī. ni. 2.149; a. ni. 5.213). Tathārūpassāti ‘‘bhastā viya vāyunā’’tiādinā yathārūpaṁ vuttaṁ, tathārūpassa.",
  "anya-e0103n6:3": "Setarattehi paribhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁ vinīlaṁ.",
  "anya-e0103n6:4": "Paribhinnaṭṭhānesu kākakaṅkādīhi. Vissandamānapubbanti vissavantapubbaṁ, tahaṁ tahaṁ paggharantapubbanti attho.",
  "anya-e0103n6:5": "Apadhāritanti vivaṭaṁ ugghāṭitaṁ. Khittanti chaḍḍitaṁ, soṇasiṅgālādīhi visuṁ katvā khādanena sarīrasaṅghātato luñcitvā tahaṁ tahaṁ chaḍḍitaṁ. Vividhaṁ khittanti vikkhittaṁ.",
  "anya-e0103n6:6": "Purimanayenāti ‘‘vividhaṁ khitta’’ntiādinā pubbe vuttanayena. Satthena hanitvāti verīhi khaggakaravālādinā satthena paharitvā. Vuttanayenāti ‘‘aññena hattha’’ntiādinā pubbe vuttanayena.",
  "anya-e0103n6:7": "Abbhantarato nikkhamantehi kimīhi paggharantakimikulaṁ puḷavakanti āha ‘‘kimiparipuṇṇassā’’ti.",
  "anya-e0103n6:8": "Uddhumātakādīni āmakasusānādīsu chaḍḍitāsubhāni. Nissāyāti paṭicca tānipi ārabbha. Nimittānanti uggahapaṭibhāganimittānaṁ. Etāneva uddhumātakādīneva nāmāni.",
  "anya-e0103n6:9": "Uddhumātakakammaṭṭhānavaṇṇanā",
  "anya-e0103n6:10": "103.Bhāvetukāmenāti uppādetukāmena. Tenāti ācariyena. Assāti yogino. Asubhanimittatthāyāti asubhanimittassa uggaṇhanatthāya, asubhe vā uggahanimittassa atthāya. Gamanavidhānanti gamanavidhi. Yena vidhinā gantabbaṁ, so vidhi. Uggahanimittassa uppannakālato paṭṭhāya pathavīkasiṇe vuttaṁ paṭipajjanavidhiṁ sandhāyāha ‘‘appanāvidhānapariyosāna’’nti.",
  "anya-e0103n6:11": "104.Tāvadevāti sutakkhaṇeyeva. Atitthena puṇṇanadīādiṁ pakkhandantena viya anupavisantena viya. Kedārakoṭiyāti kedāramariyādāya. Visabhāgarūpanti khettarakkhikādivisabhāgavatthurūpaṁ. Sarīranti uddhumātakakaḷevaraṁ. Adhunāmatanti aciramataṁ uddhumātakabhāvaṁ appattaṁ. Takkayatīti sambhāveti bhāriyaṁ katvā na maññati.",
  "anya-e0103n6:12": "105.Rūpasaddādīti ettha amanussānaṁ rūpehi, sīhabyagghādīnaṁ saddādīhi, amanussānampi vā rūpasaddādīhi. Tathā sīhabyagghādīnanti yathārahaṁ yojetabbaṁ. Aniṭṭhārammaṇābhibhūtassāti bheravādibhāvena aniṭṭhehi ārammaṇehi abhibhūtassa ajjhotthaṭassa. Na paṭisaṇṭhātīti vidāhavasena āsaye na tiṭṭhati, ucchaḍḍetabbaṁ hotīti attho. Aññoti amanussādīnaṁ vasena vā aññathā vā vuttappakārato añño ābādho hoti. Soti saṅghatthero, abhiññātabhikkhu vā. Yassānena ārocitaṁ, so. Katakammāti katatheyyakammā. Akatakammāti theyyakammaṁ kātukāmā. Katakammā pana idhādhippetā. Tasmā teti katakammā corā. Saha oḍḍhenāti sahoḍḍhaṁ, thenetvā gahiyamānabhaṇḍena saddhinti attho. Yajamānoti yaññaṁ yajanto yaññasāmiko. ‘‘Addhā imāya paṭipattiyā jarāmaraṇato muccissāmī’’ti pītisomanassaṁ uppādetvā.",
  "anya-e0103n6:13": "Evaṁ gamanavidhānaṁ ekadesena vatvā idāni aṭṭhakathāsu āgatanayena taṁ dassetuṁ ‘‘aṭṭhakathāsu vuttena vidhinā’’tiādimāha. Tattha uggaṇhantoti uggaṇhanahetu. Ekoti ayaṁ eka-saddo asahāyattho, na aññādiatthoti ‘‘adutiyo’’ti vuttaṁ. Yathā vaṇṇādito vavatthānaṁ ekaṁsato samuditameva icchitabbaṁ sabbatthakabhāvato, na tathā sandhiāditoti dassanatthaṁ ‘‘vaṇṇatopī’’tiādinā chasu ṭhānesu sampiṇḍanattho pi-saddo gahito. Puna eko adutiyotiādi gahitanimittassa yogino nivattitvā vasanaṭṭhānagamanaṁ sandhāya vuttaṁ. Tabbhāgiyaññevāti tappakkhiyaṁyeva asubhanimittamanasikārasahitameva. Āsanaṁ paññapetīti nisajjaṁ kappeti. Yaṁ pana ‘‘asubhanimittadisābhimukhe bhūmippadese’’ti (visuddhi. 1.113) vakkhati, tampi imamevatthaṁ sandhāya vuttaṁ. Na hi kevalena disābhimukhabhāvena kiñci ijjhati.",
  "anya-e0103n6:14": "Samantā nimittupalakkhaṇāti uddhumātakassa samantā pāsāṇādinimittasallakkhaṇā. Asammohatthāti uggahanimitte upaṭṭhite uppajjanakasammohavigamatthā. Ekādasavidhenāti vaṇṇādivasena ekādasavidhena. Upanibandhanatthoti asubhārammaṇe cittaṁ upanetvā nibandhanattho. Vīthisampaṭipādanatthāti kammaṭṭhānavīthiyā sammadeva paṭipādanatthā. Puññakiriyavatthu adhigataṁ hotīti sambandho.",
  "anya-e0103n6:15": "106.Tasmāti yasmā asubhanimittassa uggaṇhanaṁ ariyamaggapadaṭṭhānassa paṭhamajjhānassa adhigamupāyo, yasmā vā ‘‘asubhanimittaṁ uggaṇhanto eko adutiyo gacchatī’’ti vuttaṁ, tasmā. Cittasaññattatthāyāti sarīrasabhāvasallakkhaṇena, saṁvegajananena ca attano cittassa saññattiatthaṁ saññāpanatthaṁ. ‘‘Cittasaññatatthāyā’’ti vā pāṭho, kilesavasena asaṁyatassa cittassa saṁyamanatthaṁ damanatthaṁ, na kammaṭṭhānatthanti attho. Kammaṭṭhānasīsenāti kammaṭṭhānena sīsabhūtena, taṁ uttamaṅgaṁ padhānaṁ kāraṇaṁ katvā. Mūlakammaṭṭhānanti pakatiyā attanā kālena kālaṁ parihariyamānaṁ buddhānussatiādisabbatthakakammaṭṭhānaṁ. ‘‘Kammaṭṭhānasīsena gacchāmī’’ti taṁ avissajjetvā. Tenāha ‘‘taṁ manasikarontenevā’’ti. Sūpaṭṭhitabhāvasampādanenāti mūlakammaṭṭhāne suṭṭhu upaṭṭhitabhāvassa sampādanena. Evaṁ hi sati asammuṭṭhā nāma hoti. Bahiddhā puthuttārammaṇe appavattitvā kammaṭṭhāneyeva pavattamānaṁ mānasaṁ abahigataṁ nāma. Tathābhūtena cānena rūpindriyāni appavattakiccāni katāni hontīti āha ‘‘manacchaṭṭhānaṁ…pe… gantabba’’nti.",
  "anya-e0103n6:16": "Dvāraṁ sallakkhetabbanti vihāre puratthimādīsu disāsu asukadisāya idaṁ dvāraṁ, tato eva tāya disāya sallakkhitena asukadvārena nikkhantomhīti dvāraṁ upadhāretabbaṁ. Tatoti dvārasallakkhaṇato pacchā. Yena maggena gacchati sayaṁ. Nimittaṭṭhānanti asubhanimittassa gaṇhanaṭṭhānaṁ. Āhāraṁ chaḍḍāpeyyāti vamanaṁ kārāpeyya. Kaṇṭakaṭṭhānanti kaṇṭakavantaṁ ṭhānaṁ.",
  "anya-e0103n6:17": "107.Disā vavatthapetabbāti saṅkhepato vuttamatthaṁ vivarituṁ ‘‘ekasmiṁ hī’’tiādi vuttaṁ. Khāyatīti upaṭṭhāti. Kammaniyanti bhāvanāya kammakkhamaṁ. Ubbāḷhassāti bādhitassa. Vidhāvatīti nānārammaṇe visarati. Ukkammāti ujukaṁ anuvātato apakkamma. Matakaḷevaraṁ puthujjanassa yebhuyyena bhayato upaṭṭhātīti āha ‘‘accāsanne bhayamuppajjatī’’ti. Anupādanti pādasamīpaṁ. Yattha ṭhitassa sukhena oloketuṁ sakkā, taṁ olokentassa phāsukaṭṭhānaṁ.",
  "anya-e0103n6:18": "108.Samantāti samantato. Puna samantāti sāmantā samīpe. Kacchakoti kāḷakacchako, ‘‘pilakkho’’tipi vadanti. Kapītanoti pippalirukkho. Sindīti khuddakakhajjurī. Karamandādayo pākaṭā eva. Sāmāti sāmalatā. Kāḷavallīti kāḷavaṇṇā apattikā ekā latājāti. Pūtilatāti jīvanavalli, yā ‘‘galocī’’ti vuccati.",
  "anya-e0103n6:19": "109.Taṁ nimittakaraṇādi idheva yathāvutte pāsāṇādinimittakaraṇe eva antogadhaṁ pariyāpannaṁ. Sanimittaṁ karotīti saha nimittaṁ karoti, asubhaṁ pāsāṇādinimittena saha karoti vavatthapeti. Atha vā asubhanimittaṁ, pāsāṇādinimittañca saha ekajjhaṁ karonto vavatthapento ‘‘sanimittaṁ karotī’’ti vutto. Samānakālatādīpakena hi saha-saddena ayaṁ samāso yathā ‘‘sacakkaṁ dehī’’ti. Tayidaṁ nimittakaraṇaṁ aparāparaṁ sallakkhaṇena hoti, na ekavāramevāti āha ‘‘punappunaṁ vavatthapento hi sanimittaṁ karotī’’ti. Dveti pāsāṇāsubhanimittāni. Samāsetvā saṅgahetvā ekajjhaṁ katvā. Sārammaṇanti asubhārammaṇena saddhiṁ pāsāṇādiṁ samānārammaṇaṁ karoti, saha vā ārammaṇaṁ karoti, ekārammaṇaṁ viya ubhayaṁ ārammaṇaṁ karoti, ekajjhaṁ viya ca aparāparaṁ sallakkhento pāsāṇādiṁ, asubhanimittañcāti dvayaṁ ārammaṇaṁ karotīti attho.",
  "anya-e0103n6:20": "Attaniyoti sako. Vaṇitanti sūnaṁ. Sabhāvena sarasenāti uddhumātakabhāvasaṅkhātena attano lakkhaṇena, paresaṁ jigucchuppādanasaṅkhātena attano kiccena ca, sabhāvo eva vā tathā nipphajjanato ‘‘raso’’ti vutto.",
  "anya-e0103n6:21": "110.Chabbidhena nimittaṁ gahetabbanti vaṇṇādinā chappakārena tāva uddhumātakaasubhanimittaṁ gahetabbaṁ. Keci ‘‘kaḷevarassa dīgharassādippamāṇena saddhiṁ sattavidhenā’’ti vadanti, taṁ aṭṭhakathāyaṁ natthi. Liṅgatoti ettha liṅgaṁ nāma vayo liṅgaṁ, na thanamassuādi itthipurisaliṅganti dassentena ‘‘itthiliṅgaṁ vā’’tiādi vuttaṁ. Ṭhitassa sattassa idaṁ sarīranti sambandho. Uddhumātakasaṇṭhānavaseneva, na pākatikasaṇṭhānavasena. Etena yadi tattha koci anuddhumātakabhāvappatto padeso siyā, so na gahetabboti dasseti. Oḷārikāvayavavasena idaṁ saṇṭhānavavatthānaṁ, na sukhumāvayavavasenāti sīsasaṇṭhānādikaṁ navavidhameva saṇṭhānaṁ gahitaṁ.",
  "anya-e0103n6:22": "Imissā disāyāti imissā puratthimāya, dakkhiṇapacchimauttarāya disāya, anudisāya vā ṭhitoti yojanā. Imasmiṁ nāma okāse hatthāti imasmiṁ nāma bhūmippadese imassa kaḷevarassa hatthā ṭhitāti vavatthapetabbanti yojanā.",
  "anya-e0103n6:23": "Adho pādatalenātiādi nābhiyā heṭṭhā adho, tato uddhaṁ uparīti imassa vavatthānassa vasena vuttaṁ. Hatthaparicchedo heṭṭhā aṅguliaggena upari aṁsakūṭasandhinā tiriyaṁ tacapariyantena gahetabbo. Esa nayo pādaparicchedādīsupi. Yattakaṁ vā pana ṭhānaṁ gaṇhatīti sace sabbaṁ sarīraṁ paricchinditvā gahetuṁ na sakkoti, padeso tassa uddhumāto, so yattakaṁ sarīrappadesaṁ uddhumātakavasena ñāṇena pariggaṇhāti, tattakameva yathāpariggahitameva. Idaṁ īdisanti idaṁ hatthādikaṁ īdisaṁ evamākāraṁ. Uddhumātakanti yathāsabhāvato paricchinditabbaṁ. Visabhāge sarīre ārammaṇanti kammaṭṭhānaṁ paṭikkūlākāro na upaṭṭhāti na khāyati, subhato upaṭṭhaheyya. Tenāha ‘‘vipphandanasseva paccayo hotī’’ti, kilesaparipphandanasseva nimittaṁ hotīti attho. Ugghāṭitāpīti uddhumātabhāvappattāpi, sabbaso kuthitasarīrāpīti vā attho. Svāyamattho paṭhamapārājike (pārā. 67 ādayo) vinītavatthūhi dīpetabbo.",
  "anya-e0103n6:24": "111.Āsevitakammaṭṭhānoti asubhakammaṭṭhāne kataparicayo. Sosānikaṅgādīnaṁ vasena parihatadhutaṅgo. Catudhātuvavatthānavasena parimadditamahābhūto. Salakkhaṇato ñāṇena pariggahitasaṅkhāro. Paccayapariggahavasena vavatthāpitanāmarūpo. Salakkhaṇārammaṇikavipassanāya ukkaṁsanena suññatānupassanābalena ugghāṭitasattasañño. Vipassanāya paṭipadāñāṇadassanavisuddhisampāpanena katasamaṇadhammo. Tato eva sabbaso kusalavāsanāya, kusalabhāvanāya ca pūraṇena vāsitavāsano bhāvitabhāvano. Vivaṭṭūpanissayakusalabījena sabījo. Ñāṇassa paripakkabhāvena ñāṇuttaro. Yathāvuttāya paṭipattiyā kilesānaṁ tanukaraṇena appakileso. Olokitolokitaṭṭhāneyevāti uddhumātakādiasubhassa yattha yattha olokitolokitaṭṭhāne eva, tādisassa kālaviseso, asubhassa padesaviseso vā apekkhitabbo natthīti attho. No ce evaṁ upaṭṭhātīti evaṁ yathāvuttapurisavisesassa viya paṭibhāganimittaṁ no ce upaṭṭhāti. Evaṁ chabbidhenāti evaṁ vuttākārena vaṇṇādivasena chabbidhena. Punapīti pi-saddo sampiṇḍanattho. Tena nimittaggahaṇavidhiṁ sampiṇḍeti, na pañcavidhataṁ. Chabbidhena hi pubbe nimittaggahaṇaṁ vihitaṁ.",
  "anya-e0103n6:25": "112.Asītisatasandhitoti sabbepi sandhayo tadāpi atthevāti dassanatthaṁ vatvā uddhumātabhāvena yebhuyyena na paññāyanti. Ye pana paññāyanti, te vavatthapetabbāti dassetuṁ ‘‘uddhumātake panā’’tiādi vuttaṁ. Tattha tayo dakkhiṇahatthasandhīti aṁsakapparamaṇibandhānaṁ vasena tayo dakkhiṇahatthasandhayo. Tathā vāmahatthasandhayo. Kaṭijaṇṇugopphakānaṁ vasena tayo dakkhiṇapādasandhayo. Tathā vāmapādasandhayo. Eko kaṭisandhīti kaṭiyā saddhiṁ piṭṭhikaṇṭakasandhiṁ sandhāya vadati. Hatthantaranti dakkhiṇahatthadakkhiṇapassānaṁ, vāmahatthavāmapassānañca antaraṁ vivaraṁ. Pādantaranti ubhinnaṁ pādānaṁ vemajjhaṁ. Udarantaranti nābhiṭṭhānasaññitaṁ kucchivemajjhaṁ, udarassa vā abbhantaraṁ. Kaṇṇantaranti kaṇṇachiddaṁ. Iti-saddo ādiattho, tena nāsacchiddādīnampi saṅgaho daṭṭhabbo. Akkhīnaṁ, mukhassa ca vasenāpi vivaraṁ labbhatevāti dassetuṁ ‘‘akkhīnampī’’tiādi vuttaṁ. Samantatoti evaṁ sandhiādito uddhumātakaṁ vavatthapentassa ce nimittaṁ upatiṭṭhati, iccetaṁ kusalaṁ. No ce, samantato vavatthapetabbanti vavatthāpanavidhiṁ dassetuṁ ‘‘sakalasarīre’’tiādi vuttaṁ. Tattha ñāṇaṁ cāretvāti sabbatthakameva sarīraṁ āvajjetvā tattha paṭikkūlākārasahitaṁ uddhumātakabhāvaṁ ārabbha nirantaraṁ bhāvanāñāṇaṁ pavattetvā. Yaṁ ṭhānanti evaṁ pana ñāṇaṁ cārentassa tasmiṁ sarīre yo padeso vibhūto hutvā uddhumātakākārena vibhūtabhāvena upaṭṭhāti. Udarapariyosānaṁ uparimasarīraṁ.",
  "anya-e0103n6:26": "Vinicchayakathāvaṇṇanā",
  "anya-e0103n6:27": "113.Vinicchayakathāti vinicchayasahitā atthavaṇṇanā. Yathāvuttanimittaggāhavasenāti vaṇṇādito, sandhiādito ca vuttappakārauddhumātakanimittaggahaṇavasena. Suṭṭhu nimittaṁ gaṇhitabbanti yathā uggahanimittaṁ upaṭṭhahati, evaṁ sammadeva asubhanimittaṁ gahetabbaṁ. Idāni tameva nimittassa suṭṭhu gahaṇākāraṁ upadisanto ‘‘satiṁ sūpaṭṭhitaṁ katvā’’tiādimāha. Tattha evaṁ punappunaṁ karontenāti yathā ‘‘imāya paṭipadāya jarāmaraṇato muccissāmī’’ti sañjātādarena satisampajaññañca suṭṭhu upaṭṭhapetvā uddhumātakaasubhaṁ paṭhamaṁ āvajjitaṁ, evaṁ punappunaṁ tattha āvajjanaṁ karontena. Sādhukaṁ upadhāretabbañceva vavatthapetabbañcāti sakkaccaṁ satiyā sallakkhetabbañceva paññāya nicchetabbañca. Sati hi ‘‘dhāraṇā’’ti niddiṭṭhā, dhāraṇañcettha sallakkhaṇaṁ. Paññā ‘‘pavicayo’’ti (dha. sa. 16) niddiṭṭhā, pavicayo cettha nicchayoti. Atha vā upadhāretabbanti satipubbaṅgamāya paññāya upalakkhetabbaṁ . Na hi kadāci satirahitā paññā atthi. Vavatthapetabbanti paññāpubbaṅgamāya satiyā nicchinitabbaṁ. Paññāsahitā eva hi sati idhādhippetā, na tabbirahitā. Addhakkhiapaṅgādivasenāpi olokanaṁ atthīti ‘‘ummīletvā oloketvā’’ti vuttaṁ. Tena paribyattameva olokanaṁ dasseti. Evaṁ punappunaṁ karontassāti vuttappakārena cakkhuṁ ummīletvā olokanaṁ, nimmīletvā āvajjanañca aparāparaṁ anekavāraṁ karontassa. Uggahanimittanti uddhumātake uggaṇhananimittaṁ. Suggahitanti suṭṭhu gahitaṁ. Yathā na vinassati na pamuṭṭhaṁ hoti, evaṁ gahitaṁ. Ekasadisanti samānasadisaṁ. Samānattho hi ayaṁ eka-saddo, yathā ‘‘ariyavinayeti vā, sappurisavinayeti vā, esese eke ekaṭṭhe same samabhāge tajjāte taññe vā’’ti.",
  "anya-e0103n6:28": "Āgamanakāleti vihārato susānaṁ uddissa āgamanakāle. Vuttanayenevāti atidesavasena dīpitampi atthaṁ ‘‘ekakenā’’tiādinā sarūpato dasseti. Tattha tadeva kammaṭṭhānanti uddhumātakakammaṭṭhānaṁ. Mūlakammaṭṭhānanti eke, tadayuttaṁ. Upaṭṭhitanimittaṁ hi kammaṭṭhānaṁ vissajjetvā kammaṭṭhānantaramanasikāro rañño rajjaṁ chaḍḍetvā videsagamanaṁ viyāti. Āgatenāti attano vasanaṭṭhānaṁ āgatena.",
  "anya-e0103n6:29": "114.Avelāyanti sañjhāvelādiayuttavelāyaṁ. Bībhacchanti virūpaṁ. Bheravārammaṇanti vetāḷasadisaṁ bhayānakaṁ visayaṁ. Vikkhittacittoti bhīrukapuriso viya pisācādiṁ disvā cittavikkhepaṁ patto. Ummattako viyāti yakkhummattako viya ekacco hoti. Jhānavibbhantakoti jhānato viccutako sīlavibbhantakamantavibbhantakā viya. Santhambhetvāti uppannaparittāsavūpasamanena vigatakampatāya niccalo hutvā. Satiṁ sūpaṭṭhitantiādi santhambhanassa upāyadassanaṁ. Matasarīraṁ uṭṭhahitvā anubandhanakaṁ nāma natthi asati tādise mantappayoge. Sopi uddhumātakādibhāvamappatte avinaṭṭharūpe eva ijjhati, tathā devatādhiggaho, na evarūpeti adhippāyo. Saññajoti bhāvanāparikappasaññāya jāto. Tato eva saññāsambhavo saññāmattasamuṭṭhāno. Tāsaṁ vinodetvāti nimittupaṭṭhānanimittaṁ uppannacittasantāsaṁ vuttappakārena vinodetvā vūpasametvā . ‘‘Idāni tava parissamo sapphalo jāto’’ti hāsaṁ pītiṁ pamodanaṁ uppādetvā. Cittaṁ sañcarāpetabbanti bhāvanācittaṁ pavattetabbaṁ manasikātabbaṁ.",
  "anya-e0103n6:30": "Nimittaggāhanti nimittassa uggaṇhanaṁ, uggahanimittaṁ. Sampādentoti sādhento nipphādento. Kammaṭṭhānaṁ upanibandhatīti bhāvanaṁ yathāvutte nimitte upanento nibandhati. Yogakammaṁ hi yogino sukhavisesānaṁ kāraṇabhāvato ‘‘kammaṭṭhāna’’nti adhippetaṁ, yogakammassa vā pavattiṭṭhānatāya yathāupaṭṭhitanimittaṁ kammaṭṭhānaṁ, taṁ bhāvanācitte upanibandhati. Taṁ panassa upanibandhanaṁ sandhāya cittaṁ sañcarāpetabbaṁ. Evaṁ ‘‘visesamadhigacchatī’’ti vuttanti dassento ‘‘tassa hī’’tiādimāha. Tattha tassāti yogino, tassa vā uddhumātakāsubhassa. Mānasaṁ cārentassāti bhāvanācittaṁ aparāparaṁ pavattentassa, uggahanimittaṁ punappunaṁ manasi karontassāti attho.",
  "anya-e0103n6:31": "115.‘‘Vīthisampaṭipādanatthā’’ti padassa ‘‘kammaṭṭhānavīthiyā sampaṭipādanatthā’’ti atthaṁ vatvā taṁ pana kammaṭṭhānavīthiṁ, tassā ca sampaṭipādanavidhiṁ vitthārato dassetuṁ ‘‘sace hī’’tiādi vuttaṁ. Tattha katimīti pakkhassa katamī, kiṁ dutiyā, tatiyādīsu vā aññatarāti attho. Tuṇhībhūtena gantuṁ na vaṭṭati pucchantānaṁ cittassa aññathattapariharaṇatthaṁ. Appasannānañhi pasādāya, pasannānañca bhiyyobhāvāya sāsanasampaṭipatti. Nassatīti na dissati , na upaṭṭhātīti attho. ‘‘Āgantukapaṭisanthāro kātabbo’’ti iminā āgantukavattaṁ ekadesena dassitanti ‘‘avasesānipī’’ti vatvā āgantukavattaṁ paripuṇṇaṁ gahetuṁ puna āgantukaggahaṇaṁ kataṁ. Gamikavattādīnīti ādi-saddena āvāsikaanumodanapiṇḍacārikaanumodanapiṇḍacārikaāraññikasenāsanavaccakuṭivattādīnaṁ saṅgaho daṭṭhabbo. Vattakkhandhake (cūḷava. 356) hi āgatāni mahāvattāni idha ‘‘khandhakavattānī’’ti vuttāni. Tajjanīyakammakatādikāle pana pārivāsikādikāle ca caritabbāni imassa bhikkhuno asambhavato idha nādhippetāni. Nimittaṁ vā antaradhāyatīti susāne ṭhitaṁ asubhanimittaṁ uddhumātakabhāvāpagamena antaradhāyati. Tenāha ‘‘uddhumātaka’’ntiādi. Tasmāti tena kāraṇena, imassa kammaṭṭhānassa dullabhattāti attho. Nisīditvā paccavekkhitabboti sambandho.",
  "anya-e0103n6:32": "Nimittaṁ gahetuṁ gamane viya nimittaṁ gahetvā nivattanepi yathāsallakkhitadisādipaccavekkhaṇaṁ yāva nimittavināsā pavattitakiriyāya avicchedena upadhāraṇatthaṁ. Sati hi tassa nirantarūpadhāraṇe vihāraṁ pavisitvā nisinnakāle kammaṭṭhānassa upaṭṭhitākāro samathanimittassa gahaṇe cittassa samāhitākāro viya pākaṭo hutvā upatiṭṭheyyāti. Tenāha ‘‘tassevaṁ…pe… vīthiṁ paṭipajjatī’’ti. Purimākārena nimittassa pākaṭabhāvena upaṭṭhitattā purimākāreneva kammaṭṭhānamanasikāro bhāvanāvīthiṁ paṭipajjati.",
  "anya-e0103n6:33": "116. Uddhumātakaṁ nāma ativiya asuciduggandhajegucchapaṭikkūlaṁ bībhacchaṁ bhayānakañca, evarūpe ārammaṇe bhāvanamanuyuñjantassa evaṁ ābaddhaparikammassa thirībhūtasseva yogino adhippāyo samijjhatīti dassetuṁ ‘‘ānisaṁsadassāvī’’tiādi vuttaṁ. Evanti evameva vuttappakāreneva ānisaṁsadassāvinā. Taṁ rakkheyyāti ‘‘addhā iminā sukhaṁ jīvissāmī’’ti attano jīvitaṁ viya taṁ maṇiratanaṁ rakkheyya. Catudhātukammaṭṭhānikotiādi nesaṁ kammaṭṭhānānaṁ sulabhatādassanaṁ. Tattha catudhātukammaṭṭhānikoti catudhātukammaṭṭhānaṁ vā tattha vā niyutto, catudhātukammaṭṭhānaṁ vā pariharanto. Itarānīti vuttāvasiṭṭhāni anussatibrahmavihārādīni. Taṁ nimittanti taṁ yathāladdhaṁ uggahanimittaṁ. ‘‘Rakkhitabba’’nti vatvā rakkhaṇavidhiṁ puna dassetuṁ ‘‘rattiṭṭhāne’’tiādi vuttaṁ.",
  "anya-e0103n6:34": "117. Nānā karīyati etenāti nānākaraṇaṁ, bhedo. Bībhacchaṁ bheravadassanaṁ hutvā upaṭṭhāti manasikārassa anuḷāratāya, anupasantatāya ca ārammaṇassa. Tabbipariyāyato ‘‘paṭibhāganimittaṁ thūlaṅgapaccaṅgapuriso viya upaṭṭhātī’’ti ānetvā sambandhitabbaṁ. Bahiddhāti gocarajjhattato bahiddhā. Kāmānaṁ amanasikārāti asubhabhāvanānubhāvena kāmasaññāya dūrasamussāritattā kāmaguṇe ārabbha manasikārasseva abhāvā. Amanasikārāti vā manasikārapaṭipakkhahetu. Yāya hi kāmasaññāya vasena sattā kāme manasi karonti, tassā paṭipakkhabhūtā asubhasaññā kāmānaṁ amanasikāro, tannimittanti attho. Tenāha ‘‘vikkhambhanavasena kāmacchando pahīyatī’’ti. Paṭibhāganimittārammaṇāya hi asubhasaññāya saddhiṁ balappatto samādhi uppajjamānova kāmacchandaṁ vikkhambheti, anurodhamūlako āghāto mūlakāraṇe vikkhambhite vikkhambhitoyeva hotīti āha ‘‘anunaya…pe… pahīyatī’’ti. Na hi kadāci pahīnānunayassa byāpādo sambhavati. Yathāvuttaasubhasaññāsahagatā hi pīti sātisayā pavattamānāva byāpādaṁ vikkhambhentī pavattati. Tathā āraddhavīriyatāyāti yathā upacārajjhānaṁ uppajjati, tathā kammaṭṭhānamanasikāravasena paggahitavīriyatāya. Vīriyañhi paggaṇhantassa sammāsaṅkappo micchāsaṅkappaṁ viya savipphāratāya thinamiddhaṁ vikkhambhentameva uppajjati.",
  "anya-e0103n6:35": "Vippaṭisāro pacchānutāpo, tappaṭipakkhato avippaṭisāro darathapariḷāhābhāvena cittassa nibbutatā. Tassa avippaṭisārassa paccayabhūtaṁ sīlaṁ, taṁsahagatā tadupanissayā ca pītipassaddhisukhādayo sabhāvato, hetuto ca santasabhāvā, tesaṁ anuyuñjanena avūpasantasabhāvaṁ uddhaccakukkuccaṁ pahīyatīti āha ‘‘avippaṭisārakarasantadhammānuyogavasena uddhaccakukkuccaṁ pahīyatī’’ti. Bhāvanāya hi pubbenāparaṁ visesaṁ āvahantiyā yaṁ sātisayaṁ sukhaṁ labbhati, taṁ anupasantasabhāvaṁ uddhaccakukkuccaṁ vikkhambhentameva uppajjati. Adhigatavisesassāti yathādhigatassa bhāvanāvisesassa. Paccakkhatāyāti paṭipajjantassa yogino paccakkhabhāvato ‘‘sammāsambuddho vata so bhagavā, yo evarūpiṁ sammāpaṭipattiṁ desetī’’ti paṭipattidesake satthari. Paṭipattiyanti paṭipajjamānajjhānapaṭipattiyaṁ. Paṭipattiphaleti tāya sādhetabbe lokiyalokuttaraphale. Vicikicchā pahīyati dhammanvayavicārāhitabalena vicārabalena. Iti pañca nīvaraṇāni pahīyantīti evaṁ paṭibhāganimittapaṭilābhasamakālameva heṭṭhā pavattabhāvanānubhāvanipphannehi samādhiādīhi kāmacchandādīni pañca nīvaraṇāni vikkhambhanavasena pahīyanti. Na hi paṭipakkhena vinā pahātabbassa pahānaṁ sambhavati, paṭipakkhā ca samādhiādayo kāmacchandādīnaṁ. Yathāha peṭake ‘‘samādhi kāmacchandassa paṭipakkho’’tiādi.",
  "anya-e0103n6:36": "Teneva ca ‘‘imehi tesaṁ nīvaraṇānaṁ pahāna’’nti pahānaparidīpanamukhena jhānaṅgāni sarūpato dassetuṁ ‘‘tasmiññeva cā’’tiādi vuttaṁ. Tattha tasmiññeva cāti yaṁ taṁ yathāupaṭṭhitaṁ uggahanimittaṁ bhinditvā viya upaṭṭhitaṁ, tassa paṭicchannabhūtaṁ paṭibhāganimittaṁ, tasmiññeva nimitte. Cetasoti attanā sampayuttacittassa. Abhiniropanalakkhaṇoti āropanalakkhaṇo, appanāsabhāvoti attho. Nimittānumajjanaṁ paṭibhāganimitte anuvicaraṇaṁ. Ārammaṇe hi bhamarassa padumassūpari anuparibbhamanaṁ viya vicārassa anuvicāraṇākārena pavatti anumajjanakiccaṁ. Viseso eva adhigantabbato visesādhigamo, paṭiladdho ca so visesādhigamo cāti paṭi…pe… gamo, tappaccayā taṁhetukā paṭiladdhavisesādhigamapaccayā pīti. Pītimanassa pītisahitacittassa. Passaddhisambhavatoti kāyacittapassaddhīnaṁ saṁsijjhanato. ‘‘Pītimanassa kāyo passambhatī’’ti hi vuttaṁ. Passaddhinimittaṁ passaddhihetukaṁ sukhaṁ ‘‘passaddhakāyo sukhaṁ vediyatī’’ti vacanato. Sukhanimittā sukhapaccayā ekaggatā. ‘‘Sukhino cittaṁ samādhiyatī’’ti (dī. ni. 1.466; a. ni. 3.96; 11.12) hi vuttaṁ. Iti jhānaṅgāni pātubhavantīti evaṁ etāni vitakkādīni jhānaṅgāni tasmiṁyeva nimitte uppajjanti. Paṭhamajjhānapaṭibimbabhūtanti paṭhamajjhānassa paṭicchannabhūtaṁ. Taṅkhaṇaññeva paṭibhāganimittapaṭilābhasamakālameva upacārajjhānampi nibbattati, na nīvaraṇappahānamevāti adhippāyo.",
  "anya-e0103n6:37": "Vinīlakādikammaṭṭhānavaṇṇanā",
  "anya-e0103n6:38": "118.Vinīlakādīsupi kammaṭṭhānesu. Lakkhaṇaṁ vuttanti yaṁ taṁ nimittaggahaṇalakkhaṇaṁ vuttaṁ. Vuttanayenevāti uddhumātake vuttanayeneva. Saha vinicchayena, adhippāyena cāti savinicchayādhippāyaṁ. Taṁ sabbaṁ lakkhaṇaṁ veditabbanti sambandho.",
  "anya-e0103n6:39": "Kabarakabaravaṇṇanti yebhuyyena sabalavaṇṇaṁ. Ussadavasenāti rattasetanīlavaṇṇesu ussadassa vaṇṇassa vasena.",
  "anya-e0103n6:40": "Sannisinnanti niccalabhāveneva sabbaso thirataṁ.",
  "anya-e0103n6:41": "Corāṭaviyanti corehi pariyuṭṭhitaaraññe. Yatthāti yasmiṁ āghātane. Chinnapurisaṭṭhāneti chinnapurisavante ṭhāne. Nānādisāyaṁ patitampīti chinnaṁ hutvā sarīrassa khaṇḍadvayaṁ visuṁ disāsu patitampi. Ekāvajjanenāti ekasamannāhārena. Āpāthamāgacchatīti ekajjhaṁ āpāthaṁ āgacchati. Vissāsaṁ āpajjatīti ajegucchitaṁ upagaccheyya seyyathāpi chavaḍāhako. Sahatthā aparāmasane jigucchā saṇṭhātiyevāti āha ‘‘kattarayaṭṭhiyā vā daṇḍakena vā…pe… upanāmetabba’’nti. Vicchiddakabhāvapaññāyanatthaṁ ekaṅgulantarakaraṇaṁ. Upanāmetabbanti upanetabbaṁ.",
  "anya-e0103n6:42": "Khāyitasadisamevāti khāyitāsubhasadisameva. Aṅgulaṅgulantaranti vividhaṁ khittaṁ sarīrāvayavaṁ aṅgulantaraṁ aṅgulantaraṁ. Katvā vāti kattarayaṭṭhiyā vā daṇḍakena vā sayaṁ katvā vā.",
  "anya-e0103n6:43": "Laddhappahārānanti laddhāvudhappahārānaṁ mukhatoti sambandho. Mukhatoti pahārādimukhato. Paggharamānakāleti lohitaṁ paggharamānakāle. Lohitakaṁ labbhatīti yojanā.",
  "anya-e0103n6:44": "Tanti puḷavakaṁ. Tesūti soṇādisarīresu. Aṭṭhikanti aṭṭhikaasubhaṁ nānappakārato vuttanti sambandho. Purimanayenevāti pubbe uddhumātake vuttanayeneva.",
  "anya-e0103n6:45": "119.Tanti aṭṭhikaṁ. Na upaṭṭhātīti sabhāvato na upaṭṭhāti, paṭikkūlavasena na upaṭṭhātīti attho. Tenāha ‘‘odātakasiṇasambhedo hotī’’ti. Aṭṭhike paṭhamavayādisaṁlakkhaṇaṁ na sakkāti ‘‘liṅganti idha hatthādīnaṁ nāma’’nti vuttaṁ. Aṭṭhikasaṅkhalikā pana ‘‘ayaṁ daharassa, ayaṁ yobbane ṭhitassa, ayaṁ avayavehi vuddhipattissā’’ti evaṁ vayavasena vavatthapetuṁ sakkuṇeyyāva, abyāpitāya pana na gahitanti veditabbaṁ. Yadipi aṭṭhikasaṅkhalikāyaṁ sandhito vavatthāpanaṁ labbhati, aṭṭhike pana na labbhatīti tassa aniyatabhāvadīpanatthaṁ kamavilaṅghanaṁ katvā ‘‘tassa tassa aṭṭhino ninnaṭṭhānathalaṭṭhānavasenā’’tiādi vuttaṁ. Tattha ninnaṭṭhānaṁ nāma aṭṭhino vinatappadeso. Thalaṭṭhānaṁ unnatappadeso. Ghaṭitaghaṭitaṭṭhānavasenāti anupagatanhārubandhānaṁ, itaresañca aññamaññaṁ saṁkiliṭṭhasaṁkiliṭṭhaṭṭhānavasena. Antaravasenāti aññamaññassa antaravasena, susiravasena ca. Sabbatthevāti sakalāya aṭṭhisaṅkhalikāya, sabbasmiṁ vā aṭṭhike.",
  "anya-e0103n6:46": "120.Etthāti etasmiṁ aṭṭhikāsubhe. Yujjamānavasena sallakkhetabbanti yaṁ nimittaggahaṇaṁ yattha yujjati, taṁ tattha uggaṇhanatthaṁ nimittaggahaṇavasena upalakkhetabbaṁ. Sakalāyāti anavasesabhāgāya paripuṇṇāvayavāya. Sampajjati nimittupaṭṭhānavasena. Tesūti aṭṭhikasaṅkhalikaṭṭhikesu. Vuttaṁ aṭṭhakathāyaṁ. Tanti ‘‘ekasadisamevā’’ti vacanaṁ. Ekasmiṁ aṭṭhike yuttanti idaṁ yathā vinīlakādīsu ubhinnaṁ nimittānaṁ yathārahaṁ vaṇṇavisesato, paripuṇṇāparipuṇṇato, savivarāvivarato, calācalato ca viseso labbhati, na evametassāti katvā vuttaṁ, na pana sabbena sabbaṁ visesābhāvato. Tenevāha ‘‘ekaṭṭhikepi cā’’tiādi. Tattha bībhacchenāti suvibhūtaaṭṭhirūpattā aṭṭhibhāveneva virūpena. Bhayānakenāti teneva pākatikasattānaṁ bhayāvahena. Pītisomanassajanakenāti saṇhamaṭṭhabhāvena upaṭṭhānato, bhāvanāya ca savisesattā pītiyā, somanassassa ca uppādakena. Tenevāha ‘‘upacārāvahattā’’ti.",
  "anya-e0103n6:47": "Imasmiṁ okāseti uggahapaṭibhāganimittānaṁ vuttaṭṭhāne. Dvāraṁ datvā vāti ‘‘paṭikkūlabhāveyeva diṭṭhe nimittaṁ nāma hotī’’ti ettake eva aṭṭhatvā anantarameva ‘‘duvidhaṁ idha nimitta’’ntiādinā uggahapaṭibhāganimittāni vibhajitvā vacanena yathāvuttassa nimittavibhāgassa dvāraṁ datvāva vuttaṁ. Nibbikappanti ‘‘subha’’nti vikappena nibbikappaṁ, asubhantvevāti attho. Vicāretvāti ‘‘ekasmiṁ aṭṭhike yutta’’ntiādinā vicāretvā.",
  "anya-e0103n6:48": "Mahātissattherassāti cetiyapabbatavāsīmahātissattherassa. Nidassanānīti dantaṭṭhikamattadassanena sakalassāpi tassā itthiyā sarīrassa aṭṭhisaṅghātabhāvena upaṭṭhānādīni ettha aṭṭhikakammaṭṭhāne uggahapaṭibhāganimittānaṁ visesavibhāvanāni udāharaṇāni.",
  "anya-e0103n6:49": "Subhaguṇoti savāsanānaṁ kilesānaṁ pahīnattā suparisuddhaguṇo. Dasasatalocanenāti sahassakkhena devānamindena. So hi ekāsaneneva sahassaatthānaṁ vicāraṇasamatthena paññācakkhunā samannāgatattā ‘‘sahassakkho’’ti vuccati. Thutakittīti ‘‘yo dhīro sabbadhi danto’’tiādinā (mahāva. 58) abhitthutakittisaddo.",
  "anya-e0103n6:50": "Pakiṇṇakakathāvaṇṇanā",
  "anya-e0103n6:51": "121. Ujupaṭipakkhena pahīnabhāvaṁ sandhāyāha ‘‘suvikkhambhitarāgattā’’ti. Asubhappabhedoti uddhumātakādiasubhavibhāgo. Sarīrasabhāvappattivasenāti sarīrassa attano sabhāvūpagamanavasena. Sarīrañhi vinassamānaṁ aññarūpena ṭhitassa rakkhasassa viya sabhāvappattivaseneva vinassati. Rāgacaritabhedavasenāti rāgacaritavibhāgavasena. Yadi sarīrasabhāvappattivasena ayamasubhappabhedo vutto, mahāsatipaṭṭhānādīsu (dī. ni. 2.372 ādayo; ma. ni. 1.105 ādayo) kathaṁ navappabhedoti? So sarasato eva sabhāvappattivasena vutto, ayaṁ pana parūpakkamenāpi. Tattha ca idhāgatesu dasasu asubhesu ekaccāneva gahitāni, aṭṭhikañca pañcavidhā vibhattaṁ. Tāni ca vipassanāvasena, imāni samathavasenāti pākaṭoyaṁ bhedoti.",
  "anya-e0103n6:52": "Imesaṁ pana dassanampi asubhabhāvasāmaññena satipi avisesato rāgacaritānaṁ sappāyabhāve yaṁ vuttaṁ ‘‘rāgacaritabhedavasena cā’’ti, taṁ vibhajitvā dassetuṁ ‘‘visesato’’tiādi vuttaṁ. Sūnabhāvena susaṇṭhitampi sarīraṁ dussaṇṭhitameva hotīti uddhumātakasarīre saṇṭhānavipattiṁ dīpetīti āha ‘‘sarīrasaṇṭhānavipattippakāsanato’’ti. Saṇṭhānasampattiyaṁ ratto saṇṭhānarāgī, tassa sappāyaṁ saṇṭhānarāgassa vikkhambhanupāyabhāvato. Kāyo eva kāyavaṇo, tattha paṭibaddhassa nissitassa. Susirabhāvappakāsanatoti susirassa vivarassa atthibhāvappakāsanato. Sarīre ghanabhāvarāginoti sarīre aṅgapaccaṅgānaṁ thirabhāvaṁ paṭicca uppajjanakarāgavato. Vikkhepappakāsanatoti soṇasiṅgālādīhi ito cito ca vikkhepassa pakāsanato aṅgapaccaṅgalīlārāgino sappāyaṁ. Īdisānaṁ kira anavaṭṭhitarūpānaṁ avayavānaṁ ko līḷāvilāsoti virāgasambhavato. Saṅghātabhedavikārappakāsanatoti saṅghātassa aṅgapaccaṅgānaṁ saṁhatabhāvassa susambandhatāya bhedo eva vikāro saṅghātabhedavikāro, tassa pakāsanato. Lohitaṁ makkhitaṁ hutvā paṭikkūlabhāvo lohitamakkhitapaṭikkūlabhāvo, tassa pakāsanato. Mamattarāginoti ‘‘mama aya’’nti uppajjanakarāgavato. Dantasampattirāginoti dantasampattiyaṁ rajjanasīlassa.",
  "anya-e0103n6:53": "Kasmā panettha uddhumātakādike paṭhamajjhānameva uppajjati, na dutiyādīnīti anuyogaṁ manasi katvā āha ‘‘yasmā panā’’tiādi. Aparisaṇṭhitajalāyāti sotavasena pavattiyā samantato aṭṭhitajalāya asannisinnasalilāya. Arittabalenāti pājanadaṇḍabalena. Dubbalattā ārammaṇassāti paṭikkūlabhāvena attani cittaṁ ṭhapetuṁ asamatthabhāvo ārammaṇassa dubbalatā. Paṭikkūle hi ārammaṇe sarasato cittaṁ pavattituṁ na sakkoti, abhiniropanalakkhaṇena pana vitakkena abhiniropiyamānameva cittaṁ ekaggataṁ labhati. Na vinā vitakkenāti vitakkarahitāni dutiyādijjhānāni tattha patiṭṭhaṁ na labhanti. Tenāha ‘‘vitakkabalenevā’’tiādi.",
  "anya-e0103n6:54": "Yadi paṭikkūlabhāvato uddhumātādiārammaṇe dutiyādijjhānāni na pavattanti, evaṁ sante paṭhamajjhānenāpi tattha na uppajjitabbaṁ. Na hi tattha pītisomanassānaṁ sambhavo yuttoti codanaṁ sandhāyāha ‘‘paṭikkūlepi ca etasmi’’ntiādi. Tattha ānisaṁsadassāvitānīvaraṇasantāparogavūpasamānaṁ yathākkamaṁ pupphacchaḍḍaka, vamanavirecanaupamā yojetabbā.",
  "anya-e0103n6:55": "122. Yathāvuttakāraṇena dasadhā vavatthitampi sabhāvato ekavidhamevāti dassetuṁ ‘‘dasavidhampi ceta’’ntiādiṁ vatvā svāyaṁ sabhāvo yathā aviññāṇakesu, evaṁ saviññāṇakesupi labbhateva. Tasmā tatthāpi yonisomanasikāravato bhāvanā ijjhatevāti dassento ‘‘tadetaṁ iminā lakkhaṇenā’’tiādimāha. Etthāti etasmiṁ jīvamānakasarīre. Alaṅkārenāti paṭijagganapubbakena alaṅkaraṇena. Na paññāyati pacurajanassāti adhippāyo. Atirekatisataaṭṭhikasamussayaṁ dantaṭṭhikehi saddhiṁ, tehi pana vinā ‘‘timattāni aṭṭhisatānī’’ti (visuddhi. 1.190) kāyagatāsatiyaṁ vakkhati. Chiddāvachiddanti khuddānukhuddachiddavantaṁ. Medakathālikā medabharitabhājanaṁ. Niccuggharitapaggharitanti niccakālaṁ upari, heṭṭhā ca vissavantaṁ. Vemattanti nānattaṁ. Nānāvatthehīti nānāvaṇṇehi vatthehi. Hiriyā lajjāya kopanato vināsanato hirikopinaṁ, uccārapassāvamaggaṁ. Yāthāvasarasanti yathābhūtaṁ sabhāvaṁ. Yāthāvato rasīyati ñāyatīti hi raso, sabhāvo. Ratinti abhiratiṁ abhiruciṁ. Attasinehasaṅkhātena rāgena rattā attasineharāgarattā. Vihaññamānenāti icchitālābhena vighātaṁ āpajjantena.",
  "anya-e0103n6:56": "Kiṁsukanti pālibhaddakaṁ, palāsoti keci, simbalīti apare. Atilolupoti ativiya lolasabhāvo . Adunti etaṁ. Nanti kesādisarīrakoṭṭhāsaṁ. Mucchitāti mohitā, mucchāpāpikāya vā taṇhāya vasena mucchaṁ pattā. Sabhāvanti paṭikkūlabhāvaṁ.",
  "anya-e0103n6:57": "Ukkarūpamoti uccārapassāvaṭṭhānasamo, vaccakūpasamo vā. Cakkhubhūtehīti cakkhuṁ pattehi paṭiladdhapaññācakkhukehi, lokassa vā cakkhubhūtehi. Allacammapaṭicchannoti allacammapariyonaddho.",
  "anya-e0103n6:58": "Dabbajātikenāti uttarimanussadhamme paṭiladdhuṁ bhabbarūpena. Yattha yattha sarīre, sarīrassa vā yattha yattha koṭṭhāse. Nimittaṁ gahetvāti asubhākārassa suṭṭhu sallakkhaṇavasena yathā uggahanimittaṁ uppajjati, evaṁ uggaṇhanavasena nimittaṁ gahetvā, uggahanimittaṁ uppādetvāti attho. Kammaṭṭhānaṁ appanaṁ pāpetabbanti yathāladdhe uggahanimitte kammaṁ karontena paṭibhāganimittaṁ uppādetvā upacārajjhāne ṭhitena tameva bhāvanaṁ ussukkāpentena asubhakammaṭṭhānaṁ appanaṁ pāpetabbaṁ. Adhigatappano hi paṭhamajjhāne ṭhito tameva jhānaṁ pādakaṁ katvā vipassanaṁ ārabhitvā saṅkhāre sammasanto nacirasseva sabbāsave khepetīti.",
  "anya-e0103n6:59": "Asubhakammaṭṭhānaniddesavaṇṇanā niṭṭhitā.",
  "anya-e0103n6:60": "Iti chaṭṭhaparicchedavaṇṇanā."
}