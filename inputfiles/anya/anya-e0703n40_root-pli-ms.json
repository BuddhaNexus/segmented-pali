{
  "anya-e0703n40:0": "Ekacattālīsatima pariccheda",
  "anya-e0703n40:1": "Dvirājako",
  "anya-e0703n40:2": "1.",
  "anya-e0703n40:3": " Mahānāganarindassa , bhāgineyyo subhāgiyo;",
  "anya-e0703n40:4": "So aggabodhirājāsi, aggabodhigatāsayo.",
  "anya-e0703n40:5": "2.",
  "anya-e0703n40:6": " Tejena bāhuṃ sommena, candaṃ sampuṇṇamaṇḍalaṃ;",
  "anya-e0703n40:7": "Sumerumacalantena, gambhirena mahodadhiṃ.",
  "anya-e0703n40:8": "3.",
  "anya-e0703n40:9": " Vasundharā pakampena, mārutaṃ sampavuttiyā;",
  "anya-e0703n40:10": "Buddhiyāmaramantāraṃ, suddhiyā saradambaraṃ.",
  "anya-e0703n40:11": "4.",
  "anya-e0703n40:12": " Kāmabhogena devinda, matthena ca narissaraṃ;",
  "anya-e0703n40:13": "Dhammena suddhavāseṭṭhaṃ, vikkamena migādhipaṃ.",
  "anya-e0703n40:14": "5.",
  "anya-e0703n40:15": " Rājadhammehi rajjehi, cakkavattinarissaraṃ;",
  "anya-e0703n40:16": "Vessantarañca dānena, anugantvā jane suto.",
  "anya-e0703n40:17": "6.",
  "anya-e0703n40:18": " Mātulaṃ uparājavhe, bhātaraṃ yuvarājake;",
  "anya-e0703n40:19": "Bhāgineyyañca malaya-rājaṭhāne ṭhapesi so.",
  "anya-e0703n40:20": "7.",
  "anya-e0703n40:21": " Ṭhānantare yathāyogaṃ-seṭṭhāmacce ṭhapesi ca;",
  "anya-e0703n40:22": "Janaṃ saṅgahavatthūhī, rājadhammehi caggahi.",
  "anya-e0703n40:23": "8.",
  "anya-e0703n40:24": " Desaṃ sayoggaṃ pādāsi, yuvarājassa dakkhiṇaṃ;",
  "anya-e0703n40:25": "Vasaṃ tattha sirīvaḍḍha-mānavāpiṃ sagāhayi.",
  "anya-e0703n40:26": "9.",
  "anya-e0703n40:27": " Katvā girivihārañca, saṅghikaṃ tassa dāpayi;",
  "anya-e0703n40:28": "Khettānaṃ dvisataṃ saṅgha-bhogatthāya mahāmati.",
  "anya-e0703n40:29": "10.",
  "anya-e0703n40:30": " Adā malayarājassa, dāṭhānāmaṃ sadhītaraṃ;",
  "anya-e0703n40:31": "Pariveṇaṃ sīrisaṅgha-bodhināmañca kārayi.",
  "anya-e0703n40:32": "11.",
  "anya-e0703n40:33": " Mahāsivassa kāresi, pariveṇaṃ sanāmakaṃ;",
  "anya-e0703n40:34": "Parivāro’pi tassāsi, evaṃ puññaparāyano.",
  "anya-e0703n40:35": "12.",
  "anya-e0703n40:36": " Katvā sādhupacārena, porāṇaṃ saṅgahaṃ vidhiṃ;",
  "anya-e0703n40:37": "Antarāyaṃ visodhetuṃ, jiṇṇañca paṭisaṅkhari.",
  "anya-e0703n40:38": "13.",
  "anya-e0703n40:39": " Kavayo tassa rajjamhi, sīhaḷāya niruttiyā;",
  "anya-e0703n40:40": "Kāveyye bahuke’kāsuṃ, vicitranayāsālino.",
  "anya-e0703n40:41": "14.",
  "anya-e0703n40:42": " Vihāre dakkhiṇe kāsi, pāsādaṃ sumanoharaṃ;",
  "anya-e0703n40:43": "Akā navahi vassehi, dipe kaṇṭakasodhanaṃ.",
  "anya-e0703n40:44": "15.",
  "anya-e0703n40:45": " Kurundanāmaṃ kāretvā, vihāraṃ sabbasaṅghikaṃ;",
  "anya-e0703n40:46": "Vāpiṃ tannāmakaṃ nāḷi-kerārāmaṃ tiyojanaṃ.",
  "anya-e0703n40:47": "16.",
  "anya-e0703n40:48": " Mahāsivavhaye ceva, sassaṃ kārayituṃ adā;",
  "anya-e0703n40:49": "Lābhasakkārasammāna-mārāmikasataṃ tadā.",
  "anya-e0703n40:50": "17.",
  "anya-e0703n40:51": " Vihāraṃ taṃ samīpamhi, katvā ambilapassavaṃ;",
  "anya-e0703n40:52": "Gāmaṃ tannāmakaṃ cādā, theriyānaṃ tapassīnaṃ.",
  "anya-e0703n40:53": "18.",
  "anya-e0703n40:54": " Uttaravallivihārassa, ratanaṃ dīghavaṇṇitaṃ;",
  "anya-e0703n40:55": "Datvā gāmaṃ patiṭṭhesi, satthubimbaṃ silāmayaṃ.",
  "anya-e0703n40:56": "19.",
  "anya-e0703n40:57": " Keḷivāte ca kāresi, sumanaṃ nāma pabbataṃ;",
  "anya-e0703n40:58": "Mahātelavaṭaṃbodhi-ghare pāsāṇavedikaṃ.",
  "anya-e0703n40:59": "20.",
  "anya-e0703n40:60": " Kāretvā lohapāsādaṃ, pāsādamahane adā;",
  "anya-e0703n40:61": "Chattiṃsānaṃ sahassānaṃ, bhikkhūnaṃ so ticīvaraṃ.",
  "anya-e0703n40:62": "21.",
  "anya-e0703n40:63": " Gāmaṃ datvā niyojesi, ārakkhaṃ dhītu nāmakaṃ;",
  "anya-e0703n40:64": "Hatthikucchivihārepi, pāsādaṃ kāsi buddhimā.",
  "anya-e0703n40:65": "22.",
  "anya-e0703n40:66": " Dāṭhā sivassa ṭhatvāna, ovāde sādhu bhikkhuno;",
  "anya-e0703n40:67": "Samācaranto dhammena, sakkaccaṃ tamupaṭṭhahi.",
  "anya-e0703n40:68": "23.",
  "anya-e0703n40:69": " Mūgasenāpatiṃ cākā, vihāraṃ so visālakaṃ;",
  "anya-e0703n40:70": "Gāmaṃ lajjikametassa, dāsa bhogāya’dāsi ca.",
  "anya-e0703n40:71": "24.",
  "anya-e0703n40:72": " Mahānāgassa puññatthaṃ, rañño taṃnāmakaṃ akā;",
  "anya-e0703n40:73": "Mahātherassa tañcā’dā, rājā tepiṭakassa so.",
  "anya-e0703n40:74": "25.",
  "anya-e0703n40:75": " Attano sadisānañca, yogīnaṃ vigatālayo;",
  "anya-e0703n40:76": "Bhikkhūnaṃ catusaṭṭhīnaṃ, vihāraṃ taṃ tadā adā.",
  "anya-e0703n40:77": "26.",
  "anya-e0703n40:78": " Katvā tasseva mahā-pariveṇanivāsino;",
  "anya-e0703n40:79": "Bhinnorudīpaṃ datvāna, vaṭṭakākārapiṭṭhito.",
  "anya-e0703n40:80": "27.",
  "anya-e0703n40:81": " Dakkhiṇagīridaḷhavhe, mahānāge ca pabbate;",
  "anya-e0703n40:82": "Kāḷavāpādike cā’kā, vihāre posathālaye.",
  "anya-e0703n40:83": "28.",
  "anya-e0703n40:84": " Vihāre abhaye’kāsi, mahāpokkharaṇiṃ tathā;",
  "anya-e0703n40:85": "Cetiyapabbate cākā, nāgasoṇḍiṃ thirodikaṃ.",
  "anya-e0703n40:86": "29.",
  "anya-e0703n40:87": " Mahindataṭavāviñca, kārāpetvāna sādhukaṃ;",
  "anya-e0703n40:88": "Etissā mariyādāya, theraṃ netuṃ niyojayi.",
  "anya-e0703n40:89": "30.",
  "anya-e0703n40:90": " Mahāmahinda theramhi, taṃṭhānasamupāgato;",
  "anya-e0703n40:91": "Taracchā eva netunti, katikañceva kārayi.",
  "anya-e0703n40:92": "31.",
  "anya-e0703n40:93": " Chattaṃ soṇṇañca kāresi, nikāyesupi tīsu so;",
  "anya-e0703n40:94": "Sattāṭṭhanava vāresu, mahaggharatanehi ca.",
  "anya-e0703n40:95": "32.",
  "anya-e0703n40:96": " Mahātūpe catubbīsa-bhāraṃ chattaṃ suvaṇṇayaṃ;",
  "anya-e0703n40:97": "Tattha tattha ca pūjesi, mahagghaṃ ratanuttamaṃ.",
  "anya-e0703n40:98": "33.",
  "anya-e0703n40:99": " Dāṭhādhātugharaṃ katvā, vicitraratanujjalaṃ;",
  "anya-e0703n40:100": "Kāsi hemakaraṇḍañca, lohanāvañca pāḷiyaṃ.",
  "anya-e0703n40:101": "34.",
  "anya-e0703n40:102": " Maṇimekhalanāmañca, bandhāpesi sabandhanaṃ;",
  "anya-e0703n40:103": "Mahāmātiñca gaṇhesi, maṇihīrakavāpiyaṃ.",
  "anya-e0703n40:104": "35.",
  "anya-e0703n40:105": " Tadā eko mahāthero, jotipālakanāmako;",
  "anya-e0703n40:106": "Parājesi vivādena, dīpe vetullavādino.",
  "anya-e0703n40:107": "36.",
  "anya-e0703n40:108": " Dāṭhāpabhutināmo’tha, ādipādo’tilajjito;",
  "anya-e0703n40:109": "Hatthamukkhippi taṃ hantuṃ, gaṇḍo sañjāyi taṃkhaṇe.",
  "anya-e0703n40:110": "37.",
  "anya-e0703n40:111": " Rājā tasmiṃ pasīditvā, vihāreyeva vāsayi;",
  "anya-e0703n40:112": "Mānena taṃ anāgamma, dāṭhāpabhūmato kira.",
  "anya-e0703n40:113": "38.",
  "anya-e0703n40:114": " Datvā mahādipādattaṃ, bhāgineyyaggabodhino;",
  "anya-e0703n40:115": "Rakkhituṃ taṃ niyojesi, theraṃ sopi tamācari.",
  "anya-e0703n40:116": "39.",
  "anya-e0703n40:117": " Nīlagehaparicchedaṃ, katvā tasseva so adā;",
  "anya-e0703n40:118": "Katvevaṃ bahudhā puññaṃ, catuttiṃse same mato.",
  "anya-e0703n40:119": "40.",
  "anya-e0703n40:120": " Aggabodhi tato āsi, rājā pubbassa rājino;",
  "anya-e0703n40:121": "Mahallakattānaṃ khudda-nāmena paridīpayuṃ.",
  "anya-e0703n40:122": "41.",
  "anya-e0703n40:123": " So dīpaṃ paripālesi, pubbacārittakovido;",
  "anya-e0703n40:124": "Akāsi ca mahesiṃ so, mātuladhītumattano.",
  "anya-e0703n40:125": "42.",
  "anya-e0703n40:126": " Saṅghabhaddaṃ asiggāhaṃ, kāsi bandhuṃ mahesiyā;",
  "anya-e0703n40:127": "Yathārahamadā ceva, ṭhānantaramanālayo.",
  "anya-e0703n40:128": "43.",
  "anya-e0703n40:129": " Katvā veḷuvanaṃ rājā, sāgalīnaṃ niyojayī;",
  "anya-e0703n40:130": "Jamburantaragallañca, kāsi mātikapiṭṭhikaṃ.",
  "anya-e0703n40:131": "44.",
  "anya-e0703n40:132": " Rañño tasse’va rajjamhi, kāliṅgesu mahīpati;",
  "anya-e0703n40:133": "Sattānaṃ maraṇaṃ yuddhe, disvā saṃviggamānaso.",
  "anya-e0703n40:134": "45.",
  "anya-e0703n40:135": " Imaṃ dīpamupāgamma, pabbajjā katanicchayo;",
  "anya-e0703n40:136": "Jotipālamhi pabbaji, rājā sakkāsi taṃ ciraṃ.",
  "anya-e0703n40:137": "46.",
  "anya-e0703n40:138": " Padhānaṭhānaṃ tassa’kā, vihāre mattapabbate;",
  "anya-e0703n40:139": "Tassāmacco mahesī ca, tathevā’gamma pabbajuṃ.",
  "anya-e0703n40:140": "47.",
  "anya-e0703n40:141": " Rañño mahesī sutvāna, tassa pabbajjamuttamaṃ;",
  "anya-e0703n40:142": "Sakkaccaṃ tamupaṭṭhāsi, ratanavhañca kārayi.",
  "anya-e0703n40:143": "48.",
  "anya-e0703n40:144": " Adā rājā amaccassa, pācīnakaṇḍarājiyaṃ;",
  "anya-e0703n40:145": "Vettavāsavihārañca, so’dā saṅghassa taṃ yati.",
  "anya-e0703n40:146": "49.",
  "anya-e0703n40:147": " Rājattheremate rājā, socitvā parideviya;",
  "anya-e0703n40:148": "Padhānaṭhānaṃ kāresi, cūḷagallavihārake.",
  "anya-e0703n40:149": "50.",
  "anya-e0703n40:150": " Palaṃnagaragañceva, tassa ṭhānañhi kārayi;",
  "anya-e0703n40:151": "Evaṃ tadatthaṃ puññāni, bahūni’pi mahīpati.",
  "anya-e0703n40:152": "51.",
  "anya-e0703n40:153": " Jotipālita theramhi, tūpārāmamhi cetiyaṃ;",
  "anya-e0703n40:154": "Vandamāne pabhijjitvā, bhāgo taṃ purato pati.",
  "anya-e0703n40:155": "52.",
  "anya-e0703n40:156": " Pakkositvāna rājānaṃ, thero dassesi dukkhito;",
  "anya-e0703n40:157": "Rājā disvāva saṃviggo, kammaṃ paṭṭhapi taṃkhaṇe.",
  "anya-e0703n40:158": "53.",
  "anya-e0703n40:159": " Dakkhiṇakkhakadhātuṃ so, lohapāsādakucchiyaṃ;",
  "anya-e0703n40:160": "Sārakkhaṃ ṭhapayitvāna, rattindivamapūjayi.",
  "anya-e0703n40:161": "54.",
  "anya-e0703n40:162": " Navakamme cirāyante, thūpārāmamhi devatā;",
  "anya-e0703n40:163": "Supinaṃ tassa dassesuṃ, rattimārāmikā viya.",
  "anya-e0703n40:164": "55.",
  "anya-e0703n40:165": " Sace rājā papañceti, kātuṃ dhātugharaṃ mayaṃ;",
  "anya-e0703n40:166": "Dhātuṃ gahetvā gacchāma, yatthatatthā’ti taṃkhaṇe.",
  "anya-e0703n40:167": "56.",
  "anya-e0703n40:168": " Rājā pabuddho saṃviggo, na cireneva kārayi;",
  "anya-e0703n40:169": "Kammaṃ dhātugharesabbaṃ, cittakammādisaññuttaṃ.",
  "anya-e0703n40:170": "57.",
  "anya-e0703n40:171": " Catasso paṭimāyo ca, pallaṅke ca silāmaye;",
  "anya-e0703n40:172": "Hemacchattaṃ silādanta-kammaṃ gehamhi sabbaso.",
  "anya-e0703n40:173": "58.",
  "anya-e0703n40:174": " Mahāmaccādayo’kaṃsu , karaṇḍānaṃ sataṃ nava;",
  "anya-e0703n40:175": "Devānaṃpiyatissassa, kammañca nikhilaṃ navaṃ.",
  "anya-e0703n40:176": "59.",
  "anya-e0703n40:177": " Sabbussāhena kāretvā, mahāpūjaṃ yathārahaṃ;",
  "anya-e0703n40:178": "Ānetvā lohapāsādā, dhātuṃ sabbādarena so.",
  "anya-e0703n40:179": "60.",
  "anya-e0703n40:180": " Jotipālaṃ mahātheraṃ, sasaṅghaṃ parivāriya;",
  "anya-e0703n40:181": "Parihārena vaḍḍhesi, dhātuṃ dhātukaraṇḍake.",
  "anya-e0703n40:182": "61.",
  "anya-e0703n40:183": " Dhātugehassa pādāsi, laṅkādīpaṃ sahattanā;",
  "anya-e0703n40:184": "Lābhaggāma-madā tassā, rakkhakānaṃ mahesiyā.",
  "anya-e0703n40:185": "62.",
  "anya-e0703n40:186": " Nāgadīpamhi gehañca, rājāyatanadhātuyā;",
  "anya-e0703n40:187": "Uṇṇalomagharañceva, chattamāmalacetiye.",
  "anya-e0703n40:188": "63.",
  "anya-e0703n40:189": " Tattha gāmaṃ vihārassa, yāgudānāya’dāsi ca;",
  "anya-e0703n40:190": "Vihārassa’bhayassā’dā, gāmamaṅgaṇasālakaṃ.",
  "anya-e0703n40:191": "64.",
  "anya-e0703n40:192": " Nāmaṃ katvāna so’kāsi, attano ca mahesiyā;",
  "anya-e0703n40:193": "Dāṭhaggabodhimāvāsaṃ, vihāre atayuttare.",
  "anya-e0703n40:194": "65.",
  "anya-e0703n40:195": " Devī kapālanāgaṃ sā, vihāraṃ sādhukāriya;",
  "anya-e0703n40:196": "Tasse’vādā vihārassa, sampannacatupaccayaṃ.",
  "anya-e0703n40:197": "66.",
  "anya-e0703n40:198": " Gehaṃ jetavane kāsi, rājā rājatacumbaṭaṃ;",
  "anya-e0703n40:199": "Udapānaṃ maṇāpesi, sova bodhigharantike.",
  "anya-e0703n40:200": "67.",
  "anya-e0703n40:201": " Gaṅgātaṭaṃ valāhassaṃ, vāpiṃ giritaṭañcakā;",
  "anya-e0703n40:202": "Mahāpāḷiṃpi vaḍḍhesi, bhatanāvañca kārayi.",
  "anya-e0703n40:203": "68.",
  "anya-e0703n40:204": " Bhikkhūnīnaṃ mahesī ca, bhattavaṃsaṃ samādisi;",
  "anya-e0703n40:205": "Evaṃ puññāni katvā so, divaṃ’gā dasame same.",
  "anya-e0703n40:206": "69.",
  "anya-e0703n40:207": " Evaṃ puññaratā narādhipatayo sampannabhogā gamuṃ;",
  "anya-e0703n40:208": "Maccusseva vasaṃ tatohi matimā sammā bhavassīdisaṃ;",
  "anya-e0703n40:209": "Passanto niyamaṃ vihāya vidhinā sabbaṃ bhave saṅgatiṃ;",
  "anya-e0703n40:210": "Nibbānābhimukho careyya dhitimā pabbajjamajjhūpago.",
  "anya-e0703n40:211": "Sujanappasādasaṃvegatthāya kate mahāvaṃse",
  "anya-e0703n40:212": "Dvirājako nāma",
  "anya-e0703n40:213": "Ekacattālīsatimo paricchedo."
}