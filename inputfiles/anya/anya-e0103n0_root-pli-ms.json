{
  "anya-e0103n0:0": " Namo tassa bhagavato arahato sammāsambuddhassa",
  "anya-e0103n0:1": "Visuddhimagga-mahāṭīkā",
  "anya-e0103n0:2": "(Paṭhamo bhāgo)",
  "anya-e0103n0:3": "Ganthārambhakathā",
  "anya-e0103n0:4": "Saddhammaraṁsimālī yo, vineyyakamalākare;",
  "anya-e0103n0:5": "Vibodhesi mahāmoha-tamaṁ hantvāna sabbaso.",
  "anya-e0103n0:6": "Ñāṇātisayabimbaṁ taṁ, visuddhakaruṇāruṇaṁ;",
  "anya-e0103n0:7": "Vanditvā nirupaklesaṁ, buddhādiccaṁ mahodayaṁ.",
  "anya-e0103n0:8": "Lokālokakaraṁ dhammaṁ, guṇarasmisamujjalaṁ;",
  "anya-e0103n0:9": "Ariyasaṅghañca samphullaṁ, visuddhakamalākaraṁ.",
  "anya-e0103n0:10": "Vandanājanitaṁ puññaṁ, iti yaṁ ratanattaye;",
  "anya-e0103n0:11": "Hatantarāyo sabbattha, hutvāhaṁ tassa tejasā.",
  "anya-e0103n0:12": "Sampannasīlācārena, dhīmatā sucivuttinā;",
  "anya-e0103n0:13": "Ajjhesito dāṭhānāgattherena thiracetasā.",
  "anya-e0103n0:14": "Visuddhacarito nātho, yaṁ visuddhimanuttaraṁ;",
  "anya-e0103n0:15": "Patvā desesi karuṇāsamussāhitamānaso.",
  "anya-e0103n0:16": "Tassā adhigamūpāyo, visuddhanayamaṇḍito;",
  "anya-e0103n0:17": "Visuddhimaggo yo vutto, suvisuddhapadakkamo.",
  "anya-e0103n0:18": "Suvisuddhaṁ asaṁkiṇṇaṁ, nipuṇatthavinicchayaṁ;",
  "anya-e0103n0:19": "Mahāvihāravāsīnaṁ, samayaṁ avilomayaṁ.",
  "anya-e0103n0:20": "Tassa nissāya porāṇaṁ, kathāmaggaṁ anākulaṁ;",
  "anya-e0103n0:21": "Tantinayānugaṁ suddhaṁ, karissāmatthavaṇṇanaṁ.",
  "anya-e0103n0:22": "Iti ākaṅkhamānassa, saddhammassa ciraṭṭhitiṁ;",
  "anya-e0103n0:23": "Vibhajantassa tassatthaṁ, nisāmayatha sādhavoti.",
  "anya-e0103n0:24": "Nidānādikathāvaṇṇanā",
  "anya-e0103n0:25": "1. Svāyaṁ visuddhimaggo yaṁ suttapadaṁ nissāya paṭṭhapīyati, taṁ tāva nikkhipitvā tassa nidānādiniddhāraṇamukhena nānappakārato atthaṁ saṁvaṇṇetuṁ ‘‘sīle patiṭṭhāyā’’tiādi āraddhaṁ. Dhammaṁ saṁvaṇṇentena hi ādito tassa nidānaṁ vattabbaṁ, tato payojanaṁ piṇḍattho padattho sambandho adhippāyo codanā sodhanaṁ vattabbaṁ. Tathā ceva ācariyena paṭipannaṁ. Ettha hi bhagavantaṁ kirātiādi desanāya nidānapayojananiddhāraṇaṁ, visuddhimaggaṁ bhāsissantiādi piṇḍatthaniddhāraṇaṁ , sīle ṭhatvātiādi padatthasambandhādhippāyavibhāvanā, kiṁ sīlantiādi codanā, tato paraṁ sodhanaṁ, samādhipaññākathāsupi eseva nayo. Kasmā panettha vissajjanagāthā ādimhi nikkhittā, na pucchāgāthā. Pucchāpubbikā hi vissajjanāti? Vuccate – tadatthassa maṅgalabhāvato, sāsanassa ādikalyāṇādibhāvavibhāvanato, bhayādiupaddavanivāraṇena antarāyavidhamanato, upari saṁvaṇṇetabbadhammasaṅgahato cāti veditabbaṁ.",
  "anya-e0103n0:26": "Etthāha – kasmā panāyaṁ visuddhimaggakathā vatthupubbikā āraddhā, na satthuthomanāpubbikāti? Vuccate – visuṁ asaṁvaṇṇanādibhāvato. Sumaṅgalavilāsinīādayo viya hi dīghanikāyādīnaṁ nāyaṁ visuṁ saṁvaṇṇanā, na pakaraṇantaraṁ vā abhidhammāvatārasumatāvatārādi viya. Tāsaṁyeva pana sumaṅgalavilāsinīādīnaṁ visesabhūtā. Tenevāha ‘‘majjhe visuddhimaggo’’tiādi (dī. ni. aṭṭha. 1.ganthārambhakathā; ma. ni. aṭṭha. 1.ganthārambhakathā; saṁ. ni. aṭṭha. 1.1.ganthārambhakathā; a. ni. aṭṭha. 1.1.ganthārambhakathā). Atha vā thomanāpubbikāpi cāyaṁ kathā na vatthupubbikāvāti daṭṭhabbaṁ. Sāsane hi vatthukittanaṁ na loke viya kevalaṁ hoti, sāsanasampattikittanattā pana satthu aviparītadhammadesanābhāvavibhāvanena satthuguṇasaṁkittanaṁ ulliṅgantameva pavattati. Tathā hi vakkhati ‘‘ettāvatā tisso sikkhā’’tiādi. Sotāpannādibhāvassa ca kāraṇanti ettha hi ādi-saddena sabbasakadāgāmianāgāmino viya sabbepi arahanto saṅgayhanti vibhāgassa anuddhaṭattā. Tena tiṇṇampi bodhisattānaṁ nibbedhabhāgiyā sīlādayo idha ‘‘sīle patiṭṭhāyā’’tiādivacanena saṅgahitāti daṭṭhabbaṁ. Tiṇṇampi hi nesaṁ carimabhave visesato saṁsārabhayikkhaṇaṁ, yathāsakaṁ sīle patiṭṭhāya samathavipassanaṁ ussukkāpetvā taṇhājaṭāvijaṭanapaṭipatti ca samānāti. Atha vā ‘‘so imaṁ vijaṭaye jaṭa’’nti sādhāraṇavacanena sātisayaṁ, niratisayañca taṇhājaṭāvijaṭanaṁ gahitaṁ. Tattha yaṁ niratisayaṁ savāsanappahānatāya. Tena satthu pahānasampadā kittitā hoti, tannimittā ñāṇasampadā ca. Tadubhayena nānantarikatāya ānubhāvasampadādayopīti. Evampi thomanāpubbikāyaṁ kathāti veditabbaṁ. Atha vā thomanāpubbikā evāyaṁ kathāti daṭṭhabbaṁ, ‘‘sabbadhammesu appaṭihatañāṇacāro’’tiādinā satthu thomanaṁ purakkhatvā saṁvaṇṇanāya āraddhattā. Sā panāyaṁ yasmā pucchantassa ajjhāsayānurūpaṁ byākaraṇasamatthatāya vibhāvanavasena pavattitā, āciṇṇañcetaṁ ācariyassa yadidaṁ saṁvaṇṇetabbadhammānukūlaṁ saṁvaṇṇanārambhe satthu abhitthavanaṁ. Tasmā iminā kāraṇena evamettha thomanā pavattitāti. Thomanākārassa vuccamānassa kāraṇaṁ uddharantena paṭhamaṁ vissajjanagāthaṁ nikkhipitvā tassā nidānacodanāmukhena pucchāgāthaṁ sarūpato ca atthato ca dassetvā tassā pucchāya aviparītabyākaraṇasamatthabhāvāvajotanaṁ bhagavato thomanaṁ purakkhatvā yathādhippetadhammasaṁvaṇṇanā katā. Tenāha ‘‘sīle patiṭṭhāyā’’tiādi. Tattha gāthāya attho parato āvi bhavissati.",
  "anya-e0103n0:27": "Itītiādīsu itīti ayaṁ iti-saddo hetu parisamāpanādipadatthavipariyāyapakārāvadhāraṇanidassanādianekatthappabhedo. Tathā hesa ‘‘ruppatīti kho, bhikkhave, tasmā ‘rūpa’nti vuccatī’’tiādīsu (saṁ. ni. 3.79) hetumhi āgato. ‘‘Tasmātiha me, bhikkhave, dhammadāyādā bhavatha, mā āmisadāyādā. Atthi me tumhesu anukampā ‘kinti me sāvakā dhammadāyādā bhaveyyuṁ, no āmisadāyādā’’tiādīsu (ma. ni. 1.29) parisamāpane. ‘‘Iti vā iti evarūpā naccagītavāditavisūkadassanā paṭivirato’’tiādīsu (dī. ni. 1.197) ādiatthe. ‘‘Māgaṇḍiyoti tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’tiādīsu (mahāni. 73, 75) padatthavipariyāye. ‘‘Iti kho, bhikkhave, sappaṭibhayo bālo, appaṭibhayo paṇḍito. Saupaddavo bālo, anupaddavo paṇḍito. Saupasaggo bālo, anupasaggo paṇḍito’’tiādīsu (ma. ni. 3.124) pakāre. ‘‘Atthi idappaccayā jarāmaraṇanti iti puṭṭhena satā, ānanda, atthītissa vacanīyaṁ, kiṁpaccayā jarāmaraṇanti iti ce vadeyya, jātipaccayā jarāmaraṇanti iccassa vacanīya’’ntiādīsu (dī. ni. 2.96) avadhāraṇe, sanniṭṭhāneti attho. ‘‘Atthīti kho, kaccāna, ayameko anto, natthīti kho, kaccāna, ayaṁ dutiyo anto’’tiādīsu (saṁ. ni. 2.15; 3.90) nidassane. Idhāpi nidassane daṭṭhabbo, pakāretipi vattuṁ vaṭṭateva. Paṭhamo pana iti-saddo parisamāpane daṭṭhabbo. Hīti avadhāraṇe. Idanti āsannapaccakkhavacanaṁ yathādhigatassa suttapadassa abhimukhīkaraṇato.",
  "anya-e0103n0:28": "Vuttanti ayaṁ vutta-saddo saupasaggo, anupasaggo ca vappanavāpasamīkaraṇakesohāraṇajīvitavuttipamuttabhāvapāvacanapavattitaajjhesanakathanādīsu dissati. Tathā hi ayaṁ –",
  "anya-e0103n0:29": "‘‘Gāvo tassa pajāyanti, khette vuttaṁ virūhati;",
  "anya-e0103n0:30": "Vuttānaṁ phalamasnāti, yo mittānaṁ na dubbhatī’’ti. –",
  "anya-e0103n0:31": "Ādīsu (jā. 2.22.19) vappane āgato. ‘‘No ca kho paṭivutta’’ntiādīsu (pārā. 289) aṭṭhadantakādīhi vāpasamīkaraṇe. ‘‘Kāpaṭiko māṇavo daharo vuttasiro’’tiādīsu (ma. ni. 2.426) kesohāraṇe. ‘‘Pannalomo paradattavutto migabhūtena cetasā viharatī’’tiādīsu (cūḷava. 332) jīvitavuttiyaṁ. ‘‘Seyyathāpi nāma paṇḍupalāso bandhanā pavutto abhabbo haritatthāyā’’tiādīsu (ma. ni. 3.59; pārā. 92; pāci. 666; mahāva. 129) bandhanato pamuttabhāve. ‘‘Yesamidaṁ etarahi porāṇaṁ mantapadaṁ gītaṁ pavuttaṁ samihita’’ntiādīsu (dī. ni. 1.285; ma. ni. 2.427; mahāva. 300) pāvacanabhāvena pavattite. Loke pana ‘‘vutto guṇo vutto pārāyano’’tiādīsu ajjhesane. ‘‘Vuttaṁ kho panetaṁ bhagavatā ‘dhammadāyādā me, bhikkhave, bhavatha, mā āmisadāyādā’ti’’ādīsu (ma. ni. 1.30) kathane. Idhāpi kathane eva daṭṭhabbo. Tasmā ‘‘iti hi evameva idaṁ suttaṁ desita’’nti yathānikkhittaṁ gāthaṁ desitabhāvena nidasseti. Tassā vā desitākāraṁ avadhāreti.",
  "anya-e0103n0:32": "Kasmāti hetumhi nissakkaṁ. Panāti vacanālaṅkāramattaṁ. Ubhayenāpi kāraṇaṁ pucchati. Etanti yathāvuttaṁ suttapadaṁ paccāmasati. Vuttanti pucchānimittaṁ. Tadatthassa attano buddhiyaṁ viparivattamānataṁ upādāya ‘‘ida’’nti vatvā puna bhagavatā bhāsitākāraṁ sandhāya ‘‘eta’’nti vuttaṁ. Sakalena panānena vacanena desanāya nidānaṁ jotitaṁ hoti. Parato tassā desakadesakālapaṭiggāhake vibhāvetuṁ ‘‘bhagavantaṁ kirā’’tiādi vuttaṁ. Tattha kirāti anussavanatthe nipāto. Tena vuccamānassatthassa anu anu suyyamānataṁ dīpeti. Rattibhāgeti rattiyā ekasmiṁ koṭṭhāse, majjhimayāmeti adhippāyo. Vessavaṇādayo viya apākaṭanāmadheyyattā aññataro. Devo eva devaputto. Saṁsayasamugghāṭatthanti vicikicchāsallasamuddharaṇatthaṁ pucchīti yojanā. ‘‘Saṁsayasamugghāṭattha’’nti ca iminā pañcasu pucchāsu ayaṁ vimaticchedanāpucchāti dasseti. Yena atthena taṇhā ‘‘jaṭā’’ti vuttā, tameva atthaṁ dassetuṁ ‘‘jāliniyā’’tiādi vuttaṁ. Sā hi aṭṭhasatataṇhāvicaritappabhedo attano avayavabhūto eva jālo etissā atthīti ‘‘jālinī’’ti vuccati.",
  "anya-e0103n0:33": "Idānissā jaṭākārena pavattiṁ dassetuṁ ‘‘sā hī’’tiādi vuttaṁ. Tattha rūpādīsu ārammaṇesūti tassā pavattiṭṭhānamāha, rūpādichaḷārammaṇavinimuttassa taṇhāvisayassa abhāvato. Heṭṭhupariyavasenāti kadāci rūpārammaṇe kadāci yāva dhammārammaṇe kadāci dhammārammaṇe kadāci yāva rūpārammaṇeti evaṁ heṭṭhā, upari ca pavattivasena. Desanākkamena cettha heṭṭhupariyatā daṭṭhabbā. Kadāci kāmabhave kadāci rūpabhave kadāci arūpabhave kadāci vā arūpabhave…pe… kadāci kāmabhaveti evamettha heṭṭhupariyavasena pavatti veditabbā. Sabbasaṅkhārānaṁ khaṇe khaṇe bhijjanasabhāvattā aparāparuppatti ettha saṁsibbananti āha ‘‘punappunaṁ uppajjanato’’ti. ‘‘Saṁsibbanaṭṭhenā’’ti idaṁ yena sambandhena jaṭā viyāti jaṭāti jaṭātaṇhānaṁ upamūpameyyatā, taṁdassanaṁ. Ayaṁ hettha attho – yathā jālino veḷugumbassa sākhā, kosasañcayādayo ca attanā attano avayavehi saṁsibbitā vinaddhā ‘‘jaṭā’’ti vuccanti, evaṁ taṇhāpi saṁsibbanasabhāvenāti, ‘‘saṁsibbitaṭṭhenā’’ti vā pāṭho, attanāva attano saṁsibbitabhāvenāti attho. Ayaṁ hi taṇhā kosakārakimi viya attanāva attānampi saṁsibbantī pavattati. Tenāha bhagavā ‘‘rūpataṇhā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.86; vibha. 203). Ime sattā ‘‘mama ida’’nti pariggahitaṁ vatthuṁ attanibbisesaṁ maññamānā abbhantarimaṁ karonti. Abbhantarattho ca antosaddoti sakaparikkhāre uppajjamānāpi taṇhā ‘‘antojaṭā’’ti vuttā. Pabbajitassa pattādi, gahaṭṭhassa hatthiādi sakaparikkhāro.",
  "anya-e0103n0:34": "‘‘Attā’’ti bhavati ettha abhimānoti attabhāvo, upādānakkhandhapañcakaṁ. Sarīranti keci. Mama attabhāvo sundaro, asukassa viya mama attabhāvo bhaveyyāti vā ādinā sakaattabhāvādīsu taṇhāya uppajjamānākāro veditabbo. Attano cakkhādīni ajjhattikāyatanāni. Attano, paresañca rūpādīni bāhirāyatanāni. Paresaṁ sabbāni vā, saparasantatipariyāpannāni vā cakkhādīni ajjhattikāyatanāni. Tathā rūpādīni bāhirāyatanāni. Parittamahaggatabhavesu pavattiyāpi taṇhāya antojaṭābahijaṭābhāvo veditabbo. Kāmabhavo hi kassacipi kilesassa avikkhambhitattā kathañcipi avimutto ajjhattaggahaṇassa visesapaccayoti ‘‘ajjhattaṁ, anto’’ti ca vuccati. Tabbipariyāyato rūpārūpabhavo ‘‘bahiddhā, bahī’’ti ca. Tenāha bhagavā ‘‘ajjhattasaṁyojano puggalo, bahiddhāsaṁyojano puggalo’’ti (a. ni. 2.37). Visayabhedena, pavattiākārabhedena ca anekabhedabhinnampi taṇhaṁ jaṭābhāvasāmaññena ekanti gahetvā ‘‘tāya evaṁ uppajjamānāya jaṭāyā’’ti vuttaṁ. Sā pana ‘‘pajā’’ti vuttasattasantānapariyāpannā eva hutvā punappunaṁ taṁ jaṭentī vinandhantī pavattatīti āha ‘‘jaṭāya jaṭitā pajā’’ti. Tathā hi paramatthato yadipi avayavabyatirekena samudāyo natthi, ekadeso pana samudāyo nāma na hotīti avayavato samudāyaṁ bhinnaṁ katvā upamūpameyyaṁ dassento ‘‘yathā nāmaveḷujaṭādīhi…pe… saṁsibbitā’’ti āha. Imaṁ jaṭanti sambandho. Tīsu dhātūsu ekampi asesetvā saṁsibbanena tedhātukaṁ jaṭetvā ṭhitaṁ. Tenassā mahāvisayataṁ, vijaṭanassa ca sudukkarabhāvamāha. ‘‘Vijaṭetuṁ ko samattho’’ti iminā ‘‘vijaṭaye’’ti padaṁ sattiatthaṁ, na vidhiādiatthanti dasseti.",
  "anya-e0103n0:35": "Evaṁ ‘‘antojaṭā’’tiādinā puṭṭho pana assa devaputtassa imaṁ gāthamāhāti sambandho. ‘‘Edisova imaṁ pañhaṁ vissajjeyyā’’ti satthāraṁ guṇato dassento ‘‘sabbadhammesu appaṭihatañāṇacāro’’tiādimāha. Tattha sabbadhammesūti atītādibhedabhinnesu sabbesu ñeyyadhammesu. Appaṭihatañāṇacāroti anavasesañeyyāvaraṇappahānena nissaṅgacārattā navihatañāṇapavattiko. Etena tīsu kālesu appaṭihatañāṇatāvibhāvanena ādito tiṇṇaṁ āveṇikadhammānaṁ gahaṇeneva tadekalakkhaṇatāya tadavinābhāvato ca bhagavato sesāveṇikadhammānampi gahitabhāvo veditabbo. Dibbanti kāmaguṇādīhi kīḷanti laḷanti, tesu vā viharanti, vijayasamatthatāyogena paccatthike vijetuṁ icchanti, issariyadhanādisakkāradānaggahaṇaṁ, taṁtaṁatthānusāsanañca karontā voharanti, puññātisayayogānubhāvappattāya jutiyā jotanti, yathādhippetañca visayaṁ appaṭighātena gacchanti, yathicchitanipphādane ca sakkontīti devā. Atha vā devanīyā taṁtaṁbyasananittharaṇatthikehi saraṇaṁ parāyaṇanti gamanīyā, abhitthavanīyā vā, sobhāvisesayogena kamanīyāti vā devā. Te tividhā – sammutidevā upapattidevā visuddhidevāti. Bhagavā pana niratisayāya abhiññākīḷāya uttamehi dibbabrahmaariyavihārehi saparasantānagatapañcavidhamāravijayicchānipphattiyā cittissariyasattadhanādisammāpaṭipatti aveccapasādasakkāradānaggahaṇasaṅkhātena, dhammasabhāvapuggalajjhāsayānurūpānusāsanīsaṅkhātena ca vohārātisayena paramāya paññāsarīrappabhāsaṅkhātāya jutiyā, anaññasādhāraṇāya ñāṇasarīragatiyā, māravijayasabbasabbaññuguṇaparahitanipphādanesu appaṭihatāya sattiyā ca samannāgatattā sadevakena lokena ‘‘saraṇa’’nti gamanīyato, abhitthavanīyato, bhattivasena kamanīyato ca sabbe te deve tehi guṇehi abhibhuyya ṭhitattā tesaṁ devānaṁ seṭṭho uttamo devoti devadevo. Sabbadevehi pūjanīyataro devoti vā, visuddhidevabhāvassa vā sabbaññuguṇālaṅkārassa vā adhigatattā aññesaṁ devānaṁ atisayena devoti devadevo.",
  "anya-e0103n0:36": "Aparimāṇāsu lokadhātūsu aparimāṇānaṁ sakkānaṁ, mahābrahmānañca guṇābhibhavanato adhiko atisayo atirekataro vā sakko brahmā cāti sakkānaṁ atisakko brahmānaṁ atibrahmā. Ñāṇappahānadesanāvisesesu sadevake loke kenaci avikkhambhanīyaṭṭhānatāya kutocipi utrastābhāvato catūhi vesārajjehi visāradoti catuvesārajjavisārado. Yaṁ sandhāya vuttaṁ ‘‘sammāsambuddhassa te paṭijānato ime dhammā anabhisambuddhāti tatra vata maṁ samaṇo vā…pe… vesārajjappatto viharāmī’’ti (ma. ni. 1.150; a. ni. 4.8). Ṭhānāṭhānañāṇādīhi dasahi ñāṇabalehi samannāgatattā dasabaladharo. Yaṁ sandhāya vuttaṁ ‘‘idha tathāgato ṭhānañca ṭhānato, aṭṭhānañca aṭṭhānato yathābhūtaṁ pajānātī’’tiādi (a. ni. 10.21; vibha. 809). Yaṁ kiñci ñeyyaṁ nāma, tattha sabbattheva anāvaṭañāṇatāya anāvaraṇañāṇo. Tañca sabbaṁ samantato sabbākārato hatthatale āmalakaṁ viya paccakkhato dassanasamatthena ñāṇacakkhunā samannāgatattā samantacakkhu, sabbaññūti attho. Imehi pana dvīhi padehi pacchimāni dve asādhāraṇañāṇāni gahitāni. Bhāgyavantatādīhi kāraṇehi bhagavā. Yaṁ panettha vattabbaṁ, taṁ parato buddhānussatiniddese (visuddhi. 1.123 ādayo) vitthārato āgamissati.",
  "anya-e0103n0:37": "Ettha ca ‘‘sabbadhammesu appaṭihatañāṇacāro’’ti iminā tiyaddhāruḷhānaṁ pucchānaṁ bhagavato byākaraṇasamatthatāya dassitāya kiṁ devatānampi pucchaṁ byākātuṁ samattho bhagavāti āsaṅkāya tannivattanatthaṁ ‘‘devadevo’’ti vuttaṁ. Devānaṁ atidevo sakko devānamindo devatānaṁ pañhaṁ vissajjeti, ‘‘tato imassa ko viseso’’ti cintentānaṁ tannivattanatthaṁ ‘‘sakkānaṁ atisakko’’ti vuttaṁ. Sakkenapi pucchitamatthaṁ sanaṅkumārādayo brahmāno vissajjenti, ‘‘tato imassa ko atisayo’’ti cintentānaṁ tannivattanatthaṁ ‘‘brahmānaṁ atibrahmā’’ti vuttaṁ. Ayaṁ cassa viseso catuvesārajjadasabalañāṇehi pākaṭo jātoti dassanatthaṁ ‘‘catu…pe… dharo’’ti vuttaṁ. Imāni ca ñāṇāni imassa ñāṇadvayassa adhigamena saheva siddhānīti dassanatthaṁ ‘‘anāvaraṇañāṇo samantacakkhū’’ti vuttaṁ. Tayidaṁ ñāṇadvayaṁ puññañāṇasambhārūpacayasiddhāya bhaggadosatāya siddhanti dassento ‘‘bhagavā’’ti avocāti. Evametesaṁ padānaṁ gahaṇe payojanaṁ, anupubbi ca veditabbā. Yaṁ panetaṁ pacchimaṁ anāvaraṇañāṇaṁ sabbaññutaññāṇanti ñāṇadvayaṁ, taṁ atthato abhinnaṁ. Ekameva hi taṁ ñāṇaṁ visayapavattimukhena aññehi asādhāraṇabhāvadassanatthaṁ dvidhā katvā vuttaṁ. Anavasesasaṅkhatāsaṅkhatasammutidhammārammaṇatāya sabbaññutaññāṇaṁ, tatthāvaraṇābhāvato nissaṅgacāramupādāya ‘‘anāvaraṇañāṇa’’ntipi vuttaṁ. Yaṁ panettha vattabbaṁ, taṁ parato buddhānussatiniddese (visuddhi. 1.123 ādayo) vakkhāma.",
  "anya-e0103n0:38": "2. Mahante sīlakkhandhādike esī gavesīti mahesi, bhagavā. Tena mahesinā. Vaṇṇayantoti vivaranto vitthārento. Yathābhūtanti aviparītaṁ. Sīlādibhedananti sīlasamādhipaññādivibhāgaṁ. Sudullabhanti aṭṭhakkhaṇavajjitena navamena khaṇena laddhabbattā suṭṭhu dullabhaṁ. Sīlādisaṅgahanti sīlādikkhandhattayasaṅgahaṁ. Ariyamaggo hi tīhi khandhehi saṅgahito sappadesattā nagaraṁ viya rajjena, na tayo khandhā ariyamaggena nippadesattā. Vuttañhetaṁ ‘‘na kho, āvuso visākha, ariyena aṭṭhaṅgikena maggena tayo khandhā saṅgahitā; tīhi ca kho, āvuso visākha, khandhehi ariyo aṭṭhaṅgiko maggo saṅgahito’’ti (ma. ni. 1.462). Kilesacorehi aparipanthanīyatāya khemaṁ. Antadvayaparivajjanato, māyādikāyavaṅkādippahānato ca ujuṁ. Sabbesaṁ saṁkilesadhammānaṁ māraṇavasena gamanato pavattanato, nibbānassa magganato, nibbānatthikehi maggitabbato ca maggaṁ. Visuddhiyāti nibbānāya, visuddhibhāvāya vā, arahattāyāti attho.",
  "anya-e0103n0:39": "Yathābhūtaṁ ajānantāti evaṁ sīlavisuddhiādivisuddhiparamparāya adhigantabbo evarūpo evaṁkiccako evamatthoti yāthāvato anavabujjhantā. Sakalasaṁkilesato, saṁsārato ca suddhiṁ vimuttiṁ kāmenti patthentīti suddhikāmā. Api-saddo sambhāvane. Tena na kevalaṁ sīlamattena parituṭṭhā, atha kho visuddhikāmāpi samānāti dasseti. Idhāti imasmiṁ sāsane. Bhāvanāya yuttapayuttatāya yogino vāyamantāpi visuddhiṁ uddissa payogaṁ parakkamaṁ karontāpi upāyassa anadhigatattā visuddhiṁ nādhigacchantīti yojanā. Tesanti yogīnaṁ. Kāmañcāyaṁ visuddhimaggo samantabhaddakattā savanadhāraṇaparicayādipasutānaṁ sabbesampi pāmojjakaro, yogīnaṁ pana sātisayaṁ pamodahetūti āha ‘‘tesaṁ pāmojjakaraṇa’’nti. Bāhirakanikāyantaraladdhīhi asammissatāya suṭṭhu visuddhavinicchayattā suvisuddhavinicchayaṁ. Mahāvihāravāsīnanti attano apassayabhūtaṁ nikāyaṁ dasseti . Desanānayanissitanti dhammasaṁvaṇṇanānayasannissitaṁ. Ettha ca ‘‘tesaṁ pāmojjakaraṇa’’ntiādinā sabbasaṁkilesamalavisuddhatāya visuddhiṁ nibbānaṁ patthentānaṁ yogīnaṁ ekaṁsena tadāvahattā pāmojjakaro ñāṇuttarehi sammāpaṭipannehi adhiṭṭhitattā suṭṭhu sammā visuddhavinicchayo mahāvihāravāsīnaṁ kathāmaggoti dasseti. Sakkaccaṁ me bhāsato sakkaccaṁ nisāmayathāti yojetabbaṁ.",
  "anya-e0103n0:40": "Ettha ca ‘‘imissā dāni gāthāyā’’ti iminā visuddhimaggabhāsanassa nissayaṁ, ‘‘kathitāya mahesinā’’ti iminā tassa pamāṇabhāvaṁ, ‘‘yathābhūtaṁ atthaṁ sīlādibhedana’’nti iminā aviparītapiṇḍatthaṁ, ‘‘sudullabhaṁ…pe… yogino’’ti iminā nimittaṁ, ‘‘tesaṁ pāmojjakaraṇa’’nti iminā payojanaṁ, ‘‘vaṇṇayanto atthaṁ, suvisuddhavinicchayaṁ mahāvihāravāsīnaṁ desanānayanissitaṁ, sakkacca’’nti ca iminā karaṇappakāraṁ dassetvā ‘‘visuddhikāmā sabbepi, nisāmayatha sādhavo’’ti iminā tattha sakkaccasavane sādhujane niyojeti. Sādhukaṁ savanapaṭibaddhā hi sāsanasampatti.",
  "anya-e0103n0:41": "3. Vacanatthavibhāvanena paveditavisuddhimaggasāmaññatthassa visuddhimaggakathā vuccamānā abhiruciṁ uppādetīti padatthato visuddhimaggaṁ vibhāvetuṁ ‘‘tattha visuddhī’’tiādi āraddhaṁ. Tattha tatthāti yadidaṁ ‘‘visuddhimaggaṁ bhāsissa’’nti ettha visuddhimaggapadaṁ vuttaṁ, tattha. Sabbamalavirahitanti sabbehi rāgādimalehi, sabbehi saṁkilesamalehi ca virahitaṁ vivittaṁ. Tato eva accantaparisuddhaṁ, sabbadā sabbathā ca visuddhanti attho. Yathāvuttaṁ visuddhiṁ maggati gavesati adhigacchati etenāti visuddhimaggo. Tenāha ‘‘maggoti adhigamūpāyo vuccatī’’ti. Visuddhimaggoti ca nippariyāyena lokuttaramaggo veditabbo, tadupāyattā pana pubbabhāgamaggo, tannissayo kathāpabandho ca tathā vuccati.",
  "anya-e0103n0:42": "Svāyaṁ visuddhimaggo satthārā desanāvilāsato, veneyyajjhāsayato ca nānānayehi desito, tesu ayameko nayo gahitoti dassetuṁ ‘‘so panāya’’ntiādi āraddhaṁ. Tattha katthacīti kismiñci sutte. Vipassanāmattavasenevāti avadhāraṇena samathaṁ nivatteti. So hi tassā paṭiyogī, na sīlādi. Matta-saddena ca visesanivattiatthena savisesaṁ samādhiṁ nivatteti. So upacārappanābhedo vipassanāyānikassa desanāti katvā na samādhimattaṁ. Na hi khaṇikasamādhiṁ vinā vipassanā sambhavati. Vipassanāti ca tividhāpi anupassanā veditabbā, na aniccānupassanāva. Na hi aniccadassanamattena saccābhisamayo sambhavati. Yaṁ pana gāthāyaṁ aniccalakkhaṇasseva gahaṇaṁ kataṁ, taṁ yassa tadeva suṭṭhutaraṁ pākaṭaṁ hutvā upaṭṭhāti, tādisassa vasena. Sopi hi itaraṁ lakkhaṇadvayaṁ vibhūtataraṁ katvā sammasitvā visesaṁ adhigacchati, na aniccalakkhaṇameva.",
  "anya-e0103n0:43": "Sabbe saṅkhārāti sabbe tebhūmakasaṅkhārā, te hi sammasanīyā. Aniccāti na niccā addhuvā ittarā khaṇabhaṅgurāti. Paññāyāti vipassanāpaññāya. Passati sammasati. Atha pacchā udayabbayañāṇādīnaṁ uppattiyā uttarakālaṁ. Nibbindati dukkheti tasmiṁyeva aniccākārato diṭṭhe ‘‘sabbe saṅkhārā’’ti vutte tebhūmake khandhapañcakasaṅkhāte dukkhe nibbindati nibbidāñāṇaṁ paṭilabhati. Esa maggo visuddhiyāti esa nibbidānupassanāsaṅkhāto virāgādīnaṁ kāraṇabhūto nibbānassa adhigamūpāyo.",
  "anya-e0103n0:44": "Jhānapaññāvasenāti samathavipassanāvasena. Jhānanti cettha vipassanāya pādakabhūtaṁ jhānaṁ adhippetaṁ. Yamhīti yasmiṁ puggale. Jhānañca paññā cāti etthāyamattho – yo puggalo jhānaṁ pādakaṁ katvā vipassanaṁ paṭṭhapetvā taṁ ussukkāpeti. Sa ve nibbānasantiketi so byattaṁ nibbānassa samīpe ekantato nibbānaṁ adhigacchatīti.",
  "anya-e0103n0:45": "Kammanti maggacetanā. Sā hi apacayagāmitāya sattānaṁ suddhiṁ āvahati. Vijjāti sammādiṭṭhi. Sīlanti sammāvācākammantā. Jīvitamuttamanti sammāājīvo. Dhammoti avasesā cattāro ariyamaggadhammā. Atha vā kammanti sammākammantassa gahaṇaṁ. ‘‘Yā cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462) vacanato. Vijjāti sammādiṭṭhisammāsaṅkappānaṁ gahaṇaṁ. Dhammoti samādhi ‘‘evaṁdhammā te bhagavanto ahesu’’ntiādīsu (saṁ. ni. 5.378) viya. Taggahaṇeneva ‘‘yo cāvuso visākha, sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā’’ti vacanato sammāvāyāmasatīnampi gahaṇaṁ daṭṭhabbaṁ. Sīlanti sammāvācājīvānaṁ. Jīvitamuttamanti evarūpassa ariyapuggalassa jīvitaṁ uttamaṁ jīvitanti evamettha aṭṭhaṅgiko ariyamaggo vuttoti veditabbo.",
  "anya-e0103n0:46": "Sīlādivasenāti sīlasamādhipaññāvīriyavasena. Sabbadāti samādānato pabhuti sabbakālaṁ. Sīlasampannoti catupārisuddhisīlasampadāya sampanno samannāgato. Paññavāti lokiyalokuttarāya paññāya samannāgato. Susamāhitoti taṁsampayuttena samādhinā suṭṭhu samāhito. Āraddhavīriyoti akusalānaṁ dhammānaṁ pahānāya, kusalānaṁ dhammānaṁ upasampadāya paggahitavīriyo. Pahitattoti nibbānaṁ patipesitattatāya kāye ca jīvite ca nirapekkhacitto. Oghanti kāmoghādicatubbidhampi oghaṁ, saṁsāramahoghameva vā.",
  "anya-e0103n0:47": "Ekāyanoti ekamaggo. Maggapariyāyo hi idha ayana-saddo, tasmā ekapathabhūto ayaṁ, bhikkhave, maggo, na dvedhāpathabhūtoti attho. Ekaṁ vā nibbānaṁ ayati gacchatīti ekāyano, ekena vā gaṇasaṅgaṇikaṁ pahāya vivekaṭṭhena ayitabbo paṭipajjitabboti ekāyano, ayanti tenāti vā ayano, ekassa seṭṭhassa bhagavato ayanoti ekāyano, tena uppāditattā, ekasmiṁ vā imasmiṁyeva dhammavinaye ayanoti ekāyano. Sattānaṁ visuddhiyāti rāgādimalehi, abhijjhāvisamalobhādiupakkilesehi ca sattānaṁ visuddhatthāya visujjhanatthāya. Yadidanti nipāto, ye imeti attho. Pubbe saraṇalakkhaṇena maggaṭṭhena ca maggoti vuttasseva kāyādivisayabhedena catubbidhattā ‘‘cattāro satipaṭṭhānā’’ti vuttaṁ. Sammappadhānādīsūti ettha ādi-saddena appamādābhiratiādīnaṁ saṅgaho veditabbo . Appamādābhiratiādivasenāpi hi katthaci visuddhimaggo desito. Yathāha –",
  "anya-e0103n0:48": "‘‘Appamādarato bhikkhu, pamāde bhayadassi vā;",
  "anya-e0103n0:49": "Abhabbo parihānāya, nibbānasseva santike’’ti. (dha. pa. 32);",
  "anya-e0103n0:50": "4.Tatrāti tassaṁ gāthāyaṁ. Upari vuccamānā gāthāya vitthārasaṁvaṇṇanā niddesapaṭiniddesaṭṭhāniyā, tato saṁkhittatarā atthavaṇṇanā uddesaṭṭhāniyāti āha ‘‘ayaṁ saṅkhepavaṇṇanā’’ti. Yathāuddiṭṭhassa hi atthassa niddesapaṭiniddesā sukarā, subodhā ca hontīti. Sīle patiṭṭhāyāti ettha sīleti kusalasīle. Yadipi ‘‘katame ca, thapati, akusalā sīlā’’tiādīsu akusalā dhammāpi sīlanti āgatā. Vuccamānāya pana cittapaññābhāvanāya adhiṭṭhānāyogyatāya kiriyasīlānampi asambhavo, kuto itaresanti kusalasīlamevettha adhippetaṁ. Sīlaṁ paripūrayamānotiādīsu paripūrayamānoti paripālento, parivaḍḍhento vā, sabbabhāgehi saṁvaranto , avītikkamanto cāti attho. Tathābhūto hi taṁ avijahanto tattha patiṭṭhito nāma hoti. ‘‘Sīle’’ti hi idaṁ ādhāre bhummaṁ. Patiṭṭhāyāti duvidhā patiṭṭhā nissayūpanissayabhedato. Tattha upanissayapatiṭṭhā lokiyā, itarā lokuttarā abhinditvā gahaṇe. Bhinditvā pana gahaṇe yathā lokiyacittuppādesu sahajātānaṁ, purimapacchimānañca vasena nissayūpanissayapatiṭṭhā sambhavati, evaṁ lokuttaresu heṭṭhimamaggaphalasīlavasena upanissayapatiṭṭhāpi sambhavati. ‘‘Patiṭṭhāyā’’ti ca padassa yadā upanissayapatiṭṭhā adhippetā, tadā ‘‘saddhaṁ upanissāyā’’tiādīsu (paṭṭhā. 1.1.423) viya purimakālakiriyāvasena attho veditabbo. Tenāha ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431). Yadā pana nissayapatiṭṭhā adhippetā, tadā ‘‘cakkhuñca paṭiccā’’tiādīsu (ma. ni. 1.204; 3.421; saṁ. ni. 4.60) viya samānakālakiriyāvasena attho veditabbo. Sammāvācādayo hi attanā sampayuttānaṁ sammādiṭṭhiādīnaṁ sahajātavaseneva nissayapaccayā hontīti.",
  "anya-e0103n0:51": "Narati netīti naro, puriso. Yathā hi paṭhamapakatibhūto satto, itarāya pakatiyā seṭṭhaṭṭhena puri ucce ṭhāne seti pavattatīti ‘‘puriso’’ti vuccati, evaṁ nayanaṭṭhena ‘‘naro’’ti vuccati. Puttabhātubhūtopi hi puggalo mātujeṭṭhabhaginīnaṁ netuṭṭhāne tiṭṭhati, pageva itaro itarāsaṁ. Narena yogato, narassa ayanti vā nārī, itthī. Sāpi cettha kāmaṁ taṇhājaṭāvijaṭanasamatthatā atthi, padhānameva pana sattaṁ dassento ‘‘naro’’ti āha yathā ‘‘satthā devamanussāna’’nti (dī. ni. 1.157, 255). Aṭṭhakathāyaṁ pana avibhāgena puggalapariyāyo ayanti dassetuṁ ‘‘naroti satto’’ti vuttaṁ. Sapaññoti vipākabhūtāya saha paññāya pavattatīti sapañño. Tāya hi ādito paṭṭhāya santānavasena bahulaṁ pavattamānāya ayaṁ satto savisesaṁ ‘‘sapañño’’ti vattabbataṁ arahati. Vipākapaññāpi hi santānavisesanena bhāvanāpaññuppattiyā upanissayo hoti ahetukadvihetukānaṁ tadabhāvato. Sampajaññasaṅkhātāya ca taṁtaṁkiccakārikāya paññāya vasena ‘‘sapañño’’ti vattuṁ vaṭṭati. Aṭṭhakathāyaṁ pana nipaka-saddena pārihārikapaññā gayhatīti vipākapaññāvasenevettha attho vutto. Kammajatihetukapaṭisandhipaññāyāti kammajāya tihetukapaṭisandhiyaṁ paññāyāti evaṁ tihetuka-saddo paṭisandhi-saddena sambandhitabbo, na paññā-saddena. Na hi paññā tihetukā atthi. Paṭisandhito pabhuti pavattamānā paññā ‘‘paṭisandhiyaṁ paññā’’ti vuttā taṁmūlakattā, na paṭisandhikkhaṇe pavattā eva.",
  "anya-e0103n0:52": "Cinteti ārammaṇaṁ upanijjhāyatīti cittaṁ, samādhi. So hi sātisayaṁ upanijjhānakicco. Na hi vitakkādayo vinā samādhinā tamatthaṁ sādhenti, samādhi pana tehi vināpi sādhetīti. Paguṇabalavabhāvāpādanena paccayehi citaṁ, tathā santānaṁ cinotītipi cittaṁ, samādhi. Paṭhamajjhānādivasena cittavicittatāya, iddhividhādicittakaraṇena ca samādhi cittanti vināpi paropadesenassa cittapariyāyo labbhateva. Aṭṭhakathāyaṁ pana citta-saddo viññāṇe niruḷhoti katvā vuttaṁ ‘‘cittasīsena hettha samādhi niddiṭṭho’’ti. Yathāsabhāvaṁ pakārehi jānātīti paññā. Sā yadipi kusalādibhedato bahuvidhā. ‘‘Bhāvaya’’nti pana vacanato bhāvetabbā idhādhippetāti taṁ dassetuṁ ‘‘vipassana’’nti vuttaṁ. ‘‘Bhāvaya’’nti ca idaṁ paccekaṁ yojetabbaṁ ‘‘cittañca bhāvayaṁ, paññañca bhāvaya’’nti. Tayidaṁ dvayaṁ kiṁ lokiyaṁ, udāhu lokuttaranti? Lokuttaranti daṭṭhabbaṁ ukkaṭṭhaniddesato. Taṁ hi bhāvayamāno ariyamaggakkhaṇe taṇhājaṭaṁ samucchedavasena vijaṭetīti vuccati, na lokiyaṁ. Nānantariyabhāvena panettha lokiyāpi gahitāva honti lokiyasamathavipassanāya vinā tadabhāvato. Samathayānikassa hi upacārappanāppabhedaṁ samādhiṁ itarassa khaṇikasamādhiṁ, ubhayesampi vimokkhamukhattayaṁ vinā na kadācipi lokuttarādhigamo sambhavati. Tenāha ‘‘samādhiñceva vipassanañca bhāvayamāno’’ti. Tattha yadā lokiyā samathavipassanā adhippetā, tadā ‘‘bhāvaya’’nti idaṁ bhāvanākiriyāya hetubhāvakathanaṁ, bhāvanāhetūti attho. Taṁbhāvanāhetukā hi vijaṭanakiriyāti. Yadā pana lokuttarā adhippetā, tadā kevalaṁ vattamānabhāvaniddeso. Tadubhayabhāvanāsamakālameva hi taṇhājaṭāvijaṭanaṁ.",
  "anya-e0103n0:53": "‘‘Ātāpī nipako’’ti idaṁ yathāvuttabhāvanāya upakārakadhammakittanaṁ. Kammaṭṭhānaṁ anuyuñjantassa hi vīriyaṁ sati sampajaññanti ime tayo dhammā bahūpakārā. Vīriyūpatthaddhañhi kammaṭṭhānaṁ satisampajaññānupālitaṁ na paripatati, upari ca visesaṁ āvahati. Patiṭṭhāsiddhiyā cettha saddhāsiddhi, saddhūpanissayattā sīlassa, vīriyādisiddhiyā ca. Na hi saddheyyavatthuṁ asaddahantassa yathāvuttavīriyādayo sambhavanti, tathā samādhipi. Yathā hi hetubhāvato vīriyādīhi saddhāsiddhi, evaṁ phalabhāvato tehi samādhisiddhi. Vīriyādīsu hi sampajjamānesu samādhi sampannova hoti asamāhitassa tadabhāvato. Kathaṁ panettha satisiddhi? Nipakaggahaṇato. Tikkhavisadabhāvappattā hi sati ‘‘nepakka’’nti vuccati. Yathāha ‘‘paramena satinepakkena samannāgato’’ti. Aṭṭhakathāyaṁ pana ‘‘nepakkaṁ paññā’’ti ayamattho dassito. Taggahaṇeneva satipi gahitāva hoti. Na hi sativirahitā paññā atthīti. Apare pana ‘‘sapañño’’ti imināva pārihārikapaññāpi gayhatīti ‘‘nipako’’ti padassa ‘‘sato’’ti atthaṁ vadanti. Yadipi kilesānaṁ pahānaṁ ātāpanaṁ, taṁ sammādiṭṭhiādīnampi attheva. Ātappasaddo viya pana ātāpasaddo vīriyeyeva niruḷhoti āha ‘‘ātāpīti vīriyavā’’ti. Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati, na aññe dhammā. Ātāpīti cāyamīkāro pasaṁsāya, atisayassa vā dīpako. Vīriyavāti vā-saddopi tadattho eva daṭṭhabbo. Tena sammappadhānasamaṅgitā vuttā hoti. Tenāha ‘‘kilesānaṁ ātāpanaparitāpanaṭṭhenā’’ti. Ātāpanaggahaṇena cettha ārambha dhātumāha ādito vīriyārambhoti katvā, paritāpanaggahaṇena nikkamaparakkamadhātuyo sabbaso paṭipakkhato nikkhantataṁ, uparūpari visesappattiñca upādāya. Nipayati visoseti paṭipakkhaṁ, tato vā attānaṁ nipāti rakkhatīti nipako, sampajāno. Kammaṭṭhānassa pariharaṇe niyuttāti pārihārikā.",
  "anya-e0103n0:54": "Abhikkamādīni sabbakiccāni sātthakasampajaññādivasena paricchijja netīti sabbakiccapariṇāyikā. Kammaṭṭhānassa vā uggaho paripucchā bhāvanārambho manasikāravidhi, tattha ca sakkaccakāritā sātaccakāritā sappāyakāritā nimittakusalatā pahitattatā antarāasaṅkoco indriyasamattapaṭipādanā vīriyasamatāpādanaṁ vīriyasamatāyojananti evamādīnaṁ sabbesaṁ kiccānaṁ pariṇāyikā sabbakiccapariṇāyikā. Bhayaṁ ikkhatīti bhikkhūti sādhāraṇato bhikkhulakkhaṇakathanena paṭipattiyāva bhikkhubhāvo, na bhikkhakabhinnapaṭadharādibhāvenāti dasseti. Evaṁ hi katakiccānaṁ sāmaṇerādīnaṁ, paṭipannānañca apabbajitānampi saṅgaho kato hoti. Idha pana paṭipajjanakavasena attho veditabbo. Bhindati pāpake akusale dhammeti vā bhikkhu. So imaṁ vijaṭayeti yo naro sappañño sīle patiṭṭhāya ātāpī nipako cittaṁ paññañca bhāvayanti vutto, so bhikkhu imaṁ taṇhājaṭaṁ vijaṭayeti sambandho. Idāni tampi vijaṭanaṁ veḷugumbavijaṭanena upametvā dassetuṁ gāthāya yathāvutte sīlādidhamme ‘‘iminā ca sīlenā’’tiādinā paccāmasati. Tattha yasmā yogāvacarasantānagatā nānākkhaṇikā missakā sīlādidhammā gāthāya gahitā, tasmā te ekaccaṁ gaṇhanto ‘‘chahi dhammehi samannāgato’’ti āha. Na hi te cha dhammā ekasmiṁ santāne ekasmiṁ khaṇe labbhanti. Yasmā ca puggalādhiṭṭhānena gāthā bhāsitā, tasmā puggalādhiṭṭhānameva upamaṁ dassento ‘‘seyyathāpi nāma puriso’’tiādimāha . Tattha sunisitanti suṭṭhu nisitaṁ, ativiya tikhiṇanti attho. Satthassa nisānasilāyaṁ nisitatarabhāvakaraṇaṁ, bāhubalena cassa ukkhipananti ubhayampetaṁ atthāpannaṁ katvā upamā vuttāti tadubhayaṁ upameyye dassento ‘‘samādhisilāyaṁ sunisitaṁ…pe… paññāhatthena ukkhipitvā’’ti āha. Samādhiguṇena hi paññāya tikkhabhāvo. Tenāha bhagavā ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; mi. pa. 2.1.14). Vīriyañcassā upatthambhakaṁ paggaṇhanato. Vijaṭeyyāti vijaṭetuṁ sakkuṇeyya. Vuṭṭhānagāminivipassanāya hi vattamānāya yogāvacaro taṇhājaṭaṁ vijaṭetuṁ samattho nāma. Vijaṭanaṁ cettha samucchedavasena pahānanti āha ‘‘sañchindeyya sampadāleyyā’’ti. Dakkhiṇaṁ arahatīti dakkhiṇeyyo, aggo ca so dakkhiṇeyyo cāti aggadakkhiṇeyyo, aggā vā dakkhiṇā aggadakkhiṇā, taṁ arahatīti aggadakkhiṇeyyo.",
  "anya-e0103n0:55": "5.Tatrāti tassaṁ gāthāyaṁ. Ayanti ‘‘naro’’ti ca ‘‘bhikkhū’’ti ca vutto yogāvacaro. Puna tatrāti tassaṁ paññāyaṁ. Assāti bhikkhuno. Kattari cetaṁ sāmivacanaṁ, anenāti attho. Karaṇīyaṁ natthi visesādhānassa tihetukapaṭisandhipaññāya abhāvato. Tenāha ‘‘purimakammānubhāveneva hissa sā siddhā’’ti. Tenāti yoginā. Bhāvanāyaṁ satatapavattitavīriyatāya sātaccakārinā. Paññāvasenāti yathāvuttanepakkasaṅkhātapaññāvasena. Yaṁ kiñci kattabbaṁ, tassa sabbassa sampajānavaseneva karaṇasīlo, tattha vā sampajānakāro etassa atthi, sampajānassa vā asammohassa kārako uppādakoti sampajānakārī, tena sampajānakārinā. Atrāti assaṁ gāthāyaṁ. Sīlādisampādane vīriyassa tesaṁ aṅgabhāvato taṁ visuṁ aggahetvā ‘‘sīlasamādhipaññāmukhenā’’ti vuttaṁ.",
  "anya-e0103n0:56": "‘‘Visuddhimaggaṁ dassetī’’ti avibhāgato desanāya piṇḍatthaṁ vatvā puna taṁ vibhāgato dassetuṁ ‘‘ettāvatā’’tiādi vuttaṁ. Tattha ettāvatāti ettakāya desanāya. Sikkhāti sikkhitabbaṭṭhena sikkhā. Sikkhanaṁ cettha āsevanaṁ daṭṭhabbaṁ. Sīlādidhammehi saṁvaraṇādivasena āsevanto te sikkhatīti vuccati. Sāsananti paṭipattisāsanaṁ. Upanissayo balavakāraṇaṁ. Vajjanaṁ anupagamanaṁ. Sevanā bhāvanā. Paṭipakkhoti pahāyakapaṭipakkho. Yadipi gāthāyaṁ ‘‘sīle’’ti sāmaññato vuttaṁ, na ‘‘adhisīle’’ti. Taṁ pana taṇhājaṭāvijaṭanassa patiṭṭhābhūtaṁ adhippetanti āha ‘‘sīlena adhisīlasikkhā pakāsitā’’ti. Bhavagāmi hi sīlaṁ sīlameva, vibhavagāmi sīlaṁ adhisīlasikkhā. Sāmaññajotanā hi visese avatiṭṭhatīti. Esa nayo sesasikkhāsupi.",
  "anya-e0103n0:57": "Sīlenāti adhisīlasikkhābhūtena sīlena. Taṁ hi anaññasādhāraṇatāya sāsanassa ādikalyāṇataṁ pakāseti, na yamaniyamādimattaṁ. Tena vuttaṁ ‘‘sīlañca suvisuddhaṁ, sabbapāpassa akaraṇa’’nti ca. Kusalānanti maggakusalānaṁ. Kusalānanti vā anavajjānaṁ. Tena ariyaphaladhammānampi saṅgaho siddho hoti. Sabbapāpassa akaraṇanti sabbassāpi sāvajjassa akiriyā anajjhāpajjanaṁ. Etena cārittavārittabhedassa sabbassa sīlassa gahaṇaṁ kataṁ hoti. Kattabbākaraṇampi hi sāvajjamevāti. Ādivacanatoti gāthāyaṁ vuttasamādhipaññānaṁ ādimhi vacanato. Ādibhāvo cassa tammūlakattā uttarimanussadhammānaṁ. Ādīnaṁ vā vacanaṁ ādivacanaṁ. Ādisaddena cettha ‘‘sīlaṁ samādhi paññā ca, vimutti ca anuttarā’’ti (dī. ni. 2.186) evamādīnaṁ saṅgaho daṭṭhabbo. Sīlassa visuddhattā vippaṭisārādihetūnaṁ dūrīkaraṇato avippaṭisārādiguṇāvahaṁ. ‘‘Avippaṭisārādiguṇāvahattā’’ti etena na kevalaṁ sīlassa kalyāṇatāva vibhāvitā, atha kho ādibhāvopīti daṭṭhabbaṁ. Tathā hissa sutte (pari. 366) avippaṭisārādīnaṁ vimuttiñāṇapariyosānānaṁ paramparapaccayatā vuttā. Samādhināti adhicittasikkhābhūtena samādhinā. Sakalaṁ sāsanaṁ saṅgahetvā pavattāya gāthāya ādipadena ādimhi paṭipajjitabbassa sīlassa, tatiyapadena pariyosāne paṭipajjitabbāya paññāya gahitattā majjhe paṭipajjitabbo samādhi pārisesato dutiyapadena gayhatīti ‘‘kusalassa upasampadātiādivacanato hi samādhi sāsanassa majjhe’’ti vuttaṁ, na kusalasaddassa samādhipariyāyattā. Pubbūpanissayavato hi samāhitatādiaṭṭhaṅgasamannāgamena abhinīhārakkhamatā samādhissa iddhividhādiguṇāvahattaṁ, aggamaggapaññāya adhigatāya yadatthaṁ pabbajati, taṁ pariyositanti paññā sāsanassapariyosānaṁ. Tenāha bhagavā ‘‘sikkhānisaṁsamidaṁ, bhikkhave, brahmacariyaṁ vussati saddhādhipateyyaṁ paññuttaraṁ vimuttisāra’’nti (a. ni. 4.245). Sakaṁ cittaṁ sacittaṁ, sacittassa sabbaso kilesānaṁ samucchindanena visodhanaṁ sacittapariyodāpanaṁ. Evaṁ pana paññākicce matthakappatte uttari karaṇīyābhāvato sāsanassa paññuttaratā veditabbā. Tādibhāvāvahanatoti yādiso iṭṭhesu, lābhādīsu ca anunayābhāvato, tādiso aniṭṭhesu, alābhādīsu ca paṭighābhāvato. Tato eva vā yādiso anāpāthagatesu iṭṭhāniṭṭhesu, tādiso āpāthagatesupīti tādī. Tassa bhāvo tādibhāvo, tassa āvahanato. Vātenāti vātahetu. Na samīratīti na calati. Na samiñjantīti na phandanti, kuto calananti adhippāyo.",
  "anya-e0103n0:58": "Tathāti yathā sīlādayo adhisīlasikkhādīnaṁ pakāsakā, tathā tevijjatādīnaṁ upanissayassāti tesaṁ pakāsanākārūpasaṁhārattho tathā-saddo. Yasmā sīlaṁ visujjhamānaṁ satisampajaññabalena, kammassakatañāṇabalena ca saṁkilesamalato visujjhati pāripūriñca gacchati, tasmā sīlasampadā sijjhamānā upanissayasampattibhāvena satibalaṁ, ñāṇabalañca paccupaṭṭhapetīti tassā vijjattayūpanissayatā veditabbā sabhāgahetusampādanato. Satinepakkena hi pubbenivāsavijjāsiddhi, sampajaññena sabbakiccesu sudiṭṭhakāritāparicayena cutūpapātañāṇānubandhāya dutiyavijjāsiddhi, vītikkamābhāvena saṁkilesappahānasabbhāvato vivaṭṭūpanissayatāvasena ajjhāsayasuddhiyā tatiyavijjāsiddhi. Puretaraṁ siddhānaṁ samādhipaññānaṁ pāripūriṁ vinā sīlassa āsavakkhayañāṇūpanissayatā sukkhavipassakakhīṇāsavehi dīpetabbā. Samādhipaññā viya abhiññāpaṭisambhidānaṁ sīlaṁ na sabhāgahetūti katvā vuttaṁ ‘‘na tato para’’nti. ‘‘Samāhito yathābhūtaṁ pajānātī’’ti (saṁ. ni. 3.5; 4.99; netti. 40; mi. pa. 2.1.14) vacanato samādhisampadā chaḷabhiññatāya upanissayo. Paññā viya paṭisambhidānaṁ samādhi na sabhāgahetūti vuttaṁ ‘‘na tato para’’nti. ‘‘Yogā ve jāyate bhūrī’’ti (dha. pa. 282) vacanato pubbayogena, garuvāsadesabhāsākaosallauggahaparipucchādīhi ca paribhāvitā paññāsampatti paṭisambhidāpabhedassa upanissayo paccekabodhisammāsambodhiyopi paññāsampattisannissayāti paññāya anadhigantabbassa visesassa abhāvato, tassā ca paṭisambhidāpabhedassa ekantikakāraṇato heṭṭhā viya ‘‘na tato para’’nti avatvā ‘‘na aññena kāraṇenā’’ti vuttaṁ.",
  "anya-e0103n0:59": "Ettha ca ‘‘sīlasampattiñhi nissāyā’’ti vuttattā yassa samādhivijambhanabhūtā anavasesā cha abhiññā na ijjhanti, tassa ukkaṭṭhaparicchedavasena na samādhisampadā atthīti. Satipi vijjānaṁ abhiññekadesabhāve sīlasampattisamudāgatā eva tisso vijjā gahitā. Yathā hi paññāsampattisamudāgatā catasso paṭisambhidā upanissayasampannassa maggeneva ijjhanti, maggakkhaṇe eva tāsaṁ paṭilabhitabbato, evaṁ sīlasampattisamudāgatā tisso vijjā samādhisampattisamudāgatā ca cha abhiññā upanissayasampannassa maggeneva ijjhantīti maggādhigameneva tāsaṁ adhigamo veditabbo. Paccekabuddhānaṁ, sammāsambuddhānañca paccekabodhisammāsambodhisamadhigamasadisā hi imesaṁ ariyānaṁ ime visesādhigamāti. Vinayasuttābhidhammesu sammāpaṭipattiyā tevijjatādīnaṁ upanissayatāpi yathāvuttavidhinā veditabbā.",
  "anya-e0103n0:60": "Sampannasīlassa kāmasevanābhāvato sīlena paṭhamantavivajjanaṁ vuttaṁ. Yebhuyyena hi sattā kāmahetu pāṇātipātādivasenāpi asuddhapayogā honti. Jhānasukhalābhino kāyakilamathassa sambhavo eva natthīti samādhinā dutiyantavivajjanaṁ vuttaṁ jhānasamuṭṭhānapaṇītarūpaphuṭakāyattā. Paññāyāti maggapaññāya. Ukkaṭṭhaniddesena hi ekaṁsato ariyamaggova majjhimā paṭipatti nāma. Evaṁ santepi lokiyapaññāvasenapi antadvayavivajjanaṁ vibhāvetabbaṁ.",
  "anya-e0103n0:61": "Sīlaṁ taṁsamaṅgino kāmasugatīsuyeva nibbattāpanato catūhi apāyehi vimuttiyā kāraṇanti āha ‘‘sīlena apāyasamatikkamanupāyo pakāsito hotī’’ti. Na hi pāṇātipātādipaṭivirati duggatiparikilesaṁ āvahati. Samādhi taṁsamaṅgino mahaggatabhūmiyaṁyeva nibbattāpanena sakalakāmabhavato vimocetīti vuttaṁ ‘‘samādhinā kāmadhātusamatikkamanupāyo pakāsito hotī’’ti. Na hi kāmāvacarakammassa anubalappadāyīnaṁ kāmacchandādīnaṁ vikkhambhakaṁ jhānaṁ kāmadhātuparikilesāvahaṁ hoti. Na cettha upacārajjhānaṁ nidassetabbaṁ, appanāsamādhissa adhippetattā. Nāpi ‘‘sīleneva atikkamitabbassa apāyabhavassa samādhinā atikkamitabbatā’’ti vacanokāso. Sugatibhavampi atikkamantassa duggatisamatikkamane kā kathāti. Sabbabhavasamatikkamanupāyoti kāmabhavādīnaṁ navannampi bhavānaṁ samatikkamanupāyo sīlasamādhīhi atikkantāpi bhavā anatikkantā eva, kāraṇassa apahīnattā. Paññāya panassa suppahīnattā te samatikkantā eva.",
  "anya-e0103n0:62": "Tadaṅgappahānavasenāti dīpālokeneva tamassa puññakiriyavatthugatena tena tena kusalaṅgena tassa tassa akusalaṅgassa pahānavasena. Samādhinā vikkhambhanappahānavasenāti upacārappanābhedena samādhinā pavattinivāraṇena ghaṭappahāreneva jalatale sevālassa tesaṁ tesaṁ nīvaraṇādidhammānaṁ pahānavasena. Paññāyāti ariyamaggapaññāya. Samucchedappahānavasenāti catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha. sa. 277) vuttassa samudayapakkhiyassa kilesagaṇassa accantaṁ appavattisaṅkhātasamucchindanappahānavasena.",
  "anya-e0103n0:63": "Kilesānaṁ vītikkamapaṭipakkhoti saṁkilesadhammānaṁ, kammakilesānaṁ vā yo kāyavacīdvāresu vītikkamo ajjhācāro, tassa paṭipakkho sīlena pakāsito hoti, avītikkamasabhāvattā sīlassa. Okāsādānavasena kilesānaṁ citte kusalappavattiṁ pariyādiyitvā uṭṭhānaṁ pariyuṭṭhānaṁ. Taṁ samādhi vikkhambhetīti āha ‘‘samādhinā pariyuṭṭhānapaṭipakkho pakāsito hotī’’ti, samādhissa pariyuṭṭhānappahāyakattā. Appahīnabhāvena santāne anu anu sayanato kāraṇalābhe uppattirahā anusayā, te pana anurūpaṁ kāraṇaṁ laddhā uppajjanārahā thāmagatā kāmarāgādayo satta kilesā veditabbā. Te ariyamaggapaññāya sabbaso pahīyantīti āha ‘‘paññāya anusayapaṭipakkho pakāsito hotī’’ti.",
  "anya-e0103n0:64": "Kāyaduccaritādi duṭṭhu caritaṁ, kilesehi vā dūsitaṁ caritanti duccaritaṁ, tameva yattha uppannaṁ, taṁ santānaṁ saṁkileseti vibādhati, upatāpeti cāti saṁkileso, tassa visodhanaṁ sīlena tadaṅgavasena pahānaṁ vītikkamapaṭipakkhattā sīlassa. Taṇhāsaṁkilesassa visodhanaṁ vikkhambhanavasena pahānaṁ pariyuṭṭhānapaṭipakkhattā samādhissa, taṇhāya cassa ujuvipaccanikabhāvato. Diṭṭhisaṁkilesassa visodhanaṁ samucchedavasena pahānaṁ anusayapaṭipakkhattā paññāya, diṭṭhigatānañca ayāthāvagāhīnaṁ yāthāvagāhiniyā paññāya ujuvipaccanikabhāvato.",
  "anya-e0103n0:65": "Kāraṇanti upanissayapaccayo. Sīlesu paripūrakārīti maggabrahmacariyassa ādibhūtattā ādibrahmacariyakānaṁ pārājikasaṅghādisesasaṅkhātānaṁ mahāsīlasikkhāpadānaṁ avītikkamanato khuddānukhuddakānaṁ āpajjane sahasāva tehi vuṭṭhānena sīlesu yaṁ kattabbaṁ, taṁ paripūraṁ samatthaṁ karotīti sīlesu paripūrakārī. Tathā sakadāgāmīti ‘‘sīlesu paripūrakārī’’ti etaṁ upasaṁharati tathā-saddena. Ete hi dve ariyā samādhipāripanthikānaṁ kāmarāgabyāpādānaṁ paññāpāripanthikassa saccapaṭicchādakamohassa sabbaso asamūhatattā samādhiṁ, paññañca bhāventāpi samādhipaññāsu yaṁ kattabbaṁ, taṁ mattaso pamāṇena padesamattameva karontīti samādhismiṁ, paññāya ca mattaso kārino ‘‘sīlesu paripūrakārino’’icceva vuccanti. Anāgāmī pana kāmarāgabyāpādānaṁ samucchinnattā samādhismiṁ paripūrakārī. Arahā sabbaso sammohassa susamūhatattā paññāya paripūrakārī.",
  "anya-e0103n0:66": "Vuttaṁ hetaṁ bhagavatā (a. ni. 3.87) –",
  "anya-e0103n0:67": "‘‘Idha, bhikkhave, bhikkhu sīlesu paripūrakārī hoti, samādhismiṁ mattaso kārī, paññāya mattaso kārī. So yāni tāni khuddānukhuddakāni sikkhāpadāni, tāni āpajjatipi vuṭṭhātipi. Taṁ kissa hetu? Na hi mettha, bhikkhave, abhabbatā vuttā. Yāni ca kho tāni sikkhāpadāni ādibrahmacariyakāni brahmacariyasāruppāni, tattha dhuvasīlo ca hoti ṭhitasīlo ca, samādāya sikkhati sikkhāpadesu. So tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo. Idha pana, bhikkhave, bhikkhu sīlesu…pe… so tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti. Sakideva imaṁ lokaṁ āgantvā dukkhassantaṁ karoti. Idha pana, bhikkhave, bhikkhu sīlesu paripūrakārī hoti, samādhismiṁ paripūrakārī, paññāya mattaso kārī. So yāni tāni…pe… sikkhati sikkhāpadesu. So pañcannaṁ orambhāgiyānaṁ…pe… anāvattidhammo tasmā lokā. Idha pana, bhikkhave, bhikkhu sīlesu paripūrakārī hoti, samādhismiṁ paripūrakārī, paññāya paripūrakārī. So yāni tāni khuddānukhuddakāni…pe… sikkhati sikkhāpadesu. So āsavānaṁ khayā…pe… upasampajja viharatī’’ti.",
  "anya-e0103n0:68": "‘‘Katha’’nti pucchitvā sikkhādike vibhajitvā vuttamevatthaṁ nigametuṁ ‘‘eva’’ntiādi vuttaṁ. Tattha aññe cāti tayo vivekā, tīṇi kusalamūlāni, tīṇi vimokkhamukhāni, tīṇi indriyānīti evamādayo, sikkhattikādīhi aññe ca guṇattikā. Evarūpāti yādisakā sikkhattikādayo idha sīlādīhi pakāsitā honti, edisā.",
  "anya-e0103n0:69": "Ettha hi vivaṭṭasannissitassa sīlassa idhādhippetattā sīlena kāyaviveko pakāsito hoti, samādhinā cittaviveko, paññāya upadhiviveko. Tathā sīlena adoso kusalamūlaṁ pakāsitaṁ hoti, titikkhappadhānatāya, aparūpaghātasabhāvatāya ca sīlassa. Samādhinā alobho kusalamūlaṁ, lobhapaṭipakkhato, alobhapadhānatāya ca samādhissa. Paññāya pana amohoyeva. Sīlena ca animittavimokkhamukhaṁ pakāsitaṁ hoti. Adosappadhānaṁ hi sīlasampadaṁ nissāya dose ādīnavadassino aniccānupassanā sukheneva ijjhati, aniccānupassanā ca animittavimokkhamukhaṁ. Samādhinā appaṇihitavimokkhamukhaṁ. Paññāya suññatavimokkhamukhaṁ. Alobhappadhānaṁ hi kāmanissaraṇaṁ samādhisampadaṁ nissāya kāmesu ādīnavadassino dukkhānupassanā sukheneva ijjhati, dukkhānupassanā ca appaṇihitavimokkhamukhaṁ. Paññāsampadaṁ nissāya anattānupassanā sukheneva ijjhati, anattānupassanā ca suññatavimokkhamukhaṁ. Tathā sīlena anaññātaññassāmītindriyaṁ pakāsitaṁ hoti. Taṁ hi sīlesu paripūrakārino aṭṭhamakassa indriyaṁ. Samādhinā aññindriyaṁ. Taṁ hi ukkaṁsagataṁ samādhismiṁ paripūrakārino anāgāmino, aggamaggaṭṭhassa ca indriyaṁ. Paññāya aññātāvindriyaṁ pakāsitaṁ hoti. Taduppattiyā hi arahā paññāya paripūrakārīti. Iminā nayena aññe ca evarūpā guṇattikā sīlādīhi pakāsetabbā."
}