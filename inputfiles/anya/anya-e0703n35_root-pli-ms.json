{
  "anya-e0703n35:0": "Chattiṃsatima pariccheda",
  "anya-e0703n35:1": "Tayodasa rājako",
  "anya-e0703n35:2": "1.",
  "anya-e0703n35:3": " Mahallanāgaccayena , putto bhātikatissako;",
  "anya-e0703n35:4": "Catuvīsativassāni, laṃkārajjamakārayi.",
  "anya-e0703n35:5": "2.",
  "anya-e0703n35:6": " Mahāvihāre pākāraṃ, kārāpesi samantato;",
  "anya-e0703n35:7": "Gavaratissavihāraṃ, so kārayitvā mahīpati.",
  "anya-e0703n35:8": "3.",
  "anya-e0703n35:9": " Mahāgāmaṇikaṃ vāpiṃ, vihārassa’ssa’dāsi ca;",
  "anya-e0703n35:10": "Vihārañca akāresi, bhātiyatissa nāmakaṃ.",
  "anya-e0703n35:11": "4.",
  "anya-e0703n35:12": " Kāresuposathāgāraṃ, thūpārāme manorame;",
  "anya-e0703n35:13": "Randhakaṇḍakavāpiñca, kārāpesi mahīpati.",
  "anya-e0703n35:14": "5.",
  "anya-e0703n35:15": " Sattesu muducittoso, saṅghamhi tibbagāravo;",
  "anya-e0703n35:16": "Ubhatosaṅghe mahīpālo, mahādānaṃ pavattayi.",
  "anya-e0703n35:17": "6.",
  "anya-e0703n35:18": " Bhātikatissaccayena, tassa kaniṭṭhatissako;",
  "anya-e0703n35:19": "Aṭṭhavīsasamārajjaṃ, laṃkādīpe akārayi.",
  "anya-e0703n35:20": "7.",
  "anya-e0703n35:21": " Bhūtārāma mahānāga, therasmiṃ so pasīdiya;",
  "anya-e0703n35:22": "Kāresi ratanapāsādaṃ, abhayagirimhi sādhukaṃ.",
  "anya-e0703n35:23": "8.",
  "anya-e0703n35:24": " Abhayagirimhi pākāraṃ, mahāpariveṇameva ca;",
  "anya-e0703n35:25": "Kāresi maṇisomavhe, mahāpariveṇameva ca.",
  "anya-e0703n35:26": "9.",
  "anya-e0703n35:27": " Tattheva cetiyagharaṃ, ambatthale tatheva ca;",
  "anya-e0703n35:28": "Kāresi paṭisaṅkhāraṃ, nāgadīpe ghare pana.",
  "anya-e0703n35:29": "10.",
  "anya-e0703n35:30": " Mahāvihārasīmaṃso, madditvā tattha kārayi;",
  "anya-e0703n35:31": "Kukkuṭagiri pariveṇa, pantiṃ sakkacca bhūpati.",
  "anya-e0703n35:32": "11.",
  "anya-e0703n35:33": " Mahāvihāre kāresi, dvādasa manujādhipo;",
  "anya-e0703n35:34": "Mahācaturassapāsāde, dassaneyyemanorame.",
  "anya-e0703n35:35": "12.",
  "anya-e0703n35:36": " Dakkhiṇavihāra thūpamhi, kañcukañca akārayi;",
  "anya-e0703n35:37": "Bhattasālaṃ mahāmegha, vanāsimañca maddiya.",
  "anya-e0703n35:38": "13.",
  "anya-e0703n35:39": " Mahāvihārapākāraṃ, passato apanīyaso;",
  "anya-e0703n35:40": "Maggaṃ dakkhiṇavihāra, gāmiñcāpi akārayi.",
  "anya-e0703n35:41": "14.",
  "anya-e0703n35:42": " Bhūtārāma vihārañca, rāmagoṇakameva ca;",
  "anya-e0703n35:43": "Tatheva nandatissassa, ārāmañca akārayi.",
  "anya-e0703n35:44": "15.",
  "anya-e0703n35:45": " Pācinato anuḷātissa, pabbataṃ gaṅgarājiyaṃ;",
  "anya-e0703n35:46": "Niyelatissārāmañca, piḷa piṭṭhi vihārakaṃ.",
  "anya-e0703n35:47": "16.",
  "anya-e0703n35:48": " Rājamahāvihārañca, kāresi manujādhipo;",
  "anya-e0703n35:49": "Soyeva tīsu ṭhānesu, kāresu’posathālayaṃ.",
  "anya-e0703n35:50": "17.",
  "anya-e0703n35:51": " Kalyāṇīka vihāre ca, maṇḍalagirike tathā;",
  "anya-e0703n35:52": "Dubbalavāpitissavhe, vihāresu imesu hi.",
  "anya-e0703n35:53": "18.",
  "anya-e0703n35:54": " Kaniṭṭhatissaccayena, tassa putto akārayi;",
  "anya-e0703n35:55": "Rajjaṃ dveyeva vassāni, cūḷanāgoti vissuto.",
  "anya-e0703n35:56": "19.",
  "anya-e0703n35:57": " Cūḷanāgakaniṭṭhotu, rājāghātiya bhātikaṃ;",
  "anya-e0703n35:58": "Ekavassaṃ kuḍḍanāgo, rajjaṃ laṃkāya kārayi.",
  "anya-e0703n35:59": "20.",
  "anya-e0703n35:60": " Mahāpeḷañca vaḍḍhesi, ekanāḷikachātake;",
  "anya-e0703n35:61": "Bhikkhusatānaṃ pañcannaṃ, abbhocchinnaṃ mahīpati.",
  "anya-e0703n35:62": "21.",
  "anya-e0703n35:63": " Kuḍḍanāgassa rañño tu, devīyā bhātuko tadā;",
  "anya-e0703n35:64": "Senāpati sirināgo, coro hutvāna rājino.",
  "anya-e0703n35:65": "22.",
  "anya-e0703n35:66": " Balavāhana sampanno, āgamma nagarantikaṃ;",
  "anya-e0703n35:67": "Rājabalena yujjhanto, kuḍḍanāgaṃ mahīpatiṃ.",
  "anya-e0703n35:68": "23.",
  "anya-e0703n35:69": " Palāpetvā laddhajayo, anurādha pure vare;",
  "anya-e0703n35:70": "Laṃkārajjamakāresi, vassānekūnavīsati.",
  "anya-e0703n35:71": "24.",
  "anya-e0703n35:72": " Mahāthūpavare chattaṃ, kārāpetvāna bhūpati;",
  "anya-e0703n35:73": "Suvaṇṇakammaṃ kāresi, dassaneyyaṃ manoramaṃ.",
  "anya-e0703n35:74": "25.",
  "anya-e0703n35:75": " Kāresi lohapāsādaṃ, saṃkhittaṃ pañcabhūmakaṃ;",
  "anya-e0703n35:76": "Mahābodhi catudvāre, sopānaṃ punakārayi.",
  "anya-e0703n35:77": "26.",
  "anya-e0703n35:78": " Kāretvā chattapāsādaṃ, mahe pūjamakārayi;",
  "anya-e0703n35:79": "Kulambaṇañca dīpasmiṃ, vissajjesi dayāparo.",
  "anya-e0703n35:80": "27.",
  "anya-e0703n35:81": " Sirināgaccaye tassa, putto tisso akārayi;",
  "anya-e0703n35:82": "Rajjaṃ dvāvīsavassāni, dhammavohāra kovido.",
  "anya-e0703n35:83": "28.",
  "anya-e0703n35:84": " Ṭhapesi so hi vohāraṃ, hiṃsā muttaṃ yatoidha;",
  "anya-e0703n35:85": "Vohāraka tissarājā, iti nāmaṃ tato ahu.",
  "anya-e0703n35:86": "29.",
  "anya-e0703n35:87": " Kambugāmakavāsissa, devattherassa santike;",
  "anya-e0703n35:88": "Dhammaṃ sutvā paṭikammaṃ, pañcāvāse akārayi.",
  "anya-e0703n35:89": "30.",
  "anya-e0703n35:90": " Mahātissassa therassa, anurā rāmavāsino;",
  "anya-e0703n35:91": "Pasanno mucelapaṭṭane, dāna vaṭṭamakārayi.",
  "anya-e0703n35:92": "31.",
  "anya-e0703n35:93": " Tissarāja maṇḍapañca, mahāvihāradvayepi so;",
  "anya-e0703n35:94": "Mahābodhighare pāci, loharūpaddhayampi ca.",
  "anya-e0703n35:95": "32.",
  "anya-e0703n35:96": " Sattapaṇṇikapāsādaṃ, kāretvā sukhavāsakaṃ;",
  "anya-e0703n35:97": "Māse māse sahassaṃ so, mahāvihārassa dāpayi.",
  "anya-e0703n35:98": "33.",
  "anya-e0703n35:99": " Abhayagirivihāre, dakkhiṇamūlasavhaye;",
  "anya-e0703n35:100": "Maricavaṭṭi vihāramhi, kulālitissasavhaye.",
  "anya-e0703n35:101": "34.",
  "anya-e0703n35:102": " Mahiyaṅgaṇa vihāramhi, mahāgāmakasavhaye;",
  "anya-e0703n35:103": "Mahānāgatissavhamhi, tathā kalyāṇīkavhaye.",
  "anya-e0703n35:104": "35.",
  "anya-e0703n35:105": " Iti aṭṭhasu thūpesu, chattakammamakārayi;",
  "anya-e0703n35:106": "Mūkanāgasenāpati, vihāre dakkhiṇe tathā.",
  "anya-e0703n35:107": "36.",
  "anya-e0703n35:108": " Marica vaṭṭi vihāramhi, puttabhāgavhaye tathā;",
  "anya-e0703n35:109": "Issarasamaṇavhamhi, tissavhe nāgadīpake.",
  "anya-e0703n35:110": "37.",
  "anya-e0703n35:111": " Iti chasu vihāresu, pākārañca akārayi;",
  "anya-e0703n35:112": "Kāresu’ posathāgāraṃ, anurārāmasavhaye.",
  "anya-e0703n35:113": "38.",
  "anya-e0703n35:114": " Ariyavaṃsakathāṭhāne, laṃkādīpekhilepi ca;",
  "anya-e0703n35:115": "Dāna vaṭṭaṃ ṭhapāpesi, saddhamme gāravena so.",
  "anya-e0703n35:116": "39.",
  "anya-e0703n35:117": " Tiṇī satasahassāni, datvāna manujādhipo;",
  "anya-e0703n35:118": "Iṇato sayike bhikkhū, mocesi sāsanappiyo.",
  "anya-e0703n35:119": "40.",
  "anya-e0703n35:120": " Mahā vesākha pūjaṃ so, kāretvā dīpavāsinaṃ;",
  "anya-e0703n35:121": "Sabbe saṃyeva bhikkhūnaṃ, ticīvaramadāpayi.",
  "anya-e0703n35:122": "41.",
  "anya-e0703n35:123": " Vetullavādaṃ madditvā, kāretvā pāpaniggahaṃ;",
  "anya-e0703n35:124": "Kapilena amaccena, sāsanaṃ jotayīca so.",
  "anya-e0703n35:125": "42.",
  "anya-e0703n35:126": " Vissuto’bhayanāgo’ti, kaniṭṭho tassarājino;",
  "anya-e0703n35:127": "Deviyā tassa saṃsaṭṭho, ñāto bhīto sabhātarā.",
  "anya-e0703n35:128": "43.",
  "anya-e0703n35:129": " Palāyitvā hallatitthaṃ, gantvāna sahasevako;",
  "anya-e0703n35:130": "Kuddho viya mātulassa, hatthapādañca chedayi.",
  "anya-e0703n35:131": "44.",
  "anya-e0703n35:132": " Rājino raṭṭhatedatthaṃ, ṭhapetvāna idheva taṃ;",
  "anya-e0703n35:133": "Sunakhopamaṃ dassayitvā, gahetvā’ti siniddhake.",
  "anya-e0703n35:134": "45.",
  "anya-e0703n35:135": " Tattheva nāvaṃ āruyha, paratīramagāsayaṃ;",
  "anya-e0703n35:136": "Subhavo mātulo tu, upagamma mahīpati.",
  "anya-e0703n35:137": "46.",
  "anya-e0703n35:138": " Suhado viya hutvāna, tasmiṃ raṭṭhamabhindiso;",
  "anya-e0703n35:139": "Abhayo taṃ jānanatthaṃ, dūtaṃ idha visajjayi.",
  "anya-e0703n35:140": "47.",
  "anya-e0703n35:141": " Taṃ disvā pūgarukkhaṃ so, samantā kuntanāḷiyā;",
  "anya-e0703n35:142": "Paribbhamanto madditvā, katvā dubbalamūlakaṃ.",
  "anya-e0703n35:143": "48.",
  "anya-e0703n35:144": " Bāhunāyeva pātetvā, tajjetvā taṃ palāpayi;",
  "anya-e0703n35:145": "Dūto gantvā abhayassa, taṃ pavattiṃ pavedayi.",
  "anya-e0703n35:146": "49.",
  "anya-e0703n35:147": " Ñatvā’bhayo taṃ damiḷe, ādāya basuke tato;",
  "anya-e0703n35:148": "Nagarantikamāgañchi, bhātarā saha yujjhituṃ.",
  "anya-e0703n35:149": "50.",
  "anya-e0703n35:150": " Taṃ ñatvāna palāyitvā, assamāruyhadeviyā;",
  "anya-e0703n35:151": "Malayaṃ āgamā rājā, taṃkaniṭṭho’nu bandhiya.",
  "anya-e0703n35:152": "51.",
  "anya-e0703n35:153": " Rājānaṃ malaye hantvā, devīmādāya āgato;",
  "anya-e0703n35:154": "Kāresi nagare rajjaṃ, aṭṭhavassāni bhūpati.",
  "anya-e0703n35:155": "52.",
  "anya-e0703n35:156": " Pāsāṇavediṃ kāresi, mahābodhisamantato;",
  "anya-e0703n35:157": "Lohapāsādaṅgaṇamhi, rājā maṇḍapameva ca.",
  "anya-e0703n35:158": "53.",
  "anya-e0703n35:159": " Dvihi satasahassehi, nekavatthāni bhāgiya;",
  "anya-e0703n35:160": "Dīpamhi bhikkhusaṅghassa, vatthadānamadāsi so.",
  "anya-e0703n35:161": "54.",
  "anya-e0703n35:162": " Abhayassa’ccaye bhātu, tassassa tassa atrajo;",
  "anya-e0703n35:163": "Dvevassāni sirināgo, laṃkārajja makārayi.",
  "anya-e0703n35:164": "55.",
  "anya-e0703n35:165": " Paṭisaṅkhariya pākāraṃ, mahābodhisamantato;",
  "anya-e0703n35:166": "Mahābodhigharasseva, soyeva vālikātale.",
  "anya-e0703n35:167": "56.",
  "anya-e0703n35:168": " Mūcelarukkhaparato, haṃsavaṭṭaṃ manoramaṃ;",
  "anya-e0703n35:169": "Mahantaṃ maṇḍapañceva, kārāpesi mahīpati.",
  "anya-e0703n35:170": "57.",
  "anya-e0703n35:171": " Vijayakumārako nāma, sirināgassa atrajo;",
  "anya-e0703n35:172": "Pituno accaye rajjaṃ, ekavassamakārayi.",
  "anya-e0703n35:173": "58.",
  "anya-e0703n35:174": " Lambakaṇṇā tayo āsuṃ, sahātā mahiyaṅgaṇe;",
  "anya-e0703n35:175": "Saṅghatisso saṅghabodhi, tatiyo goṭṭhakābhayo.",
  "anya-e0703n35:176": "59.",
  "anya-e0703n35:177": " Te tissavāpimariyāda-gato andho vicakkhaṇo;",
  "anya-e0703n35:178": "Rājupaṭṭhānamāyante, padasaddena abravi.",
  "anya-e0703n35:179": "60.",
  "anya-e0703n35:180": " ‘‘Pathavīsāmino ete, tayo vahatibhū’iti;",
  "anya-e0703n35:181": "Taṃ sutvā abhayo pacchā, yanto pucchi punāhaso.",
  "anya-e0703n35:182": "61.",
  "anya-e0703n35:183": " Tassa vaṃso ṭhassatīti,",
  "anya-e0703n35:184": "Puna pucchitameva so;",
  "anya-e0703n35:185": "‘‘Pacchimassā’’ti so āha,",
  "anya-e0703n35:186": "Taṃ sutvā dvīhisoagā.",
  "anya-e0703n35:187": "62.",
  "anya-e0703n35:188": " Te puraṃ pavisitvāna, tayo rañño’ti vallabho;",
  "anya-e0703n35:189": "Rājakiccāni sādhentā, vasantā rājasantike.",
  "anya-e0703n35:190": "63.",
  "anya-e0703n35:191": " Hantvā vijayarājānaṃ, rājagehamhi ekato;",
  "anya-e0703n35:192": "Senāpatiṃsaṅghatissaṃ, duverajje’bhisecayuṃ.",
  "anya-e0703n35:193": "64.",
  "anya-e0703n35:194": " Evaṃ so abhisittova, anurādhapuruttame;",
  "anya-e0703n35:195": "Rajjaṃ cattāri vassāni, saṅghatisso akārayi.",
  "anya-e0703n35:196": "65.",
  "anya-e0703n35:197": " Mahāthūpamhi chattañca, hemakammañca kārayi;",
  "anya-e0703n35:198": "Visuṃ satasahassagghe, caturo ca mahāmaṇi.",
  "anya-e0703n35:199": "66.",
  "anya-e0703n35:200": " Majjhe catunnaṃ sūriyānaṃ, ṭhapāpesi mahīpati;",
  "anya-e0703n35:201": "Thūpassa muddhani tathā-nagghavajiracumbaṭaṃ.",
  "anya-e0703n35:202": "67.",
  "anya-e0703n35:203": " So chattamahapūjāya, saṅghassa manujādhipo;",
  "anya-e0703n35:204": "Cattālīsasahassassa, cha cīvaramadāpayi.",
  "anya-e0703n35:205": "68.",
  "anya-e0703n35:206": " Taṃ mahādevatherena, dāmagallaka vāsino;",
  "anya-e0703n35:207": "Desitaṃ khandhake suttaṃ, yāgānisaṃsa dīpanaṃ.",
  "anya-e0703n35:208": "69.",
  "anya-e0703n35:209": " Sutvā pasanno saṅghassa, yāgudānamadāpayi;",
  "anya-e0703n35:210": "Nagarassa catudvāre, sakkaccañceva sādhu ca.",
  "anya-e0703n35:211": "70.",
  "anya-e0703n35:212": " So antarantare rājā, jambupakkāni khādituṃ;",
  "anya-e0703n35:213": "Sahorodho sahāmacco, agāpācina dīpakaṃ.",
  "anya-e0703n35:214": "71.",
  "anya-e0703n35:215": " Upaddutaṃ’ssa gamane, manussā pāci vāsino;",
  "anya-e0703n35:216": "Visaṃ phalesu yo jesuṃ, rājabhojjāya jambuyā.",
  "anya-e0703n35:217": "72.",
  "anya-e0703n35:218": " Khāditvā jambupakkāni, tāni tattheva so mato;",
  "anya-e0703n35:219": "Senāpati saṅghadhabādhīṃ-bhayo rajje’bhisecayi.",
  "anya-e0703n35:220": "73.",
  "anya-e0703n35:221": " Rājāsiri saṅgha bodhi, vissuto pañcasīlavā;",
  "anya-e0703n35:222": "Anurādhapure rajjaṃ, duve vassāni kārayi.",
  "anya-e0703n35:223": "74.",
  "anya-e0703n35:224": " Mahāvihāre kāresi, salākaggaṃ manoramaṃ;",
  "anya-e0703n35:225": "Tadādīpe manusseso, ñatvā dubbuṭṭhupaddute.",
  "anya-e0703n35:226": "75.",
  "anya-e0703n35:227": " Karuṇāya kampitamano, mahāthūpaṅgaṇe sayaṃ;",
  "anya-e0703n35:228": "Nipajji bhūmiyaṃ rājā, katvāna iti nicchayaṃ.",
  "anya-e0703n35:229": "76.",
  "anya-e0703n35:230": " ‘‘Pavassitvāna devena, jalenupalāvite mayi;",
  "anya-e0703n35:231": "Naheva vuṭṭhahissāmi, maramānopahaṃ idha’’.",
  "anya-e0703n35:232": "77.",
  "anya-e0703n35:233": " Evaṃ nipanne bhūminde, devo pāvassi tāvade;",
  "anya-e0703n35:234": "Laṃkādīpamhi sakale, piṇayanto mahāmahiṃ.",
  "anya-e0703n35:235": "78.",
  "anya-e0703n35:236": " Tathāpi nuṭṭhahatiso, apilāpanato jale;",
  "anya-e0703n35:237": "Āvariṃsu tato’maccā, jalaniggamanāḷiyo.",
  "anya-e0703n35:238": "79.",
  "anya-e0703n35:239": " Tato jalamhi pilavaṃ, rājā vuṭṭhāsi dhammiko;",
  "anya-e0703n35:240": "Karuṇāyanudi evaṃ, dīpe dubbuṭṭhikābhayaṃ.",
  "anya-e0703n35:241": "80.",
  "anya-e0703n35:242": " Corātahiṃ tahiṃ jātā, iti sutvāna bhūpati;",
  "anya-e0703n35:243": "Core āṇāpayitvāna, rahassena palāpīya.",
  "anya-e0703n35:244": "81.",
  "anya-e0703n35:245": " Āṇāpetvā rahassena, matānaṃ so kalevaraṃ;",
  "anya-e0703n35:246": "Aggīhi uttāsetvāna, hanitaṃ corupaddavaṃ.",
  "anya-e0703n35:247": "82.",
  "anya-e0703n35:248": " Eko yakkho idhāgamma, rattakkho iti vissuto;",
  "anya-e0703n35:249": "Karoti rattāna’kkhīti, manussānaṃ tahiṃ tahiṃ.",
  "anya-e0703n35:250": "83.",
  "anya-e0703n35:251": " Aññamaññamapekkhitvā, bhāyitvā rattanettataṃ;",
  "anya-e0703n35:252": "Narāmaranti te yakkho, sobhakkhesi asaṅkito.",
  "anya-e0703n35:253": "84.",
  "anya-e0703n35:254": " Rājā upaddavaṃ tesaṃ, sutvā santattamānaso;",
  "anya-e0703n35:255": "Eko’pavāsa gabbhamhi, hutvā aṭṭhaṅguposathi.",
  "anya-e0703n35:256": "85.",
  "anya-e0703n35:257": " ‘‘Apassitvāna taṃ yakkhaṃ, na cuṭṭhāmī’’ti so sayi;",
  "anya-e0703n35:258": "Tassa so dhammatejena, agā yakkho tadantikaṃ.",
  "anya-e0703n35:259": "86.",
  "anya-e0703n35:260": " Tena ‘‘kosī’’ti puṭṭho ca, so ‘‘aha’’nti pavedayi;",
  "anya-e0703n35:261": "‘‘Kasmā pajaṃ me bhakkhesi, mā khāda’’iti sobravi.",
  "anya-e0703n35:262": "87.",
  "anya-e0703n35:263": " ‘‘Ekasmiṃ me janapade, nare dehī’’ti sobravi;",
  "anya-e0703n35:264": "‘‘Na sakkā iti vutte so, kamenekaṃti abravi.",
  "anya-e0703n35:265": "88.",
  "anya-e0703n35:266": " ‘‘Aññaṃ na sakkā dātuṃ me, maṃ khāda’’ iti sobravi;",
  "anya-e0703n35:267": "‘‘Na sakkā’’iti taṃ yāci, gāme gāme baliñca so.",
  "anya-e0703n35:268": "89.",
  "anya-e0703n35:269": " Sādhūti vatvā bhūmindo, dipampi sakalepi ca;",
  "anya-e0703n35:270": "Gāmavare nivesetvā, baliṃtassa adāpayi.",
  "anya-e0703n35:271": "90.",
  "anya-e0703n35:272": " Mahāsattena teneva, sabbabhūtānukampinā;",
  "anya-e0703n35:273": "Mahārogabhayaṃ jātaṃ, dīpadīpena nāsitaṃ.",
  "anya-e0703n35:274": "91.",
  "anya-e0703n35:275": " So bhaṇḍāgāriko rañño,",
  "anya-e0703n35:276": "Amacco goṭṭhatābhayo;",
  "anya-e0703n35:277": "Cero hutvā uttarato,",
  "anya-e0703n35:278": "Nagaraṃ samupāgami.",
  "anya-e0703n35:279": "92.",
  "anya-e0703n35:280": " Parissāvanamādāya, rājā dakkhiṇadvārato;",
  "anya-e0703n35:281": "Parahiṃsamarocento, ekakova palāyi so.",
  "anya-e0703n35:282": "93.",
  "anya-e0703n35:283": " Puṭabhattaṃ gahetvāna, gacchanto purito pathi;",
  "anya-e0703n35:284": "Bhattabhogāyarājānaṃ, nibandhittha punappunaṃ.",
  "anya-e0703n35:285": "94.",
  "anya-e0703n35:286": " Jalaṃ parissāvayitvā, bhuñjitvāna dayāluko;",
  "anya-e0703n35:287": "Tassevaṃ’nuggahaṃ kātuṃ, idaṃ vacanamabruvi.",
  "anya-e0703n35:288": "95.",
  "anya-e0703n35:289": " ‘‘Saṅghabodhi ahaṃ rājā, gahetvā mamabho sīraṃ;",
  "anya-e0703n35:290": "Goṭṭhābhayassa dassehi, bahuṃ dassati te dhanaṃ.",
  "anya-e0703n35:291": "96.",
  "anya-e0703n35:292": " Na icchito tathākātuṃ, tassatthāya mahīpati;",
  "anya-e0703n35:293": "Nisinnoyeva amari, so sīsaṃ tassa ādiya.",
  "anya-e0703n35:294": "97.",
  "anya-e0703n35:295": " Goṭṭhābhayassa dassesi, sotu vimhitamānaso;",
  "anya-e0703n35:296": "Datvā tassa dhanaṃ rañño, sakkāraṃ sādhukārayi.",
  "anya-e0703n35:297": "98.",
  "anya-e0703n35:298": " Evaṃ goṭṭhābhayo eso, meghavaṇṇābhayo’ti ca;",
  "anya-e0703n35:299": "Vissuto terasa samā, laṃkārajjamakārayi.",
  "anya-e0703n35:300": "99.",
  "anya-e0703n35:301": " Mahāvatthuṃ kārayitvā, vatthudvāramhi maṇḍapaṃ;",
  "anya-e0703n35:302": "Kārayitvā maṇḍayitvā, so bhikkhu tattha saṅghato.",
  "anya-e0703n35:303": "100.",
  "anya-e0703n35:304": " Aṭṭhuttarasahassāni, nisīdetvā dine dine;",
  "anya-e0703n35:305": "Yāgukhajjaka bhojjehi, sādūhi vividhehi ca.",
  "anya-e0703n35:306": "101.",
  "anya-e0703n35:307": " Sacīvarehi kappetvā, mahādānaṃ pavattayi;",
  "anya-e0703n35:308": "Ekavīsadinā nevaṃ, nibaddhañcassa kārayi.",
  "anya-e0703n35:309": "102.",
  "anya-e0703n35:310": " Mahāvihāre kāresi, silāmaṇḍapa muttamaṃ;",
  "anya-e0703n35:311": "Lohapāsādathambhe ca, parivattiya ṭhāpayi.",
  "anya-e0703n35:312": "103.",
  "anya-e0703n35:313": " Mahābodhi silāvediṃ, uttaradvāratoraṇaṃ;",
  "anya-e0703n35:314": "Patiṭṭhāpesi thambhe ca, cakukaṇṇe sacakkake.",
  "anya-e0703n35:315": "104.",
  "anya-e0703n35:316": " Tisso sīlāpaṭimāyo, tīsu dvāresu kārayi;",
  "anya-e0703n35:317": "Ṭhapāpesi ca pallaṅkaṃ, dakkhiṇamhi silāmayaṃ.",
  "anya-e0703n35:318": "105.",
  "anya-e0703n35:319": " Padhānabhūmiṃ kāresi, mahāvihārapacchato;",
  "anya-e0703n35:320": "Dīpamhi jiṇṇakāvāsaṃ, sabbañca paṭisaṅkhari.",
  "anya-e0703n35:321": "106.",
  "anya-e0703n35:322": " Thūpārāme thūpagharaṃ, therambatthalake tathā;",
  "anya-e0703n35:323": "Ārāme maṇisomavhe, paṭisaṅkhārayi ca so.",
  "anya-e0703n35:324": "107.",
  "anya-e0703n35:325": " Thūpārāme maṇisomā-rāme maricavaṭṭake;",
  "anya-e0703n35:326": "Dakkhiṇavha vihāre ca, uposathagharāni ca.",
  "anya-e0703n35:327": "108.",
  "anya-e0703n35:328": " Meghavaṇṇābhayavhañca, navavihāramakārayi;",
  "anya-e0703n35:329": "Vihāramahapūjāyaṃ, piṇḍetvā dīpavāsīnaṃ.",
  "anya-e0703n35:330": "109.",
  "anya-e0703n35:331": " Tiṃsabhikkhusahassānaṃ, chacīvaramadāsi ca;",
  "anya-e0703n35:332": "Mahāvesākhapūjañca, tadā evaṃ akārayi.",
  "anya-e0703n35:333": "110.",
  "anya-e0703n35:334": " Anuvassañca saṅghassa, chacīvaramadāmayi;",
  "anya-e0703n35:335": "Pāpakānaṃ niggahena, sodhento sāsanaṃ tu so.",
  "anya-e0703n35:336": "111.",
  "anya-e0703n35:337": " Vetullavādino bhikkhū, abhayagirinivāsino;",
  "anya-e0703n35:338": "Gāhayitvāsaṭṭhimatte, jinasāsanakaṇṭake.",
  "anya-e0703n35:339": "112.",
  "anya-e0703n35:340": " Katvāna niggahaṃ tesaṃ, paratire khipāpayi;",
  "anya-e0703n35:341": "Tattha khittassa therassa, nissito bhikkhucoḷiko.",
  "anya-e0703n35:342": "113.",
  "anya-e0703n35:343": " Saṅghamitto’tināmena, bhūtivijjādikovido;",
  "anya-e0703n35:344": "Mahāvihāre bhikkhunaṃ, kujjhitvāna idhagamā.",
  "anya-e0703n35:345": "114.",
  "anya-e0703n35:346": " Thūpārāme sannipātaṃ, pavisitvā asaññato;",
  "anya-e0703n35:347": "Saṅghapālassa pariveṇa, vāsittherassa tattha so.",
  "anya-e0703n35:348": "115.",
  "anya-e0703n35:349": " Goṭṭhāsayassa therassa, mātulassa’ssa rājino;",
  "anya-e0703n35:350": "Rañño nāmenā‘‘lapanto, vacanaṃ paṭibāhiya.",
  "anya-e0703n35:351": "116.",
  "anya-e0703n35:352": " Rañño kulūpago āsi, rājā tasmiṃ pasīdiya;",
  "anya-e0703n35:353": "Jeṭṭhaputtaṃ jeṭṭhatissaṃ, mahāsenaṃ kaniṭṭhakaṃ.",
  "anya-e0703n35:354": "117.",
  "anya-e0703n35:355": " Appesi tassa bhikkhussa, so saṅgaṇhi dutiyakaṃ;",
  "anya-e0703n35:356": "Upanandhi tasmiṃ bhikkhusmiṃ, jeṭṭhatisso kumārako.",
  "anya-e0703n35:357": "118.",
  "anya-e0703n35:358": " Pituno accaye jeṭṭha, sisso rājāahosiso;",
  "anya-e0703n35:359": "Pitu sārīra sakkāre, niggantuṃ nicchamānake.",
  "anya-e0703n35:360": "119.",
  "anya-e0703n35:361": " Duṭṭhāmacce niggahetuṃ, sayaṃ nikkhamma bhūpati;",
  "anya-e0703n35:362": "Kaniṭṭhaṃ purato katvā, pitukāyaṃ anantaraṃ.",
  "anya-e0703n35:363": "120.",
  "anya-e0703n35:364": " Tato amacce katvāna, sayaṃ hutvāna pacchato;",
  "anya-e0703n35:365": "Kaniṭṭhe pitukāye ca, nikkhante tadanantaraṃ.",
  "anya-e0703n35:366": "121.",
  "anya-e0703n35:367": " Dvāraṃ saṃvarayitvāna, duṭṭhamacce nighātiya;",
  "anya-e0703n35:368": "Sūle appesi pituno, citakāyasamantato.",
  "anya-e0703n35:369": "122.",
  "anya-e0703n35:370": " Tena’ssa kammunā nāmaṃ, kakkhalopapadaṃahu;",
  "anya-e0703n35:371": "Saṅghamittotu so bhikkhu, bhīto tasmiṃ narādhipā.",
  "anya-e0703n35:372": "123.",
  "anya-e0703n35:373": " Tassābhisekasamakālaṃ, mahāsenena mantiya;",
  "anya-e0703n35:374": "Tassābhisekaṃ pekkhanto, paratīraṃ gato ito.",
  "anya-e0703n35:375": "124.",
  "anya-e0703n35:376": " Pitarā so vippakataṃ, lohapāsāda muttamaṃ;",
  "anya-e0703n35:377": "Koṭidhanaṃ agghanakaṃ, kāresi sattabhūmakaṃ.",
  "anya-e0703n35:378": "125.",
  "anya-e0703n35:379": " Saṭṭhisatasahassagghaṃ, pūjayitvā maṇiṃtahiṃ;",
  "anya-e0703n35:380": "Kāresi jeṭṭhatissotaṃ, maṇipāsādanāmakaṃ.",
  "anya-e0703n35:381": "126.",
  "anya-e0703n35:382": " Maṇi duve mahagghe ca, mahāthūpe apūjayi;",
  "anya-e0703n35:383": "Mahābodhighare tīṇi, toraṇāni ca kārayi.",
  "anya-e0703n35:384": "127.",
  "anya-e0703n35:385": " Kārayitvā vihāraṃ so, pācinatissa pabbataṃ;",
  "anya-e0703n35:386": "Pañcavāsesu saṅghassa, adāsi puthuvī pati.",
  "anya-e0703n35:387": "128.",
  "anya-e0703n35:388": " Devānaṃpiyatissena, so patiṭṭhāpitaṃ purā;",
  "anya-e0703n35:389": "Thūpārāme urusilā, paṭimaṃ cārudassanaṃ.",
  "anya-e0703n35:390": "129.",
  "anya-e0703n35:391": " Netvāna thūpārāmavhaṃ, jeṭṭhatisso mahīpahi;",
  "anya-e0703n35:392": "Patiṭṭhāpesi ārāme, pācinatissa pabbate.",
  "anya-e0703n35:393": "130.",
  "anya-e0703n35:394": " Kāḷamattikavāpiṃso, adācetiya pabbate;",
  "anya-e0703n35:395": "Vihāra pāsāda mahaṃ, mahāvesākhameva ca.",
  "anya-e0703n35:396": "131.",
  "anya-e0703n35:397": " Katvā tiṃsa sahassassa, saṅghassa’dā chacīvaraṃ;",
  "anya-e0703n35:398": "Āḷambagāmavāpiṃso, jeṭṭhatisso akārayi.",
  "anya-e0703n35:399": "132.",
  "anya-e0703n35:400": " Evaṃ so vividhaṃ puññaṃ, pāsādakaraṇādikaṃ;",
  "anya-e0703n35:401": "Kārento dasavassāni, rājā rajjamakārayi.",
  "anya-e0703n35:402": "133.",
  "anya-e0703n35:403": " Iti bahuvidha puñña hetu bhūtā,",
  "anya-e0703n35:404": "Narapatitā bahupāpahetu cāti;",
  "anya-e0703n35:405": "Madhuramiva visenamissamannaṃ,",
  "anya-e0703n35:406": "Sujanamano bhajate na taṃ kadāpi.",
  "anya-e0703n35:407": "Sujanappasāda saṃvegatthāya kate mahāvaṃse",
  "anya-e0703n35:408": "Tayodasarājakonāma",
  "anya-e0703n35:409": "Chattiṃsatimo paricchedo."
}