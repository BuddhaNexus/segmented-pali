{
  "anya-e1001n4:0": "Bāladujjanakaṇḍa",
  "anya-e1001n4:1": "206.",
  "anya-e1001n4:2": " Kāyaduccaritādīhi , sampanno pāpamānujo;",
  "anya-e1001n4:3": "Bāloti lokanāthena, kittito dhammasāminā.",
  "anya-e1001n4:4": "207.",
  "anya-e1001n4:5": " Ducintitacintī ceva, dubbhāsitabhāsīpi ca;",
  "anya-e1001n4:6": "Dukkaṭakammakārī ca, pāpako bālamānujo.",
  "anya-e1001n4:7": "208.",
  "anya-e1001n4:8": " Atipiyo na kātabbo, khalo kotuhalaṃ karo;",
  "anya-e1001n4:9": "Sirasā vahamānopi, aḍḍhapūro ghaṭo yathā.",
  "anya-e1001n4:10": "209.",
  "anya-e1001n4:11": " Sappo duṭṭho khalo duṭṭho, sappā duṭṭhataro khalo;",
  "anya-e1001n4:12": "Mantosadhehi taṃ sappaṃ, khalaṃ kenupasammati.",
  "anya-e1001n4:13": "210.",
  "anya-e1001n4:14": " Yo bālo maññati bālyaṃ, paṇḍito vāpi tenaso;",
  "anya-e1001n4:15": "Bālo ca paṇḍitamānī, sa ve bāloti vuccati.",
  "anya-e1001n4:16": "211.",
  "anya-e1001n4:17": " Madhūva maññati bālo, yāva pāpaṃ na paccati;",
  "anya-e1001n4:18": "Yadā ca paccati pāpaṃ, atha dukkhaṃ nigacchati.",
  "anya-e1001n4:19": "212.",
  "anya-e1001n4:20": " Na sādhu balavā bālo, sāhasā vindate dhanaṃ;",
  "anya-e1001n4:21": "Kāyassa bhedā duppañño, nirayaṃ sopapajjati.",
  "anya-e1001n4:22": "213.",
  "anya-e1001n4:23": " Ghare duṭṭho mūsiko ca, vane duṭṭho ca vānaro;",
  "anya-e1001n4:24": "Sakuṇe ca duṭṭho kāko, nareduṭṭho ca brāhmaṇo.",
  "anya-e1001n4:25": "214.",
  "anya-e1001n4:26": " Dīghā jāgarato ratti, dīghaṃ santassa yojanaṃ;",
  "anya-e1001n4:27": "Dīgho bālānasaṃsāro, saddhammaṃ avijānataṃ.",
  "anya-e1001n4:28": "215.",
  "anya-e1001n4:29": " Tilamattaṃ paresañca, appadosañca passati;",
  "anya-e1001n4:30": "Nāḷikerampi sadosaṃ, khalajāto na passati.",
  "anya-e1001n4:31": "216.",
  "anya-e1001n4:32": " Nattadosaṃ pare jaññā, jaññā dosaṃ parassatu;",
  "anya-e1001n4:33": "Guyho kummāva aṅgāni, paradosañca lakkhaye.",
  "anya-e1001n4:34": "217.",
  "anya-e1001n4:35": " Luddhaṃ atthena gaṇheyya, thaddhaṃ añjalikammunā;",
  "anya-e1001n4:36": "Chandānuvattiyā mūḷhaṃ, yathābhūtena paṇḍitaṃ.",
  "anya-e1001n4:37": "218.",
  "anya-e1001n4:38": " Yathā udumbarapakkā, bahi rattakā eva ca;",
  "anya-e1001n4:39": "Antokimila sampuṇṇā, evaṃ dujjanahadayā.",
  "anya-e1001n4:40": "219.",
  "anya-e1001n4:41": " Yāvajīvampi ce bālo, paṇḍitaṃ payirupāsati;",
  "anya-e1001n4:42": "Na so dhammaṃ vijānāti, dabbī sūparasaṃ yathā.",
  "anya-e1001n4:43": "220.",
  "anya-e1001n4:44": " Carañce nādhigaccheyya, seyyaṃ sadisamattano;",
  "anya-e1001n4:45": "Ekacariyaṃ daḷhaṃ kayirā, natthi bāle sahāyatā.",
  "anya-e1001n4:46": "221.",
  "anya-e1001n4:47": " Ajātamatamūḷhānaṃ , varamādayo na cantimo;",
  "anya-e1001n4:48": "Sakiṃ dukkhakarāvāda-yontimo tu pade pade.",
  "anya-e1001n4:49": "222.",
  "anya-e1001n4:50": " Dujjanena samaṃ veraṃ, sakhyañcāpi na kāraye;",
  "anya-e1001n4:51": "Uṇho dahati caṅgāro, sīto kaṇhāyate karaṃ.",
  "anya-e1001n4:52": "223.",
  "anya-e1001n4:53": " Dujjano piyavādī ca, netaṃ vissāsakāraṇaṃ;",
  "anya-e1001n4:54": "Madhu tiṭṭhati jivhagge, hadaye halāhalaṃ visaṃ.",
  "anya-e1001n4:55": "224.",
  "anya-e1001n4:56": " Dujjano parihātabbo, vijjāyālaṅkatopi ca;",
  "anya-e1001n4:57": "Maṇinā bhūsito sappo, kimeso na bhayaṅkaro.",
  "anya-e1001n4:58": "225.",
  "anya-e1001n4:59": " Nāḷikerasamākārā, dissantepi hi sajjanā;",
  "anya-e1001n4:60": "Aññe badarikākārā, bahireva manoharā.",
  "anya-e1001n4:62": " Yathāpi pana sapakkā, bahi kaṇṭakameva ca;",
  "anya-e1001n4:63": "Anto amatasampuṇṇā, evaṃ sujanahadayā.",
  "anya-e1001n4:64": "Yathā udumbarapakkā, bahi rattakameva ca;",
  "anya-e1001n4:65": "Evaṃ kimilasampuṇā, evaṃ dujjanahadayā.",
  "anya-e1001n4:66": "226.",
  "anya-e1001n4:67": " Dosabhīto anārambho, taṃ kā purisalakkhaṇaṃ;",
  "anya-e1001n4:68": "Kohyajiṇṇabhayā nanu, bhojanaṃ parihīyate.",
  "anya-e1001n4:69": "227.",
  "anya-e1001n4:70": " Payopānaṃ bhujaṅgānaṃ, kevalaṃ visavaḍḍhanaṃ;",
  "anya-e1001n4:71": "Upadeso hi mūḷhānaṃ, pakopāya na santiyā.",
  "anya-e1001n4:72": "228.",
  "anya-e1001n4:73": " Na ṭhātabbaṃ na gantabbaṃ, dujjanena samaṃ kvaci;",
  "anya-e1001n4:74": "Dujjano hi dukkhaṃ deti, na so sukhaṃ kadācipi.",
  "anya-e1001n4:75": "229.",
  "anya-e1001n4:76": " Abaddhā tattha bajjhanti, yattha bālā pabhāsare;",
  "anya-e1001n4:77": "Baddhāpi tattha muccanti, yattha dhīrā pabhāsare.",
  "anya-e1001n4:78": "230.",
  "anya-e1001n4:79": " Parittaṃ dārumāruyha, yathā sīde mahaṇṇave;",
  "anya-e1001n4:80": "Evaṃ kusitamāgamma, sādhu jīvipi sīdati;",
  "anya-e1001n4:81": "Tasmā taṃ parivajjeyya, kusītaṃ hīnavīriyaṃ.",
  "anya-e1001n4:82": "231.",
  "anya-e1001n4:83": " Saddhāsīlādisampanno , sumitto sādhumānuso;",
  "anya-e1001n4:84": "Tādisaṃ mittaṃ seveyya, vuddhikāmo vicakkhaṇo.",
  "anya-e1001n4:85": "232.",
  "anya-e1001n4:86": " Dānādiguṇaseṭṭhehi, miditabbo mitto hi kho;",
  "anya-e1001n4:87": "Tādisaṃ avaṅkeneva, manasā bhajeyya sudhī.",
  "anya-e1001n4:88": "333.",
  "anya-e1001n4:89": " Hitakkaro paro bandhu, bandhupi ahito paro;",
  "anya-e1001n4:90": "Ahito dehajo byādhi, hitaṃ araññamosadhaṃ.",
  "anya-e1001n4:91": "234.",
  "anya-e1001n4:92": " Parokkhe kiccahantāraṃ, paccakkhe piyavādinaṃ;",
  "anya-e1001n4:93": "Vajjaye tādisaṃ mittaṃ, visakumbhaṃ payomukhaṃ.",
  "anya-e1001n4:94": "135.",
  "anya-e1001n4:95": " Dhanahīne caje mitto, puttadārā sahodarā;",
  "anya-e1001n4:96": "Dhanavanteva sevanti, dhanaṃ loke mahāsakhā.",
  "anya-e1001n4:97": "236.",
  "anya-e1001n4:98": " Jāniyā pesane bhacce, bandhave byasanāgame;",
  "anya-e1001n4:99": "Mittañca āpadikāle, bhariyañca vibhavakkhaye.",
  "anya-e1001n4:100": "237.",
  "anya-e1001n4:101": " Ussave byasane ceva, dubbhikkhe sattuviggahe;",
  "anya-e1001n4:102": "Rājadvāre susāne ca, yo tiṭṭhati so bandhavā.",
  "anya-e1001n4:103": "238.",
  "anya-e1001n4:104": " Na 2 vissase amittassa, mittañcāpi na vissase;",
  "anya-e1001n4:105": "Kadāci kupite mitte, sabbadosaṃ pakāsati.",
  "anya-e1001n4:106": "239.",
  "anya-e1001n4:107": " Mātā mittaṃ pitā ceti, sabhāvā taṃ tayaṃ hitaṃ;",
  "anya-e1001n4:108": "Kammakaraṇato caññe, bhavanti hitabuddhiyo.",
  "anya-e1001n4:109": "240.",
  "anya-e1001n4:110": " Āpadāsu mittaṃ jaññā, yuddhe sūraṃ iṇe suciṃ;",
  "anya-e1001n4:111": "Bhariyaṃ khīṇesu vittesu, byasanesu ca bandhavaṃ.",
  "anya-e1001n4:112": "241.",
  "anya-e1001n4:113": " Sakiṃ duṭṭhañca yo mittaṃ, puna sandhātumicchati;",
  "anya-e1001n4:114": "Sa maccumupagaṇhāti, gabbhaṃ assatarī yathā.",
  "anya-e1001n4:115": "242.",
  "anya-e1001n4:116": " Iṇaseso aggiseso, rogaseso tatheva ca;",
  "anya-e1001n4:117": "Punappunaṃ vivaḍḍhanti, tasmā sesaṃ na kāraye.",
  "anya-e1001n4:118": "243.",
  "anya-e1001n4:119": " Padumaṃva mukhaṃ yassa, vācā candanasītalā;",
  "anya-e1001n4:120": "Tādisaṃ no paseveyya, hadaye tu halāhalaṃ.",
  "anya-e1001n4:121": "244.",
  "anya-e1001n4:122": " Na seve pharusaṃ sāmiṃ, na ca seveyya macchariṃ;",
  "anya-e1001n4:123": "Tato apaggaṇha sāmiṃ, neva niggahitaṃ tato.",
  "anya-e1001n4:124": "245.",
  "anya-e1001n4:125": " Kudesañca kumittañca, kukulañca kubandhavaṃ;",
  "anya-e1001n4:126": "Kudārañca kudāsañca, dūrato parivajjaye.",
  "anya-e1001n4:127": "246.",
  "anya-e1001n4:128": " Sītavāco bahumitto, pharuso appamittako;",
  "anya-e1001n4:129": "Upamā ettha ñātabbā, sūriyacandarājūnaṃ.",
  "anya-e1001n4:130": "247.",
  "anya-e1001n4:131": " Ahitā paṭisedho ca, hitesu ca payojanaṃ;",
  "anya-e1001n4:132": "Byasane apariccāgo, itidaṃ mittalakkhaṇaṃ.",
  "anya-e1001n4:133": "248.",
  "anya-e1001n4:134": " Piyo garu bhāvanīyo, vattā ca vacanakkhamo;",
  "anya-e1001n4:135": "Gambhīrañca kathaṃ kattā, no caṭṭhāne niyojako;",
  "anya-e1001n4:136": "Tādisaṃ mittaṃ seveyya, bhūtikāmo vicakkhaṇo.",
  "anya-e1001n4:137": "Piyo garu bhāva nīyo, vattā ca vacanakkhamo;",
  "anya-e1001n4:138": "Gambhirañca kathaṃ kattā, no caṭṭhāne niyojako.",
  "anya-e1001n4:139": "Yamhi etāni ṭhānāni, saṃvijjantidha puggale;",
  "anya-e1001n4:140": "So mitto mittakāmena, atthakāmānukampato;",
  "anya-e1001n4:141": "Api nāsiyamānena, bhajitabbo tathāvidho.",
  "anya-e1001n4:142": "249.",
  "anya-e1001n4:143": " Orasaṃ katasambandhaṃ, tathā vaṃsakkamāgataṃ;",
  "anya-e1001n4:144": "Rakkhako byasanehi, mittaṃ ñeyyaṃ catubbidhaṃ.",
  "anya-e1001n4:145": "250.",
  "anya-e1001n4:146": " Piyo garu bhāvaniyo, vattā ca vacanakkhamo;",
  "anya-e1001n4:147": "Gambhirañca kathaṃ kattā, na caṭṭhāne niyojako;",
  "anya-e1001n4:148": "Taṃ mittaṃ mittakāmena, yāvajīvampi seviyaṃ.",
  "anya-e1001n4:149": "Piyo garu bhāvanīyo, vattā ca vacanakkhamo;",
  "anya-e1001n4:150": "Gambhirañca kathaṃ kattā, no caṭṭhāne niyojako;",
  "anya-e1001n4:151": "Tādisaṃ mittaṃ seveyya, bhūtikāmo vicakkhaṇo."
}