{
  "anya-e0105n18:0": "Phāhiyamaddhānakkamakathā",
  "anya-e0105n18:1": "Phāhiyannāmena hi cinabhikkhunā 956-buddhavasse sīhaḷadīpato sakkatabhāsāropitaṁ mahisāsakavinayapiṭakañca dīghāgamo ca saṁyuttāgamo ca sannipātapiṭakañca attanā saha cinaraṭṭhamānītanti tassa addhānakkamakathāyaṁ dassitaṁ. Tañca sabbaṁ abhayagirivihāratoyeva laddhamassa, mahāvihāravāsīnaṁ sakkatāropitapiṭakābhāvato. Aṭṭhakathāyaṁ paṭikkhittavaṇṇapiṭakādīni ca tattheva bhaveyyuṁ, mahāvihāravāsīhi tesaṁ appaṭiggahitabhāvato. Tathā ‘‘phāhiyambhikkhussa sīhaḷadīpe paṭivasanakāle (954-956-bu-va) mahāvihāre tisahassamattā bhikkhū vasanti, te theravādapiṭakameva uggaṇhanti, na mahāyānapiṭakaṁ. Abhayagirivihāre pañcasahassamattā bhikkhū vasanti, te pana dvepi piṭakāni uggaṇhanti mahāyānapiṭakañceva theravādapiṭakañcā’’ti ca teneva cinabhikkhunā dassitaṁ.",
  "anya-e0105n18:2": "Yasmā pana abhayagirivāsino mahāyānapiṭakampi uggaṇhanti, tasmā tasmiṁ vihāre mahāyānikānaṁ padhānācariyabhūtehi assaghosanāgajjunehi kataganthāpi saṁvijjamānāyeva bhaveyyuṁ, tatoyeva tesaṁ nayañca nāmañca ācariyabuddhaghosattheropi aññepi taṁkālikā mahāvihāravāsino sutasampannā therā jāneyyuṁyeva. Apica dakkhiṇaindiyaraṭṭhe samuddasamīpe guntājanapade nāgārajunakoṇḍaṁ nāma ṭhānamatthi, yattha nāgajjuno mahāyānikānaṁ padhānācariyabhūto vasanto buddhasāsanaṁ patiṭṭhāpesi. Ācariyabuddhaghosassa ca tandesikabhāvanimittaṁ dissati, taṁ pacchato (33-piṭṭhe) āvibhavissati. Tasmāpi ācariyabuddhaghosatthero nāgajjunassa ca assaghosassa ca nayañca nāmañca jāneyyayevāti sakkā anuminituṁ.",
  "anya-e0105n18:3": "Jānatoyeva pana tesaṁ nayassa vā nāmassa vā attano aṭṭhakathāyamappakāsanaṁ tesaṁ nikāyantarabhāvatoyevassa. Tathā hi tesaṁ assaghosanāgajjunānaṁ assaghoso(570-670-buddhavassabbhantare) theravādato bhinnesu ekādasasu gaṇesu sabbatthivādagaṇe pariyāpanno, nāgajjuno ca mahāsaṅghika-cetiyavādigaṇādīhi jāte mahāyānanikāye pariyāpanno, mahāvihāravāsino ca āditoyeva paṭṭhāya nikāyantarasamayehi asammissanatthaṁ attano piṭakaṁ atīva ādaraṁ katvā rakkhanti, ayañca ācariyabuddhaghoso tesamaññataro. Vuttañhi tassa ganthanigamanesu ‘‘mahāvihāravāsīnaṁ vaṁsālaṅkārabhūtenā’’ti. Tasmā ‘‘ācariyabuddhaghoso tesaṁ nayaṁ jānantoyeva attano ganthesu nikāyantarasamayehi asammissanatthaṁ nappakāsesī’’ti veditabbaṁ.",
  "anya-e0105n18:4": "Ettāvatā ca yāni ‘‘bodhimaṇḍasamīpamhi, jāto brāhmaṇamāṇavo’’tiādinā vuttassa mahāvaṁsavacanassa vicāraṇamukhena ācariyabuddhaghosassa vambhanavacanāni dhammānandakosambinā vuttāni, tāni amūlakabhāvena anuvicāritāni. Tathāpi ‘‘ācariyabuddhaghoso bodhimaṇḍasamīpe jāto’’ti etaṁ pana atthaṁ sādhetuṁ daḷhakāraṇaṁ na dissateva ṭhapetvā taṁ mahāvaṁsavacanaṁ, yampi buddhaghosuppattiyaṁ vuttaṁ, tampi mahāvaṁsameva nissāya vuttavacanattā na daḷhakāraṇaṁ hotīti."
}