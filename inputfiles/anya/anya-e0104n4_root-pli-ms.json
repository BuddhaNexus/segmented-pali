{
  "anya-e0104n4:0": "16. Indriyasaccaniddesavaṇṇanā",
  "anya-e0104n4:1": "Indriyavitthārakathāvaṇṇanā",
  "anya-e0104n4:2": "525.Bāvīsatīti gaṇanaparicchedo. Indriyānīti paricchinnadhammanidassanaṁ. Cakkhundriyantiādi tesaṁ sarūpadassanaṁ. Tattha cakkhudvāre indaṭṭhaṁ kāreti cakkhudvārabhāve taṁdvārikehi attano indabhāvaṁ paramissarabhāvaṁ kārayatīti cakkhundriyaṁ. Tañhi te rūpaggahaṇe attānaṁ anuvatteti, te ca taṁ anuvattanti. Sesesupi eseva nayo. Tasmā sotaghānajivhākāyadvāre indaṭṭhaṁ kāretīti. Kāyindriyaṁ. Vijānanalakkhaṇe indaṭṭhaṁ kāretīti manindriyaṁ. Itthibhāvalakkhaṇe, parisabhāvalakkhaṇe, anupālanalakkhaṇe, sukhalakkhaṇe, dukkhalakkhaṇe, somanassalakkhaṇe, domanassalakkhaṇe, upekkhālakkhaṇe, adhimokkhalakkhaṇe, paggahalakkhaṇe, upaṭṭhānalakkhaṇe, avikkhepalakkhaṇe, dassanalakkhaṇe, anaññātaṁ ñassāmīti pavatte jānanalakkhaṇe, ñātānaṁ eva dhammānaṁ puna ājānane aññātāvibhāve indaṭṭhaṁ kāretīti aññātāvindriyaṁ.",
  "anya-e0104n4:3": "Vijāniyāti vijāneyya. Bhūmito cāti ca-saddo avuttasampipaṇḍanattho, tena tāvatvaṁ saṅgaṇhāti, taṁ pana tāvatvaṁ parato vaṇṇayissāma. Asammasanupagānampi atthibhāvato daṭṭhabbatā idha na gahitā.",
  "anya-e0104n4:4": "Pubbabhāgeti ariyamaggato pubbabhāge. Anaññātanti na aññātaṁ na adhigataṁ. Niccatāya natthi etassa mataṁ bhaṅgo, na vā etasmiṁ adhigate maraṇanti amataṁ, pajjitabbato padañcāti amatapadaṁ nibbānaṁ. ‘‘Evaṁ paṭipannassa uppajjanato’’ti etena pubbabhāgavasenetaṁ indriyaṁ evaṁ voharīyatīti dasseti. Ājānanatoti paṭhamamaggena diṭṭhamariyādaṁ anatikkamitvāva jānanato. Yena taṁsamaṅgipuggalo, taṁsampayuttadhammā vā aññātāvino honti , so aññātāvibhāvo pariniṭṭhitakiccajānanakhīṇāsavassa bhāvabhūto hutvā uppattito ‘‘khīṇāsavassa uppajjanato’’ti vuttaṁ.",
  "anya-e0104n4:5": "Liṅgeti gameti ñāpetīti liṅgaṁ, liṅgīyati vā etenāti liṅgaṁ. Kiṁ liṅgeti, kiṁ vā liṅgīyatīti? Indaṁ, indo vā. Indassa liṅga indaliṅgaṁ, indaliṅgassa attho taṁsabhāvo indaliṅgaṭṭho, indaliṅgameva vā indriyasaddassa atthoti indaliṅgaṭṭho. Sajjitaṁ uppāditanti siṭṭhaṁ, indena siṭṭhaṁ indasiṭṭhaṁ. Juṭṭhaṁ sevitaṁ. Kammasaṅkhātassa indassa liṅgāni, tena ca siṭṭhānīti kammajāneva yojetabbāni, na aññāni, te ca dve atthā kamme eva yojetabbā, itare ca bhagavati evāti āha ‘‘yathāyoga’’nti. Tenāti bhagavato, kammassa ca indattā. Etthāti etesu indriyesu. Ulliṅgenti ñāpenti pakāsenti phalasampattivipattīhi kāraṇasampattivipattiavabodhato. ‘‘So taṁ nimittaṁ āsevatī’’tiādīsu (a. ni. 9.35) gocarakaraṇampi āsevanā vuttāti āha ‘‘kānici gocarāsevanāyā’’ti. Tattha sabbesaṁ gocarikātabbattepi ‘‘kānicī’’ti vacanaṁ avipassitabbānaṁ bahulaṁ manasikaraṇena anāsevanīyattā. Paccavekkhanāmattameva hi tesu hotīti. ‘‘Tassa taṁ maggaṁ āsevato’’tiādīsu (a. ni. 4.170) bhāvanā āsevanāti vuttāti bhāvetabbāni saddhādīni sandhāyāha ‘‘kānici bhāvanāsevanāyā’’ti.",
  "anya-e0104n4:6": "Ādhipaccaṁ indriyapaccayabhāvo. Asatipi ca indriyapaccayabhāve itthipurisindriyānaṁ, attano attano paccayavasena pavattamāne taṁsahitasantāne aññākārena appavattamānehi liṅgādīhi anuvattanīyabhāve ādhipaccaṁ. Imasmiṁ ca atthe indanti parimissariyaṁ karonticceva indriyāni. Cakkhādīsu dassitena nayena aññesañca jīvitādīnaṁ tadanuvattīsu ādhipaccaṁ yathārahaṁ yojetabbaṁ.",
  "anya-e0104n4:7": "Amohoyeva na visuṁ cattāro dhammā, tasmā tassa saṅkhārakkhandhakathāyaṁ vibhāvitāni lakkhaṇādīni tesañca veditabbānīti adhippāyo. Sesāni tattha khandhaniddese lakkhaṇādīhi arūpeneva āgatāni.",
  "anya-e0104n4:8": "526. Sattānaṁ ariyabhūmipaṭilābho bhagavato desanāya sādhāraṇaṁ, padānañca payojananti āha ‘‘ajjhattadhamme pariññāyā’’tiādi. Aññesampi indriyānaṁ attabhāvapariyāpannatāya satipi attabhāvapaññāpanāya mūlabhāvato cakkhādīnaṁ sātisayā attabhāvapariyāpannāti vuttaṁ ‘‘attabhāvapariyāpannāni cakkhundiyādīnī’’ti (vibha. aṭṭha. 219). Abhidhammaṭṭhakathāyaṁ itthipurisindriyānantaraṁ jīvitindriyadesanākkamo vuttoti idhāpi ‘‘tato jīvitindriya’’nti vuttaṁ. Taṁ indriyayamakadesanāya (yama. 3.indriyayamaka.1 ādayo) sameti. Indriyavibhaṅge (vibha. 219 ādayo) pana manindriyānantaraṁ jīvitindriyaṁ vuttaṁ, taṁ purimapacchimānaṁ ajjhāttikabāhirānaṁ anupālakabhāvadīpanatthaṁ tesa majjhe vuttanti veditabbaṁ. Yañca kiñci vedayitaṁ, sabbaṁ taṁ dukkhaṁ. Yāva ca duvidhattabhāvānupālakassa jīvitindriyassa pavatti, tāva dukkhabhūtānaṁ etesaṁ vedayitānaṁ anivattīti ñāpanatthaṁ, tena ca cakkhādīnaṁ dukkhānubandhatāya pariññeyyataṁ ñāpeti. Paṭipattidassanatthanti pubbabhāgapaṭipattidassanatthaṁ. Tassevāti anaññātaññassāmītindriyasseva. Tato anantaraṁ bhāvetabbattāti bhāvanāmaggasampayuttaṁ aññindriyaṁ sandhāya vuttaṁ. Dassanāntarā hi bhāvanāti.",
  "anya-e0104n4:9": "Bhedoti idha sabhāvato bhedo adhippeto, na bhūmipuggalādivasenāti āha ‘‘sesānaṁ abhedo’’ti. Nanu ca jīvitindriyassa anupālanalakkhaṇaṁ sabhāvo, tenassa duvidhassāpi abhedoti? Saccametaṁ, tassa pana rūpārūpasabhāvakato bhedo gahito, na evaṁ sesānaṁ koci bhedo atthīti tesaṁ abhedoti bhedābhāvo vutto. Nanu cettha vedanā, paññā ca bhinditvā vuttāti? Na, yathā desitesu bāvīsatiyā indriyesu bhedābhedassa adhippetattā.",
  "anya-e0104n4:10": "527. Cakkhundriyādīnaṁ satipi purejātādipaccayabhāve indriyapaccayabhāvena sādhetabbameva kiccaṁ kiccanti vuttaṁ tassa anaññasādhāraṇattā, indriyakathāya ca adhikatattā. Attano tikkhamandādiākāro attākāro, tassa anuvattāpanaṁ attākārānuvattāpanaṁ. Tenāha ‘‘tikkhamandādisaṅkhātaattākārānuvattāpana’’nti. Atha vā tikkhamandādisaṅkhātassa ca attākārassa ca anuvattāpanaṁ tikkha…pe… vattāpanaṁ. Visuṁ attākāraggahaṇena cettha rūpāvabhāsanādikassa saṅgaho daṭṭhabbo. Cakkhundriyassa hi rūpābhihananayogyatāsaṅkhāte rūpāvabhāsanasāmatthiye asati na kadācipi cakkhuviññāṇassa dassanakiccaṁ sambhavati. Esa nayo sotindriyādīsupi. Pubbaṅgamabhāvena manindriyassa vasāvattāpanaṁ hoti, na aññesaṁ. Taṁsampayuttānipi hi indriyāni tabbaseneva hutvā attano attano indriyakiccaṁ sādhenti cetasikabhāvato , na tesaṁ vasena manindriyaṁ . Ayañhissa pubbaṅgamatā. Sabbattha ca indriyapaccayabhāvena sādhetabbanti adhikāro anuvattatīti daṭṭhabbo. Satipi anuppādane, anupatthambhane ca tappaccayānaṁ tappavattane nimittabhāvo anuvidhānaṁ.",
  "anya-e0104n4:11": "Chādetvā pharitvā uppajjamānā sukhadukkhavedanā sahajātadhamme abhibhavitvā ajjottharitvā sayameva pākaṭā hoti, sahajātadhammā ca tassā vasena sukhadukkhabāvappatā viya hontīti āha ‘‘yathāsakaṁ oḷārikākārānupāpana’’nti. Asantassa, apaṇītassapi akusalatabbipākādisampayuttassa yathārahaṁ majjhattākārānupāpanaṁ yojetabbaṁ. Samānajātiyehi vā sukhadukkhehi santapaṇītākārānupāpanaṁ daṭṭhabbaṁ. Paṭipakkhābhibhavananti assaddhiyādipaṭipakkhābhibhavanaṁ. Pasannākārādāti pasannapaggahitaupaṭṭhitasamāhitadassanākārānupāpanaṁ yathākkamaṁ saddhādīnaṁ. Byāpādādīti ādi-saddena uddhambhāgiyasaṁyojanāni gahitāni. Maggasampayuttasseva ca aññindriyassa kiccaṁ dassitaṁ. Teneva ca phalasampayuttassa taṁtaṁsaṁyojanappaṭippassaddhipahānakiccatā dassitā hotīti. Katasabbakiccassa aññātāvindriyaṁ aññassa kātabbassa abhāvā amatābhimukhameva tabbhāvapaccayo ca hoti, na itarāni viya kiccantarapasutaṁ. Tenāha ‘‘amatābhimukhabhāvapaccayatā cā’’ti.",
  "anya-e0104n4:12": "528.Bhūmito vinicchayo uttānattho eva. Etthāha – kasmā pana ettakeneva indriyāni vuttāni, etāni eva ca vuttānīti? Ādhipaccaṭṭhavasena, ādhipaccaṁ nāma issariyanti vuttamevetaṁ. Tayidaṁ ādhipaccaṁ attano attano kicce, phale cāti aññesampi sabhāvadhammānaṁ kasmā na labbhati? Paccayādhīnavuttikā hi paccayuppannāti siyā phalahetudhammesu anuvattanānuvattanīyatāti? Saccametaṁ, tathāpi atthi tesaṁ viseso. Svāyaṁ ‘‘cakkhuviññāṇādippavattiyañhi cakkhādīnaṁ siddhamādhipacca’’ntiādinā (vibha. aṭṭha. 219) aṭṭhakathāyaṁ dassitoyeva. Apica khandhapañcake yāyaṁ sattapaññatti, tassā visesanissayo ‘‘cha ajjhattikāni āyatanānī’’ti tāni tāva ādhipaccattaṁ upādāya ‘‘cakkhundriyaṁ…pe…manindriya’’ntiādito (vibha. 219) vuttāni. Svāyaṁ attabhāvo imesaṁ vasena ‘‘itthī puriso’’ti samaññaṁ labhatīti dassanatthaṁ bhāvadvayaṁ. Tayime upādinnadhammā yena dhammena pavattanti, ayaṁ so dhammo tesaṁ ṭhitihetūti dassanatthaṁ jīvitindriyaṁ. Svāyaṁ sattasaññito dhammapuñjo pabandhavasena pavattamāno imāhi vedanāhi saṁkilissatīti dassanatthaṁ vedanāpañcakaṁ. Tato visuddhikāmānaṁ vodānasambhāradassanatthaṁ saddhādipañcakaṁ. Sambhavavodānasambhārā imehi visujjanti, visuddhippattā niṭṭhitakiccāva hontīti dassanatthaṁ anaññātaññassāmītindriyādīni tīṇi vuttāni. Sabbattha ‘‘ādhipaccattaṁ upādāyā’’ti padaṁ yojetabbaṁ. Ettāvatā adhippetatthasiddhīti aññesaṁ aggahaṇaṁ.",
  "anya-e0104n4:13": "Atha vā pavattinivattīnaṁ nissarādidassanattampi etāniyeva vuttāni. Pavattiyā hi visesato mūlanissayabhūtāni cha ajjhattikāyatanāni. Yathāha ‘‘chasu loko samuppanno’’tiādi (su. ni. 171). Tassa uppatti itthipurisindriyehi visabhāgavatthusarāganimittehi yebhuyyena sattakāyassa abhinibbatti. Vuttañhetaṁ ‘‘tiṇṇaṁ kho, mahārāja, sannipātā gabbhassa avakkanti hoti mātā ca utunī hoti, gandhabbo ca paccupaṭṭhito hoti, mātāpitaro ca sannipatitā hontī’’tiādi (ma. ni. 1.408; mi. pa. 4.1.6). Avaṭṭhānaṁ jīvitindriyena tena anupāletabbato. Tenāha ‘‘āyu ṭhiti yapanā yāpanā’’tiādi (dha. sa. 19). Upabhogo vedanāhi. Vedanāvasena hi iṭṭhādisabbavisayūpabhogo. Yathāha ‘‘vedayati vedayatīti kho, bhikkhave, tasmā vedanāti vuccatī’’ti (ma. ni. 1.450). Evaṁ pavattiyā nissayasamuppādaṭṭhitisambhogadassanattaṁ cakkhundriyaṁ yāva upekkhindriyanti cuddasindriyāni desitāni. Yathā cetāni pavattiyā, evaṁ itarāni nivattiyā. Vivaṭṭasannissitena hi nibbattitāni saddhādīni pañcindriyāni nivattiyā nissayo. Uppādo anaññātaññassāmītindriyena tassa nivattivasena paṭhamaṁ uppajjanato. Avaṭṭhānaṁ aññindriyena, upabhogo aññātāvindriyena aggaphalasamupabhogato. Khīṇāsavāhi visavitāya nibbutisukhaṁ paribhujjanti. Evampi etāni eva indriyāni desitāni. Ettāvatā yathādhippetatthasiddhito aññesaṁ aggahaṇaṁ. Imināva nesaṁ desanākkamopi saṁvaṇṇitoti veditabboti.",
  "anya-e0104n4:14": "Indriyaniddesavaṇṇanā niṭṭhitā.",
  "anya-e0104n4:15": "Saccavitthārakathāvaṇṇanā",
  "anya-e0104n4:16": "529. Ariyasaddena visesanaṁ akatvā kevalaṁ saccasaddena uddhiṭṭhānipi ariyasaccāni evāti dassento ‘‘saccānīti cattāri ariyasaccānī’’ti āda. Samāññajotanā hi visese avatiṭṭhati, visesatthinā ca viseso anupayujjitabboti. Ariyasaccesu vā vicāritesu itarānipi atthato vicāritāneva hontīti vipassanāya ca bhūmibhūtāni, ariyasaccānevāti ca katvā ‘‘saccānī’’ti uddharitvāpi ‘‘cattāri ariyasaccānī’’ti vuttaṁ.",
  "anya-e0104n4:17": "Sāsanakkamoti ariyasaccāni vuccanti, ariyasaccadesanā vā. Sakalañhi sāsanaṁ bhagavato vacanaṁ saccavinimuttaṁ natthi pavattinivattitadubhayahetusandassanavasena pavattanato. Tasmā saccesu kamati, sīlasamādhipañmāsaṅkhātaṁ vā sāsanaṁ etesu kamati, pariññādikiccasādhanavasena pavattati, tasmā kamati etthāti kamo, kiṁ kamati? Sāsanaṁ. Sāsanassa kamo ‘‘sāsanakkamo’’ti saccāni sāsanappavattiṭṭhānāni vuccanti, taṁdesanā ca tabbohārenāti.",
  "anya-e0104n4:18": "Tathāti taṁsabhāvā dukkhādisabhāvā. Avitathāti amusāsabhāvā bādhanādibhāvena bhūtasabhāvā. Anaññathāti aññākārarahitā abādhanādiākāravivittā. Dukkhadukkhatātannimittatāhi adhiṭṭhitattā pīḷanaṭṭho. Samecca sambhūya paccayehi katabhāvo saṅkhataṭṭho. Dukkhadukkhatātannimittatāhi paridahanaṁ, kilesadāhasamāyogo vā santāpaṭṭho. Jarāya, maraṇena cāti dvedā vipariṇāmetabbatā vipariṇāmaṭṭho. Ettha ca pīḷanaṭṭho dukkhassa saraseneva āvibhavanākāro, itare yathākkamaṁ samudayamagganirodhadassanehi āvibhavanākārāti ayaṁ catunnampi viseso. Tatratrābhinandanavasena byāpitvā ūhanaṁ rāsikaraṇaṁ dukkhassa nibbattanaṁ āyūhanaṁ ākārassa byāpanatthattā. Āgacchati samudayatoti vā āyaṁ, dukkhaṁ, tassa ūhanaṁ pavattanaṁ āyūhanaṁ, ayaṁ saraseneva āvibhavanākāro. Nidadāti dukkhanti nidānaṁ, ‘‘idaṁ taṁ dukkha’’nti sampaṭicchāpentaṁ viya samuṭṭhāpetīti attho. Ayaṁ nidānaṭṭho dukkhadassanena āvibhavanākāro. Saṁsāradukkhena saṁyojanaṁ saṁyogaṭṭho. Maggādhigamananivāraṇaṁ palibodhaṭṭho. Ime ca saṁyogapalibodhaṭṭhā nirodhamaggadassanehi āvibhavanākārā. Nissaranti sattā ettha, sayameva vā nissaṭaṁ visaṁyuttaṁ sabbasaṅkhatehi sabbūpadhipaṭinissaggabhāvatoti nissaranaṁ. Ayamassa sabhāvena āvibhavanākāro, itare vivekāsaṅkhātāmataṭṭā, samudayakkharaapaccayaavināsitā vā samudayamaggadukkhadassanena āvibhavanākārā.",
  "anya-e0104n4:19": "Saṁsārato niggamanaṁ niyyānaṁ. Ayamassa sarasena āvibhavanākāro. Paribodhūpacchedanena nibbānādhigamova nibbānanimittattā maggassa hetuṭṭho. Paññāpadhānattā cassa nibbānadassanaṁ, catusaccadassanaṁ vā dassanaṭṭho. Catusaccadassane, kilesadukkhasantāpavūpasamane ca ādhipaccaṁ karonti maggadhammā sampayuttadhammesūti so maggassa ādhipateyyaṭṭho. Visesato vā ālambanādhipatibhūtā maggadhammā honti ‘‘maggādhipatino’’ti (dha. sa. tikamātikā 16) vacanatoti so tesaṁ ākāro ādhipateyyaṭṭho. Ete hetudassanādhipateyyaṭṭhā samudayanirodhadukkhadassanehi āvibhavanākārā. Evamādi āhāti sambandho. Abhisamayaṭṭhoti abhisametabbaṭṭho. Abhisamayassa vā visayabhūto attho abhisamayaṭṭho. Atha vā abhisamayassa pavattiākāro abhisamayaṭṭho. So cettha abhisametabbena pīḷanādinā dassitoti daṭṭhabbo.",
  "anya-e0104n4:20": "530. Kucchitaṁ khaṁ dukkhaṁ, gārayhaṁ hutvā asāranti attho.",
  "anya-e0104n4:21": "‘‘Samāgamo sameta’’ntiādīsu kevalassa āgamasaddassa, eta-saddassa ca payoge saṁyogatthassa anupalabbhanato, saṁ-saddassa ca saṁyoge upalabbhanato ‘‘saṁyogaṁ dīpetī’’ti āha anvayato, byatirekato ca tadatthajotakatāsiddhito. Uppannaṁ uditanti etthāpi eseva nayo. Aya-saddo gatiatthe siddho hetusaddoviya kāraṇaṁ dīpeti. Attano phalanipphādanena ayati pavattati, eti vā etasmā phalanti ayoti, saṁyoge uppattikāraṇaṁ samudayoti. Ettha visuṁ payujjamānāpi upasaggasaddā sadhātukaṁ saṁyogatthaṁ, uppādatthañca dīpenti, kiriyāvisesakattāti veditabbā.",
  "anya-e0104n4:22": "‘‘Abhāvoettha rodhassāti nirodho’’ti etena nibbānassa dukkhavivittabhāvaṁ dasseti. Samadhigate tasmiṁ tadadhigamato puggalassa rodhābhāvo pavattisaṅkhātassa rodhassa paṭipakkhabhūtāya nivattiyā adhigatattāti. Etasmiñca atthe abhāvo etasmiṁ rodhassāti nirodho icceva padasamāso. Dukkhābhāvo panettha puggalassa, na nibbānasseva. Anuppādo eva nirodho anuppādanirodho. Āyatiṁ bhavādīsu appavatti, na pana bhaṅgoti bhaṅgavācakaṁ nirodhasaddaṁ nivattetvā anuppādavācakaṁ gaṇhāti. Etasmiṁ atthe kāraṇe phalūpacāraṁ katvā nirodhapaccayo nirodhoti vutto.",
  "anya-e0104n4:23": "Paṭipadā ca hoti puggalassa dukkhanirodappattiyā. Nanu ca sā eva dukkhanirodappattīti tassā eva sā paṭipadāti na yujjatīti? Na puggalādhigamassa pattibhāvena, yehi so adhigacchati, tesaṁ kāraṇabhūtānaṁ paṭipadābhāvena ca vuttattā. Sacchi kiriyāsacchikaraṇadhammānañhi aññatthābhāvepi puggalasacchikiriyādhammabhāvehi nānattaṁ katvā niddeso katoti. Atha vā yaṁ dukkhanirodhappattiyā niṭṭhānaṁ phalaṁ, sayañca dukkhanirodhappattibhūtaṁ, tassa abhisamayabhūtāya dukkhanirodhappattiyā paṭipadatā daṭṭhabbā.",
  "anya-e0104n4:24": "531.Buddhādayo ariyā paṭivijjhantīti ettha paṭividdhakāle pavattaṁ buddhādivohāraṁ ‘‘agamā rājagahaṁ buddho’’tiādīsu (su. ni. 410) viya bhāvini bhūte viya upacāroti purimakālepi āropetvā ‘‘buddhādayo’’ti vuttaṁ. Te hi buddhādayo catūhi maggehi paṭivijjhantīti. Tasmā ariyasaccānīti vuccantīti ettha ariyapaṭivijjhitabbāni saccāni ariyasaccānīti purimapade uttarapadalopo ariyasaccānīti vuccantīti attho. Tathāgatena hi sayaṁ adhigatattā, paveditattā, tato eva ca aññehi adhigamanīrattā tāni tassa hontīti. Ariyabhāvasiddhitopīti ettha ariyasādhakāni saccāni ariyasaccānīti pubbe viya uttarapadalopo daṭṭhabbo. Ariyāni saccānītipīti ettha avitathabhāvena araṇīyattā adhigantabbattā ariyāni, ariyasamaññā vā avisaṁvādake avitathe niruḷhā daṭṭhabbā.",
  "anya-e0104n4:25": "532.Bādhanalakkhaṇanti ettha dukkhadukkhatannimittabhāvo, udayavayapaṭipīḷitabhāvo vā bādhanaṁ. Bhavādīsu jātiādivasena, cakkhurogādivasena ca anekadā dukkhassa pavattanameva puggalassa santāpanaṁ, tadassa kiccaṁ rasoti santāpanarasaṁ. Pavattinivattīsu saṁsāravimokkhesu pavatti hutvā gayhatīti pavattipaccupaṭṭhānaṁ. Pabhavati etasmā dukkhaṁ nibbattati, purimabhavena pacchimabhavo ghaṭito saṁyutto hutvā pavattatīti pabhāvo. ‘‘Evampi taṇhānusaye anūhate, nibbattati dukkhamidaṁ punappuna’’nti (dha. pa. 338; netti. 30) evaṁ punappunaṁ uppādanaṁ anupacchedakaraṇaṁ. Bhavanissaraṇanivāraṇaṁ palibodho. Taṇhakkhayādibhāvena sabbadukkhasantatā santi. Accutirasanti accutisampattikaṁ acavanakiccaṁ vā. Kiccanti ca cavanābhāvaṁ kiccamiva katvā pariyāyena vuttaṁ, acavanañcassa sabhāvāpariccajanaṁ avikāritā daṭṭhabbā. Pañcakkhandhanimittasuññatāya aviggahaṁ hutvā gayhatīti animittapaccupaṭṭhānaṁ. Anusayasamucchindanena saṁsāracārakato niggamanūpāyabhāvo niyyānaṁ. Sabbakilesānaṁ anuppādanirodhanaṁ kilesappahānakaraṇaṁ. Nimittato, pavattato ca cittassa vuṭṭhānaṁ hutvā gayhatīti vuṭṭhānapaccupaṭṭhānaṁ.",
  "anya-e0104n4:26": "533. Asuvaṇṇādi suvaṇṇādi viya dissamānaṁ māyāti vatthusabbhāvā tassā viparītatā vuttā. Udakaṁ viya dissamānā pana marīci upagatānaṁ tucchā. Vatthumattampi tassā na dissatīti visaṁvādikā vuttā. Marīcimāyāattavidhuro bhāvo tacchāviparītabhūtabhāvo. Ariyañāṇassāti ariyassa avitathaggāhakassa ñāṇassa, tena paṭivedhañāṇaṁ viya paccavekkhaṇañāṇampi gahitaṁ hoti. Tesaṁ gocarabhāvo paṭivijjitabbatā, ārammaṇabhāvo ca daṭṭhabbo. Aggilakkhaṇaṁ uṇhattaṁ. Tañhi katthaci kaṭṭhādiupādānabhede visaṁvādakaṁ, viparītaṁ, abhūtaṁ vākadācipi na hoti. ‘‘Jātidhammā jarādhammā, atho maraṇadhammino’’ti (a. ni. 3.39; 5.57) evaṁ vuttā jātiādikā lokapakati. Ekaccānaṁ tiracchānānaṁ tiriyaṁ dīghatā, manussādīnaṁ uddhaṁ dīghatā, vuddhiniṭṭhaṁ pattānaṁ puna avaḍḍhananti evamādikā ca lokapakatīti vadanti. Tacchāviparītabhūtabhāvesu pacchimo tathatā. Paṭhamo avitathatā, majjhimo anaññatatāti ayametesaṁ viseso,",
  "anya-e0104n4:27": "Dukkhāaññaṁ na bādhaka nti kasmā vuttaṁ, nanu taṇhāpi jāti viya dukkhanimittatāya bādhikāti? Na, bādhakappabhavabhāvena visuṁ gahitattā. Evamhi pavatti, pavattihetu ca asaṅkarato bodhitā honti. Atha vā jātiādīnaṁ viya dukkhassa adhiṭṭhānabhāvo, dukkhadukkhatā ca bādhakatā, na dukkhappabhavatāti natthi taṇhāya pabhavabhāvena visuṁ gahitāya bādhakabhāvapasaṅgo. Tenāha ‘‘dukkhā aññaṁ na bādhaka’’nti. Bādhakattaniyāmenāti dukkhaṁ bādhakameva, dukkhameva bādhakanti evaṁ dvidhāpi bādhakattāvadhāranenāti attho. Bādhakattaniyāmenāti hi bādhakassa, bādhakatte ca niyāmena. Yatā bādhakattassa dukkhe niyatatā, evaṁ dukkhassa ca bādhakatte niyatatāti.",
  "anya-e0104n4:28": "Taṁ vinā nāññatoti satipi avasesakilesaavasesākusalasāsavakusalamūlāvasesasāsavakusaladhammānaṁ dukkhahetubhāve na taṇhāya vinā tesaṁ dukkhahetubhāvo atthi, tehi pana vināpi taṇhāya dukkhahetubhāvo atthi kusalehi vinā akusalehi rūpāvacarādikusalehi vinā kāmāvacarādīhi ca taṇhāya dukkhanibbattakattā. Santabhāvassa, santabhāve vā niyāmo santabhāvaniyāmo, tena santabhāvaniyāmena. Tacchaniyyānabhāvattāti dvidhāpi niyāmena taccho niyyānabhāvo etassa, na micchāmaggassa viya viparītatāya, na lokiyamaggassa viya vā anekantikatāya atacchoti tacchaniyyānabhāvo, maggo, tassa bhāvo tacchaniyyānabhāvattaṁ, tasmā tacchaniyyānabhāvattā. Sabbattha dvidhāpi niyāmena tacchāviparītabhūtabhāvo vuttoti āha ‘‘iti tacchāvipallāsā’’tiādi.",
  "anya-e0104n4:29": "534. Saccasaddassa sambhavantānaṁ atthānaṁ uddharaṇaṁ, sambhavante vā atthe vatvā adhippetassa atthassa uddharaṇaṁ niddhāraṇaṁ atthudvāro. Viratisacceti musāvādaviratiyaṁ. Na hi aññaviratīsu saccasaddo niruḷho. Ye pana ‘‘viratisaccaṁ samādānaviratī’’ti vadanti, tesampi na samādānamattaṁ viratisaccaṁ, atha kho samādānāvisaṁvādanaṁ. Taṁ pana paṭiññāsaccaṁ musāvādaviratiyeva hoti. ‘‘Idameva saccaṁ, moghamañña’’nti (ma. ni. 2.187, 202-203, 427; 3.27-29) pavattā diṭṭhi ‘‘sacca’’nti abhinivisanavuttiyā diṭṭhisaccaṁ. Amosadhammattā nibbānaṁ paramatthasaccaṁ. ‘‘Amosadhammaṁ nibbānaṁ, tadariyā saccato vidū’’ti (su. ni. 763) hi vuttaṁ, tassa pana taṁsampāpakassa ca maggassa pajānanā paṭivedho avivādakāraṇanti dvayampi ‘‘ekaṁ hi saccaṁ na dutiyamatthi, yasmiṁ pajā no vivade pajāna’’nti imissā (su. ni. 890; mahāni. 119) gāthāya ‘‘sacca’’nti vuttaṁ.",
  "anya-e0104n4:30": "535. ‘‘Netaṁ dukkhaṁ ariyasaccanti āgaccheyya, netaṁ ṭhānaṁ vijjatī’’ti etena jātiādīnaṁ dukkhaariyasaccabhāve aviparītataṁ dasseti ekanteneva bādhakabhāvato. ‘‘Aññaṁ dukkhaṁ ariyasaccanti āgaccheyya, netaṁ ṭhānaṁ vijjatī’’ti iminā dukkhaariyasaccabhāvassa jātiādīsu niyatataṁ dasseti anaññatthabhāvato. Sacepi kathañci koci evaṁcitto āgaccheyya, paññāpane pana sahadhammena ñāpane attano vādassa patiṭṭhāpane samattho natthīti dassetuṁ ‘‘ahametaṁ…pe… paññapessāmīti āgaccheyya, netaṁ ṭhānaṁ vijjatī’’ti vuttaṁ. Jātiādīnaṁ anaññathatā aññassa ca tatābhūtassa abhāvoyevettha ṭhānābhāvo. Sacepi koci āgaccheyya āgacchatu, ṭhānaṁ pana natthīti ayamettha suttattho. Esa nayo dutiyasuttepi. Tattha pana attabhāvapaṭilābheneva sattānaṁ jātiādīnaṁ patti, sammukhībhāvo ca hotīti sampattattā, paccakkhatā ca paṭhamatā, yato taṁ bhagavatā paṭhamaṁ desitaṁ, tannimittatā dutiyatā, tadupasamatā tatiyatā, taṁsampāpakatā catutthatāti daṭṭhabbā.",
  "anya-e0104n4:31": "‘‘Etaparamato’’ti etena catūhi ariyasaccehi pavattiādīnaṁ anavasesapariyādānamāha. Nibbutikāmena parijānanādīhi aññaṁ kiñci kiccaṁ kātabbaṁ natti, dhammañāṇakiccaṁ vā ito aññaṁ natthi, pariññeyyādīni ca etaparamānevāti cattāriyeva vuttāni. Taṇhāya ādīnavadassāvīnaṁ vasena taṇhāvatthuādīnaṁ etaparamatāyāti vuttaṁ. Tathā ālaye pañcakāmaguṇasaṅkhāte, sakalavatthukāmasaṅkhāte, bhavattayasaṅkhāte vā dukkhe dosadassāvīnaṁ vasena ālayādīnaṁ eteparamatāyāti vuttaṁ.",
  "anya-e0104n4:32": "536.‘‘Oḷārikattā’’ti idaṁ jātiādīnaṁ dukkhabhāvassa pacurajanapākaṭatāmattaṁ sandhāya vuttaṁ, na ariyena ñāṇena paṭivijjhitabbākāraṁ. Tanti dukkhaṁ. Akatanti anibbattitaṁ, anipphāditakāraṇanti adhippāyo. Kāraṇe hi siddhe phalaṁ siddhameva hoti. ‘‘Neva akataṁ āgacchatī’’ti ca iminā ahetuvādaṁ paṭikkhipati. ‘‘Na issaranimmānādito’’ti etena pajāpatipurisapakatikālādivāde paṭikkhipati. Yaṁ panettha vattabbaṁ, taṁ parato āvi bhavissati. ‘‘Sahetukena dukkhenā’’ti etena dukkhadassanena janitassa saṁvegassa saṁvaḍḍhanamāha. Dukkhassa hi sahetukabhāvasavasena balavasaṁvego jāyati yāvāyaṁ hetu, tāva idaṁ dukkhaṁ avicchedena pavattatīti. Assāsajananatthaṁ nirodhanti saṁvegajātassa assāsaṁ janetuṁ nirodhasaccamāha. Nibbinnasaṁsāradukkhassa hi nirodhakathā vuccamānā ativiya ativiya assāsaṁ sañjaneti.",
  "anya-e0104n4:33": "537. Ye te jātiādayo dhammā bhagavatā vuttāti sambandho. Kasmā panettha byādhi na gahitoti? Anekantabhāvato. Tathā hi so kadāci, kesañci ca natthi. Yathāha ‘‘tayo rogā pure āsuṁ, icchā anasanaṁ jarā’’ti (su. ni. 313). Bākulatterādīnaṁ so nāhosiyeva, dukkhaggahaṇena vā byādhi ettha hitovāti daṭṭhabbaṁ. Paramatthato hi dhātukkhobhapaccayaṁ kāyikaṁ dukkhaṁ byādhīti. Upādānakkhandhapañcakaṁ ekaṁ koṭṭhāsaṁ katvā ‘‘dvādasa dhammā’’ti vuttaṁ. Kāmataṇhābhāvasāmaññena ekajjhaṁ katvā ‘‘dukkhasamudayo ariyasacca’’nti aññe antogadhabhede anāmasitvā ekarūpena gahitāpi taṇhā sassatadiṭṭhisahagatā, ucchedadiṭṭhisahagatā, diṭṭhivirahitā kevalaṁ kāmassādabhūtā cāti tidhāva bhinditvā vuttā. ‘‘Ayameva ariyo aṭṭhaṅgiko maggo’’ti maggasaccabhāvena ekajjhaṁ katvā vuttāpi sabhāvato bhinnā eva te dhammāti āha ‘‘aṭṭha dhammā’’ti.",
  "anya-e0104n4:34": "Saccaniddesavaṇṇanā niṭṭhitā.",
  "anya-e0104n4:35": "Dukkhaniddesakathāvaṇṇanā",
  "anya-e0104n4:36": "Jātiniddesavaṇṇanā",
  "anya-e0104n4:37": "Bhaveti ādānanikkhepaparicchinno dhammappabandho bhavo, tasmiṁ bhave. So hi jāyati ettha yonigatiādivibhāgoti jātīti vuccati, jāyanti ettha sattā samānanvayāti jāti, nikāyo. Saṅkhatalakkhaṇeti yattha katthaci uppāde. So hi jananaṭṭhena jāti. Paṭisandhiyanti paṭisandhicittakkhaṇe . Sampātijātoti ettha jātisaddena labbhamānaṁ mātukucchito nikkhamanasaṅkhātaṁ jāyanatthaṁ sandhāyāha ‘‘pasūtiya’’nti, abhijātiyanti attho. Jāyati etāya khattiyādisamaññāti jāti, kulaṁ.",
  "anya-e0104n4:38": "538. Sayanti etthāti seyyā, mātukucchisaṅkhāto gabbho seyyā etesanti gabbhaseyyakā, aṇḍajā, jalābujā ca. Itaresanti saṁsedajānaṁ, opapātikānañca. Ayampi cāti ‘‘paṭisandhikhandhesvevā’’ti anantaraṁ vuttakathāpi, pageva ‘‘paṭisandhito paṭṭhāyā’’ti vuttakathāyaṁ. Tenāha ‘‘tesaṁ tesaṁ paṭhamapātubhāvo jātī’’ti.",
  "anya-e0104n4:39": "Ummujjanavasena gayhatīti ummujjanapaccupaṭṭhānaṁ. Vakkhamānavibhāgaṁ dukkhavicittataṁ paccupaṭṭhapetīti dukkhavicittatāpaccupaṭṭhānā.",
  "anya-e0104n4:40": "539.‘‘Kasmā panā’’ti vadato codakassāyamadhippāyo – ekantadukkhe niraye tāva jātidukkhā hotu, aññāsupi vā duggatīsu pāpakammasamuṭṭhānato sukhasaṁvattaniyakammasamuṭṭhānāsu pana sugatīsu kathanti. Itaro ‘‘nāyaṁ jāti sabhāvadukkhavasena dukkhāti vuttā, na hi kāci paṭisandhi dukkhavedanāsampayuttā atthi, atha kho dukkhassa adhiṭṭhānabhāvato’’ti dassento ‘‘anekesaṁ dukkhānaṁ vatthubhāvato’’tiādimāha. Adukkhasabhāvampi pariyāyato dukkhanti vuccatīti dukkhasabhāvaṁ dukkhasaddena visesetvā vuttaṁ ‘‘dukkhadukkha’’nti yathā rūparūpanti.",
  "anya-e0104n4:41": "Dukkhuppattihetutoti ‘‘ahu vata me, taṁ vata nāhosī’’ti cetasikadukkhuppattihetuto.",
  "anya-e0104n4:42": "‘‘Yadaniccaṁ, taṁ dukkha’’nti (saṁ. ni. 3.15, 45, 76, 77, 85; 2.4.1, 4) vacanato tebhūmakā saṅkhārā saṅkhāradukkhaṁ, tattha kāraṇamāha ‘‘udayabbayappaṭipāḷitattā’’ti. Yañhi abhiṇhaṁ paṭipīḷitaṁ, taṁ dukkhamanatāya dukkhanti, vipassanācārassa adhippetattā tebhūmakaggahaṇaṁ.",
  "anya-e0104n4:43": "Dukkhadukkhanti dukkhadomassupāyāse vadati. ‘‘Jātipi dukkhā’’tiādinā (vibha. 190) dukkhasaccavibhaṅge āgataṁ.",
  "anya-e0104n4:44": "Bhagavatāpīti anāvaraṇañāṇavatā accariyāparimeyyadesanākosallavatā bhagavatāpi. Upamāvasenati aṅgārakāsūpamādiupamāvasena.",
  "anya-e0104n4:45": "540.Puṇḍarīkādīsūti ādi-saddena na maṇikanakarajatapavāḷādiratanasanniccaye, nāpi aṇḍajameṇḍajavāyajātike subhamanuññasayanatale, nāpi ratanamayakuṭṭimamanohare pāsādatale, nāpi sittasammaṭṭhakusumopahāravati pāsādūpacāre, nāpi muttājālasadisavālikāvikiṇṇe viviṭaṅgaṇe, nāpi haritakambalasadisamudusaddalasamotale bhūmibhāgeti evamādīnaṁ saṅgaho daṭṭhabbo. Paramasambādheti ativiya sambādhe. Tibbandhakāreti bahalandhakāre. Pittasemhapubbaruhiragūthodariyādi nānākuṇapasambādhe. Mātā yadi vīsativassā, atha tiṁsa, cattālīsādivassā, tattakaṁ kālaṁ adhotavaccakūpasadisatāya adhimattajegucche. Pūtimacchā di sabbaṁ na sadisūpammaṁ tassa vātādivasena ekaccaduggandhāpagamasabbhāvato. Dasa māseti accantasaṁyoge upayogavacanaṁ, yebhuyyavasena vuttaṁ tato bhiyyopi ekaccānaṁ tatthāvaṭṭhānasambhavato . Attano adhomukhaṁ ṭhapitasaṅacitahatthadvayassa ukkuṭikasseva nisīdato samijjanappasāraṇādirahito.",
  "anya-e0104n4:46": "Abhimukhaṁ kaḍḍhanaṁ ākaḍḍhanaṁ. Parito samantato kaḍḍhanaṁ parikaḍḍhanaṁ. Heṭṭhā dhunanaṁ odhūnanaṁ. Nidhāya nidhāya dhūnanaṁ niddhūnanaṁ. Ākaḍḍhanādisadisañcettha ‘‘ākaḍḍhanādī’’ti vuttaṁ. Taruṇavaṇasadisaṁ ativiya sukhumālaṁ gabbhagataṁ sarīraṁ sītādiappakampi na sahatīti sītanarakūpapannatādi nidassitaṁ. Tañhi tassa ativiya sītaṁ, ativiya uṇhañca hutvā upatiṭṭhati. Sarīraṁ vāsiyādīhi tacchetvā khārāvasecanakaraṇaṁ khārāpaṭicchakaṁ. Dukkhuppattiṭṭhāneti gabbhāsayasaññitaṁ tatiyaṁ āvaṭṭaṁ sandhāyāha.",
  "anya-e0104n4:47": "Parivattetvāti uddhaṁpādaadhosīsabhāvena parivattetvā. Idaṁ vijāyanamūlakaṁ dukkhaṁ, yena maraṇadukkhena ca aṭṭitā vedanāppattā sattā katipayamāsamattātikkantampi pavattiṁ vissaranti, mahandhakāraṁ mahāviduggaṁ pakkhandhā viya honti.",
  "anya-e0104n4:48": "Vadhentassāti socanaparidevanasīsapaṭihananādinā bādhentassa. Khuppipāsā hi ātapāvaṭṭhānādinā ca ātāpanaṁ. Pañcaggitāpanādinā paritāpanaṁ.",
  "anya-e0104n4:49": "Imassāti yathāvuttassa sattavidhassa. Sabbassāpīti gabbhakālādīsu tāpanamaddanādinirayaggidāhādisañjanitassa sakalassāpi. Vatthumeva hoti tadabhāve abhāvato. Tenevāha ‘‘jāyetha no ce’’tiādi.",
  "anya-e0104n4:50": "541.Vicittanti vividhaṁ, acchariyaṁ vā.",
  "anya-e0104n4:51": "Iti jātiniddesavaṇṇanā.",
  "anya-e0104n4:52": "Jarāniddesavaṇṇanā",
  "anya-e0104n4:53": "542.Saṅkhātalakkhaṇanti ‘‘ṭhitassa aññathatta’’nti (saṁ. ni. 3.38; a. ni. 3.47; kathā. 214) vuttaṁ khaṇikajaraṁ sandhāyāha. Khaṇḍiccādisammatoti khaṇḍiccapāliccavalittacatādinā samaññato. Sāti khandhapurāṇabhāvasaññitā pākaṭajarā. Khandhaparipāko ekabhavapariyāpannānaṁ khandhānaṁ purāṇabhāvo.",
  "anya-e0104n4:54": "Iti jarāniddesavaṇṇanā.",
  "anya-e0104n4:55": "Maraṇaniddesavaṇṇanā",
  "anya-e0104n4:56": "543.Saṅkhatalakkhaṇanti saṅkhārānaṁ vayasaññitaṁ khaṇikamaraṇamāha. Yaṁ sandhāyāti yaṁ khaṇikamaraṇaṁ sandhāya, ‘‘jīrāmaraṇaṁ dvīhi khandhehi saṅgahita’’nti (dhātu. 71) ettha ‘‘maraṇa’’nti vuttanti attho. Tanti jīvitindriyupaccedasaññitaṁ pākaṭamaraṇaṁ. ‘‘Cavana’’nti lakkhitabbatāya cutilakkhaṇaṁ. Viyogarasanti yathādhigatehi sattasaṅkhārehi viyojanarasaṁ. Yathūpapannāya gatiyā vippavāsavasena gayhatīti gativippavāsapaccupaṭṭhānaṁ.",
  "anya-e0104n4:57": "Pāpassāti pāpayogena pāpassa, upacitapāpakammassāti attho. Pāpakammādinimittanti pāpakammakammanimittagatinimittasaṅkhātaṁ maraṇakāle upaṭṭhitaṁ akusalavipākārammaṇaṁ. Tamhi passantasseva kassaci anubhavantassa viya mahādukkhaṁ hoti. Bhaddassāti bhaddakammassa, katakusalassāti attho. Tassa pana kāmaṁ iṭṭhameva ārammaṇaṁ upaṭṭhāti, piyavippayogavatthukaṁ pana mahantaṁ dukkhaṁ ārammaṇaṁ upaṭṭhāti, piyavippayogavatthukaṁ pana mahantaṁ dukkhaṁ uppajjatīti āha ‘‘asahantassa viyogaṁ piyavatthuka’’nti. Avisesatoti pāpassa, bhaddassa ca sāmaññato. ‘‘Avisesato’’ti vatvāpi ‘‘sabbesa’’nti vacanaṁ taṁ idaṁ dukkhaṁ parimadditasaṅkhārānaṁ ekaccānaṁ khīṇāsavānampi hotiyevāti dassanatthaṁ. Vitujjamānamammānanti sandhibandhanāvacchedakavāyunā vijjhiyamānamammaṭṭhānānaṁ.",
  "anya-e0104n4:58": "Iti maraṇaniddesavaṇṇanā.",
  "anya-e0104n4:59": "Sokaniddesavaṇṇanā",
  "anya-e0104n4:60": "544.Soti soko. Atthato domanassameva hoti cetasikantarābhāvato. Domanassaviseso pana hoti visayavisese pavattiākāravisesasabbhāvatoti taṁ visesaṁ lakkhaṇādito dassetuṁ ‘‘evaṁ santepī’’tiādi vuttaṁ. Anto nijjhānaṁ cittasantāpo. Parijjhāpanaṁ rāgadosapariḷāhavisiṭṭhaṁ dahanaṁ. Katākatakusalākusalavisayaṁ vippaṭisārākārena pavattaṁ anusocanaṁ kukkuccaṁ, ñātibyasanādivisayaṁ kevalaṁ cittasanthāpabhūtaṁ anusocanaṁ sokoti anusocanapaccupaṭṭhānattepi ayametesaṁ viseso.",
  "anya-e0104n4:61": "Visapītaṁ sallaṁ visasallaṁ. Sokavasena atisārādi byādhipi hoti, sokabahulassa sarīraṁ na cirasseva jīrati, balavasokābhibhūto maraṇampi pāpuṇātīti āha ‘‘samāvahati ca byādhijarāmaraṇabhedana’’nti.",
  "anya-e0104n4:62": "Iti sokaniddesavaṇṇanā.",
  "anya-e0104n4:63": "Paridevaniddesavaṇṇanā",
  "anya-e0104n4:64": "545.Vacīpalāpoti vācāvippalāpo, so atthato saddo eva. Bhiyyoti sokadukkhato upari. Sokasamuṭṭhāno hi paridevo.",
  "anya-e0104n4:65": "Iti paridevaniddesavaṇṇanā.",
  "anya-e0104n4:66": "Dukkhaniddesavaṇṇanā",
  "anya-e0104n4:67": "546. Jātiādīnampi yathārahaṁ dukkhavatthudukkhadukkhatāhi satipi dukkhabhāve kāyassa pīḷanavasena idaṁ savisesaṁ dukkhamanti āha ‘‘dukkhanti visesato vutta’’nti.",
  "anya-e0104n4:68": "Iti dukkhaniddesavaṇṇanā.",
  "anya-e0104n4:69": "Domanassaniddesavaṇṇanā",
  "anya-e0104n4:70": "547.Manovighātarasanti byāpādasampayogavasena manaso vihaññanakiccaṁ. Cetodukkhasamappitāti cetasikadukkhasamaṅgino. Āvaṭṭantīti āmukhaṁ vaṭṭanti, yaṁdisābhimukhaṁ patitā, taṁdisābhimukhā eva vaṭṭanti. Vivaṭṭantīti viparivattanavasena vaṭṭanti. Uddhaṁpādaṁ papatantīti uddhaṁmukhapādā hutvā patanti. Satthaṁ āharantīti attano sarīrassa vijjhanabhedanavasena satthaṁ upanenti.",
  "anya-e0104n4:71": "Iti domanassaniddesavaṇṇanā.",
  "anya-e0104n4:72": "Upāyāsaniddesavaṇṇanā",
  "anya-e0104n4:73": "548.Dosoyevāti kāyacittānaṁ āyāsanavasena dosasseva pavattiākāroti attho, yato bhuso āyāsoti upāyāsoti vuccati yathā bhusamādānaṁ upādānanti. Eko dhammoti cuddasahi akusalacetasikehi añño eko cetasikadhammo, yaṁ ‘‘visādo’’ti ca vadanti. Nitthunanavasena sampajjanato nitthunanaraso, kāye vā nitthunanakaraṇakicco. ‘‘Saṅkhāradukkhabhāvato’’ti vatvā so panettha sātisayoti dassento ‘‘cittaparidahanato, kāyavisādanato cā’’ti āha.",
  "anya-e0104n4:74": "Ete ca sokaparidevupāyāsā viññattiyā vinā, saha ca yathāpaccayaṁ domanassacittuppādassa pavattiākāravisesoti dassetuṁ ‘‘ettha cā’’tiādi vuttaṁ. Tattha pāko viyāti rajanādino pacitabbavatthuno pāko viya.",
  "anya-e0104n4:75": "Iti upāyāsaniddesavaṇṇanā.",
  "anya-e0104n4:76": "Appiyasampayoganiddesavaṇṇanā",
  "anya-e0104n4:77": "549.Samodhānaṁ samāgamo. Kāyikadukkhacittavighātādianatthānaṁ atthibhāvassa paccupaṭṭhāno anatthabhāvapaccupaṭṭhāno.",
  "anya-e0104n4:78": "Tesaṁ appiyānaṁ kāyikavācasikapayogasaṅkhāto upakkamo tadupakkamo, tato sambhūto tadupakkamasambhūto.",
  "anya-e0104n4:79": "Iti appiyasampayoganiddesavaṇṇanā.",
  "anya-e0104n4:80": "Piyavippayoganiddesavaṇṇanā",
  "anya-e0104n4:81": "550. Upaddavabhāvena paccupatiṭṭhatīti byasanapaccupaṭṭhāno.",
  "anya-e0104n4:82": "Iti piyavippayoganiddesavaṇṇanā.",
  "anya-e0104n4:83": "Icchitālābhaniddesavaṇṇanā",
  "anya-e0104n4:84": "551. Icchitālābho nāma yassa kassaci attanā icchitassa vatthuno alābho. ‘‘Yampicchaṁ na labhatī’’ti hi vuttaṁ. Matthakappattaṁ pana icchitālābhaṁ dassetuṁ pāḷiyaṁ ‘‘jātidhammānaṁ sattāna’’ntiādinā niddiṭṭhanti tameva dassetuṁ ‘‘aho vatā’’tiādi vuttaṁ. Icchāvāti ettha icchāsahito alābhovāti ca vadanti. Tappariyesanarasāti tesaṁ alabbhaneyyavatthūnaṁ pariyesanarasā. Appatti alābho.",
  "anya-e0104n4:85": "Iti icchitālābhaniddesavaṇṇanā.",
  "anya-e0104n4:86": "Pañcupādānakkhandhaniddesavaṇṇanā",
  "anya-e0104n4:87": "552.Yaṁvuttamidhāti idha saccaniddese yaṁ sarūpato vuttaṁ. Avuttanti aññattha dukkhakkhandhabālapaṇḍitasuttādīsu vuttampi idha sarūpato avuttaṁ. Tañca sabbaṁ ime upādānakkhandhe vinā na labbhatīti tattha khandhasannissayameva dukkhaṁ khandhe vibādhatīti dassetuṁ ‘‘indanamiva pāvako’’ti vuttaṁ. Yathā vā lakkhaṁ paharaṇapahārassa vatthu, evaṁ khandhā saṁsāradukkhassa. Yathā ca gorūpaṁ ḍaṁsamakasādivibādhāya, yathā ca khettaṁ nipphannasassalāyanassa, gāmo ca gāmaghātakavibādhāya, evaṁ khandhā jātiādidukkhassa vatthūti dassetuṁ ‘‘lakkhamivā’’tiādi vuttaṁ. Yebhuyyena loke vibādhakā vibādhetabbādhīnā na honti, ime pana vibādhetabbādhīnā evāti dassetuṁ ‘‘tiṇalatādīnī’’ti vuttaṁ. Kāmaṁ anādimati saṁsāre ādi nāma kassaci natthi, ekabhavaparicchinnassa pana khandhasantānassa vasena vuttaṁ ‘‘ādidukkhaṁ jātī’’ti. Tenevāha ‘‘pariyosānadukkhaṁ maraṇa’’nti. Na hettha samucchedamaraṇameva adhippetaṁ. Maraṇassa antike āsanne jātaṁ dukkhaṁ māraṇantikadukkhaṁ. Paridayhanaṁ cittasantāpo. Lālappanaṁ ativiya vippalāpo. Anutthunanaṁ anto nijjhāyanaṁ. Ekamekanti jātiādīnaṁ antarabhedabhinnānaṁ, jātiādīnameva vā upādānakkhandhapañcakānaṁ vā ekamekaṁ. Saṅkhipitvāti samāsetvā, sāmaññaniddesena vā saṅkhepaṁ katvā.",
  "anya-e0104n4:88": "Iti dukkhaniddesakathāvaṇṇanā.",
  "anya-e0104n4:89": "Samudayaniddesakathāvaṇṇanā",
  "anya-e0104n4:90": "553.Punabbhavakaraṇaṁ punabbhavo uttarapadalopena, yathā vā apūpabhakkhanasīlo āpūpiko, evaṁ punabbhavakaraṇasīlā, punabbhavaṁ vā phalaṁ arahati, so vā etissā payojananti ponobhavikā. Nandanato, rañjanato ca nandīrāgabhāvaṁ sabbāsu avatthāsu apaccakkhāya vuttiyā nandīrāgasahagatā. Tāya ca sattā tattha tattha bhavādike kimikīṭapaṭaṅgādiattabhāvepi nandanti, rūpābhinandanādibhūtāya rañjanti cāti tatratatrābhinandinī. Tenāha ‘‘nandīrāgena sahagatā’’tiādi. Tabbhāvattho hi esa sahagatasaddo. Kāmabhavavibhavabhedavasena pavattiyā kāmataṇhā, bhavataṇhā, vibhavataṇhā ca veditabbā. Kāmataṇhādibhedaṁ anāmasitvā kevalaṁ taṇhābhāveneva ekabhāvaggahaṇena ekattaṁ upanetvā kassacipi sattassa kenaci sadisatābhāvato taṁtaṁvicittabhāvajanakakammanipphādanena ativicittasabhāvā sakalassa dukkhassa hetubhāvato dukkhasamudayo ariyasaccaṁ.",
  "anya-e0104n4:91": "Kasmā panettha taṇhāva samudayasaccaṁ vuttāti? Visesahetubhāvato. Avijjā hi bhavesu ādīnavaṁ paṭicchādentī, diṭṭhiādiupādānañca tattha tattha abhinivisamānaṁ taṇhaṁ abhivaḍḍhentī dosādayopi kammassa kāraṇaṁ honti, taṇhā pana taṁtaṁbhavayonigativiññāṇaṭṭhitisattāvāsasattanikāyakulabhogissariyādivicittataṁ abhipatthentī, kammavicittatāya upanissayataṁ kammassa ca sahāyabhāvaṁ upagacchantī bhavādivicittataṁ niyameti, tasmā dukkhassa visesahetubhāvato aññesupi avijjāupādānakammādīsu sutte (dī. ni. 2.400; ma. ni. 1.133; 3.374) abhidhamme (vibha. 203) ca avasesakilesākusalamūlādīsu vuttesu dukkhahetūsu vijjamānesu taṇhāva samudayasaccanti vuttāti veditabbaṁ.",
  "anya-e0104n4:92": "Iti samudayaniddesakathāvaṇṇanā.",
  "anya-e0104n4:93": "Nirodhaniddesakathāvaṇṇanā",
  "anya-e0104n4:94": "554.Tassāyevāti yadaggena taṇhā samudayasaccanti vuttā, tadaggena tassāyevāti avadhāraṇaṁ. Sati hi padhānahetunirodhe tadaññahetū niruddhāyeva hontīti byādhinimittavūpasamanena byādhivūpasamo viya hetunirodhena phalanirodhoti āha ‘‘samudayanirodhena dukkhanirodho’’ti. Na aññathāti yathāvuttassa atthassa ekantikataṁ dasseti.",
  "anya-e0104n4:95": "Anupaddaveti pāṇakavijjhanasatthappahārādiupaddavarahite. Tato eva daḷhe thire. Sākhādichedanena chinnopi. Taṇhānusayeti kāmarāgabhavarāgānusaye. Anūhateti asamupaghāṭite.",
  "anya-e0104n4:96": "Yathā sīho yenattani saro khitto, tattheva attano balaṁ dasseti, na sare, tathā buddhānaṁ kāraṇe paṭipatti, na phale. Yathā pana sārameyyā kenaci leḍḍuppahāre dinne bhussantā leḍḍuṁ khādanti, na pahāradāyake uṭṭhahanti, evaṁ aññatitthiyā dukkhaṁ nirodhetukāmā kāyacchedamanuyuñjanti, na kilesanirodhananti imamatthaṁ dassetuṁ ‘‘sīhasamānavuttino’’tiādi vuttaṁ.",
  "anya-e0104n4:97": "555. Virajjati palujjati chijjati samudayo etenāti virāgo vuccati maggo. Virajjanaṁ palujjanaṁ samucchindanaṁ virāgoti pahānaṁ vuccati. Tasmāti yasmā pahānapariyāyo virāgasaddo, nirodhasaddo ca, tasmā. Anusayasamugghātato aseso virāgo aseso nirodhoti sambandhanīyaṁ. Cāgādipadānipi gahetvā vadati sabbāneva etānīti. Yasmā nibbānaṁ vuccati, na dukkhassa nirujjhanamattaṁ, tasmā taṇhāya asesavirāganirodhādipadānipi nibbānavevacanānīti. Vuttamevatthaṁ samattheti ‘‘yasmā panā’’tiādi. Yathā virāgādipadāni nibbāne yujjanti, taṁdassanaṁ. Tattha taṁ āgammāti taṁ nibbānaṁ ārammaṇakaraṇavasena patvā. Taṇhā virajjatīti ariyamaggena accantavirāgavasena taṇhā virajjīyati. Nirujjhatīti nirodhīyati, tena virāganirodhasaddānaṁ adhikaraṇasādhanatamāha. Tadevāti nibbānameva. Cāgādayo hontīti cāgādihetuṁ phalavohārena vadati. ‘‘Kāmaguṇālayesū’’ti potthakesu likhanti, ‘‘kāmaguṇālayādīsū’’ti pana pāṭho.",
  "anya-e0104n4:98": "556.Tayidantiādi na porāṇapāṭho, saccatthadīpane pana vuttaniyāmena tato ānetvā pacchā ṭhapitaṁ. Tathā hi pubbe vuttānipi lakkhaṇādīni punapi vuttāni. Saṁsāradukkhato nibbinnamānasassa assāsaṁ karonto viya hotīti assāsakaraṇarasaṁ. Rāgādisabbapapañcavūpasamanimittatāya nippapañcataṁ paccupaṭṭhapetīti nippapañcapaccupaṭṭhānaṁ.",
  "anya-e0104n4:99": "557.Nattheva nibbānanti yadi sāmaññato paṭiññā, attanā adhippetanibbānassapi abhāvo āpajjati, tathā sati paṭiññāvirodho. Atha parābhimataṁ nibbānaṁ pati, evaṁ sati dhammiasiddhi, tato ca nissayāsiddho hetu. Anupalabbhanīyatoti kiṁ paccakkhato, udāhu anumānato? Purimasmiṁ pakkhe cakkhādīhi anekantikatā, dutiyasmiṁ paraṁ pati asiddho hetu. Tenāha ‘‘na, upāyena upalabbhanīyato’’tiādi. Tattha yathā cetopariyañāṇalābhino eva ariyā paresaṁ lokuttaracittaṁ jānanti, tatthāpi ca arahā eva sabbesaṁ, na sabbe, evaṁ nibbānampi sīlasamādhipaññāsaṅkhātasammāpaṭipattibhūtena upāyena upalabbhatīti atthavacanaṁ cetaṁ daṭṭhabbaṁ, na payogavacanaṁ. Taṁ parato āvi bhavissati.",
  "anya-e0104n4:100": "558.Natthīti na vattabbaṁ, ariyehi upalabbhanīyatoti adhippāyo. Saṁsārato saṁviggamānasā sammāpaṭipattiyā nibbānaṁ adhigacchantīti sabbasamayasiddhoyaṁ nayo. Tattha sāsanikameva nissāya vadati ‘‘paṭipattiyā vañcubhāvāpajjanato’’ti. Tenāha ‘‘asati hī’’tiādi. Sammādiṭṭhipurejavāyāti sammādiṭṭhipubbaṅgamāya. Pubbaṅgamatā cassā padhānabhāvato. Tathā hi sā paṭhamaṁ desanāruḷhā, na sabbapaṭhamaṁ uppajjanato. Na cāyaṁ sammāpaṭipatti vañjhā, nibbānapāpanato nibbānassa sampāpakato. Tava matena pana nibbānasseva abhāvato vañjhabhāvo āpajjatīti yojanā. Abhāvapāpakattāti sammāpaṭipattiyā kilesasamucchindanamukhena khandhānaṁ abhāvasampāpakabhāvato, na vañjhabhāvāpattīti ce vadeyyāsīti attho. Na iti paṭikkhepe. Yaṁ tayā ‘‘abhāvapāpakattā’’ti vadantena khandhābhāvo nibbānanti paṭiññātaṁ, taṁ na. Kasmā? Atītānāgatābhāvepi nibbānappattiyā abhāvato. Atītānāgatā hi khandhā na santīti tasmiṁ abhāve nibbānaṁ adhigataṁ nāma siyā, so pana natthīti. Na kevalaṁ atītānāgatānameva, atha kho vattamānānampīti tiyaddhagatānaṁ sabbesaṁ khandhānaṁ abhāvo nibbānaṁ. Na hi taṁ ekadesābhāvo bhavituṁ yuttanti vattamānā ce, na na santi, na santi ce, na vattamānāti ‘‘vattamānā, na santi cā’’ti vippaṭisiddhametanti āha ‘‘na, tesaṁ…pe… pajjanato’’ti.",
  "anya-e0104n4:101": "Kiñca bhiyyo – yadi vattamānābhāvo nibbānaṁ, yadā ariyamaggo vattati, tadā tassa nissayabhūtā khandhā vattamānāti katvā tadā nibbānassa abhāvo siyā. Tathā ca sati maggakkhaṇepi nibbānasacchikiriyāya abhāvo āpajjatīti dassento ‘‘vattamāna…pe… dosato’’ti āha. Na mayaṁ sabbesaṁyeva avattamānatāya nibbānaṁ vadāma. Kiñcarahīti, tadā maggakkhaṇe kilesānaṁ avattamānattā, tasmā na doso yathāvuttadosābhāvoti? Yadi kilesānaṁ avattamānatāsaṅkhāto abhāvo nibbānaṁ, evaṁ sati ariyamaggassa niratthakatā āpajjati maggakkhaṇato pubbepi tadabhāvasiddhito. Tenāha ‘‘ariyamaggassā’’tiādi. Tasmā akāraṇametanti yasmā na nibbānassa anupalabbhanīyatā, abhāvamattatā, paṭipattiyā vañjhabhāvo, atītānāgatābhāve nibbānādhigamo ca āpajjati, vattamānānaṁ abhāvopi na sambhavati , pageva kilesānaṁ avattamānatā, ariyamaggassa ca niratthakabhāvāpatti, tasmā nibbānassa abhāvasādhanatthaṁ yadidaṁ ‘‘anupalabbhanīyato, abhāvapāpakattā, tadā kilesānaṁ avattamānattā’’ti ca kāraṇaṁ vuttaṁ, akāraṇametaṁ, ayuttiresāti attho.",
  "anya-e0104n4:102": "559.Ādivacanatoti ādi-saddena avasiṭṭhaṁ jambukhādakasuttapadesaṁ (saṁ. ni. 4.314 ādayo), aññampi asaṅkhatāya dhātuyā niddesapāḷiṁ saṅgaṇhāti. Tathā hi ‘‘nibbānaṁ nibbānanti, āvuso sāriputta, vuccati, katamaṁ nu kho, āvuso, nibbānanti? Yo kho, āvuso, rāgakkhayo dosakkhayo mohakkhayo, idaṁ vuccati nibbāna’’nti jambukhādakasutte (saṁ. ni. 4.314 ādayo), ‘‘tattha katamā asaṅkhatā dhātu? Rāgakkhayo dosakkhayo mohakkhayo’’ti (vibha. 184) āyatanavibhaṅge vuttaṁ. Tatrāyamattho – nibbānaṁ asaṅkhatā dhātu asaṅkhatasabhāvo dhammo. Yasmā taṁ āgamma rāgādayo khīyanti, tasmā rāgakkhayo, dosakkhayo, mohakkhayoti ca vuccatīti. Āgammāti ca sabbasaṅkhārehi nibbinnassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho. Sacchikiriyamānañhi taṁ adhigantvā ārammaṇapaccayabhūtañca paṭicca adhipatipaccayabhūte ca tasmiṁ paramassāsabhāvena vinimuttasaṅkhārassa paramagatibhāvena ca patiṭṭhānabhūte patiṭṭhāya khayasaṅkhāto maggo rāgādayo khepetīti taṁsacchikaraṇābhāve rāgādīnaṁ anuppattinirodhagamanābhāvā taṁ āgamma rāgādayo khīyantīti vuccanti. Ekaṁsena cetaṁ evaṁ sampaṭicchitabbaṁ, itarathā yathārutavasena pāḷiyā atthe gayhamāne bahū dosā āpajjantīti te dassetuṁ ‘‘arahattassāpī’’tiādi vuttaṁ. Arahattañhi aggaphalapamukhā cattāro khandhāti na tassa rāgādikhayamattatā yuttā. Tampi hi…pe… niddiṭṭhaṁ. Tattha yathā rāgādīnaṁ khīṇante uppannattā arahattaṁ ‘‘rāgakkhayo’’tiādinā niddiṭṭhanti suttassa neyyatthattā. Evaṁ nibbānaṁ āgamma rāgādayo khīyantīti nibbānaṁ ‘‘rāgakkhayo’’tiādinā niddiṭṭhanti imassāpi suttassa neyyatthatā veditabbā. Nibbānassa rāgādikkhayamattatāya bahūdosā āpajjantīti dassetuṁ ‘‘kiñca bhiyyo’’tiādi āraddhaṁ.",
  "anya-e0104n4:103": "Tattha ittarakālādippattidosatoti rāgādīnaṁ khayamattatāya parittakālatā, saṅkhatalakkhaṇatā, payogena vinā saraseneva adhigandhabbatā, rāgādīhi aparimuttatā, ādittatā, dukkhatā, anupasantatā, bahubhāvo, oḷārikatā, gotrabhumaggānaṁ anārammaṇatāti evamādidosāpajjanato . Rāgasseva khayo rāgakkhayo, na dosādīnaṁ. Tathā dosakkhayādayopīti añño rāgakkhayo, añño dosakkhayo, añño mohakkhayoti tiṇṇaṁ akusalamūlānaṁ khayabhūtāni tīṇi nibbānāni, catunnaṁ upādānānaṁ khaye cattāri, pañcannaṁ nīvaraṇānaṁ khaye pañca, channaṁ taṇhākāyānaṁ khaye cha, sattannaṁ anusayānaṁ khaye satta, aṭṭhannaṁ micchattānaṁ khaye aṭṭha, navannaṁ taṇhāmūlakānaṁ khaye nava, dasannaṁ saṁyojanānaṁ khaye dasa, diyaḍḍhakilesasahassassa khaye pāṭiyekkaṁ nibbānanti bahūni nibbānāni honti. Rāgādikkhayo nāma andhabālānampi pākaṭo, antamaso dīpimigamakkaṭādīnampi suviññeyyoti oḷārikaṁ nibbānaṁ hoti. Gotrabhukkhaṇe kilesakkhayassa abhāvato, maggakkhaṇe ca akhīṇattā, ārammaṇakaraṇassa ca asambhavo eva. Tassa nibbānabhāvatoti sabbapariyosānassa rāgādikkhayassa nibbānabhāvato. Yato khayato paṭṭhāya rāgādīnaṁ pavatti na hoti, so ‘‘ayaṁ nāmā’’ti niyametabbo maggaphalañāṇānaṁ ārammaṇabhūto natthīti āha ‘‘na tādisassa khayassa abhāvato’’ti.",
  "anya-e0104n4:104": "Kiñca bhiyyo – yo pacchimabhavato tatiyattabhāveyeva rāgādīsu ādīnavaṁ disvā jhānabhāvanāya te vikkhambhetvā aparihīnajjhāno kālaṁ katvā brahmalokaṁ upapanno, tattha yāvatāyukaṁ ṭhatvā idhāgatopi kāmesu vītarāgova hutvā pabbajitvā arahattaṁ patto, yo ca paṭhamavaye eva rāgādito nibbinno te ca jhānena vikkhambhetvā pacchimavaye arahattaṁ patto, tesaṁ rāgādīnaṁ vikkhambhanato paṭṭhāya anuppajjanato nirodhasadisatāya anuppattiyeva nirodho. Te nibbānappattā nāma siyuṁ, na ca honti, tasmā na tādisassa khayassa nibbānabhāvo. Tassāpi ittarakālatādidosasamāyogo evāti āha ‘‘bhāvepicā’’tiādi .",
  "anya-e0104n4:105": "Yadi ‘‘khayo’’ti vacanato yato khayato paṭṭhāya rāgādīnaṁ appavatti, taṁ khayamattaṁ nibbānaṁ maññasi, evaṁ sati ‘‘khaye ñāṇa’’ntiādīsu (dha. sa. dukamātikā 142; 1382) ‘‘khayo’’ti vuttattā taduppattito paṭṭhāya ca rāgādīnaṁ anuppattīti maggassāpi nibbānabhāvāpattīti dassento ‘‘ariyamaggassa cā’’tiādimāha.",
  "anya-e0104n4:106": "Yathā niruddhā na santi, evaṁ anuppannāpīti abhāvasāmaññato nirodhasadisatāya anuppatti eva nirodho anuppattinirodho. Ayañhi maggena khepetabbākāro, yadidaṁ uppajjanārahassa anuppattidhammatāpādananti ‘‘khayo’’ti ca vuccatīti. Taṁ itarakhayato visesento ‘‘anuppattinirodhasaṅkhātassa pana khayassā’’ti āha. Anipphannatā pana tassa khayassa pariyāyena upanissayattāti vuttaṁ. Anuppattinirodhakkhayakarassa hi maggassa ārammaṇabhūtaṁ nibbānaṁ atthato tassa upanissayo viyāti vattabbataṁ labhati. Tadupacārenāti atthato phalabhūtakhayavohārena. Phalūpacārena hi kāraṇaṁ voharīyati yathā ‘‘āyu ghataṁ, semho guḷo’’ti ca.",
  "anya-e0104n4:107": "Assāti nibbānassa. ‘‘Idampi kho ṭhānaṁ sududdasa’’ntiādinā (dī. ni. 2.64, 66-67; ma. ni. 2.337; saṁ. ni. 1.172; mahāva. 7-8) paccavekkhato bhagavato appossukkabhāvāvahanato. ‘‘Tañhi te, māgaṇḍiya, ariyaṁ cakkhuṁ natthi, yena tvaṁ ariyena cakkhunā ārogyaṁ jāneyyāsi, nibbānaṁ passeyyāsī’’ti (ma. ni. 2.218) vacanato ariyena cakkhunā passitabbaṁ.",
  "anya-e0104n4:108": "560. Yadi nibbānaṁ nāma sabhāvadhammo atthi sattasantānapariyāpanno ca, atha kasmā catumahāpathe sabhā viya sabbasādhāraṇā na labbhatīti āha ‘‘maggasamaṅginā pattabbato asādhāraṇa’’nti. ‘‘Asukassa sammāsambuddhassa kāle uppanna’’nti evaṁ purimāya koṭiyā abhāvato appabhavaṁ. Maggabhāveti ariyamaggassa atthibhāve. Bhāvato vijjamānato laddhabbato.",
  "anya-e0104n4:109": "Aṇuādīnanti aṇupakatikālapurisādīnaṁ. Niccabhāvāpattīti sassatabhāvasiddhi. Kūṭaṭṭhaniccatā hi idhādhippetā. Hetuno abhāvāti upapattiyā sādhanahetuno abhāvā. Niccā te aṇuādayo. Nibbānassaniccattāti apekkhadhammattāti hetulakkhaṇānupapatti. ‘‘Aṇuādīnaṁ asiddhattā’’ti etena ‘‘niccā aṇuādayo’’ti paṭiññāya dhammiasiddhi, tato ca nissayāsiddho hetūti dasseti.",
  "anya-e0104n4:110": "561.Yathāvuttayuttisabbhāvatoti ‘‘appabhavattā’’ti attanā vuttaṁ hetuṁ sandhāyāha. Appabhavatā cassa apaccayatāya daṭṭhabbā, tāya tassa purimāya koṭiyā abhāvo. ‘‘Rūpasabhāvātikkamato’’ti etena yathā rūpadhammānaṁ ruppanasabhāvo, paṭighātavantatāya kalāpaso vuttiyā padesasambandho ca sabhāvo, evaṁ nibbānassa katthaci paṭighāto, sappadesatā ca natthīti dasseti. Na hi nibbānaṁ ‘‘asukadisāya, asukadese’’ti vā niddisīyati, yato taṁ appatiṭṭhamevāti.",
  "anya-e0104n4:111": "‘‘Asithila…pe… gamanīyato’’ti etena nibbānassa ariyānaṁ paccakkhasiddhataṁ dasseti. ‘‘Sabbaññuvacanato’’ti etena tadaññesaṁ anumānasiddhataṁ, tadubhayena ‘‘anupalabbhanīyato’’ti panassa hetuno asiddhataṁ dasseti. Paramatthena nāvijjamānaṁ vijjamānamevāti yathāraddhamatthaṁ nigametvā tadatthasādhanaṁ āgamaṁ dassento ‘‘vuttañheta’’nti-. ādimāha.",
  "anya-e0104n4:112": "Tattha ajātaṁ abhūtaṁ akataṁ asaṅkhatanti (udā. 73; netti. 41) cattāripi padāni aññamaññavevacanāni. Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ. Kāraṇena vinā, sayameva ca na bhūtaṁ na pātubhūtaṁ na uppannanti abhūtaṁ. Evaṁ ajātattā, abhūtattā ca yena kenaci kāraṇena na katanti akataṁ. Jātabhūtakatabhāvo ca nāma rūpādīnaṁ saṅkhatadhammānaṁ hoti, na asaṅkhatabhāvassa nibbānassāti dassanatthaṁ ‘‘asaṅkhata’’nti vuttaṁ. Paṭilomato vā samecca sambhūya paccayehi katanti saṅkhataṁ, tathā na saṅkhataṁ saṅkhatalakkhaṇarahitanti ca asaṅkhatanti evaṁ anekehi kāraṇehi nibbattitabhāve paṭisiddhe ‘‘pakativādīnaṁ pakati viya siyā nu kho ekeneva kāraṇena etaṁ kata’’nti āsaṅkāyaṁ kenaci na katanti dassanatthaṁ ‘‘akata’’nti vuttaṁ. Evaṁ apaccayampi samānaṁ ‘‘sayameva nu kho idaṁ bhūtaṁ pātubhūta’’nti āsaṅkāyaṁ taṁ nivattanatthaṁ ‘‘abhūta’’nti vuttaṁ. Ayañcetassa asaṅkhatākatābhūtabhāvo sabbena sabbaṁ ajātidhammattāti dassetuṁ ‘‘ajāta’’nti vuttaṁ.",
  "anya-e0104n4:113": "Evamettha satthā paramatthato nibbānassa atthibhāvaṁ pavedesi. Pavedento ca ‘‘ahaṁ dhammissaro dhammassāmī’’ti na attano āṇāmattena pavedesi, apica kho pana padaparame anukampamāno yuttitopi pavedesi. Yathāha –",
  "anya-e0104n4:114": "‘‘No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī’’ti (udā. 73; netti. 41).",
  "anya-e0104n4:115": "Tassattho – bhikkhave, yadi ajātādisabhāvā asaṅkhatā dhātu na abhavissa na siyā, idha loke jātādisabhāvassa rūpādikkhandhapañcakasaṅkhātassa saṅkhatassa nissaraṇaṁ anavasesavūpasamo na paññāyeyya na upalabbheyya na sambhaveyya. Nibbānañhi ārammaṇaṁ katvā pavattamānā sammādiṭṭhiādayo ariyamaggadhammā anavasesaṁ saṁkilese samucchindanti, tenettha sabbassāpi vaṭṭadukkhassa apagamo nissaraṇaṁ paññāyati. Evaṁ byatirekavasena nibbānassa atthibhāvaṁ dassetvā idāni anugamanavasenapi taṁ dassetvā nigametuṁ ‘‘yasmā ca kho’’tiādi vuttaṁ. Tassattho vuttanayeneva veditabbo.",
  "anya-e0104n4:116": "Ettha ca yasmā ‘‘appaccayā dhammā asaṅkhatā dhammā (dha. sa. dukamātikā 7-8). Atthi, bhikkhave, tadāyatanaṁ, yattha neva pathavī (udā. 71). Idampi kho ṭhānaṁ sududdasaṁ, yadidaṁ sabbasaṅkhārasamatho sabbūpadhipaṭinissaggo (dī. ni. 2.64, 67; ma. ni. 2.337; saṁ. ni. 2.172; mahāva. 7-8). Asaṅkhatañca vo, bhikkhave, dhammaṁ desessāmi asaṅkhatagāminiñca paṭipada’’ntiādīhi (saṁ. ni. 4.366) anekehi suttapadehi ‘‘atthi, bhikkhave, ajāta’’nti (udā. 73; netti. 41) iminā ca suttapadena nibbānadhātuyā paramatthato sabbhāvo sabbalokaṁ anukampamānena sammāsambuddhena pakāsito, tasmā yadipi kattha apaccakkhakārīnampi sāsane abhippasannānaṁ viññūnaṁ saṁsayo natthiyeva. Ye pana paraneyyabuddhino puggalā, tesaṁ vimativinodanatthaṁ ayamettha adhippāyaniddhāraṇamukhena yuttivicāraṇā.",
  "anya-e0104n4:117": "Yathā pariññeyyatāya sauttarānaṁ kāmānaṁ, rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati, evaṁ sabhāvānaṁ sabbesampi saṅkhatadhammānaṁ paṭipakkhabhūtena tabbidhurasabhāvena nissaraṇena bhavitabbaṁ. Yañca taṁ nissaraṇaṁ, sā asaṅkhatā dhātu. Kiñca bhiyyo – saṅkhatadhammārammaṇavipassanāñāṇaṁ, apica anulomañāṇaṁ kilese tadaṅgavasena pajahati, na samucchedavasena pajahituṁ sakkoti. Tathā sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati, na samucchedavasena. Iti saṅkhatadhammārammaṇassa, sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṁ, sā asaṅkhatā dhātu.",
  "anya-e0104n4:118": "Tathā ‘‘atthi, bhikkhave, ajātaṁ abhūtaṁ akataṁ asaṅkhata’’nti (udā. 73; netti. 41) evamādi nibbānassa paramatthato atthibhāvajotakavacanaṁ aviparītatthaṁ bhagavatā bhāsitattā. Yañhi bhagavatā bhāsitaṁ, taṁ aviparītatthaṁ yathā taṁ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti (ma. ni. 1.353, 356; dha. pa. 277-279; theragā. 676-678; netti. 5), tathā nibbānasaddo katthaci visaye yathābhūtaparamatthavisayo upacāravuttisabbhāvato. Seyyathāpi sīhasaddoti evamādīhi nayehi yuttitopi asaṅkhatāya dhātuyā paramatthato atthibhāvo veditabbo.",
  "anya-e0104n4:119": "Aparo nayo – yadi pana nibbānaṁ abhāvamattameva siyā, tassa ‘‘gambhīro duddaso duranubodho santo paṇīto atakkāvacaro nipuṇo paṇḍitavedanīyo’’ti (dī. ni. 2.64, 67; ma. ni. 2.337; saṁ. ni. 1.172; mahāva. 7-8) gambhīrāditā, ‘‘asaṅkhatañca vo, bhikkhave, dhammaṁ desessāmī’’tiādinā (saṁ. ni. 4.366) asaṅkhatāditā, ‘‘abyākatā dhammā apaccayādhammā’’tiādinā abyākatadhammāditā ca na vattabbā siyā. Na hi abhāvassa koci sabhāvo atthi, yena so gambhīrāsaṅkhatādiākārato viññāyeyya. Abhāvo hi abhāvo eva, kuto tassa gambhīrāsaṅkhātādibhāvasambandho. Kiñcāyamabhāvo sabbesaṁ kilesānaṁ sabbasattasantānagatānaṁ eko vā bhaveyya aneko vā. Yadi eko, ekeneva maggena sabbakilesābhāvo kato, sacchikato cāti aññassa, aññesañca maggānaṁ niratthakatāti na siyā maggabahutā, ekajjhañca sabbasattānaṁ nibbānādhigamo āpajjati. Siyā panevaṁ eko eva so nibbānasaññito kilesābhāvo, so pana na maggehi kātabbo, atha kho sacchikātabboti. Evaṁ sati visesato maggassa niratthakatā āpajjati, kilesānaṁ appahānatoti ekopi maggo na siyā. Asati ca kilesappahāne dukkhassa anupacchedanato kilesābhāvasacchikiriyā kimatthiyā siyā, atha pana maggānaṁ santānagatasaṁyojanattayappahānādipaṭiniyatakiccatāya catūsu maggesu pāṭiyekkaṁ kilesābhāvo. Evaṁ sati sabhāvapabhedena vinā na bahubhāvoti so kilesakkhayapariyāyena vutto sabhāvadhammo eva siyā.",
  "anya-e0104n4:120": "Yesaṁ abhāvo, tappabhedena abhāve bhedopacāroti ce? Yesaṁ abhāvo, tesaṁ sasabhāvatāya tassa sabhāvopacāropi siyā. Tathā ca te saṁkilesasaṅkhatatādito kilesasaṅkhatatādiupacārāpi siyuṁ. No ce te icchitā, tappabhedena bhedopacāropi na icchitabbo. Na ca pahoti upacarito bahubhāvo atthato bahubhāvāya. Na hi jalaṁ analanti upacaritaṁ dahati, pacati vā. Ekattapañhampi cāyamabhāvo asabhāvatāya na sahatīti na sakkā vattuṁ natthibhāvasāmaññato abhedavohāro yuttarūpoti. Ekatte ca pubbe vuttā eva dosā, bahubhāve pana sati vuttanayeneva siddhā sabhāvadhammatā. Sabhāvadhammattepi ca bahubhāvo viya bhāvaṁ bhāvopi bahubhāvaṁ na byabhicareyyāti nibbānassa bahubhāvapasaṅgo siyāti ce? Na bahubhāvasseva abhāvappasaṅgato. Yadi hi yathā kakkhaḷatā bhāvaṁ, evaṁ bhāvopi kakkhaḷataṁ na byabhicareyya. Evaṁ sati sabbesaṁ bhāvānaṁ pathavībhāvāpattito kuto bhāvassa bahubhāvo, tasmā lokavohārānaṁ vicittatāya yadipi bahutā bhāvāpekkhā, bhāvatā pana na bahutāpekkhāti na bhāvassa sato nibbānassa bahubhāvo ‘‘ekā niṭṭhā na puthu niṭṭhā’’ti vacanato. Ekasmiṁyeva ca dassanabhāvanādvayaṁ sambhavati.",
  "anya-e0104n4:121": "Parinibbutānaṁ paccekaṁ nibbānabhāve sattasantānaniyataṁ nāma nibbānaṁ siyā. Tathā ca sati saṅkhatatādidosānativattiyeva, kilesappahānaṁ vā maggakiccaṁ kilesānaṁ abhāvo. Tassa ca ekatte na maggabahutā kiccantarassa kattabbassa abhāvato. Maggabahubhāvo ca maggehi sacchikātabbe ekasmiṁ dhamme indriyānaṁ apāṭavapāṭavapāṭavatarapāṭavatamabhāvena sacchikiriyāvisesena kilesānaṁ pahānabhedena hotīti nibbānassa sabhāvadhammatte eva siyā. Abhāvopi ca kilesānaṁ maggena sakiccakatāya kātabbo eva siyā, na sacchikātabbo. Ko hi sabhāvo abhāvassa? Yo sacchikātabbo siyā, so ce nibbānaṁ ekeneva maggena sabbakilesānaṁ abhāvo eko abhinno kātabbo āpanno. Aññathā maggavasena catubbidhabhāve nibbānassa catubbidhabhāvappasaṅgo, nibbānavisesappasaṅgo ca āpajjeyyāti maggakiccassa ekattena maggabahutā siyā. Bahubhāve pana tesaṁ so vuttanayena ekasmiṁ dhamme sacchikiriyāvisesatoti siddhā nibbānassa sabhāvadhammatā. Khayādhigantabbatāya panetaṁ ‘‘khayo’’ti vuttaṁ. ‘‘Khaye ñāṇa’’nti (dha. sa. dukamātikā 142; 1382) hi vacanato ariyamaggo khayo nāma. Tena cetaṁ adhigantabbaṁ sacchikātabbaṁ, tasmā ‘‘khayo’’ti vuttanti.",
  "anya-e0104n4:122": "Iti nirodhaniddesakathāvaṇṇanā.",
  "anya-e0104n4:123": "Magganiddesakathāvaṇṇanā",
  "anya-e0104n4:124": "562.Aṭṭhadhammāti ‘‘katamaṁ dukkhanirodhagāminī paṭipadā ariyasacca’’nti ārabhitvā ‘‘sammādiṭṭhī’’tiādinā pāḷiyaṁ (vibha. 205) dukkhanirodhagāminipaṭipadāniddese āgatā, tameva ca pāḷiṁ ānetvā uddesavasena idha ca vuttā sammādiṭṭhiādayo aṭṭha dhammā atthato pakāsitā, na maggasaccaniddesavasenāti adhippāyo. Yadi atthato pakāsitā, kimatthiyaṁ pana idha kathananti āha ‘‘idha panā’’tiādi. Tattha ‘‘ekakkhaṇe pavattamānāna’’nti idaṁ lokiyakusalacittuppādesu viratiyo nānākkhaṇikā eva hontīti katvā vuttaṁ. Sesamaggadhammā pana tatthāpi ekajjhaṁ uppajjantiyeva. Visesāvabodhanatthanti paṭipakkhasamugghātādipavattiākāravisesassa avabodhanatthaṁ. Vitthārato maggakathā parato āvi bhavissatīti āha ‘‘saṅkhepato’’ti. Catusaccapaṭivedhāya paṭipannassāti yathā catusaccābhisamayo hoti, evaṁ sabbaso pubbabhāgapaṭipattiyā paripūraṇavasena paṭipannassa. Ariyamaggasaṅkhātassa yogassa sabbhāvato yogino. Kāmaṁ avijjānusayasamugghāte tadekaṭṭhakilesānaṁ lesopi nāvasissati, vijjāya pana avijjā ujuvipaccanīkadhammoti dassanatthaṁ ‘‘avijjānusayasamugghātaka’’nti vuttaṁ. Parato micchāsaṅkappādiggahaṇepi eseva nayo. Dhātuppakāsanarasāti paramatthapakāsanarasā, catusaccavibhāvanakiccāti attho. Maggadhammānaṁ paṭipakkhavidhamanākāro sātisayaṁ pākaṭo hutvā upaṭṭhātīti avijjānusayasamugghātakataṁ sammādiṭṭhiyā vatvāpi avijjandhakāraviddhaṁsanapaccupaṭṭhānatā vuttā.",
  "anya-e0104n4:125": "Tathā sampannadiṭṭhinoti yathā avijjānusayasamugghāto hoti, tathā maggasammādiṭṭhiyā sampannadiṭṭhino. Evañhi catusaccapaṭivedhāya paṭipannassa yoginoti imamatthaṁ tathā-saddo upasaṁharati. Nibbānārammaṇatā pana taṁsampayuttavacaneneva bodhitā. Micchāsaṅkappanighātakanti kāmasaṅkappādimicchāsaṅkappasamucchedakaṁ. Appanārasoti nibbānārammaṇe maggacittassa samuppādavasena pavattanato appanākicco.",
  "anya-e0104n4:126": "Tathā passato vitakkayato cāti vuttappakārāya sammādiṭṭhiyā passato, nibbānārammaṇe ca sammāsaṅkappena cittaṁ abhiniropayato. Vacīduccaritasamugghātikāti catubbidhassapi vacīduccaritassa samucchedikā. Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato siniddhabhāvena sampayuttadhammānaṁ pariggāhakasabhāvā sammāvācāti āha ‘‘sā pariggahalakkhaṇā’’ti. Kāyikakiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hotīti sammākammantasaṅkhātā viratipi samuṭṭhānasabhāvā vuttā. Sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya.",
  "anya-e0104n4:127": "Assāti yogino. Tasmiṁ sati visujjhanato visuddhibhūtā. Jīvamānassa sattassa, sampayuttadhammānaṁ vā suddhi vodānaṁ, ājīvasseva vā jīvitindriyavuttiyā . Ñāyājīvassa abuddhapaṭikuṭṭhāya sammājīvikāya pavattihetutāya ñāyājīvapavattiraso. Imassa hi pavattito paṭṭhāya micchājīvo na pavattatīti.",
  "anya-e0104n4:128": "Sabbākusalaviddhaṁsakopi sammāvāyāmo ujupaṭipakkhadassanavasena kosajjasamucchedako vutto. Saṁkilesapakkhatopi tassa paggaṇhanaṁ paggaho. Kāyādīsu subhādiākārupadhāraṇavasena pavattā subhasaññādipubbaṅgamā akusalakkhandhā micchāsati, tassā viddhaṁsano micchāsativiniddhunano. Asammosoti sammosaviddhaṁsanato tappaṭipakkho. Ārammaṇassa yathāsabhāvasallakkhaṇaṁ upaṭṭhānaṁ. ‘‘Ārakkhapaccupaṭṭhānā’’ti, ‘‘satārakkhena cetasā’’ti (dī. ni. 3.348) ca vacanato visesato sati kusalacittassa ārakkhāti āha ‘‘satiyā saṁrakkhiyamānacittassā’’ti.",
  "anya-e0104n4:129": "563.Saccañāṇassāti saccāni ārabbha pavattanakañāṇassa, na paṭivedhañāṇaṁ viya sakideva bujjhati, atha kho punappunaṁ uppajjanato anu anu bodho anubodho, anussavākāraparivitakkadiṭṭhinijjhānakkhantianugato vā bodho anubodho, tadeva ñāṇanti anubodhañāṇaṁ. Na hi taṁ paccakkhato bujjhati, anussavādivasena pana kappanamukhena bujjhati. Kiccatoti parijānanādito. Taṁkiccakaraṇeneva hi pariññeyyādīni viya tānipi tassa pākaṭāni honti. Vivaṭṭānupassanāya hi saṅkhārehi patilīyamānamānasassa uppajjamānaṁ maggañāṇaṁ visaṅkhāraṁ dukkhanissaraṇaṁ ārammaṇaṁ katvā dukkhaṁ paricchindati, dukkhagatañca taṇhaṁ pajahati, nirodhañca sacchikaroti phusati. Ādicco viya pabhāya sammāsaṅkappādīhi saha samuppannaṁ taṁ maggaṁ bhāveti, na ca saṅkhāre amuñcitvā pavattamānena ñāṇena etaṁ sabbaṁ kātuṁ sakkā nimittapavattehi avuṭṭhitattā. Tasmā etāni kiccāni karontaṁ taṁ ñāṇaṁ dukkhādīni vibhāveti tattha sammohanivattanenāti ‘‘cattāripi saccāni paṭivijjhatī’’ti vuttaṁ, ekapaṭivedhenāti adhippāyo.",
  "anya-e0104n4:130": "Dukkhasamudayampi so passatīti kālantaradassanaṁ sandhāya vuttanti ce? Na, ‘‘yo nu kho, āvuso, dukkhaṁ passati, dukkhasamudayampi so passatī’’tiādinā (saṁ. ni. 5.1100) ekadassino aññattayadassitāvicāraṇāyaṁ taṁsādhanatthaṁ āyasmatā gavampatittherena imassa suttassa ānītattā, paccekañca saccesu dissamānesu aññattayadassanassa yojitattā. Aññathā anupubbābhisamaye purimadiṭṭhassa pacchā adassanato samudayādidassino dukkhādidassitā na yojetabbā siyā. Yojitā ca sā ‘‘yo dukkhasamudayaṁ passati, dukkhampi so passatī’’tiādinā (saṁ. ni. 5.1100). Lokiyaṁ saccañāṇaṁ. Tattha lokiyañāṇe. Pariyuṭṭhānasaṅkhāto abhibhavo pariyuṭṭhānābhibhavo, tassa vasena. Suddhasaṅkhārapuñjamattadassanato sakkāyadiṭṭhipariyuṭṭhānaṁ nivatteti. ‘‘Lokasamudayaṁ kho, kaccāna, yathābhūtaṁ sammappaññāya passato yā loke natthitā, sā na hotī’’ti (saṁ. ni. 2.15) vacanato samudayadassanaṁ hetuphalapabandhāvicchedadassanato pariyuṭṭhānābhibhavavasena pavattamānaṁ ucchedadiṭṭhiṁ nivatteti. ‘‘Lokanirodhaṁ kho…pe… passato yā loke atthitā, sā na hotī’’ti (saṁ. ni. 2.15) vacanato nirodhadassanaṁ hetunirodhā phalanirodhadassanato sassatadiṭṭhiṁ nivatteti. Attakārassa paccakkhadassanato maggadassanaṁ ‘‘natthi attakāre, natthi parakāre, natthi purisakāre’’tiādikaṁ (dī. ni. 1.168) akiriyadiṭṭhiṁ pajahati. ‘‘Natthi hetu, natthi paccayo sattānaṁ saṁkilesāya, ahetū appaccayā sattā saṁkilissanti, natthi hetu…pe… visuddhiyā, ahetū appaccayā sattā visujjhantī’’tiādikā (dī. ni. 1.168; ma. ni. 2.101, 227; saṁ. ni. 3.212) ahetukadiṭṭhi ca idha akiriyādiṭṭhiggahaṇeneva gahitāti daṭṭhabbā. Sāpi hi visuddhimaggadassanena pahīyatīti. Dukkhe ñāṇaṁ samudayaphalassa dukkhassa addhuvādibhāvaṁ passatīti phale vippaṭipattiṁ nivatteti.",
  "anya-e0104n4:131": "Issaro lokaṁ pavatteti sajjeti nivatteti saṁharatīti issarakāraṇino vadanti. Padhānato loko āvi bhavati, tattheva ca patilīyatīti padhānakāraṇino.",
  "anya-e0104n4:132": "‘‘Kālo karoti bhūtāni, kālo saṁharatī pajā;",
  "anya-e0104n4:133": "Kālo sutte jāgarati, kālo hi duratikkamo’’ti. –",
  "anya-e0104n4:134": "Kālavādino. Kaṇṭakassa tikhiṇabhāvo viya, kapiṭṭhaphalādīnaṁ parimaṇḍalatā viya, migapakkhisarīsapādīnaṁ vicittatā viya ca sabhāveneva loko sambhoti, vibhoti cāti sabhāvavādino. Ādi-saddena aṇūhi loko pavattati, sabbaṁ pubbekatahetu, loko niyato acchejjasuttāvutābhejjamaṇisadiso, na ettha kassaci purisakāroti niyativādino.",
  "anya-e0104n4:135": "‘‘Yadicchāya pavattanti, yadicchāya nivattare;",
  "anya-e0104n4:136": "Yadicchāya sukhaṁ dukkhaṁ, tasmā yādicchakī pajā’’ti. –",
  "anya-e0104n4:137": "Yadicchāvādino, ye adhiccasamuppattivādinoti ca vuccanti. Evamādiakāraṇavādasaṅgaho daṭṭhabbo. Rāmudakaāḷārādīnaṁ viya, arūpaloke nigaṇṭhānaṁ viya ca lokathūpikāyaṁ apavaggo mokkhoti gahaṇaṁ apavaggagāho. Ādi-saddena padhānassa appavatti, guṇaviyuttassa attano sakattani avaṭṭhānaṁ, brahmunā salokatā, samīpatā, saṁyogo, diṭṭhadhammanibbānavādāti evamādīnaṁ gahaṇaṁ daṭṭhabbaṁ. Ettha ca padhānassa appavatti mahatādibhāvena apariṇāmo, anabhibyatti vā. ‘‘Ahamañño, pakati aññā’’ti evaṁ pavattapakatipurisantarajānanena attasukhadukkhamohesu avibhāgaggahaṇe kira nivattite vuttanayena padhānaṁ nappavattati, so vimokkhoti kāpilā. Guṇaviyuttassāti buddhisukhadukkhaicchādosappayattadhammādhammasaṅkhārehi navahi attaguṇehi viyuttassāti kaṇādamatānusārino. Salokatā brahmunā samānalokatā. Samīpatā tassa samīpappavattitā. Saṁyogo tena ekībhāvūpagamanaṁ. ‘‘Indriyatappanaputtamukhadassanādīhi vinā apavaggo natthī’’ti gahetvā tathā pavattanaṁ kāmasukhallikānuyogo. Anasanakesaluñcanāditapacariyāya naggasīlagosīlakukkurasīlādīhi ca attaparitāpanena mokkho hotīti attakilamatho.",
  "anya-e0104n4:138": "Svāyaṁ sabbo micchāgāho saccañāṇe sati patiṭṭhaṁ na labhatīti vuttamevatthaṁ saṅgaṇhanto ‘‘loke lokappabhave’’ti gāthamāhāti.",
  "anya-e0104n4:139": "Ñāṇakiccato vinicchayavaṇṇanā niṭṭhitā.",
  "anya-e0104n4:140": "564.Sesāsabbadhammāti sesā ekāsīti lokiyadhammā. Ajjhattikabāhiresu dvādasasu āyatanesu kāmabhavavibhavataṇhāvasena dvādasatikā chattiṁsa taṇhāvicaritāni, khuddakavatthuvibhaṅge vā āgatanayena kālavibhāgaṁ anāmasitvā vuttāni. Tadāmasane hi aṭṭhasataṁ honti. Asammissanti ekakattā kenaci asammissaṁ, kuto tadantogadhappabhedoti adhippāyo. Vīmaṁsiddhipādādīnaṁ bodhipakkhiyānaṁ satipi kiccanānatte atthato ekattā sammādiṭṭhiyā saṅgahoti sammādiṭṭhimukhena tadantogadhatā vuttā.",
  "anya-e0104n4:141": "Tayo nekkhammavitakkādayoti lokiyakkhaṇe alobhamettākaruṇāsampayogavasena bhinnā, maggakkhaṇe lobhabyāpādavihiṁsāsamucchedanavasena tayoti ekopi vutto. Esa nayo sammāvācādīsu. Appicchatāsantuṭṭhitānaṁ pana bhāve sammāājīvasambhavato tena tesaṁ saṅgaho daṭṭhabbo. Bhavantarepi jīvitahetupi ariyehi avītikkamanīyattā ariyakantānaṁ sammāvācādisīlānaṁ gahaṇena yena saddhāhatthena tāni gahetabbāni, so saddhāhattho gahito eva hotīti tato anaññāni saddhindriyasaddhābalāni tattha antogadhāni vuttāni. Chando pana saddhānuguṇoti katvā chandiddhipādassāpi tadantogadhatā vuttā. Tesaṁ atthitāyāti saddhindriyasaddhābalachandiddhipādānaṁ atthitāya sīlassa atthibhāvato tividhenāpi sīlena te tayopi gahitāti tattha antogadhā. Cittasamādhīti cittiddhipādaṁ vadati. ‘‘Cittaṁ paññañca bhāvaya’’nti (saṁ. ni. 1.23, 192; peṭako. 22; mi. pa. 2.1.9) hi cittamukhena samādhi vuttoti samādhimukhena cittampi vattabbataṁ arahati. Cittiddhipādabhāvanāya pana samādhipi adhimatto hotīti vīmaṁsiddhipādādivacanaṁ viya cittiddhipādoti avatvā idha ‘‘cittasamādhī’’ti vuttaṁ. ‘‘Pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyatī’’ti (dī. ni. 1.466; 3.359; saṁ. ni. 5.376; a. ni. 3.96; 11.12) vacanato samādhiupakārā pītipassaddhiyo, tasmā samādhiggahaṇena gahitā. Upekkhā pana samādhiupakārakato, taṁsadisakiccato ca. Tasmā samādhisīsena etesaṁ antogadhatā daṭṭhabbā.",
  "anya-e0104n4:142": "Antogadhānaṁ pabhedavinicchayavaṇṇanā niṭṭhitā.",
  "anya-e0104n4:143": "565.Bhāroviya dukkhasaccaṁ vighātakattā, saṁharaṇīyavasena vihantabhāvatoti attho. Bhārādānamiva tattha tattha bhave uppajjanakavighātassa hetubhāvato. Bhāranikkhepanamiva pavattidukkhavūpasamabhāvato . Rogo viya, dubbhikkhamiva ca bādhakattā. Roganidānaṁ viya, dubbuṭṭhi viya ca pabhavalakkhaṇattā. Dubbuṭṭhīti ca avassanaṁ vā ativassanaṁ vā. Rogavūpasamo viya, subhikkhamiva ca santilakkhaṇattā, sukhabhāvato. ‘‘Nibbānaṁ paramaṁ sukha’’nti (dha. pa. 203-204) hi vuttaṁ. Bhesajjamiva, suvuṭṭhi viya ca dukkhassa hetupacchedato, tassa ca apagamūpāyabhāvato. Niyyānalakkhaṇañhi maggasaccaṁ. Aniṭṭhabhāvato, sāsaṅkasappaṭibhayato ca dukkhaṁ verivisarukkhabhayaorimatīrūpamaṁ. Veraṁ byāpādo, paccatthikabhāvo vā. Verasamugghāto veravūpasamo mettā. Verasamugghātupāyo saṅgahavatthūni.",
  "anya-e0104n4:144": "Upamāto vinicchayavaṇṇanā niṭṭhitā.",
  "anya-e0104n4:145": "566.Esa nayo samudayādīsūti atthi cettha samudayo, na ariyasaccaṁ, atthi ariyasaccaṁ, na samudayo, atthi samudayo ceva ariyasaccañca, atthi neva samudayo na ariyasaccanti. Sesasaccadvayepi eseva nayo. Na ariyasaccaṁ pariññeyyapahātabbāsaṅkhataniyyānabhāvābhāvato. Itaraṁ pana ariyasaccadvayanti samudayamaggasaccadvayamāha. Siyā dukkhaṁ saṅkhāradukkhatāya. Tenāha ‘‘aniccato’’ti. Tathattenāti tathasabhāvena, pariññeyyabhāvenāti attho. Etena taṁ ariyasaccadvayaṁ ‘‘siyā dukkhaṁ, na ariyasaccaṁ, siyā ariyasaccaṁ, na dukkha’’nti imamatthaṁ dasseti. Ariyasaccasaddaparā hi dukkhādisaddā pariññeyyādibhāvaṁ vadanti. Teneva ariyasaccasaddānapekkhaṁ dukkhasaddaṁ sandhāya maggasampayuttasāmaññaphaladhammānaṁ ādipadasaṅgaho vutto, ariyasaccasaddāpekkhaṁ pana sandhāya catutthapadasaṅgaho.",
  "anya-e0104n4:146": "Sabbākārenāti sabbappakārena. Yathā maggasampayuttadhammādayo ekaṅgavikalā, evaṁ ahutvā sabbaṅgayogena dukkhatāya ceva ariyasaccatāya cāti attho. ‘‘Upādānakkhandhapañcaka’’nti vutte taṇhāyapi saṅgaho siyāti taṁnivattanatthaṁ ‘‘aññatra taṇhāyā’’ti vuttaṁ tassā visuṁ ariyasaccabhāvato. Samudayādīsu avasesakilesādayo pabhavaṭṭhena samudayo, na ariyasaccaṁ suttantasaṁvaṇṇanā ayanti katvā . Nirodho ariyasaccaṁ, na samudayo. Itaraṁ pana ariyasaccadvayaṁ siyā samudayo attano phalassa paccayaṭṭhena, na pana yassa pahānāya bhagavati brahmacariyaṁ vussati tathattena, sabbākārena pana taṇhāsamudayo ceva ariyasaccañca. Maggasampayuttadhammā, sāmaññaphalāni ca yassa pahānāya bhagavati brahmacariyaṁ vussati tathattena neva samudayo, na ariyasaccaṁ. Saṅkhāranirodho, nirodhasamāpatti ca nirodho, na ariyasaccaṁ. Samudayo ariyasaccaṁ, na nirodho. Itaraṁ pana ariyasaccadvayaṁ siyā nirodho khaṇanirodhasabbhāvato, na pana yassa sacchikiriyāya bhagavati brahmacariyaṁ vussati tathattena. Sabbākārena pana asaṅkhatā dhātu nirodho ceva ariyasaccañca. Sesaṁ vuttanayameva. Ariyamaggato aññāni maggāni maggo, na ariyasaccaṁ. Nirodho ariyasaccaṁ, na maggo. Itaraṁ pana saccadvayaṁ siyā maggo bhavagāminipaṭipadābhāvato, na pana yassa bhāvanāya bhagavati brahmacariyaṁ vussati tathattena, sabbākārena pana nirodhagāminipaṭipadā maggo ceva ariyasaccañca. Sesaṁ vuttanayameva.",
  "anya-e0104n4:147": "Catukkato vinicchayavaṇṇanā niṭṭhitā.",
  "anya-e0104n4:148": "567.Suññānīti vedakādīhi bāhirakaparikappitehīti adhippāyo. Dukkhañhi vedanīyampi santaṁ vedakarahitaṁ, kevalaṁ pana tasmiṁ attano paccayehi pavattamāne dukkhaṁ vedetīti vohāramattaṁ hoti. Esa nayo itaresupi.",
  "anya-e0104n4:149": "‘‘Dukkhamevā’’ti avadhāraṇena nivattitamatthaṁ dassetuṁ ‘‘na koci dukkhito’’ti vuttaṁ. Kiriyāva vijjatīti samudayasaccaṁ sandhāya vadati. Purimasaccadvayassa vipākavaṭṭakammavaṭṭasaṅgahato kārakassa vā dukkhasaccasabhāvamāha. Kātabbāpi hi kiriyā kārakarahitā kevalaṁ attano paccayehi tāya pavattamānāya dukkhasaññite dhammappabandhe kiriyaṁ karotīti vohāramattaṁ hoti. Nibbutagamakesupi eseva nayo. ‘‘Maggo atthī’’ti vattabbe ‘‘maggamatthī’’ti okārassa abhāvo katoti daṭṭhabbaṁ. Gamakoti nibbutiṁ gantā.",
  "anya-e0104n4:150": "Kilesāsucipaggharaṇaṭṭhena sāsavatā asubhatāti katvā anāsavattā nirodhamaggā subhā eva. Dukkhādīnaṁ pariyāyena samudayādibhāvo ca atthi , na pana nirodhabhāvo, nirodhassa vā na dukkhādibhāvoti nirodhāvasesattayānaṁ na aññamaññasamaṅgitāti āha ‘‘nirodhasuññāni vā’’tiādi.",
  "anya-e0104n4:151": "Samudaye dukkhassābhāvatoti ponobhavikāya taṇhāya punabbhavassa abhāvato. Yathā vā pakativādīnaṁ vikārā avikāribhāvato, pubbe patipalīnā ca pakatibhāveneva tiṭṭhanti, na evaṁ samudayasampayuttampi dukkhaṁ samudayabhāvena tiṭṭhatīti āha ‘‘samudaye dukkhassābhāvato’’ti . Magge ca nirodhassa abhāvatoti sambandho. Yathā avibhattehi vikārehi mahāhaṅkāratammattavisesindriyabhūtavisesehi pakatibhāveneva ṭhitehi pakati sagabbhā icchitā pakativādīhi, evaṁ na phalena sagabbho hetūti attho. ‘‘Dukkhasamudayānaṁ nirodhamaggānañca asamavāyā’’ti etaṁ vivaranto āha ‘‘na hetusamavetaṁ hetuphala’’ntiādi. Tattha ‘‘idha tantūsu paṭo, kapālesu ghaṭo, bīraṇesu kaṭo dvīsu aṇūsu dviaṇuka’’ntiādinā idha vuddhivohārajanako avisuṁ siddhānaṁ sambandho samavāyo, tena samavāyena kāraṇesu dvīsu aṇūsu dviaṇukaṁ phalaṁ samavetaṁ ekībhūtamiva sambaddhaṁ, tīsu aṇūsu tiaṇukanti evaṁ mahāpathavīmahāudakamahāaggimahāvātakkhandhapariyantaṁ phalaṁ attano kāraṇesu samavetanti samavāyavādino vadanti. Evaṁ pana vadantehi aparimāṇesu kāraṇesu mahāparimāṇaṁ ekaṁ phalaṁ samavetaṁ attano antogadhehi kāraṇehi sagabbhaṁ asuññanti vuttaṁ hoti. Evamidha samavāyābhāvā phale hetu natthīti hetusuññaṁ phalanti attho.",
  "anya-e0104n4:152": "Suññato vinicchayavaṇṇanā niṭṭhitā.",
  "anya-e0104n4:153": "Iti magganiddesakathāvaṇṇanā.",
  "anya-e0104n4:154": "Ekavidhādivinicchayakathāvaṇṇanā",
  "anya-e0104n4:155": "568.Pavattibhāvatoti saṁsārassa pavattibhāvato. Catuāhārabhedatoti catuāhārappaccayavisesato. Etena cattāro kabaḷīkārādiāhāravisese, ajjhoharaṇīyavatthu, saḷāyatana, avijjā, abhisaṅkhārasaṅkhāte tappaccayabhūtadhammavisese ca saṅgaṇhāti , ojaṭṭhamakarūpa, vedanā, paṭisandhiviññāṇa, nāmarūpasaṅkhāte tannibbattadhammavisese ca.",
  "anya-e0104n4:156": "Pavattakabhāvato pavattidukkhassa. Rūpābhinandanādibhedo rūpakkhandhādiabhinandanabhedo, rūpārammaṇādivasenāpīti vadanti. Rūpataṇhādīnaṁ paccekaṁ anekabhedattā cha taṇhākāyā, tesaṁ bhedato.",
  "anya-e0104n4:157": "Upādānehi upādīyatīti upādi, upādānakkhandhapañcakaṁ. Tannissaraṇabhūtaṁ nibbānaṁ, tassa vūpasamo taṁsantīti katvā tassa yāva pacchimaṁ cittaṁ, tāva sesataṁ, tato paraṁ anavasesatañca upādāya saupādisesanibbānadhātu, nirupādisesanibbānadhātūti dvidhā voharīyati. Yathā cāyaṁ bhedo vohārato, evamitarepīti te katipaye dassetuṁ ‘‘tividho’’tiādi vuttaṁ. Aññathā ekassa sato nibbānassa kuto bhedoti.",
  "anya-e0104n4:158": "Samathavipassanābhedatoti ettha sammādiṭṭhisammāsaṅkappā vipassanā, itare samathāti vadanti. Sīlampi hi samathassa upakārakattā samathaggahaṇena gayhatīti tesaṁ adhippāyo. Atha vā yānadvayassa vasena laddho maggo samatho vipassanāti āgamanavasena vuttoti daṭṭhabbo. Ayanti ariyamaggo. Sappadesattāti sīlakkhandhādīnaṁ ekadesattāti attho. Ekadeso hi padissati avayavabhāvena apadisīyatīti padeso, attano samudāyaṁ pati saha padesenāti sappadesoti vuccati yathā ‘‘sanidassanā dhammā’’ti (dha. sa. dukamātikā 9), sīlakkhandhādayo ca sabbalokiyalokuttarasīlādisaṅgāhakā, ariyamaggo lokuttaro evāti tadekadeso hoti.",
  "anya-e0104n4:159": "Sajātitoti samānajātito, vacīduccaritaviratiādibhedesu samānāya sīlajātiyāti attho.",
  "anya-e0104n4:160": "Onatasahāyo viya vāyāmo paggahakiccasāmaññato. Aṁsakūṭaṁ datvā ṭhitasahāyo viya sati apilāpanavasena niccalabhāvakaraṇasāmaññato. Sajātitoti savitakkasavicārādibhedesu samānāya samādhijātiyāti attho. Kiriyatoti samādhianurūpakiriyato. Tato eva hi ‘‘cattāro satipaṭṭhānā samādhinimittā, cattāro sammappadhānā samādhiparikkhārā’’ti (ma. ni. 1.46) sativāyāmānaṁ samādhissa nimittaparikkhārabhāvo vutto.",
  "anya-e0104n4:161": "Ākoṭentena viyāti ‘‘aniccaṁ anicca’’ntiādinā paññākiccasadisena kiccena samantato koṭentena viya, ‘‘aniccaṁ khayaṭṭhena, dukkhaṁ bhayaṭṭhenā’’tiādinā (paṭi. ma. 1.48) parivattentena viya ca ādāya ūhitvā dinnameva paññā paṭivijjhati. Dvinnaṁ samānakālattepi paccayabhāvena sammāsaṅkappassa purimakālassa viya niddeso kato. Sajātitoti ‘‘dukkhe ñāṇa’’ntiādīsu (saṁ. ni. 5.8) samānāya paññājātiyā. Kiriyatoti ettha paññāsadisaṁ kiccaṁ ‘‘kiriyā’’ti vuttaṁ, pubbe pana samādhiupakārakaṁ tadanurūpakiccanti ayamettha viseso.",
  "anya-e0104n4:162": "‘‘Sabbaṁ , bhikkhave, abhiññeyya’’nti (saṁ. ni. 4.46) vacanato cattāripi abhimukhaṁ paccakkhato ñātabbāni, abhivisiṭṭhena vā ñāṇena ñātabbānīti abhiññeyyāni.",
  "anya-e0104n4:163": "569.Aññamaññaṁ sabhāgānīti aññamaññasamānabhāgāni, sadisarūpānīti attho.",
  "anya-e0104n4:164": "Durabhisambhavataranti abhisambhavituṁ sādhetuṁ asakkuṇeyyataraṁ, sattivighātena duradhigamanti attho. Asananti kaṇḍaṁ. Atipāteyyāti khipeyya. Koṭiyāti kaṇḍassa koṭiyā vālaggena. Koṭinti vālasseva koṭiṁ. Paṭivijjheyyāti paṭimukhabhāvena vijjheyya.",
  "anya-e0104n4:165": "Bādhakapabhavasantiniyyānalakkhaṇehi vavatthānaṁ salakkhaṇavavatthānaṁ. Duravagāhatthena gambhīrattāti oḷārikā dukkhasamudayā. Tiracchānagatānampi hi dukkhaṁ, āhārādīsu ca abhilāso pākaṭo. Pīḷanādiāyūhanādivasena pana ‘‘idaṁ dukkhaṁ, idamassa kāraṇa’’nti yāthāvato ogāhituṁ asakkuṇeyyattā gambhīrā. Saṇhasukhumadhammattā nirodhamaggā sabhāvato eva gambhīraṭṭhena duravagāhā. Teneva uppanne magge natthi nirodhamaggānaṁ anavagāhoti. Nibbānampi maggena adhigantabbattā tassa phalanti apadisīyatīti āha ‘‘phalāpadesato’’ti. Vuttañhetaṁ ‘‘dukkhanirodhe ñāṇaṁ atthapaṭisambhidā’’ti (vibha. 719). Maggopi nirodhassa sampāpakabhāvato ‘‘hetū’’ti apadisīyatīti āha ‘‘hetuapadesato’’ti. Vuttampi cetaṁ ‘‘dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719).",
  "anya-e0104n4:166": "Iti evaṁ pakārehīti iti vijaññāti sambandho. Tattha itisaddena vijānanakkamaṁ dasseti. Evaṁ pakārehīti evaṁ-saddena vijānanakāraṇabhūtena eva.",
  "anya-e0104n4:167": "Sabhāgavisabhāgatovinicchayavaṇṇanā niṭṭhitā.",
  "anya-e0104n4:168": "Indriyasaccaniddesavaṇṇanā niṭṭhitā.",
  "anya-e0104n4:169": "Iti soḷasamaparicchedavaṇṇanā."
}