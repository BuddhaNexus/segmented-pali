{
  "anya-e0703n62:0": "Tisaṭṭhima pariccheda",
  "anya-e0703n62:1": "Senāpativadho",
  "anya-e0703n62:2": "1.",
  "anya-e0703n62:3": " Nijāyudhadutiyassa , nikkhamantassa tassa hi;",
  "anya-e0703n62:4": "Taṃ khaṇaṃ purato ko’pi, saṅkhasaddo samuggato.",
  "anya-e0703n62:5": "2.",
  "anya-e0703n62:6": " Tato nekanimittaññū, kumāro taṃ suṇi tva so;",
  "anya-e0703n62:7": "Nipphajjissati saṅkappo, khippaṃ yeveti modavā.",
  "anya-e0703n62:8": "3.",
  "anya-e0703n62:9": " Tattha tattha niyuttānaṃ, rakkhakānamajānataṃ;",
  "anya-e0703n62:10": "Nikkhamitvā purāvīta-bhayo sīhaparakkamo.",
  "anya-e0703n62:11": "4.",
  "anya-e0703n62:12": " Vegena maggaṃ gantvāna, pañcagāvutamattakaṃ;",
  "anya-e0703n62:13": "Badalatthalagāmassa, padesenāti dūrake.",
  "anya-e0703n62:14": "5.",
  "anya-e0703n62:15": " Gāma mekamupāgañci, piliṃ vatthūti saññitaṃ;",
  "anya-e0703n62:16": "Janānaṃ sannipātāya, nijānaṃ so katāvadhi.",
  "anya-e0703n62:17": "6.",
  "anya-e0703n62:18": " Nijāgamanato pubbaṃ, paṭimagge nisīdituṃ;",
  "anya-e0703n62:19": "Paṭiladdhaniyogānaṃ, yeci devāgate tadā.",
  "anya-e0703n62:20": "7.",
  "anya-e0703n62:21": " Tahiṃ ṭhite so passitvā, ettakā kinnu āgatā;",
  "anya-e0703n62:22": "Iti pucchi kumārotha, tepi taṃ ida mabravuṃ.",
  "anya-e0703n62:23": "8.",
  "anya-e0703n62:24": " Lokappavattiṃ sakalaṃ, jānantenāpi sāminā;",
  "anya-e0703n62:25": "Kimeva muccate maccu-bhayaṃ kesaṃ na vijjati.",
  "anya-e0703n62:26": "9.",
  "anya-e0703n62:27": " Bālātānugato sāmi, ṭhito vayasi īdise;",
  "anya-e0703n62:28": "Ajjāpi hi mukhe tuyhaṃ, khīragandho pavāyati.",
  "anya-e0703n62:29": "10.",
  "anya-e0703n62:30": " Na hevatthi visuṃ vitta-jātaṃ saṅgahitaṃ tava;",
  "anya-e0703n62:31": "Tadaññā copakaraṇa-sāmaggī neva vijjate.",
  "anya-e0703n62:32": "11.",
  "anya-e0703n62:33": " Ciramparicitattehi, daḷhaṃ sāruḷabhattihi;",
  "anya-e0703n62:34": "Vinā’mhehi visuṃ kevā’nugantāro janātuvaṃ.",
  "anya-e0703n62:35": "12.",
  "anya-e0703n62:36": " Kiñcāgatānamamhākaṃ, pitā tuyhaṃ narissaro;",
  "anya-e0703n62:37": "Kāressati idaṃ nāma, sabbathā neva ñāyate.",
  "anya-e0703n62:38": "13.",
  "anya-e0703n62:39": " Amhākamantarāmagge , saṅkho nāma camūpati;",
  "anya-e0703n62:40": "Mahabbalo mahāvīro, rajjasīmaṃ tamāvasaṃ.",
  "anya-e0703n62:41": "14.",
  "anya-e0703n62:42": " Paccatthite ṭhapetvaññe, ete katipayā mayaṃ;",
  "anya-e0703n62:43": "Aññamaññamhi niyata-māsaṅkī hadayā bhusaṃ.",
  "anya-e0703n62:44": "15.",
  "anya-e0703n62:45": " Aruṇuggamavelā ca, samāsannatarādhunā;",
  "anya-e0703n62:46": "Iti bhītiṃ pakāsesuṃ, paccekaṃ hadayassitaṃ.",
  "anya-e0703n62:47": "16.",
  "anya-e0703n62:48": " Nisamma tesaṃ vacanaṃ, vidhāya madhuraṃ sitaṃ;",
  "anya-e0703n62:49": "Vītasaṅko kumāro so, mukhāne’saṃ vilokiya.",
  "anya-e0703n62:50": "17.",
  "anya-e0703n62:51": " Caritvāpi mayā saddhi-mete’ho kālamettakaṃ;",
  "anya-e0703n62:52": "Na jāniṃsu mamaṃ sabbe, yesañhi bhayamidisaṃ.",
  "anya-e0703n62:53": "18.",
  "anya-e0703n62:54": " Iti vatvā bhayaṃ tesaṃ, vinodetu mupaṭṭhitaṃ;",
  "anya-e0703n62:55": "Sīhanādaṃ tadā’kāsi, mahantaṃ sīhavikkamo.",
  "anya-e0703n62:56": "19.",
  "anya-e0703n62:57": " Tiṭṭhantu mānusā sabbe, mayi hatthagatāyudhe;",
  "anya-e0703n62:58": "Sakko devānamindopi, kupito kiṃ karissati.",
  "anya-e0703n62:59": "20.",
  "anya-e0703n62:60": " Bāloti maṃ cintaya taṃ, jātā vo kumatīdisī;",
  "anya-e0703n62:61": "Parikkhīyati te jāṇā, navayo’ti na kiṃ sutaṃ.",
  "anya-e0703n62:62": "21.",
  "anya-e0703n62:63": " Ajjeva kātumekena, kammunā cintitena me;",
  "anya-e0703n62:64": "Sadesapara desaṭṭhā, bhayabhattī yathāmayi.",
  "anya-e0703n62:65": "22.",
  "anya-e0703n62:66": " Karissanti yathā vedaṃ, bhayaṃ tumhe jahissatha;",
  "anya-e0703n62:67": "Tathā rattiyametāya, vibhātāmaya khaṇena me.",
  "anya-e0703n62:68": "23.",
  "anya-e0703n62:69": " Unnate dassayissāmi, buddhi sāhasavikkame;",
  "anya-e0703n62:70": "Anudhāvati maṃ tāta, setehi yadi vo bhayaṃ.",
  "anya-e0703n62:71": "24.",
  "anya-e0703n62:72": " Purato hotha tumhehi, vatvā te gahitāyudho;",
  "anya-e0703n62:73": "Sāhasekaraso vīro, tamhā nikkhamma gāmato.",
  "anya-e0703n62:74": "25.",
  "anya-e0703n62:75": " Udayā’calasīsaṭṭhaṃ, jetumādiccamaṇḍalaṃ;",
  "anya-e0703n62:76": "Aparaṃ ravi bimbaṃva, pacchimā sā mukhoditaṃ.",
  "anya-e0703n62:77": "26.",
  "anya-e0703n62:78": " Tejasā pasarantena, janānaṃ pavikāsayaṃ;",
  "anya-e0703n62:79": "Netambujavanaṃ pāto, badalatthalimāgami.",
  "anya-e0703n62:80": "27.",
  "anya-e0703n62:81": " Jaghasaṅkhassarenā’tha, senā nātho pabujjhiya;",
  "anya-e0703n62:82": "Sañjātasambhamo ñatvā, rājaputtamupāgataṃ.",
  "anya-e0703n62:83": "28.",
  "anya-e0703n62:84": " Saddhiṃ balena mahatā, padhuggammakatādaro;",
  "anya-e0703n62:85": "Paṇāmamucitaṃ kattu-mānato vasudhātale.",
  "anya-e0703n62:86": "29.",
  "anya-e0703n62:87": " Amhākamesajīvanto, kiṃ nāmatthaṃ karissati;",
  "anya-e0703n62:88": "Māretabbo’dhuneveti, passante samukhaṃ bhaṭe.",
  "anya-e0703n62:89": "30.",
  "anya-e0703n62:90": " Nevā’diṭṭhāparādhassa, maraṇaṃ puriso citaṃ;",
  "anya-e0703n62:91": "Vadho virodhe sakkā’ti, iṅgitena nivāriya.",
  "anya-e0703n62:92": "31.",
  "anya-e0703n62:93": " Senāpatissa so hatthaṃ, gahetvā sīhasannibho;",
  "anya-e0703n62:94": "Bhāsanto madhuraṃ vācaṃ, tassevā’gañchi mandiraṃ.",
  "anya-e0703n62:95": "32.",
  "anya-e0703n62:96": " Athassa gamanaṃ rañño, bhavitabbamajānatā;",
  "anya-e0703n62:97": "Sarūpaṃ yāva jānāmi, tāvassete sahāgatā.",
  "anya-e0703n62:98": "33.",
  "anya-e0703n62:99": " Yathā na sahitā honti, ṭhapetabbā visuṃ visuṃ;",
  "anya-e0703n62:100": "Kumāro’va mamāgāre, vasatū’ti vicintiya.",
  "anya-e0703n62:101": "34.",
  "anya-e0703n62:102": " Tathā senāpati katvā, vañcetuṃ taṃ mahāmatiṃ;",
  "anya-e0703n62:103": "Dassetvā’ti thīsakkāraṃ, rañño dūte sa pesayi.",
  "anya-e0703n62:104": "35.",
  "anya-e0703n62:105": " Kumāro’tha viditvāna, tena taṃ vañcanaṃ kataṃ;",
  "anya-e0703n62:106": "Kattabbametthā’katvāha, mudāsīno bhave yadi.",
  "anya-e0703n62:107": "36.",
  "anya-e0703n62:108": " Icchitatthassa nipphatti, na me jātu bhavissati;",
  "anya-e0703n62:109": "Ayaṃ tāvā’dhunāvassaṃ, māretabboti cintiya.",
  "anya-e0703n62:110": "37.",
  "anya-e0703n62:111": " Sahāgataṃ payojetvā, ghātāpayi camūpatiṃ;",
  "anya-e0703n62:112": "Hato senādhinātho’ti, mahantaṃ khubhitaṃ ahu.",
  "anya-e0703n62:113": "38.",
  "anya-e0703n62:114": " Senānāthabhaṭo eko, sutvā senāpatiṃ hataṃ;",
  "anya-e0703n62:115": "Māraṇaṃ sāmino mayhaṃ, kiṃ nimittamīti bravi.",
  "anya-e0703n62:116": "39.",
  "anya-e0703n62:117": " Nettiṃ sapāṇī sahasā, kumāraṃ ṭhitamekakaṃ;",
  "anya-e0703n62:118": "Abhidāvi sasāmissa, paricattattajīvino.",
  "anya-e0703n62:119": "40.",
  "anya-e0703n62:120": " Kumārassa mukhaṃ disvā, vedhamāno bhayena so;",
  "anya-e0703n62:121": "Pure ṭhātumasakkonto, pādamūle tato sayi.",
  "anya-e0703n62:122": "41.",
  "anya-e0703n62:123": " Gaṇhathe’tantivacanā-kumārassa puretaraṃ;",
  "anya-e0703n62:124": "Tasseveko sahacaro, bhaṭametaṃ vighātayi.",
  "anya-e0703n62:125": "42.",
  "anya-e0703n62:126": " Niyogaṃ me vinā tena, kataṃ kammaṃ na yujjati;",
  "anya-e0703n62:127": "Iti daṇḍanametassa, kārāpesiyathocitaṃ.",
  "anya-e0703n62:128": "43.",
  "anya-e0703n62:129": " Atha taṃ kālayambhūta-saṅkhobhamatibhiṃsanaṃ;",
  "anya-e0703n62:130": "Bhamukkhipanamattena, rājaputto samaṃ nayi.",
  "anya-e0703n62:131": "44.",
  "anya-e0703n62:132": " Vīro yasodharadhano dhitimā kumāro;",
  "anya-e0703n62:133": "Vīropakāracaturo varakittisāro;",
  "anya-e0703n62:134": "Senindasañcitamanappadhanaṃ bhaṭānaṃ;",
  "anya-e0703n62:135": "Sabbaṃ visajjayi yathāruciyā gahetuṃ.",
  "anya-e0703n62:136": "Sujanappasādasaṃvegatthāya kate mahāvaṃse",
  "anya-e0703n62:137": "Senāpativadho nāma",
  "anya-e0703n62:138": "Tisaṭṭhimo paricchedo."
}