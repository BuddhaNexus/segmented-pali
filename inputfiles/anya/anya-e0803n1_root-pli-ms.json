{
  "anya-e0803n1:0": "1. Savikaraṇākhyātavibhāga",
  "anya-e0803n1:1": "Tattha dhātūti kenaṭṭhena dhātu? Sakatthampi dhāretīti dhātu, atthātisayayogato paratthampi dhāretīti dhātu, vīsatiyā upasaggesu yena kenaci upasaggena atthavisesakāraṇena paṭibaddhā atthavisesampi dhāretīti dhātu, ‘‘ayaṁ imissā attho, ayamito paccayo paro’’tiādinā anekappakārena paṇḍitehi dhāriyati esātipi dhātu, vidahanti viduno etāya saddanipphattiṁ ayalohādimayaṁ ayalohādidhātūhi viyātipi dhātu. Evaṁ tāva dhātusaddassattho veditabbo.",
  "anya-e0803n1:2": "Dhātusaddo jinamate, itthiliṅgattane mato;",
  "anya-e0803n1:3": "Satthe pulliṅgabhāvasmiṁ, kaccāyanamate dvisu.",
  "anya-e0803n1:4": "Atha vā jinamate ‘‘tato gotamidhātūnī’’ti ettha dhātusaddo liṅgavipallāse vattati ‘‘pabbatāni vanāni cā’’ti ettha pabbatasaddo viya, na panettha vattabbaṁ ‘‘aṭṭhivācakattā napuṁsakaniddeso’’ti aṭṭhivācakattepi ‘‘dhātuyo’’ti itthiliṅgadassanato. Bhūvādayo saddā dhātavo. Seyyathidaṁ? Bhū i ku ke takka taka taki sukaiccādayo. Gaṇato te aṭṭhavidhā bhūvādigaṇo rudhādigaṇo divādigaṇo svādigaṇo kiyādigaṇo gahādigaṇo tanādigaṇo curādigaṇo cāti. Idāni tesaṁ vikaraṇasaññite paccaye dassessāma. Anekavidhā hi paccayā nānappakāresu nāmanāma kitanāma samāsanāma taddhitanāmākhyātesu pavattanato. Saṅkhepato pana duvidhāva nāmapaccayo ākhyātapaccayo cāti. Tatrāpi ākhyātapaccayā duvidhā vikaraṇapaccayanovikaraṇapaccayavasena. Tattha vikaraṇapaccayo akārādisattarasavidho aggahitaggahaṇena pannarasavidho ca. Novikaraṇapaccayo pana kha cha sādinekavidho. Ye rūpanipphattiyā upakārakā atthavisesassa jotakā vā ajotakā vā lopanīyā vā alopanīyā vā, te saddā paccayā.",
  "anya-e0803n1:5": "Paṭicca kāraṇaṁ taṁ taṁ, entīti paccayātha vā;",
  "anya-e0803n1:6": "Paṭicca saddanipphatti, ito etīti paccayā.",
  "anya-e0803n1:7": "Nāmikappaccayānaṁ yo, vibhāgo āvi hessati;",
  "anya-e0803n1:8": "Nāmakappe yato tasmā, na taṁ vitthārayāmase.",
  "anya-e0803n1:9": "Yo novikaraṇānaṁ tu, paccayānaṁ vibhāgato;",
  "anya-e0803n1:10": "So panākhyātakappamhi, vitthārenā’gamissatīti.",
  "anya-e0803n1:11": "Iccānekavidhesu paccayesu ‘‘vikaraṇapaccayā nāma ime’’ti sallakkhetabbā. Kathaṁ? Bhūvādigaṇato apaccayo hoti kattari, rudhādigaṇato akārivaṇṇekārokārapaccayā honti kattari, pubbamajjhaṭṭhāne niggahītāgamo ca, divādigaṇato yapaccayo hoti kattari, svādigaṇato ṇu ṇā uṇāpaccayā honti kattari, kiyādigaṇato nāpaccayo hoti kattari, gahādigaṇato ppa ṇhāpaccayā honti kattari, tanādigaṇato o yirapaccayā honti kattari, curādigaṇato ṇe ṇayapaccayā honti kattari.",
  "anya-e0803n1:12": "Akāro ca ivaṇṇo ca, e okārā ca yo tathā;",
  "anya-e0803n1:13": "Ṇu ṇā uṇā ca nā ppa ṇhā-yirā ṇe ṇayapaccayā.",
  "anya-e0803n1:14": "Aggahitaggahaṇena, evaṁ pannarase’ritā;",
  "anya-e0803n1:15": "Vikaraṇavhayā ete, paccayāti vibhāvaye.",
  "anya-e0803n1:16": "Ye evaṁ niddiṭṭhehi vikaraṇapaccayehi tadaññehi ca sappaccayā aṭṭhavidhā dhātugaṇā suttantesu bahūpakārā, tesvāyaṁ bhūvādigaṇo. Bhū sattāyaṁ, bhūdhātu vijjamānatāyaṁ vattati. Sakammikākammikāsu dhātūsu ayaṁ akammikā dhātu, na pana ‘‘dhammabhūto’’tiādīsu pattiatthavācikā aparā bhūdhātu viya sakammikā. Esā hi pariabhiādīhi upasaggehi yuttāyeva sakammikā bhavati, na upa parā pātuādīhi upasagganipātehi yuttāpi. Ato imissā siddhāni rūpāni dvidhā ñeyyāni akammakapadāni sakammakapadāni cāti.",
  "anya-e0803n1:17": "Suddhakattukriyāpadaniddesa",
  "anya-e0803n1:18": "Tatra bhavati ubbhavati samubbhavati pabhavati parābhavati sambhavati vibhavati, bhoti sambhoti vibhoti pātubhavati pātubbhavati pātubhoti, imāni akammakapadāni. Ettha pātuiti nipāto, so ‘‘āvibhavati tirobhavatī’’tiādīsu āvi tironipātā viya bhūdhātuto nipphannākhyātasaddassa neva visesakaro, na ca sakammakattasādhako. Uiccādayo upasaggā, te pana visesakarā, na sakammakattasādhakā. Yesamattho kammena sambandhanīyo na hoti, tāni padāni akammakāni. Akammakapadānaṁ yathārahaṁ sakammakākammakavasena attho kathetabbo. Paribhoti paribhavati, abhibhoti abhibhavati, adhibhoti adhibhavati, atibhoti atibhavati, anubhoti anubhavati, samanubhoti samanubhavati, abhisambhoti abhisambhavati, imāni sakammakapadāni. Ettha pariiccādayo upasaggā, te bhūdhātuto nipphannākhyātasaddassa visesakarā ceva sakammakattasādhakā ca. Yesamattho kammena sambandhanīyo, tāni padāni sakammakāni. Sakammakapadānaṁ sakammakavasena attho kathetabbo, kvaci akammakavasenapi. Evaṁ suddhakattukriyāpadāni bhavanti. Uddesoyaṁ.",
  "anya-e0803n1:19": "Tatra bhavatīti hoti vijjati paññāyati sarūpaṁ labhati. Ubbhavatīti uppajjati sarūpaṁ labhati. Samubbhavatīti samuppajjati sarūpaṁ labhati. Pabhavatīti hoti sambhavati. Atha vā pabhavatīti yato kutoci sandati, na vicchijjati, avicchinnaṁ hoti, taṁ taṁ ṭhānaṁ visarati. Parābhavatīti parābhavo hoti byasanaṁ āpajjati avuddhiṁ pāpuṇāti. Sambhavatīti suṭṭhu bhavati vuddhiṁ virūḷhiṁ vepullaṁ āpajjati. Vibhavatīti ucchijjati vinassati vipajjati, visesato vā bhavati sampajjati. Bhoti sambhoti vibhotīti imāni ‘‘bhavati sambhavati vibhavatī’’ti imehi yathākkamaṁ samānaniddesāni. Pātubhavatīti pakāsati dissati paññāyati pākaṭaṁ hoti. Pātubbhavati pātubhotīti imāni ‘‘pātubhavatī’’ti iminā samānaniddesāni. Evaṁ akammakapadānaṁ yathārahaṁ sakammakākammakavasena atthakathanaṁ daṭṭhabbaṁ. Evamuttaratrāpi aññesampi akammakapadānaṁ.",
  "anya-e0803n1:20": "Paribhotidukādīsu pana sattasu dukesu yathākkamaṁ dve dve padāni samānatthāni, tasmā dve dve padāniyeva gahetvā niddisissāma. Tatra paribhoti paribhavatīti paraṁ hiṁsati pīḷeti, atha vā hīḷeti avajānāti. Abhibhoti abhibhavatīti paraṁ ajjhottharati maddati. Adhibhoti adhibhavatīti paraṁ abhimadditvā bhavati attano vasaṁ vattāpeti. Atibhoti atibhavatīti paraṁ atikkamitvā bhavati. Anubhoti anubhavatīti sukhadukkhaṁ vedeti paribhuñjati sukhadukkhapaṭisaṁvedī hoti. Samanubhoti samanubhavatīti sukhadukkhaṁ suṭṭhu vedeti suṭṭhu paribhuñjati suṭṭhu sukhadukkhapaṭisaṁvedī hoti. Abhisambhoti abhisambhavatīti paraṁ ajjhottharati maddati. Evaṁ sakammakapadānaṁ sakammakavasena atthakathanaṁ daṭṭhabbaṁ. Katthaci pana gacchatīti pavattatīti evaṁ akammakavasenapi. Evamuttaratrāpi aññesaṁ sakammakapadānaṁ.",
  "anya-e0803n1:21": "Apaccayo paro hoti, bhūvādigaṇato sati;",
  "anya-e0803n1:22": "Suddhakattukriyākhyāne, sabbadhātukanissite.",
  "anya-e0803n1:23": "Ayaṁ suddhakattukriyāpadānaṁ niddeso.",
  "anya-e0803n1:24": "Hetukattukriyāpadaniddesa",
  "anya-e0803n1:25": "Bhāveti vibhāvetisambhāveti paribhāveti, evaṁ hetukattukriyāpadāni bhavanti. Ekakammakavasenesamattho gahetabbo . Pacchimassa pana dvikammakavasenapi. Paribhāvāpeti abhibhāvāpeti anubhāvāpeti, evampi hetukattukriyāpadāni bhavanti. Dvikammakavasenesamattho gahetabbo. Iccevaṁ dvidhā hetukattukriyāpadāni ñeyyāni, aññānipi gahetabbāni.",
  "anya-e0803n1:26": "Tatra bhāvetīti puggalo bhāvetabbaṁ yaṁ kiñci bhāveti āsevati bahulīkaroti, atha vā bhāvetīti vaḍḍheti. Vibhāvetīti bhāvetabbaṁ yaṁ kiñci vibhāveti visesena bhāveti, vividhena vā ākārena bhāveti bhāvayati vaḍḍheti, atha vā vibhāvetīti abhāveti antaradhāpeti. Sambhāvetīti yassa kassaci guṇaṁ sambhāveti sambhāvayati suṭṭhu pakāseti ukkaṁseti. Paribhāvetīti paribhāvetabbaṁ yaṁ kiñci paribhāveti paribhāvayati samantato vaḍḍheti. Evaṁ ekakammakavasenattho gahetabbo. Atha vā paribhāvetīti vāsetabbaṁ vatthuṁ paribhāveti paribhāvayati vāseti gandhaṁ gāhāpeti. Evaṁ dvikammakavasenāpi attho gahetabbo. Paribhāvāpetīti puggalo puggalena sapattaṁ paribhāvāpeti hiṁsāpeti, atha vā paribhāvāpetīti hīḷāpeti avajānāpeti. Abhibhāvāpetīti puggalo puggalena sapattaṁ abhibhāvāpeti ajjhottharāpeti. Anubhāvāpetīti puggalo puggalena sampattiṁ anubhāvāpeti paribhojeti.",
  "anya-e0803n1:27": "Payutto kattunā yoge, ṭhitoyevāppadhāniye;",
  "anya-e0803n1:28": "Kriyaṁ sādheti etassa, dīpakaṁ sāsane padaṁ.",
  "anya-e0803n1:29": "Karaṇavacanaṁyeva, yebhuyyena padissati;",
  "anya-e0803n1:30": "Ākhyāte kāritaṭṭhānaṁ, sandhāya kathitaṁ idaṁ.",
  "anya-e0803n1:31": "Na nāme kāritaṭṭhānaṁ, ‘‘bodhetā’’ itiādikaṁ;",
  "anya-e0803n1:32": "‘‘Sunakhehipi khādāpenti’’, iccādīni padāni ca;",
  "anya-e0803n1:33": "Āharitvāna dīpeyya, payogakusalo budho.",
  "anya-e0803n1:34": "Tatridaṁ karaṇavacanaṁ kammatthadīpakaṁ, upayogasāmivacanānipi taddīpakāni yojetabbāni. Kathaṁ? Paribhāvāpetīti puggalo puggalaṁ sapattaṁ paribhāvāpetīti, tathā paribhāvāpetīti puggalo puggalassa sapattaṁ paribhāvāpetīti. Sesāni nayānusārena niddisitabbāni. Evaṁ sabbānetāni karaṇopayogasāmivacanāni kammatthadīpakāniyeva honti, tasmā dvikammakavasenattho gahetabbo.",
  "anya-e0803n1:35": "Ayaṁ hetukattukriyāpadānaṁ niddeso.",
  "anya-e0803n1:36": "Kammakriyāpadaniddesa",
  "anya-e0803n1:37": "Bhaviyate vibhaviyate paribhaviyate abhibhaviyate anubhaviyate paribhūyate abhibhūyate anubhūyate, evaṁ kammuno kriyāpadāni bhavanti. Aññathā ca bhaviyyate vibhaviyyate paribhaviyyate abhibhaviyyate anubhaviyyate paribhuyyate abhibhuyyate anubhuyyateti. Ettha kammuno kriyāpadāniyeva kammakattuno kriyāpadāni katvā yojetabbāni. Visuñhi kammakattuno kriyāpadāni na labbhanti.",
  "anya-e0803n1:38": "Tatra bhaviyateti bhāvetabbaṁ yaṁ kiñci puggalena bhāviyate āseviyate bahulīkariyate, atha vā bhaviyateti vaḍḍhiyate. Vibhaviyateti vibhāvetabbaṁ yaṁ kiñci puggalena vibhaviyate visesena bhaviyate, vividhena vā ākārena bhaviyate vaḍḍhiyate, atha vā vibhaviyateti abhaviyate antaradhāpiyate. Paribhaviyateti sapatto puggalena paribhaviyate hiṁsiyate, atha vā paribhaviyateti hīḷiyate avajāniyate. Abhibhaviyateti sapatto puggalena abhibhaviyate ajjhotthariyate abhimaddiyate. Anubhaviyateti sampatti puggalena anubhaviyate paribhuñjiyate. Paribhūyatetiādīni tīṇi ‘‘paribhaviyate’’tiādīhi tīhi samānaniddesāni. Sesāni pana yathāvuttehi yaṁ kammameva padhānato gahetvā niddisiyati padaṁ, taṁ kammatthadīpakaṁ. Tasmā kattari ekavacanena niddiṭṭhepi yadi kammaṁ bahuvacanavasena vattabbaṁ, bahuvacanantaññeva kammuno kriyāpadaṁ dissati. Yadi panekavacanavasena vattabbaṁ, ekavacanantaññeva. Tathā kattari bahuvacanena niddiṭṭhepi yadi kammaṁ ekavacanavasena vattabbaṁ, ekavacanantaññeva kammuno kriyāpadaṁ dissati. Yadi pana bahuvacanavasena vattabbaṁ, bahuvacanantaññeva. Kathaṁ? Bhikkhunā dhammo bhaviyate, bhikkhunā dhammā bhaviyante, bhikkhūhi dhammo bhaviyate, bhikkhūhi dhammā bhaviyanteti. Iminā nayena sabbattha kammuno kriyāpadesu vohāro kātabbo. Yasmiṁ pana kammuno kriyāpade kammatthadīpake kammabhūtassevatthassa kattubhāvaparikappo hoti, taṁ kammakattutthadīpakaṁ, taṁ kammuno kriyāpadato visuṁ na labbhati. Ayaṁ panettha atthaviññāpane payogaracanā. Sayameva paribhaviyate dubbhāsitaṁ bhaṇaṁ bālo tappaccayā aññehi paribhūtopi, sayameva abhibhaviyate pāpakārī niraye nirayapālehi abhibhūtopi tathārūpassa kammassa sayaṁ katattāti. Ettha hi sayameva pīyate pānīyaṁ, sayameva kaṭo kariyatetiādīsu viya sukhābhisaṅkharaṇīyatā labbhateva, tato kammakattutā ca.",
  "anya-e0803n1:39": "Ayaṁ kammuno kriyāpadānaṁ niddeso.",
  "anya-e0803n1:40": "Bhāvakriyāpadaniddesa",
  "anya-e0803n1:41": "Bhūyate bhaviyate ubbhaviyate, evaṁ bhāvassa kriyāpadāni bhavanti. Aññathā ca bhuyyate bhaviyyate ubbhaviyyateti. Tatra yathā ṭhīyatepadassa ṭhānanti bhāvavasena atthakathanamicchanti, evaṁ bhūyatetiādīnampi bhavanantiādinā bhāvavasena atthakathanamicchitabbaṁ. Yathā ca ṭhānaṁ ṭhiti bhavanantiādīhi bhāvavācakakitantanāmapadehi saddhiṁ sambandhe chaṭṭhiyojanamicchanti, na tathā ṭhīyate bhūyatetiādīhi bhāvavācakākhyātapadehi saddhiṁ sambandhe chaṭṭhiyojanā icchitabbā sambandhe pavattachaṭṭhiyantasaddehi asambandhanīyattā ākhyātikapadānaṁ. Yasmiṁ payoge yaṁ kammuno kriyāpadena samānagatikaṁ katvā vinā kammena niddisiyati kriyāpadaṁ, kattuvācakapadaṁ pana paccattavacanena vā karaṇavacanena vā niddisiyati, taṁ tattha bhāvatthadīpakaṁ. Na hi sabbathā kattāramanissāya bhāvo pavattati. Evaṁ santepi bhāvo nāma kevalo bhavanalavanapacanādiko dhātuatthoyeva. Akkharacintakā pana ‘‘ṭhīyate bhūyate’’tiādīsu bhāvavisayesu karaṇavacanameva payuñjanti ‘‘nanu nāma pabbajitena sunivatthena bhavitabbaṁ supārutena ākappasampannenā’’tiādīsu viya, tasmā tesaṁ mate ‘‘tena ubbhaviyate’’ti karaṇavacanena yojetabbaṁ. Jinamatena pana ‘‘so bhūyate’’tiādinā paccattavacaneneva. Saccasaṅkhepappakaraṇe hi dhammapālācariyena, niddesapāḷiyaṁ pana dhammasenāpatinā, dhajaggasuttante bhagavatā ca bhāvapadaṁ paccattavacanāpekkhavasenu’ccāritaṁ.",
  "anya-e0803n1:42": "Kathito saccasaṅkhepe, paccattavacanena ve,",
  "anya-e0803n1:43": "‘‘Bhūyate’’ iti saddassa, sambandho bhāvadīpano.",
  "anya-e0803n1:44": "Niddesapāḷiyaṁ ‘‘rūpaṁ, vibhoti vibhaviyyati’’;",
  "anya-e0803n1:45": "Iti dassanato vāpi, paccattavacanaṁ thiraṁ.",
  "anya-e0803n1:46": "Tathā dhajaggasuttante, munināhaccabhāsite;",
  "anya-e0803n1:47": "‘‘So pahīyissati’’ iti, pāḷidassanatopi ca.",
  "anya-e0803n1:48": "Pāramitānubhāvena, mahesīnaṁva dehato;",
  "anya-e0803n1:49": "Santi nipphādanā, neva, sakkatādivaco viya.",
  "anya-e0803n1:50": "Paccattadassaneneva, purisattayayojanaṁ;",
  "anya-e0803n1:51": "Ekavacanikañcāpi, bahuvacanikampi ca;",
  "anya-e0803n1:52": "Kātabbamiti no khanti, parassapadaādike.",
  "anya-e0803n1:53": "Tasmā rūpaṁ vibhaviyyati, rūpāni vibhaviyyanti, tvaṁ vibhaviyyasi, tumhe vibhaviyyatha, ahaṁ vibhaviyyāmi, mayaṁ vibhaviyyāma, rūpaṁ vibhaviyyate, rūpāni vibhaviyyante iccevamādi jinavacanānurūpato yojetabbaṁ. Atrāyaṁ padasodhanā –",
  "anya-e0803n1:54": "Vibhaviyyatīti idaṁ, kammapadasamānakaṁ;",
  "anya-e0803n1:55": "Na ca kammapadaṁ nāpi, kammakattupadādikaṁ.",
  "anya-e0803n1:56": "Yadi kammapadaṁ etaṁ, paccattavacanaṁ pana;",
  "anya-e0803n1:57": "Kammaṁ dīpeyya karaṇa-vacanaṁ kattudīpakaṁ.",
  "anya-e0803n1:58": "Yadi kammakattupadaṁ, ‘‘pīyate’’ti padaṁ viya;",
  "anya-e0803n1:59": "Siyā sakammakaṁ, netaṁ, tathā hotīti dīpaye.",
  "anya-e0803n1:60": "Yadi kattupadaṁ etaṁ, vibhavatipadaṁ viya;",
  "anya-e0803n1:61": "Vinā yapaccayaṁ tiṭṭhe, na tathā tiṭṭhate idaṁ.",
  "anya-e0803n1:62": "Na kattari bhuvādīnaṁ, gaṇe yapaccayo ruto;",
  "anya-e0803n1:63": "Divādīnaṁ gaṇeyeva, kattari samudīrito.",
  "anya-e0803n1:64": "Na bhūdhātu divādīnaṁ, dhātūnaṁ dissate gaṇe;",
  "anya-e0803n1:65": "Bhūvādikacurādīnaṁ, gaṇesuyeva dissati.",
  "anya-e0803n1:66": "‘‘Vibhaviyyati’’ iccādo, tasmā yapaccayo pana;",
  "anya-e0803n1:67": "Bhāveyevāti viññeyyaṁ, viññunā samayaññunā.",
  "anya-e0803n1:68": "Ettha hi pākaṭaṁ katvā, bhāvakārakalakkhaṇaṁ;",
  "anya-e0803n1:69": "Dassayissāmahaṁ dāni, sakkaccaṁ me nibodhatha.",
  "anya-e0803n1:70": "‘‘Tisso gacchati’’iccatra, kattāraṁ kattuno padaṁ;",
  "anya-e0803n1:71": "‘‘Dhammo desiyati’’ccatra, kammaṁ tu kammuno padaṁ.",
  "anya-e0803n1:72": "Sarūpato pakāseti, tasmā te pākaṭā ubho;",
  "anya-e0803n1:73": "Tathā vibhaviyyatīti-ādibhāvapadaṁ pana.",
  "anya-e0803n1:74": "Sarūpato na dīpeti, kārakaṁ bhāvanāmakaṁ;",
  "anya-e0803n1:75": "Dabbabhūtaṁ tu kattāraṁ, pakāseti sarūpato.",
  "anya-e0803n1:76": "Kattāraṁ pana dīpentaṁ, kattusannissitampi taṁ;",
  "anya-e0803n1:77": "Bhāvaṁ dīpeti svākāro, paccayena vibhāvito.",
  "anya-e0803n1:78": "Yasmā ca kattubhāvena, bhāvo nāma na tiṭṭhati;",
  "anya-e0803n1:79": "Kattāva kattubhāvena, bhāvaṭṭhāne ṭhito tato.",
  "anya-e0803n1:80": "Yajjevaṁ kattuvohāro, bhāvassa tu kathaṁ siyā;",
  "anya-e0803n1:81": "‘‘Sāvakānaṁ sannipāto, ahosi’’itiādisu.",
  "anya-e0803n1:82": "Iti ce nissayānaṁ tu, vasā nissitasambhavā;",
  "anya-e0803n1:83": "Kattuṭṭhānepi bhāvassa, kattupaññatti sijjhati.",
  "anya-e0803n1:84": "Kārake kattukammavhe, kriyāsannissaye yathā;",
  "anya-e0803n1:85": "Dhārentī āsanathālī, kriyādhāroti kappitā.",
  "anya-e0803n1:86": "Tathā bhāvapadaṁ dhīrā, kattāraṁ bhāvanissayaṁ;",
  "anya-e0803n1:87": "Dīpayantampi kappenti, bhāvassa vācakaṁ iti.",
  "anya-e0803n1:88": "Keci adabbabhūtassa, bhāvassekattato bravuṁ;",
  "anya-e0803n1:89": "Bhāvedekavacovādi-purisasseva hotiti.",
  "anya-e0803n1:90": "Pāḷiṁ patvāna tesaṁ tu, vacanaṁ appamāṇakaṁ;",
  "anya-e0803n1:91": "‘‘Te saṁkilesikā dhammā, pahīyissanti’’ iti hi.",
  "anya-e0803n1:92": "Pāṭho pāvacane diṭṭho, tasmā evaṁ vademase;",
  "anya-e0803n1:93": "Paccattadassaneneva, purisattayayojanaṁ.",
  "anya-e0803n1:94": "Vacanehi yutaṁ dvīhi, icchitabbanti no ruci;",
  "anya-e0803n1:95": "Bhāve kriyāpadaṁ nāma, pāḷiyaṁ atiduddasaṁ;",
  "anya-e0803n1:96": "Tasmā taggahaṇūpāyo, vutto ettāvatā mayāti.",
  "anya-e0803n1:97": "Ayaṁ bhāvassa kriyāpadānaṁ niddeso.",
  "anya-e0803n1:98": "Evaṁ suddhakattukriyāpadāni hetukattukriyāpadāni kammuno kriyāpadāni, bhāvassa kriyāpadāni cāti catudhā, kammakattukriyāpadehi vā pañcadhā bhūdhātuto nipphannāni kriyāpadāni nānappakārena niddiṭṭhāni, etāni lokiyānaṁ bhāvabhedavasena vohārabhedo hotīti dassanatthaṁ visuṁ visuṁ vuttāni. Atthato pana kammakattubhāvakārakattayavasena tividhāneva. Hetukattā hi suddhakattusaṅkhāte kārake tassaṅgabhāvato saṅgahamupagacchati, tathā kammakattā kammakārake, bhāvo pana kevalo. So hi gamanapacanalavanādivasenānekavidhopi kriyāsabhāvattā bhedarahito kārakantaro. Evaṁ santepi dabbasannissitattā dabbabhedena bhijjati. Tena pāvacane bhāvavācakaṁ padaṁ bahuvacanantampi dissati. Ākhyātikapade bhāvakārakavohāro niruttinayaṁ nissāya gato, atthato pana bhāvassa kārakatā nupapajjati. So hi na kiñci janeti, na ca kriyāya nimittaṁ. Kriyānimittabhāvoyeva hi kārakalakkhaṇaṁ. Iti mukhyato vā hetuto vā bhāvassa kārakatā na labbhati. Evaṁ santepi so karaṇamattattā kārakaṁ. Tathā hi karaṇaṁ kāro, kriyā, tadeva kārakanti bhāvassa kārakatā daṭṭhabbā. Yasmā pana kriyānimittabhāvoyeva kārakalakkhaṇaṁ, tasmā nāmikapade kārakalakkhaṇe bhāvakārakanti vohāraṁ pahāya kattukammakaraṇasampadānāpādānādhikaraṇānaṁ channaṁ vatthūnaṁ kattukārakakammakārakantiādi vohāro kariyati veyyākaraṇehi. Evaṁ niruttinayaṁ nissāya vuttaṁ bhāvakārakañca dve ca kammakattukārakānīti kārakattayaṁ bhavati. Taddīpakañcākhyātikapadaṁ tikārakaṁ.",
  "anya-e0803n1:99": "Imamatthañhi sandhāya, vuttamācariyehipi;",
  "anya-e0803n1:100": "Mahāveyyākaraṇehi, niruttinayadassibhi.",
  "anya-e0803n1:101": "‘‘Yaṁ tikālaṁ tipurisaṁ, kriyāvāci tikārakaṁ;",
  "anya-e0803n1:102": "Atiliṅgaṁ dvivacanaṁ, tadākhyātanti vuccatī’’ti.",
  "anya-e0803n1:103": "Idha bhāvakammesu attanopaduppattiṁ keci akkharacintakā avassamicchantīti tesaṁ mativibhāvanatthamamhehi bhāvakammānaṁ kriyāpadāni attanopadavasenuddiṭṭhāni ceva niddiṭṭhāni ca. Sabbānipi panetāni tikārakāni kriyāpadāni kriyāpadamālamicchatā parassapadattanopadavasena yojetabbāni. Pāḷiādīsu hi tikārakāni kriyāpadāni parassapadattanopadavasena dvidhā ṭhitāni. Seyyathidaṁ? Bhagavā sāvatthiyaṁ viharati. Samādhijjhānakusalā, vandanti lokanāyakaṁ. Monaṁ vuccati ñāṇaṁ. Atthābhisamayā dhīro, paṇḍitoti pavuccati. Kathaṁ paṭipannassa puggalassa rūpaṁ vibhoti vibhaviyyati. So pahīyissati. Paṇḍukambale nikkhittaṁ bhāsate tapate. Pūjako labhate pūjaṁ. Puttakāmā thiyo yācaṁ, labhante tādisaṁ sutaṁ. Asito tādi vuccate sabrahmā. Aggijādi pubbeva bhūyate. So pahīyethāpi no pahīyethāti evaṁ dvidhā ṭhitāni. Atridaṁ pāḷivavatthānaṁ –",
  "anya-e0803n1:104": "Tikārakāni sabbāni, kriyāpadāni pāyato;",
  "anya-e0803n1:105": "Parassapadayogena, dissanti piṭakattaye.",
  "anya-e0803n1:106": "Attanopadayuttāni, cuṇṇiyesu padesu hi;",
  "anya-e0803n1:107": "Atīvappāni gāthāsu, padānīti bahūni tu.",
  "anya-e0803n1:108": "Gāthāsu cevitarāni, cuṇṇiyesu padesu ca;",
  "anya-e0803n1:109": "Subahūneva hutvāna, dissantīti pakāsaye.",
  "anya-e0803n1:110": "Padānaṁ niddeso panati antiādīnaṁ tesaṁ tesaṁ vacanānamanurūpena yojetabbo. Evaṁ tikārakakriyāpadāni sarūpato vavatthānato niddesato ca veditabbāni.",
  "anya-e0803n1:111": "Idāni nopasaggākammikādivasena bhavatissa dhātussa vinicchayaṁ vadāma –",
  "anya-e0803n1:112": "Nopasaggā akammā ca, sopasaggā akammikā;",
  "anya-e0803n1:113": "Sopasaggā sakammā ca, iti bhūti vibhāvitā.",
  "anya-e0803n1:114": "Idaṁ tu vacanaṁ ‘‘dhamma-bhūto bhutvā’’tiādisu;",
  "anya-e0803n1:115": "Pattānubhavanatthaṁ me, vivajjetvā udīritaṁ.",
  "anya-e0803n1:116": "Etena pana atthena, nopasaggasakammikaṁ;",
  "anya-e0803n1:117": "Gahetvā catudhā hoti, iti ñeyyaṁ visesato.",
  "anya-e0803n1:118": "Nopasaggā akammā ca, sopasaggā akammikā;",
  "anya-e0803n1:119": "Bhūdhātu kārite sante, ekakammā bhavanti hi.",
  "anya-e0803n1:120": "‘‘Bhāveti kusalaṁ dhammaṁ, vibhāvetī’’timānidha;",
  "anya-e0803n1:121": "Dassetabbāni viññūhi, sāsanaññūhi sāsane.",
  "anya-e0803n1:122": "Sopasaggā sakammā tu, kāritappaccaye sati;",
  "anya-e0803n1:123": "Dvikammāyeva hotīti, ñātabbaṁ viññunā kathaṁ.",
  "anya-e0803n1:124": "Abhibhāventi purisā, purise pāṇajātikaṁ;",
  "anya-e0803n1:125": "Anubhāveti puriso, sampattiṁ purisaṁ iti.",
  "anya-e0803n1:126": "Idaṁ sakammakaṁ nāma, akammakamidaṁ iti;",
  "anya-e0803n1:127": "Kathamamhehi ñātabbaṁ, vitthārena vadetha no.",
  "anya-e0803n1:128": "Vitthāreneva kiṁ vattuṁ, sakkomi ekadesato;",
  "anya-e0803n1:129": "Kathayissāmi sakkaccaṁ, vadato me nibodhatha.",
  "anya-e0803n1:130": "Ākhyātikapadaṁ nāma, duvidhaṁ samudīritaṁ;",
  "anya-e0803n1:131": "Sakammakamakammañca, iti viññū vibhāvaye.",
  "anya-e0803n1:132": "Tatra yassa payogamhi, padassa kattunā kriyā;",
  "anya-e0803n1:133": "Nipphāditā vinā kammaṁ, na hoti taṁ sakammakaṁ.",
  "anya-e0803n1:134": "‘‘Pacatī’’ti hi vutte tu, yena kenaci jantunā;",
  "anya-e0803n1:135": "Odanaṁ vā panaññaṁ vā, kiñci vatthunti ñāyati.",
  "anya-e0803n1:136": "Yassa pana payogamhi, kammena rahitā kriyā;",
  "anya-e0803n1:137": "Padassa ñāyate etaṁ, akammakanti tīraye.",
  "anya-e0803n1:138": "‘‘Tiṭṭhati devadatto’’ti, vutte kenaci jantunā;",
  "anya-e0803n1:139": "Ṭhānaṁva buddhivisayo, kammabhūtaṁ na kiñcipi.",
  "anya-e0803n1:140": "Sakammakapadaṁ tattha, kattāraṁ kammameva ca;",
  "anya-e0803n1:141": "Pakāseti yathāyoga-miti viññū vibhāvaye.",
  "anya-e0803n1:142": "‘‘Odanaṁ pacati poso, odano paccate sayaṁ’’;",
  "anya-e0803n1:143": "Iccudāharaṇā ñeyyā, avuttepi ayaṁ nayo.",
  "anya-e0803n1:144": "Akammakapadaṁ nāma, kattāraṁ bhāvameva ca;",
  "anya-e0803n1:145": "Yathārahaṁ pakāseti, iti dhīropalakkhaye.",
  "anya-e0803n1:146": "Kattāraṁ ‘‘tiṭṭhati’’ccatra, sūceti bhāvanāmakaṁ;",
  "anya-e0803n1:147": "‘‘Upaṭṭhīyati’’ iccatra, avuttepi ayaṁ nayo.",
  "anya-e0803n1:148": "Evaṁ sakammakākammaṁ, ñatvā yojeyya buddhimā;",
  "anya-e0803n1:149": "Tikammakañca jāneyya, karādo kārite sati.",
  "anya-e0803n1:150": "‘‘Suvaṇṇaṁ kaṭakaṁ poso, kāreti purisa’’nti ca;",
  "anya-e0803n1:151": "‘‘Puriso purise gāmaṁ, rathaṁ vāheti’’iccapi.",
  "anya-e0803n1:152": "Ettha bhavatidhātumhi, nayo eso na labbhati;",
  "anya-e0803n1:153": "Tasmā dvikammakaññeva, padamettha vibhāvitaṁ.",
  "anya-e0803n1:154": "Ediso ca nayo nāma, pāḷiyaṁ tu na dissati;",
  "anya-e0803n1:155": "Ekaccānaṁ mateneva, mayā evaṁ pakāsito.",
  "anya-e0803n1:156": "Ettha ca ‘‘tamenaṁ rājā, vividhā kammakāraṇā;",
  "anya-e0803n1:157": "Kārāpetī’’ti yo pāṭho, niddese taṁ suniddise.",
  "anya-e0803n1:158": "‘‘Manussehī’’ti āharitvā, pāṭhasesaṁ sumedhaso;",
  "anya-e0803n1:159": "‘‘Sunakhehipi khādāpenti’’, iti pāṭhassa dassanā.",
  "anya-e0803n1:160": "Etaṁ nayaṁ vidū ñatvā, yoje pāṭhānurūpato;",
  "anya-e0803n1:161": "‘‘Suvaṇṇaṁ kaṭakaṁ poso, kāreti puriseni’’ti.",
  "anya-e0803n1:162": "Vikaraṇappaccayāva, vuttā ettha sarūpato;",
  "anya-e0803n1:163": "Sagaṇe sagaṇe tesaṁ, vuttiṁ dīpetumeva ca.",
  "anya-e0803n1:164": "‘‘Asmiṁ gaṇe ayaṁ dhātu, hotī’’ti tehi viññuno;",
  "anya-e0803n1:165": "Viññāpetuñca aññehi, ñāpanā paccayehi na.",
  "anya-e0803n1:166": "Tathā hi bhāvakammesu, vihito paccayo tu yo;",
  "anya-e0803n1:167": "Aṭṭhavidhepi dhātūnaṁ, gaṇasmiṁ sampavattati.",
  "anya-e0803n1:168": "Bhūdhātujesu rūpesu, asammohāya sotunaṁ;",
  "anya-e0803n1:169": "Nānāvidho nayo evaṁ, mayā ettha pakāsito.",
  "anya-e0803n1:170": "Ye loke appayuttā vividhavikaraṇākhyātasaddesvachekā,",
  "anya-e0803n1:171": "Te patvākhyātasadde avigatavimatī honti ñāṇīpi tasmā;",
  "anya-e0803n1:172": "Accantaññeva dhīro saparahitarato sāsane daḷhapemo,",
  "anya-e0803n1:173": "Yogaṁ tesaṁ payoge paṭutaramatitaṁ patthayāno kareyya.",
  "anya-e0803n1:174": "Iti navaṅge sāṭṭhakathe piṭakattaye byappathagatīsu",
  "anya-e0803n1:175": "Viññūnaṁ kosallatthāya kate saddanītippakaraṇe",
  "anya-e0803n1:176": "Savikaraṇākhyātavibhāgo nāma",
  "anya-e0803n1:177": "Paṭhamo paricchedo."
}