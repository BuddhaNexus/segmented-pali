{
  "anya-e0102n8:0": "20. Maggāmaggañāṇadassanavisuddhiniddeso",
  "anya-e0102n8:1": "Sammasanañāṇakathā",
  "anya-e0102n8:2": "692. Ayaṁ maggo, ayaṁ na maggoti evaṁ maggañca amaggañca ñatvā ṭhitaṁ ñāṇaṁ pana maggāmaggañāṇadassanavisuddhi nāma.",
  "anya-e0102n8:3": "Taṁ sampādetukāmena kalāpasammasanasaṅkhātāya nayavipassanāya tāva yogo karaṇīyo. Kasmā? Āraddhavipassakassa obhāsādisambhave maggāmaggañāṇasambhavato. Āraddhavipassakassa hi obhāsādīsu sambhūtesu maggāmaggañāṇaṁ hoti, vipassanāya ca kalāpasammasanaṁ ādi. Tasmā etaṁ kaṅkhāvitaraṇānantaraṁ uddiṭṭhaṁ. Apica yasmā tīraṇapariññāya vattamānāya maggāmaggañāṇaṁ uppajjati, tīraṇapariññā ca ñātapariññānantarā, tasmāpi taṁ maggāmaggañāṇadassanavisuddhiṁ sampādetukāmena kalāpasammasane tāva yogo kātabbo.",
  "anya-e0102n8:4": "693. Tatrāyaṁ vinicchayo – tisso hi lokiyapariññā ñātapariññā tīraṇapariññā pahānapariññā ca. Yā sandhāya vuttaṁ ‘‘abhiññāpaññā ñātaṭṭhe ñāṇaṁ. Pariññāpaññā tīraṇaṭṭhe ñāṇaṁ. Pahānapaññā pariccāgaṭṭhe ñāṇa’’nti (paṭi. ma. 1.75). Tattha ‘‘ruppanalakkhaṇaṁ rūpaṁ, vedayitalakkhaṇā vedanā’’ti evaṁ tesaṁ tesaṁ dhammānaṁ paccattalakkhaṇasallakkhaṇavasena pavattā paññā ñātapariññā nāma. ‘‘Rūpaṁ aniccaṁ, vedanā aniccā’’tiādinā nayena tesaṁyeva dhammānaṁ sāmaññalakkhaṇaṁ āropetvā pavattā lakkhaṇārammaṇikavipassanā paññā tīraṇapariññā nāma. Tesuyeva pana dhammesu niccasaññādipajahanavasena pavattā lakkhaṇārammaṇikavipassanā paññā pahānapariññā nāma.",
  "anya-e0102n8:5": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi. Etasmiṁ hi antare dhammānaṁ paccattalakkhaṇapaṭivedhasseva ādhipaccaṁ hoti. Kalāpasammasanato pana paṭṭhāya yāva udayabbayānupassanā tīraṇapariññāya bhūmi. Etasmiṁ hi antare sāmaññalakkhaṇapaṭivedhasseva ādhipaccaṁ hoti. Bhaṅgānupassanaṁ ādiṁ katvā upari pahānapariññāya bhūmi . Tato paṭṭhāya hi aniccato anupassanto niccasaññaṁ pajahati, dukkhato anupassanto sukhasaññaṁ, anattato anupassanto attasaññaṁ, nibbindanto nandiṁ, virajjanto rāgaṁ, nirodhento samudayaṁ, paṭinissajjanto ādānaṁ pajahatīti (paṭi. ma. 1.52) evaṁ niccasaññādipahānasādhikānaṁ sattannaṁ anupassanānaṁ ādhipaccaṁ. Iti imāsu tīsu pariññāsu saṅkhāraparicchedassa ceva paccayapariggahassa ca sādhitattā iminā yoginā ñātapariññāva adhigatā hoti, itarā ca adhigantabbā. Tena vuttaṁ ‘‘yasmā tīraṇapariññāya vattamānāya maggāmaggañāṇaṁ uppajjati, tīraṇapariññā ca ñātapariññānantarā, tasmāpi taṁ maggāmaggañāṇadassanavisuddhiṁ sampādetukāmena kalāpasammasane tāva yogo kātabbo’’ti.",
  "anya-e0102n8:6": "694. Tatrāyaṁ pāḷi –",
  "anya-e0102n8:7": "‘‘Kathaṁ atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ? Yaṁkiñci rūpaṁ atītānāgatapaccuppannaṁ ajjhattaṁ vā…pe… yaṁ dūre santike vā, sabbaṁ rūpaṁ aniccato vavatthapeti, ekaṁ sammasanaṁ. Dukkhato vavatthapeti, ekaṁ sammasanaṁ. Anattato vavatthapeti, ekaṁ sammasanaṁ. Yā kāci vedanā…pe… yaṁkiñci viññāṇaṁ…pe… anattato vavatthapeti, ekaṁ sammasanaṁ.",
  "anya-e0102n8:8": "‘‘Cakkhuṁ…pe… jarāmaraṇaṁ atītānāgatapaccuppannaṁ aniccato vavatthapeti, ekaṁ sammasanaṁ. Dukkhato anattato vavatthapeti, ekaṁ sammasanaṁ.",
  "anya-e0102n8:9": "‘‘Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti saṅkhipitvā vavatthāne paññā sammasane ñāṇaṁ. Vedanaṁ… viññāṇaṁ… cakkhuṁ…pe… jarāmaraṇaṁ…pe… sammasane ñāṇaṁ.",
  "anya-e0102n8:10": "‘‘Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti saṅkhipitvā vavatthāne paññā sammasane ñāṇaṁ. Vedanaṁ… viññāṇaṁ… cakkhuṁ… jarāmaraṇaṁ atītānāgatapaccuppannaṁ aniccaṁ saṅkhataṁ…pe… nirodhadhammanti saṅkhipitvā vavatthāne paññā sammasane ñāṇaṁ.",
  "anya-e0102n8:11": "‘‘Jātipaccayā jarāmaraṇaṁ, asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ. Atītampi addhānaṁ, anāgatampi addhānaṁ jātipaccayā jarāmaraṇaṁ, asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ. Bhavapaccayā jāti…pe… avijjāpaccayā saṅkhārā, asati avijjāya natthi saṅkhārāti saṅkhipitvā vavatthāne paññā sammasane ñāṇaṁ. Atītampi addhānaṁ, anāgatampi addhānaṁ avijjāpaccayā saṅkhārā, asati avijjāya natthi saṅkhārāti saṅkhipitvā vavatthāne paññā sammasane ñāṇaṁ.",
  "anya-e0102n8:12": "‘‘Taṁ ñātaṭṭhena ñāṇaṁ. Pajānanaṭṭhena paññā. Tena vuccati atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇa’’nti (paṭi. ma. 1.48).",
  "anya-e0102n8:13": "Ettha ca cakkhuṁ…pe… jarāmaraṇanti iminā peyyālena dvārārammaṇehi saddhiṁ dvārappavattā dhammā, pañcakkhandhā, cha dvārāni, cha ārammaṇāni, cha viññāṇāni, cha phassā, cha vedanā, cha saññā, cha cetanā, cha taṇhā, cha vitakkā, cha vicārā, cha dhātuyo, dasa kasiṇāni, dvattiṁsakoṭṭhāsā, dvādasāyatanāni, aṭṭhārasa dhātuyo, bāvīsati indriyāni, tisso dhātuyo, nava bhavā, cattāri jhānāni, catasso appamaññā, catasso samāpattiyo, dvādasa paṭiccasamuppādaṅgānīti ime dhammarāsayo saṁkhittāti veditabbā.",
  "anya-e0102n8:14": "Vuttaṁ hetaṁ abhiññeyyaniddese –",
  "anya-e0102n8:15": "‘‘Sabbaṁ, bhikkhave, abhiññeyyaṁ. Kiñca, bhikkhave, sabbaṁ abhiññeyyaṁ? Cakkhu, bhikkhave, abhiññeyyaṁ. Rūpā… cakkhuviññāṇaṁ… cakkhusamphasso… yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi abhiññeyyaṁ. Sotaṁ…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi abhiññeyyaṁ.",
  "anya-e0102n8:16": "‘‘Rūpaṁ…pe… viññāṇaṁ… cakkhu…pe… mano… rūpā…pe… dhammā… cakkhuviññāṇaṁ…pe… manoviññāṇaṁ… cakkhusamphasso…pe… manosamphasso….",
  "anya-e0102n8:17": "‘‘Cakkhusamphassajā vedanā…pe… manosamphassajā vedanā… rūpasaññā…pe… dhammasaññā… rūpasañcetanā…pe… dhammasañcetanā… rūpataṇhā…pe… dhammataṇhā… rūpavitakko…pe… dhammavitakko… rūpavicāro…pe… dhammavicāro….",
  "anya-e0102n8:18": "‘‘Pathavīdhātu…pe… viññāṇadhātu… pathavīkasiṇaṁ…pe… viññāṇakasiṇaṁ… kesā…pe… muttaṁ… matthaluṅgaṁ….",
  "anya-e0102n8:19": "‘‘Cakkhāyatanaṁ…pe… dhammāyatanaṁ… cakkhudhātu…pe… manodhātu… manoviññāṇadhātu… cakkhundriyaṁ…pe… aññātāvindriyaṁ….",
  "anya-e0102n8:20": "‘‘Kāmadhātu… rūpadhātu… arūpadhātu… kāmabhavo… rūpabhavo… arūpabhavo… saññābhavo… asaññābhavo… nevasaññānāsaññābhavo… ekavokārabhavo… catuvokārabhavo… pañcavokārabhavo….",
  "anya-e0102n8:21": "‘‘Paṭhamaṁ jhānaṁ…pe… catutthaṁ jhānaṁ… mettācetovimutti…pe… upekkhācetovimutti… ākāsānañcāyatanasamāpatti…pe… nevasaññānāsaññāyatanasamāpatti… avijjā abhiññeyyā…pe… jarāmaraṇaṁ abhiññeyya’’nti (paṭi. ma. 1.3; saṁ. ni. 4.46).",
  "anya-e0102n8:22": "Taṁ tattha evaṁ vitthārena vuttattā idha sabbaṁ peyyālena saṁkhittaṁ. Evaṁ saṁkhitte panettha ye lokuttarā dhammā āgatā, te asammasanupagattā imasmiṁ adhikāre na gahetabbā. Yepi ca sammasanupagā , tesu ye yassa pākaṭā honti sukhena pariggahaṁ gacchanti, tesu tena sammasanaṁ ārabhitabbaṁ.",
  "anya-e0102n8:23": "695. Tatrāyaṁ khandhavasena ārabbhavidhānayojanā – yaṁkiñci rūpaṁ…pe… sabbaṁ rūpaṁ aniccato vavatthapeti, ekaṁ sammasanaṁ. Dukkhato anattato vavatthapeti, ekaṁ sammasananti. Ettāvatā ayaṁ bhikkhu ‘‘yaṁkiñci rūpa’’nti evaṁ aniyamaniddiṭṭhaṁ sabbampi rūpaṁ atītattikena ceva catūhi ca ajjhattādidukehīti ekādasahi okāsehi paricchinditvā sabbaṁ rūpaṁ aniccato vavatthapeti, aniccanti sammasati.",
  "anya-e0102n8:24": "Kathaṁ ? Parato vuttanayena. Vuttañhetaṁ – ‘‘rūpaṁ atītānāgatapaccuppannaṁ aniccaṁ khayaṭṭhenā’’ti (paṭi. ma. 1.48).",
  "anya-e0102n8:25": "Tasmā esa yaṁ atītaṁ rūpaṁ, taṁ yasmā atīteyeva khīṇaṁ, nayimaṁ bhavaṁ sampattanti aniccaṁ khayaṭṭhena.",
  "anya-e0102n8:26": "Yaṁ anāgataṁ anantarabhave nibbattissati, tampi tattheva khīyissati, na tato paraṁ bhavaṁ gamissatīti aniccaṁ khayaṭṭhena.",
  "anya-e0102n8:27": "Yaṁ paccuppannaṁ rūpaṁ, tampi idheva khīyati, na ito gacchatīti aniccaṁ khayaṭṭhena.",
  "anya-e0102n8:28": "Yaṁ ajjhattaṁ, tampi ajjhattameva khīyati, na bahiddhābhāvaṁ gacchatīti aniccaṁ khayaṭṭhena.",
  "anya-e0102n8:29": "Yaṁ bahiddhā…pe… oḷārikaṁ…pe… sukhumaṁ…pe… hīnaṁ…pe… paṇītaṁ…pe… dūre…pe… santike, tampi tattheva khīyati, na dūrabhāvaṁ gacchatīti aniccaṁ khayaṭṭhenāti sammasati.",
  "anya-e0102n8:30": "Idaṁ sabbampi ‘‘aniccaṁ khayaṭṭhenā’’ti etassa vasena ekaṁ sammasanaṁ. Bhedato pana ekādasavidhaṁ hoti.",
  "anya-e0102n8:31": "Sabbameva ca taṁ dukkhaṁ bhayaṭṭhena. Bhayaṭṭhenāti sappaṭibhayatāya. Yañhi aniccaṁ, taṁ bhayāvahaṁ hoti sīhopamasutte (saṁ. ni. 3.78; a. ni. 4.33) devānaṁ viya. Iti idampi ‘‘dukkhaṁ bhayaṭṭhenā’’ti etassa vasena ekaṁ sammasanaṁ. Bhedato pana ekādasavidhaṁ hoti.",
  "anya-e0102n8:32": "Yathā ca dukkhaṁ, evaṁ sabbampi taṁ anattā asārakaṭṭhena. Asārakaṭṭhenāti ‘‘attā nivāsī kārako vedako sayaṁvasī’’ti evaṁ parikappitassa attasārassa abhāvena. Yañhi aniccaṁ, dukkhaṁ, taṁ attanopi aniccataṁ vā udayabbayapīḷanaṁ vā vāretuṁ na sakkoti, kuto tassa kārakādibhāvo. Tenāha – ‘‘rūpañca hidaṁ, bhikkhave, attā abhavissa. Nayidaṁ rūpaṁ ābādhāya saṁvatteyyā’’tiādi (saṁ. ni. 3.59). Iti idampi ‘‘anattā asārakaṭṭhenā’’ti etassa vasena ekaṁ sammasanaṁ. Bhedato pana ekādasavidhaṁ hoti. Esa nayo vedanādīsu.",
  "anya-e0102n8:33": "696. Yaṁ pana aniccaṁ, taṁ yasmā niyamato saṅkhatādibhedaṁ hoti. Tenassa pariyāyadassanatthaṁ, nānākārehi vā manasikārappavattidassanatthaṁ ‘‘rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhamma’’nti puna pāḷi vuttā. Esa nayo vedanādīsūti.",
  "anya-e0102n8:34": "Cattārīsākāraanupassanākathā",
  "anya-e0102n8:35": "697. So tasseva pañcasu khandhesu aniccadukkhānattasammasanassa thirabhāvatthāya, yaṁ taṁ bhagavatā ‘‘katamehi cattārīsāya ākārehi anulomikaṁ khantiṁ paṭilabhati, katamehi cattārīsāya ākārehi sammattaniyāmaṁ okkamatī’’ti etassa vibhaṅge –",
  "anya-e0102n8:36": "‘‘Pañcakkhandhe aniccato, dukkhato, rogato, gaṇḍato, sallato, aghato, ābādhato, parato, palokato, ītito, upaddavato, bhayato, upasaggato, calato, pabhaṅguto, addhuvato, atāṇato, aleṇato, asaraṇato, rittato, tucchato, suññato, anattato, ādīnavato, vipariṇāmadhammato, asārakato, aghamūlato, vadhakato, vibhavato, sāsavato, saṅkhatato, mārāmisato, jātidhammato, jarādhammato, byādhidhammato, maraṇadhammato , sokadhammato, paridevadhammato, upāyāsadhammato, saṁkilesikadhammato’’ti (paṭi. ma. 3.37) –",
  "anya-e0102n8:37": "Cattārīsāya ākārehi,",
  "anya-e0102n8:38": "‘‘Pañcakkhandhe aniccato passanto anulomikaṁ khantiṁ paṭilabhati. Pañcannaṁ khandhānaṁ nirodho niccaṁ nibbānanti passanto sammattaniyāmaṁ okkamatī’’tiādinā (paṭi. ma. 3.38) nayena,",
  "anya-e0102n8:39": "Anulomañāṇaṁ vibhajantena pabhedato aniccādisammasanaṁ vuttaṁ. Tassāpi vasena ime pañcakkhandhe sammasati.",
  "anya-e0102n8:40": "698. Kathaṁ ? So hi ekekaṁ khandhaṁ anaccantikatāya, ādiantavantatāya ca aniccato. Uppādavayapaṭipīḷanatāya, dukkhavatthutāya ca dukkhato. Paccayayāpanīyatāya, rogamūlatāya ca rogato. Dukkhatāsūlayogitāya, kilesāsucipaggharaṇatāya, uppādajarābhaṅgehi uddhumātaparipakkapabhinnatāya ca gaṇḍato. Pīḷājanakatāya, antotudanatāya, dunnīharaṇīyatāya ca sallato. Vigarahaṇīyatāya, avaḍḍhiāvahanatāya, aghavatthutāya ca aghato. Aseribhāvajanakatāya, ābādhapadaṭṭhānatāya ca ābādhato. Avasatāya, avidheyyatāya ca parato. Byādhijarāmaraṇehi palujjanatāya palokato. Anekabyasanāvahanatāya ītito. Aviditānaṁyeva vipulānaṁ anatthānaṁ āvahanato, sabbupaddavavatthutāya ca upaddavato. Sabbabhayānaṁ ākaratāya, dukkhavūpasamasaṅkhātassa paramassāsassa paṭipakkhabhūtatāya ca bhayato. Anekehi anatthehi anubaddhatāya, dosūpasaṭṭhatāya, upasaggo viya anadhivāsanārahatāya ca upasaggato. Byādhijarāmaraṇehi ceva lābhālābhādīhi ca lokadhammehi pacalitatāya calato. Upakkamena ceva sarasena ca pabhaṅgupagamanasīlatāya pabhaṅguto. Sabbāvatthanipātitāya, thirabhāvassa ca abhāvatāya addhuvato. Atāyanatāya ceva, alabbhaneyyakhematāya ca atāṇato. Allīyituṁ anarahatāya, allīnānampi ca leṇakiccākāritāya aleṇato. Nissitānaṁ bhayasārakattābhāvena asaraṇato. Yathāparikappitehi dhuvasubhasukhattabhāvehi rittatāya rittato. Rittatāyeva tucchato appakattā vā, appakampi hi loke tucchanti vuccati. Sāmi-nivāsi-kāraka-vedakādhiṭṭhāyakavirahitatāya suññato. Sayañca assāmikabhāvāditāya anattato. Pavattidukkhatāya, dukkhassa ca ādīnavatāya ādīnavato, atha vā ādīnaṁ vāti gacchati pavattatīti ādīnavo, kapaṇamanussassetaṁ adhivacanaṁ, khandhāpi ca kapaṇāyevāti ādīnavasadisatāya ādīnavato. Jarāya ceva maraṇena cāti dvedhā pariṇāmapakatitāya vipariṇāmadhammato. Dubbalatāya, pheggu viya sukhabhañjanīyatāya ca asārakato. Aghahetutāya aghamūlato. Mittamukhasapatto viya vissāsaghātitāya vadhakato. Vigatabhavatāya, vibhavasambhūtatāya ca vibhavato. Āsavapadaṭṭhānatāya sāsavato. Hetupaccayehi abhisaṅkhatatāya saṅkhatato. Maccumārakilesamārānaṁ āmisabhūtatāya mārāmisato. Jāti-jarā-byādhimaraṇapakatitāya jāti-jarā-byādhi-maraṇadhammato. Soka-parideva-upāyāsahetutāya soka-paridevaupāyāsadhammato. Taṇhādiṭṭhiduccaritasaṁkilesānaṁ visayadhammatāya saṁkilesikadhammatoti evaṁ pabhedato vuttassa aniccādisammasanassa vasena sammasati.",
  "anya-e0102n8:41": "Ettha hi aniccato, palokato, calato, pabhaṅguto, addhuvato, vipariṇāmadhammato, asārakato, vibhavato, saṅkhatato, maraṇadhammatoti ekekasmiṁ khandhe dasa dasa katvā paññāsa aniccānupassanāni. Parato, rittato, tucchato, suññato, anattatoti ekekasmiṁ khandhe pañca pañca katvā pañcavīsati anattānupassanāni. Sesāni dukkhato, rogatotiādīni ekekasmiṁ khandhe pañcavīsati pañcavīsati katvā pañcavīsatisataṁ dukkhānupassanānīti.",
  "anya-e0102n8:42": "Iccassa iminā dvisatabhedena aniccādisammasanena pañcakkhandhe sammasato taṁ nayavipassanāsaṅkhātaṁ aniccadukkhānattasammasanaṁ thiraṁ hoti. Idaṁ tāvettha pāḷinayānusārena sammasanārambhavidhānaṁ.",
  "anya-e0102n8:43": "Indriyatikkhakāraṇanavakakathā",
  "anya-e0102n8:44": "699. Yassa pana evaṁ nayavipassanāya yogaṁ karotopi nayavipassanā na sampajjati, tena ‘‘navahākārehi indriyāni tikkhāni bhavanti – uppannuppannānaṁ saṅkhārānaṁ khayameva passati, tattha ca sakkaccakiriyāya sampādeti, sātaccakiriyāya sampādeti, sappāyakiriyāya sampādeti, samādhissa ca nimittaggāhena, bojjhaṅgānañca anupavattanatāya, kāye ca jīvite ca anapekkhataṁ upaṭṭhāpeti, tattha ca abhibhuyya nekkhammena, antarā ca abyosānenā’’ti evaṁ vuttānaṁ navannaṁ ākārānaṁ vasena indriyāni tikkhāni katvā pathavīkasiṇaniddese vuttanayena satta asappāyāni vajjetvā satta sappāyāni sevamānena kālena rūpaṁ sammasitabbaṁ, kālena arūpaṁ. Rūpaṁ sammasantena rūpassa nibbatti passitabbā.",
  "anya-e0102n8:45": "Rūpanibbattipassanākārakathā",
  "anya-e0102n8:46": "700. Seyyathidaṁ – idaṁ rūpaṁ nāma kammādivasena catūhi kāraṇehi nibbattati. Tattha sabbesaṁ sattānaṁ rūpaṁ nibbattamānaṁ paṭhamaṁ kammato nibbattati. Paṭisandhikkhaṇeyeva hi gabbhaseyyakānaṁ tāva tisantativasena vatthu-kāya-bhāvadasakasaṅkhātāni tiṁsa rūpāni nibbattanti, tāni ca kho paṭisandhicittassa uppādakkhaṇeyeva. Yathā ca uppādakkhaṇe, tathā ṭhitikkhaṇepi bhaṅgakkhaṇepi.",
  "anya-e0102n8:47": "Tattha rūpaṁ dandhanirodhaṁ garuparivatti, cittaṁ khippanirodhaṁ lahuparivatti. Tenāha – ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ yathayidaṁ, bhikkhave, citta’’nti (a. ni. 1.48). Rūpe dharanteyeva hi soḷasavāre bhavaṅgacittaṁ uppajjitvā nirujjhati. Cittassa uppādakkhaṇopi ṭhitikkhaṇopi bhaṅgakkhaṇopi ekasadisā. Rūpassa pana uppādabhaṅgakkhaṇāyeva lahukā, tehi sadisā. Ṭhitikkhaṇo pana mahā, yāva soḷasa cittāni uppajjitvā nirujjhanti, tāva vattati. Paṭisandhicittassa uppādakkhaṇe uppannaṁ ṭhānappattaṁ purejātaṁ vatthuṁ nissāya dutiyaṁ bhavaṅgaṁ uppajjati. Tena saddhiṁ uppannaṁ ṭhānappattaṁ purejātaṁ vatthuṁ nissāya tatiyaṁ bhavaṅgaṁ uppajjati. Iminā nayena yāvatāyukaṁ cittappavatti veditabbā. Āsannamaraṇassa pana ekameva ṭhānappattaṁ purejātaṁ vatthuṁ nissāya soḷasa cittāni uppajjanti.",
  "anya-e0102n8:48": "Paṭisandhicittassa uppādakkhaṇe uppannaṁ rūpaṁ paṭisandhicittato uddhaṁ soḷasamena cittena saddhiṁ nirujjhati. Ṭhānakkhaṇe uppannaṁ sattarasamassa uppādakkhaṇena saddhiṁ nirujjhati. Bhaṅgakkhaṇe uppannaṁ sattarasamassa ṭhānakkhaṇaṁ patvā nirujjhati. Yāva pavatti nāma atthi, evameva pavattati. Opapātikānampi sattasantativasena sattati rūpāni evameva pavattanti.",
  "anya-e0102n8:49": "701. Tattha kammaṁ, kammasamuṭṭhānaṁ, kammapaccayaṁ, kammapaccayacittasamuṭṭhānaṁ, kammapaccayaāhārasamuṭṭhānaṁ, kammapaccayautusamuṭṭhānanti esa vibhāgo veditabbo. Tattha kammaṁ nāma kusalākusalacetanā. Kammasamuṭṭhānaṁ nāma vipākakkhandhā ca, cakkhudasakādi samasattatirūpañca. Kammapaccayaṁ nāma tadeva, kammaṁ hi kammasamuṭṭhānassa upatthambhakapaccayopi hoti. Kammapaccayacittasamuṭṭhānaṁ nāma vipākacittasamuṭṭhānaṁ rūpaṁ. Kammapaccayaāhārasamuṭṭhānaṁ nāma kammasamuṭṭhānarūpesu ṭhānappattā ojā aññaṁ ojaṭṭhamakaṁ samuṭṭhāpeti, tatrāpi ojā ṭhānaṁ patvā aññanti evaṁ catasso vā pañca vā pavattiyo ghaṭeti. Kammapaccayautusamuṭṭhānaṁ nāma kammajatejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti, tatrāpi utu aññaṁ ojaṭṭhamakanti evaṁ catasso vā pañca vā pavattiyo ghaṭeti. Evaṁ tāva kammajarūpassa nibbatti passitabbā.",
  "anya-e0102n8:50": "702. Cittajesupi cittaṁ, cittasamuṭṭhānaṁ, cittapaccayaṁ, cittapaccayaāhārasamuṭṭhānaṁ, cittapaccayautusamuṭṭhānanti esa vibhāgo veditabbo. Tattha cittaṁ nāma ekūnanavuticittāni.",
  "anya-e0102n8:51": "Tesu dvattiṁsa cittāni, chabbīsekūnavīsati;",
  "anya-e0102n8:52": "Soḷasa rūpiriyāpathaviññattijanakā matā.",
  "anya-e0102n8:53": "Kāmāvacarato hi aṭṭha kusalāni, dvādasākusalāni, manodhātuvajjā dasa kiriyā, kusalakiriyato dve abhiññācittānīti dvattiṁsa cittāni rūpaṁ, iriyāpathaṁ, viññattiñca janenti. Vipākavajjāni sesadasarūpāvacarāni, aṭṭha arūpāvacarāni, aṭṭha lokuttaracittānīti chabbīsati cittāni rūpaṁ, iriyāpathañca janayanti, na viññattiṁ. Kāmāvacare dasa bhavaṅgacittāni, rūpāvacare pañca, tisso manodhātuyo, ekā vipākāhetukamanoviññāṇadhātusomanassasahagatāti ekūnavīsati cittāni rūpameva janayanti, na iriyāpathaṁ, na viññattiṁ. Dvepañcaviññāṇāni, sabbasattānaṁ paṭisandhicittaṁ, khīṇāsavānaṁ cuticittaṁ, cattāri āruppavipākānīti soḷasa cittāni neva rūpaṁ janayanti, na iriyāpathaṁ, na viññattiṁ. Yāni cettha rūpaṁ janenti, tāni na ṭhitikkhaṇe, bhaṅgakkhaṇe vā, tadā hi cittaṁ dubbalaṁ hoti. Uppādakkhaṇe pana balavaṁ, tasmā taṁ tadā purejātaṁ vatthuṁ nissāya rūpaṁ samuṭṭhāpeti.",
  "anya-e0102n8:54": "Cittasamuṭṭhānaṁ nāma tayo arūpino khandhā, ‘‘saddanavakaṁ, kāyaviññatti, vacīviññatti, ākāsadhātu, lahutā, mudutā, kammaññatā, upacayo, santatī’’ti sattarasavidhaṁ rūpañca. Cittapaccayaṁ nāma ‘‘pacchājātā cittacetasikā dhammā purejātassa imassa kāyassā’’ti (paṭṭhā. 1.1.11) evaṁ vuttaṁ catusamuṭṭhānarūpaṁ. Cittapaccayaāhārasamuṭṭhānaṁ nāma cittasamuṭṭhānarūpesu ṭhānappattā ojā aññaṁ ojaṭṭhamakaṁ samuṭṭhāpeti, evaṁ dve tisso pavattiyo ghaṭeti. Cittapaccayautusamuṭṭhānaṁ nāma cittasamuṭṭhāno utu ṭhānappatto aññaṁ ojaṭṭhamakaṁ samuṭṭhāpeti, evaṁ dve tisso pavattiyo ghaṭeti. Evaṁ cittajarūpassa nibbatti passitabbā.",
  "anya-e0102n8:55": "703. Āhārajesupi āhāro, āhārasamuṭṭhānaṁ, āhārapaccayaṁ, āhārapaccayaāhārasamuṭṭhānaṁ, āhārapaccayautusamuṭṭhānanti esa vibhāgo veditabbo. Tattha āhāro nāma kabaḷīkāro āhāro. Āhārasamuṭṭhānaṁ nāma upādiṇṇaṁ kammajarūpaṁ paccayaṁ labhitvā tattha patiṭṭhāya ṭhānappattāya ojāya samuṭṭhāpitaṁ ojaṭṭhamakaṁ, ākāsadhātu, lahutā, mudutā, kammaññatā, upacayo, santatīti cuddasavidhaṁ rūpaṁ. Āhārapaccayaṁ nāma ‘‘kabaḷīkāro āhāro imassa kāyassa āhārapaccayena paccayo’’ti (paṭṭhā. 1.1.15) evaṁ vuttaṁ catusamuṭṭhānarūpaṁ. Āhārapaccayaāhārasamuṭṭhānaṁ nāma āhārasamuṭṭhānesu rūpesu ṭhānappattā ojā aññaṁ ojaṭṭhamakaṁ samuṭṭhāpeti, tatrāpi ojā aññanti evaṁ dasadvādasavāre pavattiṁ ghaṭeti. Ekadivasaṁ paribhuttāhāro sattāhampi upatthambheti. Dibbā pana ojā ekamāsaṁ dvemāsampi upatthambheti. Mātarā paribhuttāhāropi dārakassa sarīraṁ pharitvā rūpaṁ samuṭṭhāpeti. Sarīre makkhitāhāropi rūpaṁ samuṭṭhāpeti. Kammajāhāro upādiṇṇakāhāro nāma. Sopi ṭhānappatto rūpaṁ samuṭṭhāpeti, tatrāpi ojā aññaṁ samuṭṭhāpetīti evaṁ catasso vā pañca vā pavattiyo ghaṭeti. Āhārapaccayautusamuṭṭhānaṁ nāma āhārasamuṭṭhānā tejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti. Tatrāyaṁ āhāro āhārasamuṭṭhānānaṁ janako hutvā paccayo hoti, sesānaṁ nissayāhāraatthiavigatavasenāti evaṁ āhārajarūpassa nibbatti passitabbā.",
  "anya-e0102n8:56": "704. Utujesupi utu, utusamuṭṭhānaṁ, utupaccayaṁ, utupaccayautusamuṭṭhānaṁ, utupaccayaāhārasamuṭṭhānanti esa vibhāgo veditabbo. Tattha utu nāma catusamuṭṭhānā tejodhātu, uṇhautu sītautūti evaṁ panesa duvidho hoti. Utusamuṭṭhānaṁ nāma catusamuṭṭhāno utu upādiṇṇakaṁ paccayaṁ labhitvā ṭhānappatto sarīre rūpaṁ samuṭṭhāpeti. Taṁ saddanavakaṁ, ākāsadhātu , lahutā, mudutā, kammaññatā, upacayo, santatīti pannarasavidhaṁ hoti. Utupaccayaṁ nāma utu catusamuṭṭhānikarūpānaṁ pavattiyā ca vināsassa ca paccayo hoti. Utupaccayautusamuṭṭhānaṁ nāma utusamuṭṭhānā tejodhātu ṭhānappattā aññaṁ ojaṭṭhamakaṁ samuṭṭhāpeti, tatrāpi utu aññanti evaṁ dīghampi addhānaṁ anupādiṇṇapakkhe ṭhatvāpi utusamuṭṭhānaṁ pavattatiyeva. Utupaccayaāhārasamuṭṭhānaṁ nāma utusamuṭṭhānā ṭhānappattā ojā aññaṁ ojaṭṭhamakaṁ samuṭṭhāpeti, tatrāpi ojā aññanti evaṁ dasadvādasavāre pavattiṁ ghaṭeti. Tatrāyaṁ utu utusamuṭṭhānānaṁ janako hutvā paccayo hoti, sesānaṁ nissayaatthiavigatavasenāti evaṁ utujarūpassa nibbatti passitabbā. Evañhi rūpassa nibbattiṁ passanto kālena rūpaṁ sammasati nāma.",
  "anya-e0102n8:57": "Arūpanibbattipassanākārakathā",
  "anya-e0102n8:58": "705. Yathā ca rūpaṁ sammasantena rūpassa, evaṁ arūpaṁ sammasantenapi arūpassa nibbatti passitabbā. Sā ca kho ekāsīti lokiyacittuppādavaseneva.",
  "anya-e0102n8:59": "Seyyathidaṁ – idañhi arūpaṁ nāma purimabhave āyūhitakammavasena paṭisandhiyaṁ tāva ekūnavīsaticittuppādappabhedaṁ nibbattati. Nibbattanākāro panassa paṭiccasamuppādaniddese vuttanayeneva veditabbo. Tadeva paṭisandhicittassa anantaracittato paṭṭhāya bhavaṅgavasena, āyupariyosāne cutivasena. Yaṁ tattha kāmāvacaraṁ, taṁ chasu dvāresu balavārammaṇe tadārammaṇavasena.",
  "anya-e0102n8:60": "Pavatte pana asambhinnattā cakkhussa āpāthagatattā rūpānaṁ ālokasannissitaṁ manasikārahetukaṁ cakkhuviññāṇaṁ nibbattati saddhiṁ sampayuttadhammehi. Cakkhupasādassa hi ṭhitikkhaṇe ṭhitippattameva rūpaṁ cakkhuṁ ghaṭṭeti. Tasmiṁ ghaṭṭite dvikkhattuṁ bhavaṅgaṁ uppajjitvā nirujjhati. Tato tasmiṁyeva ārammaṇe kiriyamanodhātu āvajjanakiccaṁ sādhayamānā uppajjati. Tadanantaraṁ tadeva rūpaṁ passamānaṁ kusalavipākaṁ akusalavipākaṁ vā cakkhuviññāṇaṁ. Tato tadeva rūpaṁ sampaṭicchamānā vipākamanodhātu. Tato tadeva rūpaṁ santīrayamānā vipākāhetukamanoviññāṇadhātu. Tato tadeva rūpaṁ vavatthāpayamānā kiriyāhetukamanoviññāṇadhātu upekkhāsahagatā . Tato paraṁ kāmāvacarakusalākusalakiriyacittesu ekaṁ vā upekkhāsahagatāhetukaṁ cittaṁ pañca satta vā javanāni. Tato kāmāvacarasattānaṁ ekādasasu tadārammaṇacittesu javanānurūpaṁ yaṁkiñci tadārammaṇanti. Esa nayo sesadvāresupi. Manodvāre pana mahaggatacittānipi uppajjantīti. Evaṁ chasu dvāresu arūpassa nibbatti passitabbā. Evañhi arūpassa nibbattiṁ passanto kālena arūpaṁ sammasati nāma.",
  "anya-e0102n8:61": "Evaṁ kālena rūpaṁ kālena arūpaṁ sammasitvāpi tilakkhaṇaṁ āropetvā anukkamena paṭipajjamāno eko paññābhāvanaṁ sampādeti.",
  "anya-e0102n8:62": "Rūpasattakasammasanakathā",
  "anya-e0102n8:63": "706. Aparo rūpasattakaarūpasattakavasena tilakkhaṇaṁ āropetvā saṅkhāre sammasati. Tattha ādānanikkhepanato, vayovuḍḍhatthaṅgamato, āhāramayato, utumayato, kammajato, cittasamuṭṭhānato, dhammatārūpatoti imehi ākārehi āropetvā sammasanto rūpasattakavasena āropetvā sammasati nāma. Tenāhu porāṇā –",
  "anya-e0102n8:64": "‘‘Ādānanikkhepanato, vayovuḍḍhatthagāmito;",
  "anya-e0102n8:65": "Āhārato ca ututo, kammato cāpi cittato;",
  "anya-e0102n8:66": "Dhammatārūpato satta, vitthārena vipassatī’’ti.",
  "anya-e0102n8:67": "Tattha ādānanti paṭisandhi. Nikkhepananti cuti. Iti yogāvacaro imehi ādānanikkhepehi ekaṁ vassasataṁ paricchinditvā saṅkhāresu tilakkhaṇaṁ āropeti. Kathaṁ? Etthantare sabbe saṅkhārā aniccā. Kasmā? Uppādavayavattito, vipariṇāmato, tāvakālikato, niccapaṭikkhepato ca. Yasmā pana uppannā saṅkhārā ṭhitiṁ pāpuṇanti, ṭhitiyaṁ jarāya kilamanti, jaraṁ patvā avassaṁ bhijjanti, tasmā abhiṇhasampaṭipīḷanato, dukkhamato dukkhavatthuto, sukhapaṭikkhepato ca dukkhā. Yasmā ca ‘‘uppannā saṅkhārā ṭhitiṁ mā pāpuṇantu, ṭhānappattā mā jīrantu, jarappattā mā bhijjantū’’ti imesu tīsu ṭhānesu kassaci vasavattibhāvo natthi, suññā tena vasavattanākārena, tasmā suññato, assāmikato, avasavattito, attapaṭikkhepato ca anattāti.",
  "anya-e0102n8:68": "707. Evaṁ ādānanikkhepanavasena vassasataparicchinne rūpe tilakkhaṇaṁ āropetvā tato paraṁ vayovuḍḍhatthaṅgamato āropeti. Tattha vayovuḍḍhatthaṅgamo nāma vayavasena vuḍḍhassa vaḍḍhitassa rūpassa atthaṅgamo. Tassa vasena tilakkhaṇaṁ āropetīti attho.",
  "anya-e0102n8:69": "Kathaṁ? So tameva vassasataṁ paṭhamavayena majjhimavayena pacchimavayenāti tīhi vayehi paricchindati. Tattha ādito tettiṁsa vassāni paṭhamavayo nāma. Tato catuttiṁsa majjhimavayo nāma. Tato tettiṁsa pacchimavayo nāmāti. Iti imehi tīhi vayehi paricchinditvā, ‘‘paṭhamavaye pavattaṁ rūpaṁ majjhimavayaṁ appatvā tattheva nirujjhati, tasmā taṁ aniccaṁ. Yadaniccaṁ, taṁ dukkhaṁ. Yaṁ dukkhaṁ, tadanattā. Majjhimavaye pavattarūpampi pacchimavayaṁ appatvā tattheva nirujjhati, tasmā tampi aniccaṁ dukkhamanattā. Pacchimavaye tettiṁsa vassāni pavattarūpampi maraṇato paraṁ gamanasamatthaṁ nāma natthi, tasmā tampi aniccaṁ dukkhamanattā’’ti tilakkhaṇaṁ āropeti.",
  "anya-e0102n8:70": "708. Evaṁ paṭhamavayādivasena vayovuḍḍhatthaṅgamato tilakkhaṇaṁ āropetvā puna ‘‘mandadasakaṁ, khiḍḍādasakaṁ, vaṇṇadasakaṁ, baladasakaṁ, paññādasakaṁ, hānidasakaṁ, pabbhāradasakaṁ, vaṅkadasakaṁ, momūhadasakaṁ, sayanadasaka’’nti imesaṁ dasannaṁ dasakānaṁ vasena vayovuḍḍhatthaṅgamato tilakkhaṇaṁ āropeti.",
  "anya-e0102n8:71": "Tattha dasakesu tāva vassasatajīvino puggalassa paṭhamāni dasa vassāni mandadasakaṁ nāma, tadā hi so mando hoti capalo kumārako. Tato parāni dasa khiḍḍādasakaṁ nāma, tadā hi so khiḍḍāratibahulo hoti. Tato parāni dasa vaṇṇadasakaṁ nāma, tadā hissa vaṇṇāyatanaṁ vepullaṁ pāpuṇāti. Tato parāni dasa baladasakaṁ nāma, tadā hissa balañca thāmo ca vepullaṁ pāpuṇāti. Tato parāni dasa paññādasakaṁ nāma, tadā hissa paññā suppatiṭṭhitā hoti, pakatiyā kira dubbalapaññassāpi tasmiṁ kāle appamattakā paññā uppajjatiyeva. Tato parāni dasa hānidasakaṁ nāma, tadā hissa khiḍḍārativaṇṇabalapaññā parihāyanti. Tato parāni dasa pabbhāradasakaṁ nāma, tadā hissa attabhāvo purato pabbhāro hoti. Tato parāni dasa vaṅkadasakaṁ nāma, tadā hissa attabhāvo naṅgalakoṭi viya vaṅko hoti. Tato parāni dasa momūhadasakaṁ nāma. Tadā hi so momūho hoti, kataṁ kataṁ pamussati. Tato parāni dasa sayanadasakaṁ nāma, vassasatiko hi sayanabahulova hoti.",
  "anya-e0102n8:72": "Tatrāyaṁ yogī etesaṁ dasakānaṁ vasena vayovuḍḍhatthaṅgamato tilakkhaṇaṁ āropetuṁ iti paṭisañcikkhati – ‘‘paṭhamadasake pavattarūpaṁ dutiyadasakaṁ appatvā tattheva nirujjhati, tasmā taṁ aniccaṁ dukkhamanattā. Dutiyadasake…pe… navamadasake pavattarūpaṁ dasamadasakaṁ appatvā tattheva nirujjhati. Dasamadasake pavattarūpaṁ punabbhavaṁ appatvā idheva nirujjhati, tasmā tampi aniccaṁ dukkhamanattā’’ti tilakkhaṇaṁ āropeti.",
  "anya-e0102n8:73": "709. Evaṁ dasakavasena vayovuḍḍhatthaṅgamato tilakkhaṇaṁ āropetvā puna tadeva vassasataṁ pañcapañcavassavasena vīsatikoṭṭhāse katvā vayovuḍḍhatthaṅgamato tilakkhaṇaṁ āropeti. Kathaṁ? So hi iti paṭisañcikkhati – ‘‘paṭhame vassapañcake pavattarūpaṁ dutiyaṁ vassapañcakaṁ appatvā tattheva nirujjhati, tasmā taṁ aniccaṁ dukkhamanattā. Dutiye vassapañcake pavattarūpaṁ tatiyaṁ…pe… ekūnavīsatime vassapañcake pavattarūpaṁ vīsatimaṁ vassapañcakaṁ appatvā tattheva nirujjhati. Vīsatime vassapañcake pavattarūpaṁ maraṇato paraṁ gamanasamatthaṁ nāma natthi, tasmā tampi aniccaṁ dukkhamanattā’’ti.",
  "anya-e0102n8:74": "Evaṁ vīsatikoṭṭhāsavasena vayovuḍḍhatthaṅgamato tilakkhaṇaṁ āropetvā puna pañcavīsati koṭṭhāse katvā catunnaṁ catunnaṁ vassānaṁ vasena āropeti. Tato tettiṁsa koṭṭhāse katvā tiṇṇaṁ tiṇṇaṁ vassānaṁ vasena, paññāsa koṭṭhāse katvā dvinnaṁ dvinnaṁ vassānaṁ vasena, sataṁ koṭṭhāse katvā ekekavassavasena. Tato ekaṁ vassaṁ tayo koṭṭhāse katvā vassānahemantagimhesu tīsu utūsu ekekautuvasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:75": "Kathaṁ? ‘‘Vassāne catumāsaṁ pavattarūpaṁ hemantaṁ appatvā tattheva niruddhaṁ. Hemante pavattarūpaṁ gimhaṁ appatvā tattheva niruddhaṁ. Gimhe pavattarūpaṁ puna vassānaṁ appatvā tattheva niruddhaṁ, tasmā taṁ aniccaṁ dukkhamanattā’’ti. Evaṁ āropetvā puna ekaṁ vassaṁ cha koṭṭhāse katvā – ‘‘vassāne dvemāsaṁ pavattarūpaṁ saradaṁ appatvā tattheva niruddhaṁ. Sarade pavattarūpaṁ hemantaṁ. Hemante pavattarūpaṁ sisiraṁ. Sisire pavattarūpaṁ vasantaṁ. Vasante pavattarūpaṁ gimhaṁ. Gimhe pavattarūpaṁ puna vassānaṁ appatvā tattheva niruddhaṁ, tasmā aniccaṁ dukkhamanattā’’ti evaṁ tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:76": "Evaṁ āropetvā tato kāḷajuṇhavasena – ‘‘kāḷe pavattarūpaṁ juṇhaṁ appatvā. Juṇhe pavattarūpaṁ kāḷaṁ appatvā tattheva niruddhaṁ, tasmā aniccaṁ dukkhamanattā’’ti tilakkhaṇaṁ āropeti. Tato rattindivavasena – ‘‘rattiṁ pavattarūpaṁ divasaṁ appatvā tattheva niruddhaṁ. Divasaṁ pavattarūpampi rattiṁ appatvā tattheva niruddhaṁ, tasmā aniccaṁ dukkhamanattā’’ti tilakkhaṇaṁ āropeti. Tato tadeva rattindivaṁ pubbaṇhādivasena cha koṭṭhāse katvā – ‘‘pubbaṇhe pavattarūpaṁ majjhanhaṁ appatvā. Majjhanhe pavattarūpaṁ sāyanhaṁ. Sāyanhe pavattarūpaṁ paṭhamayāmaṁ. Paṭhamayāme pavattarūpaṁ majjhimayāmaṁ. Majjhimayāme pavattarūpaṁ pacchimayāmaṁ appatvā tattheva niruddhaṁ. Pacchimayāme pavattarūpaṁ puna pubbaṇhaṁ appatvā tattheva niruddhaṁ, tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:77": "710. Evaṁ āropetvā puna tasmiṁyeva rūpe abhikkamapaṭikkamaālokanavilokanasamiñjanapasāraṇavasena – ‘‘abhikkame pavattarūpaṁ paṭikkamaṁ appatvā tattheva nirujjhati. Paṭikkame pavattarūpaṁ ālokanaṁ. Ālokane pavattarūpaṁ vilokanaṁ. Vilokane pavattarūpaṁ samiñjanaṁ. Samiñjane pavattarūpaṁ pasāraṇaṁ appatvā tattheva nirujjhati. Tasmā aniccaṁ dukkhamanattā’’ti tilakkhaṇaṁ āropeti.",
  "anya-e0102n8:78": "Tato ekapadavāraṁ uddharaṇa atiharaṇavītiharaṇavossajjanasannikkhepanasannirumbhanavasena cha koṭṭhāse karoti.",
  "anya-e0102n8:79": "Tattha uddharaṇaṁ nāma pādassa bhūmito ukkhipanaṁ. Atiharaṇaṁ nāma purato haraṇaṁ. Vītiharaṇaṁ nāma khāṇukaṇṭakadīghajātiādīsu kiñcideva disvā ito cito ca pādasañcāraṇaṁ. Vossajjanaṁ nāma pādassa heṭṭhā oropanaṁ. Sannikkhepanaṁ nāma pathavītale ṭhapanaṁ. Sannirumbhanaṁ nāma puna pāduddharaṇakāle pādassa pathaviyā saddhiṁ abhinippīḷanaṁ. Tattha uddharaṇe pathavīdhātu āpodhātūti dve dhātuyo omattā honti mandā, itarā dve adhimattā honti balavatiyo. Tathā atiharaṇavītiharaṇesu. Vossajjane tejodhātu vāyodhātūti dve dhātuyo omattā honti mandā, itarā dve adhimattā honti balavatiyo. Tathā sannikkhepanasannirumbhanesu. Evaṁ cha koṭṭhāse katvā tesaṁ vasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:80": "Kathaṁ? So iti paṭisañcikkhati – ‘‘yā uddharaṇe pavattā dhātuyo, yāni ca tadupādāyarūpāni, sabbe te dhammā atiharaṇaṁ appatvā ettheva nirujjhanti, tasmā aniccā dukkhā anattā. Tathā atiharaṇe pavattā vītiharaṇaṁ. Vītiharaṇe pavattā vossajjanaṁ. Vossajjane pavattā sannikkhepanaṁ. Sannikkhepane pavattā sannirumbhanaṁ appatvā ettheva nirujjhanti. Iti tattha tattha uppannā itaraṁ itaraṁ koṭṭhāsaṁ appatvā tattha tattheva pabbaṁ pabbaṁ sandhi sandhi odhi odhi hutvā tattakapāle pakkhittatilā viya taṭataṭāyantā saṅkhārā bhijjanti. Tasmā aniccā dukkhā anattā’’ti. Tassevaṁ pabbapabbagate saṅkhāre vipassato rūpasammasanaṁ sukhumaṁ hoti.",
  "anya-e0102n8:81": "711. Sukhumatte ca panassa idaṁ opammaṁ. Eko kira dārutiṇukkādīsu kataparicayo adiṭṭhapubbapadīpo paccantavāsiko nagaramāgamma antarāpaṇe jalamānaṁ padīpaṁ disvā ekaṁ purisaṁ pucchi ambho ‘‘kiṁ nāmetaṁ evaṁ manāpa’’nti? Tamenaṁ so āha ‘‘kimettha manāpaṁ, padīpo nāmesa telakkhayena vaṭṭikkhayena ca gatamaggopissa na paññāyissatī’’ti. Tamañño evamāha ‘‘idaṁ oḷārikaṁ, imissā hi vaṭṭiyā anupubbena ḍayhamānāya tatiyabhāge tatiyabhāge jālā itarītaraṁ padesaṁ appatvāva nirujjhissatī’’ti. Tamañño evamāha ‘‘idampi oḷārikaṁ, imissā hi aṅgulaṅgulantare aḍḍhaṅgulaḍḍhaṅgulantare tantumhi tantumhi aṁsumhi aṁsumhi jālā itarītaraṁ aṁsuṁ appatvāva nirujjhissati. Aṁsuṁ pana muñcitvā na sakkā jālaṁ paññāpetu’’nti.",
  "anya-e0102n8:82": "Tattha ‘‘telakkhayena vaṭṭikkhayena ca padīpassa gatamaggopi na paññāyissatī’’ti purisassa ñāṇaṁ viya yogino ādānanikkhepanato vassasatena paricchinnarūpe tilakkhaṇāropanaṁ. ‘‘Vaṭṭiyā tatiyabhāge tatiyabhāge jālā itarītaraṁ padesaṁ appatvāva nirujjhissatī’’ti purisassa ñāṇaṁ viya yogino vassasatassa tatiyakoṭṭhāsaparicchinne vayovuḍḍhatthaṅgamarūpe tilakkhaṇāropanaṁ. ‘‘Aṅgulaṅgulantare jālā itarītaraṁ appatvāva nirujjhissatī’’ti purisassa ñāṇaṁ viya yogino dasavassa pañcavassa catuvassa tivassa dvivassa ekavassa paricchinne rūpe tilakkhaṇāropanaṁ. ‘‘Aḍḍhaṅgulaḍḍhaṅgulantare jālā itarītaraṁ appatvāva nirujjhissatī’’ti purisassa ñāṇaṁ viya yogino ekekautuvasena ekaṁ vassaṁ tidhā, chadhā ca vibhajitvā catumāsa-dvimāsaparicchinne rūpe tilakkhaṇāropanaṁ. ‘‘Tantumhi tantumhi jālā itarītaraṁ appatvāva nirujjhissatī’’ti purisassa ñāṇaṁ viya yogino kāḷajuṇhavasena, rattindivavasena, ekarattindivaṁ cha koṭṭhāse katvā pubbaṇhādivasena ca paricchinne rūpe tilakkhaṇāropanaṁ. ‘‘Aṁsumhi aṁsumhi jālā itarītaraṁ appatvāva nirujjhissatī’’ti purisassa ñāṇaṁ viya yogino abhikkamādivasena ceva uddharaṇādīsu ca ekekakoṭṭhāsavasena paricchinne rūpe tilakkhaṇāropananti.",
  "anya-e0102n8:83": "712. So evaṁ nānākārehi vayovuḍḍhatthaṅgamarūpe tilakkhaṇaṁ āropetvā puna tadeva rūpaṁ visaṅkharitvā āhāramayādivasena cattāro koṭṭhāse katvā ekekakoṭṭhāse tilakkhaṇaṁ āropeti. Tatrāssa āhāramayaṁ rūpaṁ chātasuhitavasena pākaṭaṁ hoti. Chātakāle samuṭṭhitaṁ rūpaṁ hi jhattaṁ hoti kilantaṁ, jhāmakhāṇuko viya, aṅgārapacchiyaṁ nilīnakāko viya ca dubbaṇṇaṁ dussaṇṭhitaṁ. Suhitakāle samuṭṭhitaṁ dhātaṁ pīṇitaṁ mudu siniddhaṁ phassavantaṁ hoti. So taṁ pariggahetvā ‘‘chātakāle pavattarūpaṁ suhitakālaṁ appatvā ettheva nirujjhati. Suhitakāle samuṭṭhitampi chātakālaṁ appatvā ettheva nirujjhati, tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:84": "713.Utumayaṁ sītuṇhavasena pākaṭaṁ hoti. Uṇhakāle samuṭṭhitaṁ rūpaṁ hi jhattaṁ hoti kilantaṁ dubbaṇṇaṁ. Sītautunā samuṭṭhitaṁ rūpaṁ dhātaṁ pīṇitaṁ siniddhaṁ hoti. So taṁ pariggahetvā ‘‘uṇhakāle pavattarūpaṁ sītakālaṁ appatvā ettheva nirujjhati. Sītakāle pavattarūpaṁ uṇhakālaṁ appatvā ettheva nirujjhati, tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:85": "714.Kammajaṁ āyatanadvāravasena pākaṭaṁ hoti. Cakkhudvārasmiṁ hi cakkhukāyabhāvadasakavasena tiṁsa kammajarūpāni, upatthambhakāni pana tesaṁ utucittāhārasamuṭṭhānāni catuvīsatīti catupaṇṇāsa honti. Tathā sotaghānajivhādvāresu. Kāyadvāre kāyabhāvadasakavasena ceva utusamuṭṭhānādivasena ca catucattālīsa. Manodvāre hadayavatthukāyabhāvadasakavasena ceva utusamuṭṭhānādivasena ca catupaṇṇāsameva.",
  "anya-e0102n8:86": "So sabbampi taṁ rūpaṁ pariggahetvā ‘‘cakkhudvāre pavattarūpaṁ sotadvāraṁ appatvā ettheva nirujjhati. Sotadvāre pavattarūpaṁ ghānadvāraṁ. Ghānadvāre pavattarūpaṁ jivhādvāraṁ. Jivhādvāre pavattarūpaṁ kāyadvāraṁ. Kāyadvāre pavattarūpaṁ manodvāraṁ appatvā ettheva nirujjhati, tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:87": "715.Cittasamuṭṭhānaṁ somanassitadomanassitavasena pākaṭaṁ hoti, somanassitakāle uppannaṁ hi rūpaṁ siniddhaṁ mudu pīṇitaṁ phassavantaṁ hoti. Domanassitakāle uppannaṁ jhattaṁ kilantaṁ dubbaṇṇaṁ hoti. So taṁ pariggahetvā ‘‘somanassitakāle pavattarūpaṁ domanassitakālaṁ appatvā ettheva nirujjhati. Domanassitakāle pavattarūpaṁ somanassitakālaṁ appatvā ettheva nirujjhati, tasmā taṁ aniccaṁ dukkhamanattā’’ti evaṁ tattha tilakkhaṇaṁ āropeti.",
  "anya-e0102n8:88": "Tassevaṁ cittasamuṭṭhānarūpaṁ pariggahetvā tattha tilakkhaṇaṁ āropayato ayamattho pākaṭo hoti –",
  "anya-e0102n8:89": "Jīvitaṁ attabhāvo ca, sukhadukkhā ca kevalā;",
  "anya-e0102n8:90": "Ekacittasamāyuttā, lahuso vattate khaṇo.",
  "anya-e0102n8:91": "Cullāsīti sahassāni, kappaṁ tiṭṭhanti ye marū;",
  "anya-e0102n8:92": "Na tveva tepi tiṭṭhanti, dvīhi cittehi samohitā.",
  "anya-e0102n8:93": "Ye niruddhā marantassa, tiṭṭhamānassa vā idha;",
  "anya-e0102n8:94": "Sabbeva sadisā khandhā, gatā appaṭisandhikā.",
  "anya-e0102n8:95": "Anantarā ca ye bhaggā, ye ca bhaggā anāgate;",
  "anya-e0102n8:96": "Tadantarā niruddhānaṁ, vesamaṁ natthi lakkhaṇe.",
  "anya-e0102n8:97": "Anibbattena na jāto, paccuppannena jīvati;",
  "anya-e0102n8:98": "Cittabhaṅgā mato loko, paññatti paramatthiyā.",
  "anya-e0102n8:99": "Anidhānagatā bhaggā, puñjo natthi anāgate;",
  "anya-e0102n8:100": "Nibbattā yepi tiṭṭhanti, āragge sāsapūpamā.",
  "anya-e0102n8:101": "Nibbattānañca dhammānaṁ, bhaṅgo nesaṁ purakkhato;",
  "anya-e0102n8:102": "Palokadhammā tiṭṭhanti, purāṇehi amissitā.",
  "anya-e0102n8:103": "Adassanato āyanti, bhaggā gacchantudassanaṁ;",
  "anya-e0102n8:104": "Vijjuppādova ākāse, uppajjanti vayanti cāti. (mahāni. 10);",
  "anya-e0102n8:105": "716. Evaṁ āhāramayādīsu tilakkhaṇaṁ āropetvā puna dhammatārūpe tilakkhaṇaṁ āropeti. Dhammatārūpaṁ nāma bahiddhā anindriyabaddhaṁ ayalohatipusīsasuvaṇṇarajatamuttāmaṇiveḷuriyasaṅkhasilāpavāḷalohitaṅgamasāragallabhūmipāsāṇapabbatatiṇarukkhalatādibhedaṁ vivaṭṭakappato paṭṭhāya uppajjanakarūpaṁ. Tadassa asokaṅkurādivasena pākaṭaṁ hoti.",
  "anya-e0102n8:106": "Asokaṅkuraṁ hi āditova tanurattaṁ hoti, tato dvīhatīhaccayena ghanarattaṁ, puna dvīhatīhaccayena mandarattaṁ, tato taruṇapallavavaṇṇaṁ, tato pariṇatapallavavaṇṇaṁ, tato haritapaṇṇavaṇṇaṁ. Tato nīlapaṇṇavaṇṇaṁ. Tato nīlapaṇṇavaṇṇakālato paṭṭhāya sabhāgarūpasantatimanuppabandhāpayamānaṁ saṁvaccharamattena paṇḍupalāsaṁ hutvā vaṇṭato chijjitvā patati.",
  "anya-e0102n8:107": "So taṁ pariggahetvā ‘‘tanurattakāle pavattarūpaṁ ghanarattakālaṁ appatvā nirujjhati. Ghanarattakāle pavattarūpaṁ mandarattakālaṁ. Mandarattakāle pavattarūpaṁ taruṇapallavavaṇṇakālaṁ. Taruṇapallavavaṇṇakāle pavattaṁ pariṇatapallavavaṇṇakālaṁ. Pariṇatapallavavaṇṇakāle pavattaṁ haritapaṇṇavaṇṇakālaṁ . Haritapaṇṇakāle pavattaṁ nīlapaṇṇavaṇṇakālaṁ. Nīlapaṇṇavaṇṇakāle pavattaṁ paṇḍupalāsakālaṁ. Paṇḍupalāsakāle pavattaṁ vaṇṭato chijjitvā patanakālaṁ appatvāva nirujjhati, tasmā taṁ aniccaṁ dukkhamanattā’’ti tilakkhaṇaṁ āropeti, evaṁ tattha tilakkhaṇaṁ āropetvā iminā nayena sabbampi dhammatārūpaṁ sammasati.",
  "anya-e0102n8:108": "Evaṁ tāva rūpasattakavasena tilakkhaṇaṁ āropetvā saṅkhāre sammasati.",
  "anya-e0102n8:109": "Arūpasattakasammasanakathā",
  "anya-e0102n8:110": "717. Yaṁ pana vuttaṁ ‘‘arūpasattakavasenā’’ti, tattha ayaṁ mātikā – kalāpato, yamakato, khaṇikato, paṭipāṭito, diṭṭhiugghāṭanato, mānasamugghāṭanato, nikantipariyādānatoti.",
  "anya-e0102n8:111": "Tattha kalāpatoti phassapañcamakā dhammā. Kathaṁ kalāpato sammasatīti? Idha bhikkhu iti paṭisañcikkhati – ‘‘ye ime ‘kesā aniccā dukkhā anattā’ti sammasane uppannā phassapañcamakā dhammā, ye ca ‘lomā…pe… matthaluṅgaṁ aniccaṁ dukkhamanattā’ti sammasane uppannā phassapañcamakā dhammā, sabbe te itarītaraṁ appatvā pabbaṁpabbaṁ odhiodhi hutvā tattakapāle pakkhittatilā viya taṭataṭāyantā vinaṭṭhā, tasmā aniccā dukkhā anattā’’ti. Ayaṁ tāva visuddhikathāyaṁ nayo.",
  "anya-e0102n8:112": "Ariyavaṁsakathāyaṁ pana ‘‘heṭṭhā rūpasattake sattasu ṭhānesu ‘rūpaṁ aniccaṁ dukkhamanattā’ti pavattaṁ cittaṁ aparena cittena ‘aniccaṁ dukkhamanattā’ti sammasanto ‘kalāpato sammasatī’ti’’ vuttaṁ, taṁ yuttataraṁ. Tasmā sesānipi teneva nayena vibhajissāma.",
  "anya-e0102n8:113": "718.Yamakatoti idha bhikkhu ādānanikkheparūpaṁ ‘‘aniccaṁ dukkhamanattā’’ti sammasitvā tampi cittaṁ aparena cittena ‘‘aniccaṁ dukkhamanattā’’ti sammasati. Vayovuḍḍhatthaṅgamarūpaṁ, āhāramayaṁ, utumayaṁ, kammajaṁ, cittasamuṭṭhānaṁ, dhammatārūpaṁ ‘‘aniccaṁ dukkhamanattā’’ti sammasitvā tampi cittaṁ aparena cittena ‘‘aniccaṁ dukkhamanattā’’ti sammasati. Evaṁ yamakato sammasati nāma.",
  "anya-e0102n8:114": "719.Khaṇikatoti idha bhikkhu ādānanikkheparūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena, dutiyaṁ tatiyena, tatiyaṁ catutthena, catutthaṁ pañcamena ‘‘etampi aniccaṁ dukkhamanattā’’ti sammasati. Vayovuḍḍhatthaṅgamarūpaṁ, āhāramayaṁ, utumayaṁ, kammajaṁ, cittasamuṭṭhānaṁ, dhammatārūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena, dutiyaṁ tatiyena, tatiyaṁ catutthena, catutthaṁ pañcamena ‘‘etampi aniccaṁ dukkhamanattā’’ti sammasati. Evaṁ rūpapariggāhakacittato paṭṭhāya cattāri cattāri cittāni sammasanto khaṇikato sammasati nāma.",
  "anya-e0102n8:115": "720.Paṭipāṭitoti ādānanikkheparūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena, dutiyaṁ tatiyena, tatiyaṁ catutthena…pe… dasamaṁ ekādasamena ‘‘etampi aniccaṁ dukkhamanattā’’ti sammasati. Vayovuḍḍhatthaṅgamarūpaṁ, āhāramayaṁ, utumayaṁ, kammajaṁ, cittasamuṭṭhānaṁ, dhammatārūpaṁ ‘‘aniccaṁ dukkhamanattā’’ti sammasitvā taṁ paṭhamacittaṁ dutiyacittena, dutiyaṁ tatiyena, tatiyaṁ catutthena…pe… dasamaṁ ekādasamena ‘‘etampi aniccaṁ dukkhamanattā’’ti evaṁ vipassanā paṭipāṭiyā sakalampi divasabhāgaṁ sammasituṁ vaṭṭeyya. Yāva dasamacittasammasanā pana rūpakammaṭṭhānampi arūpakammaṭṭhānampi paguṇaṁ hoti. Tasmā dasameyeva ṭhapetabbanti vuttaṁ. Evaṁ sammasanto paṭipāṭito sammasati nāma.",
  "anya-e0102n8:116": "721.Diṭṭhiugghāṭanato mānaugghāṭanato nikantipariyādānatoti imesu tīsu visuṁ sammasananayo nāma natthi. Yaṁ panetaṁ heṭṭhā rūpaṁ, idha ca arūpaṁ pariggahitaṁ, taṁ passanto rūpārūpato uddhaṁ aññaṁ sattaṁ nāma na passati. Sattassa adassanato paṭṭhāya sattasaññā ugghāṭitā hoti. Sattasaññaṁ ugghāṭitacittena saṅkhāre pariggaṇhato diṭṭhi nuppajjati. Diṭṭhiyā anuppajjamānāya diṭṭhi ugghāṭitā nāma hoti. Diṭṭhiugghāṭitacittena saṅkhāre pariggaṇhato māno nuppajjati. Māne anuppajjante māno samugghāṭito nāma hoti. Mānasamugghāṭitacittena saṅkhāre pariggaṇhato taṇhā nuppajjati. Taṇhāya anuppajjantiyā nikanti pariyādiṇṇā nāma hotīti idaṁ tāva visuddhikathāyaṁ vuttaṁ.",
  "anya-e0102n8:117": "Ariyavaṁsakathāyaṁ pana ‘‘diṭṭhiugghāṭanato mānasamugghāṭanato nikantipariyādānato’’ti mātikaṁ ṭhapetvā ayaṁ nayo dassito.",
  "anya-e0102n8:118": "‘‘Ahaṁ vipassāmi, mama vipassanā’’ti gaṇhato hi diṭṭhisamugghāṭanaṁ nāma na hoti. ‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana diṭṭhiugghāṭanaṁ nāma hoti.",
  "anya-e0102n8:119": "‘‘Suṭṭhu vipassāmi, manāpaṁ vipassāmī’’ti gaṇhato mānasamugghāṭo nāma na hoti. ‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana mānasamugghāṭo nāma hoti.",
  "anya-e0102n8:120": "‘‘Vipassituṁ sakkomī’’ti vipassanaṁ assādentassa nikantipariyādānaṁ nāma na hoti. ‘‘Saṅkhārāva saṅkhāre vipassanti sammasanti vavatthapenti pariggaṇhanti paricchindantī’’ti gaṇhato pana nikantipariyādānaṁ nāma hoti.",
  "anya-e0102n8:121": "Sace saṅkhārā attā bhaveyyuṁ, attāti gahetuṁ vaṭṭeyyuṁ, anattā ca pana attāti gahitā, tasmā te avasavattanaṭṭhena anattā, hutvā abhāvaṭṭhena aniccā, uppādavayapaṭipīḷanaṭṭhena dukkhāti passato diṭṭhiugghāṭanaṁ nāma hoti.",
  "anya-e0102n8:122": "Sace saṅkhārā niccā bhaveyyuṁ, niccāti gahetuṁ vaṭṭeyyuṁ, aniccā ca pana niccāti gahitā, tasmā te hutvā abhāvaṭṭhena aniccā, uppādavayapaṭipīḷanaṭṭhena dukkhā, avasavattanaṭṭhena anattāti passato mānasamugghāṭo nāma hoti.",
  "anya-e0102n8:123": "Sace saṅkhārā sukhā bhaveyyuṁ, sukhāti gahetuṁ vaṭṭeyyuṁ, dukkhā ca pana sukhāti gahitā, tasmā te uppādavayapaṭipīḷanaṭṭhena dukkhā, hutvā abhāvaṭṭhena aniccā, avasavattanaṭṭhena anattāti passato nikantipariyādānaṁ nāma hoti.",
  "anya-e0102n8:124": "Evaṁ saṅkhāre anattato passantassa diṭṭhisamugghāṭanaṁ nāma hoti. Aniccato passantassa mānasamugghāṭanaṁ nāma hoti. Dukkhato passantassa nikantipariyādānaṁ nāma hoti. Iti ayaṁ vipassanā attano attano ṭhāneyeva tiṭṭhatīti.",
  "anya-e0102n8:125": "Evaṁ arūpasattakavasenāpi tilakkhaṇaṁ āropetvā saṅkhāre sammasati. Ettāvatā panassa rūpakammaṭṭhānampi arūpakammaṭṭhānampi paguṇaṁ hoti.",
  "anya-e0102n8:126": "722. So evaṁ paguṇarūpārūpakammaṭṭhāno yā upari bhaṅgānupassanato paṭṭhāya pahānapariññāvasena sabbākārato pattabbā aṭṭhārasa mahāvipassanā, tāsaṁ idheva tāva ekadesaṁ paṭivijjhanto tappaṭipakkhe dhamme pajahati.",
  "anya-e0102n8:127": "Aṭṭhārasa mahāvipassanā nāma aniccānupassanādikā paññā. Yāsu aniccānupassanaṁ bhāvento niccasaññaṁ pajahati, dukkhānupassanaṁ bhāvento sukhasaññaṁ pajahati, anattānupassanaṁ bhāvento attasaññaṁ pajahati, nibbidānupassanaṁ bhāvento nandiṁ pajahati, virāgānupassanaṁ bhāvento rāgaṁ pajahati, nirodhānupassanaṁ bhāvento samudayaṁ pajahati, paṭinissaggānupassanaṁ bhāvento ādānaṁ pajahati, khayānupassanaṁ bhāvento ghanasaññaṁ pajahati, vayānupassanaṁ bhāvento āyūhanaṁ pajahati, vipariṇāmānupassanaṁ bhāvento dhuvasaññaṁ pajahati, animittānupassanaṁ bhāvento nimittaṁ pajahati, appaṇihitānupassanaṁ bhāvento paṇidhiṁ pajahati, suññatānupassanaṁ bhāvento abhinivesaṁ pajahati, adhipaññādhammavipassanaṁ bhāvento sārādānābhinivesaṁ pajahati, yathābhūtañāṇadassanaṁ bhāvento sammohābhinivesaṁ pajahati, ādīnavānupassanaṁ bhāvento ālayābhinivesaṁ pajahati, paṭisaṅkhānupassanaṁ bhāvento appaṭisaṅkhaṁ pajahati, vivaṭṭānupassanaṁ bhāvento saṁyogābhinivesaṁ pajahati.",
  "anya-e0102n8:128": "Tāsu yasmā iminā aniccādilakkhaṇattayavasena saṅkhārā diṭṭhā, tasmā anicca-dukkha-anattānupassanā paṭividdhā honti. Yasmā ca ‘‘yā ca aniccānupassanā yā ca animittānupassanā, ime dhammā ekatthā, byañjanameva nānaṁ’’. Tathā ‘‘yā ca dukkhānupassanā yā ca appaṇihitānupassanā, ime dhammā ekatthā, byañjanameva nānaṁ’’. ‘‘Yā ca anattānupassanā yā ca suññatānupassanā, ime dhammā ekatthā, byañjanameva nāna’’nti (paṭi. ma. 1.227) vuttaṁ. Tasmā tāpi paṭividdhā honti.",
  "anya-e0102n8:129": "Adhipaññādhammavipassanā pana sabbāpi vipassanā. Yathābhūtañāṇadassanaṁ kaṅkhāvitaraṇavisuddhiyā eva saṅgahitaṁ. Iti idampi dvayaṁ paṭividdhameva hoti. Sesesu vipassanāñāṇesu kiñci paṭividdhaṁ, kiñci appaṭividdhaṁ, tesaṁ vibhāgaṁ parato āvikarissāma.",
  "anya-e0102n8:130": "Yadeva hi paṭividdhaṁ, taṁ sandhāya idaṁ vuttaṁ ‘‘evaṁ paguṇarūpārūpakammaṭṭhāno yā upari bhaṅgānupassanato paṭṭhāya pahānapariññāvasena sabbākārato pattabbā aṭṭhārasa mahāvipassanā. Tāsaṁ idheva tāva ekadesaṁ paṭivijjhanto tappaṭipakkhe dhamme pajahatī’’ti.",
  "anya-e0102n8:131": "Udayabbayañāṇakathā",
  "anya-e0102n8:132": "723. So evaṁ aniccānupassanādipaṭipakkhānaṁ niccasaññādīnaṁ pahānena visuddhañāṇo sammasanañāṇassa pāraṁ gantvā, yaṁ taṁ sammasanañāṇānantaraṁ ‘‘paccuppannānaṁ dhammānaṁ vipariṇāmānupassane paññā udayabbayānupassane ñāṇa’’nti (paṭi. ma. mātikā 1.6) udayabbayānupassanaṁ vuttaṁ, tassa adhigamāya yogaṁ ārabhati. Ārabhamāno ca saṅkhepato tāva ārabhati. Tatrāyaṁ pāḷi –",
  "anya-e0102n8:133": "‘‘Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ? Jātaṁ rūpaṁ paccuppannaṁ, tassa nibbattilakkhaṇaṁ udayo, vipariṇāmalakkhaṇaṁ vayo, anupassanā ñāṇaṁ. Jātā vedanā… saññā… saṅkhārā… viññāṇaṁ… jātaṁ cakkhu…pe… jāto bhavo paccuppanno, tassa nibbattilakkhaṇaṁ udayo, vipariṇāmalakkhaṇaṁ vayo, anupassanā ñāṇa’’nti (paṭi. ma. 1.49).",
  "anya-e0102n8:134": "So iminā pāḷinayena jātassa nāmarūpassa nibbattilakkhaṇaṁ jātiṁ uppādaṁ abhinavākāraṁ ‘‘udayo’’ti, vipariṇāmalakkhaṇaṁ khayaṁ bhaṅgaṁ ‘‘vayo’’ti samanupassati. So evaṁ pajānāti ‘‘imassa nāmarūpassa uppattito pubbe anuppannassa rāsi vā nicayo vā natthi, uppajjamānassāpi rāsito vā nicayato vā āgamanaṁ nāma natthi, nirujjhamānassāpi disāvidisāgamanaṁ nāma natthi, niruddhassāpi ekasmiṁ ṭhāne rāsito nicayato nidhānato avaṭṭhānaṁ nāma natthi. Yathā pana vīṇāya vādiyamānāya uppannasaddassa neva uppattito pubbe sannicayo atthi, na uppajjamāno sannicayato āgato, na nirujjhamānassa disāvidisāgamanaṁ atthi, na niruddho katthaci sannicito tiṭṭhati, atha kho vīṇañca upavīṇañca purisassa ca tajjaṁ vāyāmaṁ paṭicca ahutvā sambhoti, hutvā paṭiveti. Evaṁ sabbepi rūpārūpino dhammā ahutvā sambhonti, hutvā paṭiventī’’ti.",
  "anya-e0102n8:135": "724. Evaṁ saṅkhepato udayabbayamanasikāraṁ katvā puna yāni etasseva udayabbayañāṇassa vibhaṅge –",
  "anya-e0102n8:136": "‘‘Avijjāsamudayā rūpasamudayoti paccayasamudayaṭṭhena rūpakkhandhassa udayaṁ passati. Taṇhāsamudayā… kammasamudayā… āhārasamudayā rūpasamudayoti paccayasamudayaṭṭhena rūpakkhandhassa udayaṁ passati. Nibbattilakkhaṇaṁ passantopi rūpakkhandhassa udayaṁ passati. Rūpakkhandhassa udayaṁ passanto imāni pañca lakkhaṇāni passati.",
  "anya-e0102n8:137": "‘‘Avijjānirodhā rūpanirodhoti paccayanirodhaṭṭhena rūpakkhandhassa vayaṁ passati. Taṇhānirodhā… kammanirodhā… āhāranirodhā rūpanirodhoti paccayanirodhaṭṭhena rūpakkhandhassa vayaṁ passati. Vipariṇāmalakkhaṇaṁ passantopi rūpakkhandhassa vayaṁ passati. Rūpakkhandhassa vayaṁ passantopi imāni pañca lakkhaṇāni passati’’ (paṭi. ma. 1.50).",
  "anya-e0102n8:138": "Tathā ‘‘avijjāsamudayā vedanāsamudayoti paccayasamudayaṭṭhena vedanākkhandhassa udayaṁ passati. Taṇhāsamudayā… kammasamudayā… phassasamudayā vedanāsamudayoti paccayasamudayaṭṭhena vedanākkhandhassa udayaṁ passati. Nibbattilakkhaṇaṁ passantopi vedanākkhandhassa udayaṁ passati. Vedanākkhandhassa udayaṁ passanto imāni pañca lakkhaṇāni passati. Avijjānirodhā… taṇhānirodhā… kammanirodhā… phassanirodhā vedanānirodhoti paccayanirodhaṭṭhena vedanākkhandhassa vayaṁ passati. Vipariṇāmalakkhaṇaṁ passantopi vedanākkhandhassa vayaṁ passati. Vedanākkhandhassa vayaṁ passanto imāni pañca lakkhaṇāni passati’’ (paṭi. ma. 1.50).",
  "anya-e0102n8:139": "Vedanākkhandhassa viya ca saññāsaṅkhāraviññāṇakkhandhānaṁ. Ayaṁ pana viseso, viññāṇakkhandhassa phassaṭṭhāne ‘‘nāmarūpasamudayā, nāmarūpanirodhā’’ti –",
  "anya-e0102n8:140": "Evaṁ ekekassa khandhassa udayabbayadassane dasa dasa katvā paññāsa lakkhaṇāni vuttāni. Tesaṁ vasena evampi rūpassa udayo evampi rūpassa vayo, evampi rūpaṁ udeti, evampi rūpaṁ vetīti paccayato ceva khaṇato ca vitthārena manasikāraṁ karoti.",
  "anya-e0102n8:141": "725. Tassevaṁ manasikaroto ‘‘iti kirime dhammā ahutvā sambhonti, hutvā paṭiventī’’ti ñāṇaṁ visadataraṁ hoti. Tassevaṁ paccayato ceva khaṇato ca dvedhā udayabbayaṁ passato saccapaṭiccasamuppādanayalakkhaṇabhedā pākaṭā honti.",
  "anya-e0102n8:142": "726. Yañhi so avijjādisamudayā khandhānaṁ samudayaṁ, avijjādinirodhā ca khandhānaṁ nirodhaṁ passati, idamassa paccayato udayabbayadassanaṁ. Yaṁ pana nibbattilakkhaṇavipariṇāmalakkhaṇāni passanto khandhānaṁ udayabbayaṁ passati, idamassa khaṇato udayabbayadassanaṁ, uppattikkhaṇeyeva hi nibbattilakkhaṇaṁ. Bhaṅgakkhaṇe ca vipariṇāmalakkhaṇaṁ.",
  "anya-e0102n8:143": "727. Iccassevaṁ paccayato ceva khaṇato ca dvedhā udayabbayaṁ passato paccayato udayadassanena samudayasaccaṁ pākaṭaṁ hoti janakāvabodhato. Khaṇato udayadassanena dukkhasaccaṁ pākaṭaṁ hoti jātidukkhāvabodhato. Paccayato vayadassanena nirodhasaccaṁ pākaṭaṁ hoti paccayānuppādena paccayavataṁ anuppādāvabodhato. Khaṇato vayadassanena dukkhasaccameva pākaṭaṁ hoti maraṇadukkhāvabodhato. Yañcassa udayabbayadassanaṁ, maggovāyaṁ lokikoti maggasaccaṁ pākaṭaṁ hoti tatra sammohavighātato.",
  "anya-e0102n8:144": "728. Paccayato cassa udayadassanena anulomo paṭiccasamuppādo pākaṭo hoti, ‘‘imasmiṁ sati idaṁ hotī’’ti (ma. ni. 1.404; saṁ. ni. 2.21; udā. 1) avabodhato. Paccayato vayadassanena paṭilomo paṭiccasamuppādo pākaṭo hoti, ‘‘imassa nirodhā idaṁ nirujjhatī’’ti (ma. ni. 1.406; saṁ. ni. 2.21; udā. 2) avabodhato . Khaṇato pana udayabbayadassanena paṭiccasamuppannā dhammā pākaṭā honti saṅkhatalakkhaṇāvabodhato. Udayabbayavanto hi saṅkhatā, te ca paṭiccasamuppannāti.",
  "anya-e0102n8:145": "729. Paccayato cassa udayadassanena ekattanayo pākaṭo hoti hetuphalasambandhena santānassa anupacchedāvabodhato. Atha suṭṭhutaraṁ ucchedadiṭṭhiṁ pajahati. Khaṇato udayadassanena nānattanayo pākaṭo hoti navanavānaṁ uppādāvabodhato. Atha suṭṭhutaraṁ sassatadiṭṭhiṁ pajahati. Paccayato cassa udayabbayadassanena abyāpāranayo pākaṭo hoti dhammānaṁ avasavattibhāvāvabodhato. Atha suṭṭhutaraṁ attadiṭṭhiṁ pajahati. Paccayato pana udayadassanena evaṁdhammatānayo pākaṭo hoti paccayānurūpena phalassa uppādāvabodhato. Atha suṭṭhutaraṁ akiriyadiṭṭhiṁ pajahati.",
  "anya-e0102n8:146": "730. Paccayato cassa udayadassanena anattalakkhaṇaṁ pākaṭaṁ hoti dhammānaṁ nirīhakattapaccayapaṭibaddhavuttitāvabodhato. Khaṇato udayabbayadassanena aniccalakkhaṇaṁ pākaṭaṁ hoti hutvā abhāvāvabodhato, pubbantāparantavivekāvabodhato ca. Dukkhalakkhaṇampi pākaṭaṁ hoti udayabbayehi paṭipīḷanāvabodhato. Sabhāvalakkhaṇampi pākaṭaṁ hoti udayabbayaparicchinnāvabodhato. Sabhāvalakkhaṇe saṅkhatalakkhaṇassa tāvakālikattampi pākaṭaṁ hoti udayakkhaṇe vayassa, vayakkhaṇe ca udayassa abhāvāvabodhatoti.",
  "anya-e0102n8:147": "731. Tassevaṁ pākaṭībhūtasaccapaṭiccasamuppādanayalakkhaṇabhedassa ‘‘evaṁ kira nāmime dhammā anuppannapubbā uppajjanti, uppannā nirujjhantī’’ti niccanavāva hutvā saṅkhārā upaṭṭhahanti. Na kevalañca niccanavā, sūriyuggamane ussāvabindu viya udakabubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino. Māyāmarīcisupinantaalātacakkagandhabbanagarapheṇakadaliādayo viya assārā nissārāti cāpi upaṭṭhahanti.",
  "anya-e0102n8:148": "Ettāvatānena ‘‘vayadhammameva uppajjati, uppannañca vayaṁ upetī’’ti iminā ākārena samapaññāsa lakkhaṇāni paṭivijjhitvā ṭhitaṁ udayabbayānupassanaṁ nāma taruṇavipassanāñāṇaṁ adhigataṁ hoti, yassādhigamā āraddhavipassakoti saṅkhaṁ gacchati.",
  "anya-e0102n8:149": "Vipassanupakkilesakathā",
  "anya-e0102n8:150": "732. Athassa imāya taruṇavipassanāya āraddhavipassakassa dasa vipassanupakkilesā uppajjanti. Vipassanupakkilesā hi paṭivedhappattassa ariyasāvakassa ceva vippaṭipannakassa ca nikkhittakammaṭṭhānassa kusītapuggalassa nuppajjanti. Sammāpaṭipannakassa pana yuttapayuttassa āraddhavipassakassa kulaputtassa uppajjantiyeva.",
  "anya-e0102n8:151": "Katame pana te dasa upakkilesāti? Obhāso, ñāṇaṁ, pīti, passaddhi, sukhaṁ, adhimokkho, paggaho, upaṭṭhānaṁ, upekkhā, nikantīti. Vuttañhetaṁ –",
  "anya-e0102n8:152": "‘‘Kathaṁ dhammuddhaccaviggahitamānasaṁ hoti? Aniccato manasikaroto obhāso uppajjati, ‘obhāso dhammo’ti obhāsaṁ āvajjati, tato vikkhepo uddhaccaṁ. Tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato… anattato upaṭṭhānaṁ yathābhūtaṁ nappajānāti’’.",
  "anya-e0102n8:153": "Tathā ‘‘aniccato manasikaroto ñāṇaṁ uppajjati…pe… pīti… passaddhi… sukhaṁ… adhimokkho… paggaho… upaṭṭhānaṁ… upekkhā… nikanti uppajjati, ‘nikanti dhammo’ti nikantiṁ āvajjati, tato vikkhepo uddhaccaṁ. Tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato… anattato upaṭṭhānaṁ yathābhūtaṁ nappajānātī’’ti (paṭi. ma. 2.6).",
  "anya-e0102n8:154": "733. Tattha obhāsoti vipassanobhāso. Tasmiṁ uppanne yogāvacaro ‘‘na vata me ito pubbe evarūpo obhāso uppannapubbo, addhā maggappattosmi phalapattosmī’’ti amaggameva ‘‘maggo’’ti, aphalameva ca ‘‘phala’’nti gaṇhāti. Tassa amaggaṁ ‘‘maggo’’ti aphalaṁ ‘‘phala’’nti gaṇhato vipassanāvīthi ukkantā nāma hoti. So attano mūlakammaṭṭhānaṁ vissajjetvā obhāsameva assādento nisīdati.",
  "anya-e0102n8:155": "So kho panāyaṁ obhāso kassaci bhikkhuno pallaṅkaṭṭhānamattameva obhāsento uppajjati. Kassaci antogabbhaṁ. Kassaci bahigabbhampi. Kassaci sakalavihāraṁ, gāvutaṁ, aḍḍhayojanaṁ, yojanaṁ, dviyojanaṁ, tiyojanaṁ…pe… kassaci pathavītalato yāva akaniṭṭhabrahmalokā ekālokaṁ kurumāno. Bhagavato pana dasasahassilokadhātuṁ obhāsento udapādi.",
  "anya-e0102n8:156": "Evaṁ vemattatāya cassa idaṁ vatthu – cittalapabbate kira dvikuṭṭagehassa anto dve therā nisīdiṁsu. Taṁdivasañca kāḷapakkhuposatho hoti, meghapaṭalacchannā disā, rattibhāge caturaṅgasamannāgataṁ tamaṁ pavattati. Atheko thero āha – ‘‘bhante, mayhaṁ idāni cetiyaṅgaṇamhi sīhāsane pañcavaṇṇāni kusumāni paññāyantī’’ti. Taṁ itaro āha – ‘‘anacchariyaṁ, āvuso, kathesi, mayhaṁ panetarahi mahāsamuddamhi yojanaṭṭhāne macchakacchapā paññāyantī’’ti.",
  "anya-e0102n8:157": "Ayaṁ pana vipassanupakkileso yebhuyyena samathavipassanālābhino uppajjati. So samāpattivikkhambhitānaṁ kilesānaṁ asamudācārato ‘‘arahā aha’’nti cittaṁ uppādeti uccavālikavāsī mahānāgatthero viya haṁkanakavāsī mahādattatthero viya cittalapabbate niṅkapeṇṇakapadhānagharavāsī cūḷasumanatthero viya ca.",
  "anya-e0102n8:158": "Tatridaṁ ekavatthuparidīpanaṁ – talaṅgaravāsī dhammadinnatthero kira nāma eko pabhinnapaṭisambhido mahākhīṇāsavo mahato bhikkhusaṅghassa ovādadāyako ahosi. So ekadivasaṁ attano divāṭṭhāne nisīditvā ‘‘kinnu kho amhākaṁ ācariyassa uccavālikavāsīmahānāgattherassa samaṇabhāvakiccaṁ matthakaṁ pattaṁ, no’’ti āvajjanto puthujjanabhāvamevassa disvā ‘‘mayi agacchante puthujjanakālakiriyameva karissatī’’ti ca ñatvā iddhiyā vehāsaṁ uppatitvā divāṭṭhāne nisinnassa therassa samīpe orohitvā vanditvā vattaṁ dassetvā ekamantaṁ nisīdi. ‘‘Kiṁ, āvuso dhammadinna, akāle āgatosī’’ti ca vutte ‘‘pañhaṁ, bhante, pucchituṁ āgatomhī’’ti āha. Tato ‘‘pucchāvuso, jānamānā kathayissāmā’’ti vutte pañhasahassaṁ pucchi.",
  "anya-e0102n8:159": "Thero pucchitapucchitaṁ asajjamānova kathesi. Tato ‘‘atitikkhaṁ vo, bhante, ñāṇaṁ, kadā tumhehi ayaṁ dhammo adhigato’’ti vutte ‘‘ito saṭṭhivassakāle, āvuso’’ti āha. Samādhimpi, bhante, vaḷañjethāti, na yidaṁ, āvuso, bhāriyanti. Tena hi, bhante, ekaṁ hatthiṁ māpethāti . Thero sabbasetaṁ hatthiṁ māpesi. Idāni, bhante, yathā ayaṁ hatthī añcitakaṇṇo pasāritanaṅguṭṭho soṇḍaṁ mukhe pakkhipitvā bheravaṁ koñcanādaṁ karonto tumhākaṁ abhimukho āgacchati, tathā naṁ karothāti. Thero tathā katvā vegena āgacchato hatthissa bheravaṁ ākāraṁ disvā uṭṭhāya palāyituṁ āraddho. Tamenaṁ khīṇāsavatthero hatthaṁ pasāretvā cīvarakaṇṇe gahetvā ‘‘bhante, khīṇāsavassa sārajjaṁ nāma hotī’’ti āha.",
  "anya-e0102n8:160": "So tamhi kāle attano puthujjanabhāvaṁ ñatvā ‘‘avassayo me, āvuso, dhammadinna hohī’’ti vatvā pādamūle ukkuṭikaṁ nisīdi. ‘‘Bhante, tumhākaṁ avassayo bhavissāmiccevāhaṁ āgato, mā cintayitthā’’ti kammaṭṭhānaṁ kathesi. Thero kammaṭṭhānaṁ gahetvā caṅkamaṁ āruyha tatiye padavāre aggaphalaṁ arahattaṁ pāpuṇi. Thero kira dosacarito ahosi. Evarūpā bhikkhū obhāse kampanti.",
  "anya-e0102n8:161": "734.Ñāṇanti vipassanāñāṇaṁ. Tassa kira rūpārūpadhamme tulayantassa tīrentassa vissaṭṭhaindavajiramiva avihatavegaṁ tikhiṇaṁ sūraṁ ativisadaṁ ñāṇaṁ uppajjati.",
  "anya-e0102n8:162": "Pītīti vipassanāpīti. Tassa kira tasmiṁ samaye khuddakāpīti, khaṇikāpīti, okkantikāpīti, ubbegāpīti, pharaṇāpītīti ayaṁ pañcavidhā pīti sakalasarīraṁ pūrayamānā uppajjati.",
  "anya-e0102n8:163": "Passaddhīti vipassanāpassaddhi. Tassa kira tasmiṁ samaye rattiṭṭhāne vā divāṭṭhāne vā nisinnassa kāyacittānaṁ neva daratho, na gāravaṁ, na kakkhaḷatā, na akammaññatā, na gelaññaṁ, na vaṅkatā hoti, atha kho panassa kāyacittāni passaddhāni lahūni mudūni kammaññāni suvisadāni ujukāniyeva honti. So imehi passaddhādīhi anuggahitakāyacitto tasmiṁ samaye amānusiṁ nāma ratiṁ anubhavati. Yaṁ sandhāya vuttaṁ –",
  "anya-e0102n8:164": "‘‘Suññāgāraṁ paviṭṭhassa, santacittassa bhikkhuno;",
  "anya-e0102n8:165": "Amānusī rati hoti, sammā dhammaṁ vipassato.",
  "anya-e0102n8:166": "‘‘Yato yato sammasati, khandhānaṁ udayabbayaṁ;",
  "anya-e0102n8:167": "Labhatī pītipāmojjaṁ, amataṁ taṁ vijānata’’nti. (dha. pa. 373-374);",
  "anya-e0102n8:168": "Evamassa imaṁ amānusiṁ ratiṁ sādhayamānā lahutādisampayuttā passaddhi uppajjati.",
  "anya-e0102n8:169": "Sukhanti vipassanāsukhaṁ. Tassa kira tasmiṁ samaye sakalasarīraṁ abhisandayamānaṁ atipaṇītaṁ sukhaṁ uppajjati.",
  "anya-e0102n8:170": "Adhimokkhoti saddhā. Vipassanāsampayuttāyeva hissa cittacetasikānaṁ atisayapasādabhūtā balavatī saddhā uppajjati.",
  "anya-e0102n8:171": "Paggahoti vīriyaṁ. Vipassanāsampayuttameva hissa asithilaṁ anaccāraddhaṁ supaggahitaṁ vīriyaṁ uppajjati.",
  "anya-e0102n8:172": "Upaṭṭhānanti sati. Vipassanāsampayuttāyeva hissa supaṭṭhitā supatiṭṭhitā nikhātā acalā pabbatarājasadisā sati uppajjati. So yaṁ yaṁ ṭhānaṁ āvajjati samannāharati manasikaroti paccavekkhati, taṁ taṁ ṭhānamassa okkhanditvā pakkhanditvā dibbacakkhuno paraloko viya satiyā upaṭṭhāti.",
  "anya-e0102n8:173": "Upekkhāti vipassanupekkhā ceva āvajjanupekkhā ca. Tasmiṁ hissa samaye sabbasaṅkhāresu majjhattabhūtā vipassanupekkhāpi balavatī uppajjati. Manodvāre āvajjanupekkhāpi. Sā hissa taṁ taṁ ṭhānaṁ āvajjantassa vissaṭṭhaindavajiramiva pattapuṭe pakkhitta tattanārāco viya ca sūrā tikhiṇā hutvā vahati.",
  "anya-e0102n8:174": "Nikantīti vipassanānikanti. Evaṁ obhāsādipaṭimaṇḍitāya hissa vipassanāya ālayaṁ kurumānā sukhumā santākārā nikanti uppajjati. Yā nikanti kilesoti pariggahetumpi na sakkā hoti.",
  "anya-e0102n8:175": "Yathā ca obhāse, evaṁ etesupi aññatarasmiṁ uppanne yogāvacaro ‘‘na vata me ito pubbe evarūpaṁ ñāṇaṁ uppannapubbaṁ, evarūpā pīti, passaddhi, sukhaṁ, adhimokkho, paggaho, upaṭṭhānaṁ, upekkhā, nikanti uppannapubbā, addhā maggappattosmi phalappattosmī’’ti amaggameva ‘‘maggo’’ti aphalameva ca ‘‘phala’’nti gaṇhāti. Tassa amaggaṁ ‘‘maggo’’ti aphalaṁ ‘‘phala’’nti gaṇhato vipassanāvīthi ukkantā nāma hoti. So attano mūlakammaṭṭhānaṁ vissajjetvā nikantimeva assādento nisīdatīti.",
  "anya-e0102n8:176": "735. Ettha ca obhāsādayo upakkilesavatthutāya upakkilesāti vuttā, na akusalattā. Nikanti pana upakkileso ceva upakkilesavatthu ca. Vatthuvaseneva cete dasa. Gāhavasena pana samatiṁsa honti. Kathaṁ? ‘‘Mama obhāso uppanno’’ti gaṇhato hi diṭṭhigāho hoti, ‘‘manāpo vata obhāso uppanno’’ti gaṇhato mānagāho, obhāsaṁ assādayato taṇhāgāho, iti obhāse diṭṭhimānataṇhāvasena tayo gāhā. Tathā sesesupīti evaṁ gāhavasena samatiṁsa upakkilesā honti. Tesaṁ vasena akusalo abyatto yogāvacaro obhāsādīsu kampati vikkhipati. Obhāsādīsu ekekaṁ ‘‘etaṁ mama, esohamasmi, eso me attā’’ti (ma. ni. 1.241) samanupassati. Tenāhu porāṇā –",
  "anya-e0102n8:177": "‘‘Obhāse ceva ñāṇe ca, pītiyā ca vikampati;",
  "anya-e0102n8:178": "Passaddhiyā sukhe ceva, yehi cittaṁ pavedhati.",
  "anya-e0102n8:179": "‘‘Adhimokkhe ca paggāhe, upaṭṭhāne ca kampati;",
  "anya-e0102n8:180": "Upekkhāvajjanāyañca, upekkhāya nikantiyā’’ti. (paṭi. ma. 2.7);",
  "anya-e0102n8:181": "Maggāmaggavavatthānakathā",
  "anya-e0102n8:182": "736. Kusalo pana paṇḍito byatto buddhisampanno yogāvacaro obhāsādīsu uppannesu ‘‘ayaṁ kho me obhāso uppanno, so kho panāyaṁ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti iti vā taṁ paññāya paricchindati upaparikkhati. Atha vā panassa evaṁ hoti, ‘‘sace obhāso attā bhaveyya, ‘attā’ti gahetuṁ vaṭṭeyya. Anattā ca panāyaṁ ‘attā’ti gahito. Tasmā so avasavattanaṭṭhena anattā, hutvā abhāvaṭṭhena anicco, uppādavayapaṭipīḷanaṭṭhena dukkho’’ti sabbaṁ arūpasattake vuttanayena vitthāretabbaṁ. Yathā ca obhāse, evaṁ sesesupi.",
  "anya-e0102n8:183": "So evaṁ upaparikkhitvā obhāsaṁ ‘‘netaṁ mama, nesohamasmi, na meso attā’’ti (ma. ni. 1.241) samanupassati. Ñāṇaṁ…pe… nikantiṁ ‘‘netaṁ mama, nesohamasmi, na meso attā’’ti (ma. ni. 1.241) samanupassati. Evaṁ samanupassanto obhāsādīsu na kampati na vedhati. Tenāhu porāṇā –",
  "anya-e0102n8:184": "‘‘Imāni dasa ṭhānāni, paññāyassa pariccitā;",
  "anya-e0102n8:185": "Dhammuddhaccakusalo hoti, na ca vikkhepaṁ gacchatī’’ti. (paṭi. ma. 2.7);",
  "anya-e0102n8:186": "So evaṁ vikkhepaṁ agacchanto taṁ samatiṁsavidhaṁ upakkilesajaṭaṁ vijaṭetvā obhāsādayo dhammā na maggo. Upakkilesavimuttaṁ pana vīthipaṭipannaṁ vipassanāñāṇaṁ maggoti maggañca amaggañca vavatthapeti. Tassevaṁ ‘‘ayaṁ maggo, ayaṁ na maggo’’ti maggañca amaggañca ñatvā ṭhitaṁ ñāṇaṁ maggāmaggañāṇadassanavisuddhīti veditabbaṁ.",
  "anya-e0102n8:187": "Ettāvatā ca pana tena tiṇṇaṁ saccānaṁ vavatthānaṁ kataṁ hoti. Kathaṁ? Diṭṭhivisuddhiyaṁ tāva nāmarūpassa vavatthāpanena dukkhasaccassa vavatthānaṁ kataṁ. Kaṅkhāvitaraṇavisuddhiyaṁ paccayapariggahaṇena samudayasaccassa vavatthānaṁ. Imissaṁ maggāmaggañāṇadassanavisuddhiyaṁ sammāmaggassa avadhāraṇena maggasaccassa vavatthānaṁ katanti, evaṁ lokiyeneva tāva ñāṇena tiṇṇaṁ saccānaṁ vavatthānaṁ kataṁ hoti.",
  "anya-e0102n8:188": "Iti sādhujanapāmojjatthāya kate visuddhimagge",
  "anya-e0102n8:189": "Paññābhāvanādhikāre",
  "anya-e0102n8:190": "Maggāmaggañāṇadassanavisuddhiniddeso nāma",
  "anya-e0102n8:191": "Vīsatimo paricchedo."
}