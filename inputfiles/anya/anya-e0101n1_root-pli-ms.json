{
  "anya-e0101n1:0": "1. Sīlaniddeso",
  "anya-e0101n1:1": "Sīlasarūpādikathā",
  "anya-e0101n1:2": "6. Evaṁ anekaguṇasaṅgāhakena sīlasamādhipaññāmukhena desitopi panesa visuddhimaggo atisaṅkhepadesitoyeva hoti. Tasmā nālaṁ sabbesaṁ upakārāyāti vitthāramassa dassetuṁ sīlaṁ tāva ārabbha idaṁ pañhākammaṁ hoti.",
  "anya-e0101n1:3": "Kiṁ sīlaṁ, kenaṭṭhena sīlaṁ, kānassa lakkhaṇarasapaccupaṭṭhānapadaṭṭhānāni, kimānisaṁsaṁ sīlaṁ, katividhaṁ cetaṁ sīlaṁ, ko cassa saṁkileso, kiṁ vodānanti.",
  "anya-e0101n1:4": "Tatridaṁ vissajjanaṁ. Kiṁ sīlanti pāṇātipātādīhi vā viramantassa vattapaṭipattiṁ vā pūrentassa cetanādayo dhammā. Vuttañhetaṁ paṭisambhidāyaṁ ‘‘kiṁ sīlanti cetanā sīlaṁ, cetasikaṁ sīlaṁ, saṁvaro sīlaṁ, avītikkamo sīla’’nti (paṭi. ma. 1.39). Tattha cetanā sīlaṁ nāma pāṇātipātādīhi vā viramantassa vattapaṭipattiṁ vā pūrentassa cetanā. Cetasikaṁ sīlaṁ nāma pāṇātipātādīhi viramantassa virati. Apica cetanā sīlaṁ nāma pāṇātipātādīni pajahantassa satta kammapathacetanā. Cetasikaṁ sīlaṁ nāma ‘‘abhijjhaṁ pahāya vigatābhijjhena cetasā viharatī’’ti (dī. ni. 1.217) ādinā nayena vuttā anabhijjhābyāpādasammādiṭṭhidhammā. Saṁvaro sīlanti ettha pañcavidhena saṁvaro veditabbo pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti. Tattha iminā pātimokkhasaṁvarena upeto hoti samupetoti (vibha. 511) ayaṁ pātimokkhasaṁvaro. Rakkhati cakkhundriyaṁ, cakkhundriye saṁvaraṁ āpajjatīti (dī. ni. 1.213) ayaṁ satisaṁvaro.",
  "anya-e0101n1:5": "Yāni sotāni lokasmiṁ, (ajitāti bhagavā;)",
  "anya-e0101n1:6": "Sati tesaṁ nivāraṇaṁ;",
  "anya-e0101n1:7": "Sotānaṁ saṁvaraṁ brūmi, paññāyete pidhiyyareti. (su. ni. 1041);",
  "anya-e0101n1:8": "Ayaṁ ñāṇasaṁvaro. Paccayapaṭisevanampi ettheva samodhānaṁ gacchati. Yo panāyaṁ khamo hoti sītassa uṇhassātiādinā (ma. ni. 1.24; a. ni. 6.58) nayena āgato, ayaṁ khantisaṁvaro nāma. Yo cāyaṁ uppannaṁ kāmavitakkaṁ nādhivāsetītiādinā (ma. ni. 1.26; a. ni. 6.58) nayena āgato, ayaṁ vīriyasaṁvaro nāma. Ājīvapārisuddhipi ettheva samodhānaṁ gacchati. Iti ayaṁ pañcavidhopi saṁvaro, yā ca pāpabhīrukānaṁ kulaputtānaṁ sampattavatthuto virati, sabbampetaṁ saṁvarasīlanti veditabbaṁ. Avītikkamo sīlanti samādinnasīlassa kāyikavācasiko anatikkamo. Idaṁ tāva kiṁ sīlanti pañhassa vissajjanaṁ.",
  "anya-e0101n1:9": "7. Avasesesu kenaṭṭhena sīlanti sīlanaṭṭhena sīlaṁ. Kimidaṁ sīlanaṁ nāma. Samādhānaṁ vā, kāyakammādīnaṁ susīlyavasena avippakiṇṇatāti attho. Upadhāraṇaṁ vā, kusalānaṁ dhammānaṁ patiṭṭhānavasena ādhārabhāvoti attho. Etadeva hettha atthadvayaṁ saddalakkhaṇavidū anujānanti. Aññe pana siraṭṭho sīlattho, sītalaṭṭho sīlatthoti evamādināpi nayenettha atthaṁ vaṇṇayanti.",
  "anya-e0101n1:10": "8. Idāni kānassa lakkhaṇarasapaccupaṭṭhānapadaṭṭhānānīti ettha –",
  "anya-e0101n1:11": "Sīlanaṁ lakkhaṇaṁ tassa, bhinnassāpi anekadhā;",
  "anya-e0101n1:12": "Sanidassanattaṁ rūpassa, yathā bhinnassanekadhā.",
  "anya-e0101n1:13": "Yathā hi nīlapītādibhedena anekadhā bhinnassāpi rūpāyatanassa sanidassanattaṁ lakkhaṇaṁ, nīlādibhedena bhinnassāpi sanidassana bhāvānatikkamanato. Tathā sīlassa cetanādibhedena anekadhā bhinnassāpi yadetaṁ kāyakammādīnaṁ samādhānavasena kusalānañca dhammānaṁ patiṭṭhānavasena vuttaṁ sīlanaṁ, tadeva lakkhaṇaṁ, cetanādibhedena bhinnassāpi samādhānapatiṭṭhānabhāvānatikkamanato. Evaṁ lakkhaṇassa panassa –",
  "anya-e0101n1:14": "Dussīlyaviddhaṁsanatā , anavajjaguṇo tathā;",
  "anya-e0101n1:15": "Kiccasampattiatthena, raso nāma pavuccati.",
  "anya-e0101n1:16": "Tasmā idaṁ sīlaṁ nāma kiccaṭṭhena rasena dussīlyaviddhaṁsanarasaṁ, sampattiatthena rasena anavajjarasanti veditabbaṁ. Lakkhaṇādīsu hi kiccameva sampatti vā rasoti vuccati.",
  "anya-e0101n1:17": "Soceyyapaccupaṭṭhānaṁ, tayidaṁ tassa viññuhi;",
  "anya-e0101n1:18": "Ottappañca hirī ceva, padaṭṭhānanti vaṇṇitaṁ.",
  "anya-e0101n1:19": "Tayidaṁ sīlaṁ kāyasoceyyaṁ vacīsoceyyaṁ manosoceyyanti (a. ni. 3.121) evaṁ vuttasoceyyapaccupaṭṭhānaṁ, soceyyabhāvena paccupaṭṭhāti gahaṇabhāvaṁ gacchati. Hirottappañca panassa viññūhi padaṭṭhānanti vaṇṇitaṁ, āsannakāraṇanti attho. Hirottappe hi sati sīlaṁ uppajjati ceva tiṭṭhati ca. Asati neva uppajjati, na tiṭṭhatīti. Evaṁ sīlassa lakkhaṇarasapaccupaṭṭhānapadaṭṭhānāni veditabbāni.",
  "anya-e0101n1:20": "Sīlānisaṁsakathā",
  "anya-e0101n1:21": "9.Kimānisaṁsaṁ sīlanti avippaṭisārādianekaguṇapaṭilābhānisaṁsaṁ. Vuttañhetaṁ – ‘‘avippaṭisāratthāni kho, ānanda, kusalāni sīlāni avippaṭisārānisaṁsānī’’ti (a. ni. 11.1).",
  "anya-e0101n1:22": "Aparampi vuttaṁ ‘‘pañcime gahapatayo ānisaṁsā sīlavato sīlasampadāya. Katame pañca? Idha gahapatayo sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati, ayaṁ paṭhamo ānisaṁso sīlavato sīlasampadāya. Puna caparaṁ gahapatayo sīlavato sīlasampannassa kalyāṇo kittisaddo abbhuggacchati, ayaṁ dutiyo ānisaṁso sīlavato sīlasampadāya. Puna caparaṁ gahapatayo sīlavā sīlasampanno yaññadeva parisaṁ upasaṅkamati yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ, visārado upasaṅkamati amaṅkubhūto, ayaṁ tatiyo ānisaṁso sīlavato sīlasampadāya. Puna caparaṁ gahapatayo sīlavā sīlasampanno asammūḷho kālaṁ karoti, ayaṁ catuttho ānisaṁso sīlavato sīlasampadāya. Puna caparaṁ gahapatayo sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati, ayaṁ pañcamo ānisaṁso sīlavato sīlasampadāyā’’ti (dī. ni. 2.150; a. ni. 5.213; mahāva. 285).",
  "anya-e0101n1:23": "Aparepi ‘‘ākaṅkheyya ce, bhikkhave, bhikkhu sabrahmacārīnaṁ piyo ca assaṁ manāpo ca garu ca bhāvanīyo cāti, sīlesvevassa paripūrakārī’’tiādinā (ma. ni. 1.65) nayena piyamanāpatādayo āsavakkhayapariyosānā anekā sīlānisaṁsā vuttā. Evaṁ avippaṭisārādianekaguṇānisaṁsaṁ sīlaṁ. Apica –",
  "anya-e0101n1:24": "Sāsane kulaputtānaṁ, patiṭṭhā natthi yaṁ vinā;",
  "anya-e0101n1:25": "Ānisaṁsaparicchedaṁ, tassa sīlassa ko vade.",
  "anya-e0101n1:26": "Na gaṅgā yamunā cāpi, sarabhū vā sarasvatī;",
  "anya-e0101n1:27": "Ninnagā vāciravatī, mahī vāpi mahānadī.",
  "anya-e0101n1:28": "Sakkuṇanti visodhetuṁ, taṁ malaṁ idha pāṇinaṁ;",
  "anya-e0101n1:29": "Visodhayati sattānaṁ, yaṁ ve sīlajalaṁ malaṁ.",
  "anya-e0101n1:30": "Na taṁ sajaladā vātā, na cāpi haricandanaṁ;",
  "anya-e0101n1:31": "Neva hārā na maṇayo, na candakiraṇaṅkurā.",
  "anya-e0101n1:32": "Samayantīdha sattānaṁ, pariḷāhaṁ surakkhitaṁ;",
  "anya-e0101n1:33": "Yaṁ sameti idaṁ ariyaṁ, sīlaṁ accantasītalaṁ.",
  "anya-e0101n1:34": "Sīlagandhasamo gandho, kuto nāma bhavissati;",
  "anya-e0101n1:35": "Yo samaṁ anuvāte ca, paṭivāte ca vāyati.",
  "anya-e0101n1:36": "Saggārohaṇasopānaṁ , aññaṁ sīlasamaṁ kuto;",
  "anya-e0101n1:37": "Dvāraṁ vā pana nibbāna, nagarassa pavesane.",
  "anya-e0101n1:38": "Sobhantevaṁ na rājāno, muttāmaṇivibhūsitā;",
  "anya-e0101n1:39": "Yathā sobhanti yatino, sīlabhūsanabhūsitā.",
  "anya-e0101n1:40": "Attānuvādādibhayaṁ, viddhaṁsayati sabbaso;",
  "anya-e0101n1:41": "Janeti kittihāsañca, sīlaṁ sīlavataṁ sadā.",
  "anya-e0101n1:42": "Guṇānaṁ mūlabhūtassa, dosānaṁ balaghātino;",
  "anya-e0101n1:43": "Iti sīlassa viññeyyaṁ, ānisaṁsakathāmukhanti.",
  "anya-e0101n1:44": "Sīlappabhedakathā",
  "anya-e0101n1:45": "10. Idāni yaṁ vuttaṁ katividhaṁ cetaṁ sīlanti, tatridaṁ vissajjanaṁ. Sabbameva tāva idaṁ sīlaṁ attano sīlanalakkhaṇena ekavidhaṁ.",
  "anya-e0101n1:46": "Cārittavārittavasena duvidhaṁ. Tathā ābhisamācārikaādibrahmacariyakavasena, viratiavirativasena, nissitānissitavasena, kālapariyantaāpāṇakoṭikavasena, sapariyantāpariyantavasena, lokiyalokuttaravasena ca.",
  "anya-e0101n1:47": "Tividhaṁ hīnamajjhimapaṇītavasena. Tathā attādhipateyyalokādhipateyyadhammādhipateyyavasena, parāmaṭṭhāparāmaṭṭhapaṭippassaddhivasena, visuddhāvisuddhavematikavasena, sekkhāsekkhanevasekkhanāsekkhavasena ca.",
  "anya-e0101n1:48": "Catubbidhaṁ hānabhāgiyaṭhitibhāgiyavisesabhāgiyanibbedhabhāgiyavasena. Tathā bhikkhubhikkhunīanupasampannagahaṭṭhasīlavasena, pakatiācāradhammatāpubbahetukasīlavasena, pātimokkhasaṁvaraindriyasaṁvaraājīvapārisuddhipaccayasannissitasīlavasena ca.",
  "anya-e0101n1:49": "Pañcavidhaṁ pariyantapārisuddhisīlādivasena. Vuttampi cetaṁ paṭisambhidāyaṁ ‘‘pañca sīlāni – pariyantapārisuddhisīlaṁ, apariyantapārisuddhisīlaṁ, paripuṇṇapārisuddhisīlaṁ, aparāmaṭṭhapārisuddhisīlaṁ, paṭippassaddhipārisuddhisīla’’nti (paṭi. ma. 1.37). Tathā pahānaveramaṇīcetanāsaṁvarāvītikkamavasena.",
  "anya-e0101n1:50": "11. Tattha ekavidhakoṭṭhāse attho vuttanayeneva veditabbo. Duvidhakoṭṭhāse yaṁ bhagavatā ‘‘idaṁ kattabba’’nti paññattasikkhāpadapūraṇaṁ, taṁ cārittaṁ. Yaṁ ‘‘idaṁ na kattabba’’nti paṭikkhittassa akaraṇaṁ, taṁ vārittaṁ. Tatrāyaṁ vacanattho. Caranti tasmiṁ sīlesu paripūrakāritāya pavattantīti cārittaṁ. Vāritaṁ tāyanti rakkhanti tenāti vārittaṁ. Tattha saddhāvīriyasādhanaṁ cārittaṁ, saddhāsādhanaṁ vārittaṁ. Evaṁ cārittavārittavasena duvidhaṁ.",
  "anya-e0101n1:51": "Dutiyaduke abhisamācāroti uttamasamācāro. Abhisamācāro eva ābhisamācārikaṁ. Abhisamācāraṁ vā ārabbha paññattaṁ ābhisamācārikaṁ, ājīvaṭṭhamakato avasesasīlassetaṁ adhivacanaṁ. Maggabrahmacariyassa ādibhāvabhūtanti ādibrahmacariyakaṁ, ājīvaṭṭhamakasīlassetaṁ adhivacanaṁ. Tañhi maggassa ādibhāvabhūtaṁ, pubbabhāgeyeva parisodhetabbato. Tenāha – ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431). Yāni vā sikkhāpadāni khuddānukhuddakānīti vuttāni, idaṁ ābhisamācārikasīlaṁ. Sesaṁ ādibrahmacariyakaṁ. Ubhatovibhaṅgapariyāpannaṁ vā ādibrahmacariyakaṁ. Khandhakavattapariyāpannaṁ ābhisamācārikaṁ. Tassa sampattiyā ādibrahmacariyakaṁ sampajjati. Tenevāha – ‘‘so vata, bhikkhave, bhikkhu ābhisamācārikaṁ dhammaṁ aparipūretvā ādibrahmacariyakaṁ dhammaṁ paripūressatīti netaṁ ṭhānaṁ vijjatī’’ti (a. ni. 5.21). Evaṁ ābhisamācārikaādibrahmacariyakavasena duvidhaṁ.",
  "anya-e0101n1:52": "Tatiyaduke pāṇātipātādīhi veramaṇimattaṁ viratisīlaṁ. Sesaṁ cetanādi aviratisīlanti evaṁ viratiavirativasena duvidhaṁ.",
  "anya-e0101n1:53": "Catutthaduke nissayoti dve nissayā taṇhānissayo ca diṭṭhinissayo ca. Tattha yaṁ ‘‘imināhaṁ sīlena devo vā bhavissāmi devaññataro vā’’ti (dī. ni. 3.320; ma. ni. 1.186; a. ni. 5.206; 7.50) evaṁ bhavasampattiṁ ākaṅkhamānena pavattitaṁ, idaṁ taṇhānissitaṁ. Yaṁ ‘‘sīlena suddhī’’ti evaṁ suddhidiṭṭhiyā pavattitaṁ, idaṁ diṭṭhinissitaṁ. Yaṁ pana lokuttaraṁ lokiyañca tasseva sambhārabhūtaṁ, idaṁ anissitanti evaṁ nissitānissitavasena duvidhaṁ.",
  "anya-e0101n1:54": "Pañcamaduke kālaparicchedaṁ katvā samādinnaṁ sīlaṁ kālapariyantaṁ. Yāvajīvaṁ samādiyitvā tatheva pavattitaṁ āpāṇakoṭikanti evaṁ kālapariyantaāpāṇakoṭikavasena duvidhaṁ.",
  "anya-e0101n1:55": "Chaṭṭhaduke lābhayasañātiaṅgajīvitavasena diṭṭhapariyantaṁ sapariyantaṁ nāma. Viparītaṁ apariyantaṁ. Vuttampi cetaṁ paṭisambhidāyaṁ ‘‘katamaṁ taṁ sīlaṁ sapariyantaṁ? Atthi sīlaṁ lābhapariyantaṁ, atthi sīlaṁ yasapariyantaṁ, atthi sīlaṁ ñātipariyantaṁ, atthi sīlaṁ aṅgapariyantaṁ, atthi sīlaṁ jīvitapariyantaṁ. Katamaṁ taṁ sīlaṁ lābhapariyantaṁ? Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamati, idaṁ taṁ sīlaṁ lābhapariyanta’’nti (paṭi. ma. 1.38). Eteneva upāyena itarānipi vitthāretabbāni. Apariyantavissajjanepi vuttaṁ ‘‘katamaṁ taṁ sīlaṁ na lābhapariyantaṁ? Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati, idaṁ taṁ sīlaṁ na lābhapariyanta’’nti (paṭi. ma. 1.38). Etenevupāyena itarānipi vitthāretabbāni. Evaṁ sapariyantāpariyantavasena duvidhaṁ.",
  "anya-e0101n1:56": "Sattamaduke sabbampi sāsavaṁ sīlaṁ lokiyaṁ. Anāsavaṁ lokuttaraṁ. Tattha lokiyaṁ bhavavisesāvahaṁ hoti bhavanissaraṇassa ca sambhāro. Yathāha – ‘‘vinayo saṁvaratthāya, saṁvaro avippaṭisāratthāya, avippaṭisāro pāmojjatthāya, pāmojjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya, samādhi yathābhūtañāṇadassanatthāya, yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṁ anupādāparinibbānatthāya, etadatthā kathā, etadatthā mantanā, etadatthā upanisā, etadatthaṁ sotāvadhānaṁ, yadidaṁ anupādācittassa vimokkho’’ti (pari. 366). Lokuttaraṁ bhavanissaraṇāvahaṁ hoti paccavekkhaṇañāṇassa ca bhūmīti evaṁ lokiyalokuttaravasena duvidhaṁ.",
  "anya-e0101n1:57": "12. Tikesu paṭhamattike hīnena chandena cittena vīriyena vīmaṁsāya vā pavattitaṁ hīnaṁ. Majjhimehi chandādīhi pavattitaṁ majjhimaṁ. Paṇītehi paṇītaṁ. Yasakāmatāya vā samādinnaṁ hīnaṁ. Puññaphalakāmatāya majjhimaṁ. Kattabbamevidanti ariyabhāvaṁ nissāya samādinnaṁ paṇītaṁ. ‘‘Ahamasmi sīlasampanno, ime panaññe bhikkhū dussīlā pāpadhammā’’ti evaṁ attukkaṁsanaparavambhanādīhi upakkiliṭṭhaṁ vā hīnaṁ. Anupakkiliṭṭhaṁ lokiyaṁ sīlaṁ majjhimaṁ. Lokuttaraṁ paṇītaṁ. Taṇhāvasena vā bhavabhogatthāya pavattitaṁ hīnaṁ. Attano vimokkhatthāya pavattitaṁ majjhimaṁ. Sabbasattānaṁ vimokkhatthāya pavattitaṁ pāramitāsīlaṁ paṇītanti evaṁ hīnamajjhimapaṇītavasena tividhaṁ.",
  "anya-e0101n1:58": "Dutiyattike attano ananurūpaṁ pajahitukāmena attagarunā attanigāravena pavattitaṁ attādhipateyyaṁ. Lokāpavādaṁ pariharitukāmena lokagarunā loke gāravena pavattitaṁ lokādhipateyyaṁ. Dhammamahattaṁ pūjetukāmena dhammagarunā dhammagāravena pavattitaṁ dhammādhipateyyanti evaṁ attādhipateyyādivasena tividhaṁ.",
  "anya-e0101n1:59": "Tatiyattike yaṁ dukesu nissitanti vuttaṁ, taṁ taṇhādiṭṭhīhi parāmaṭṭhattā parāmaṭṭhaṁ. Puthujjanakalyāṇakassa maggasambhārabhūtaṁ sekkhānañca maggasampayuttaṁ aparāmaṭṭhaṁ. Sekkhāsekkhānaṁ phalasampayuttaṁ paṭippassaddhanti evaṁ parāmaṭṭhādivasena tividhaṁ.",
  "anya-e0101n1:60": "Catutthattike yaṁ āpattiṁ anāpajjantena pūritaṁ, āpajjitvā vā puna katapaṭikammaṁ, taṁ visuddhaṁ. Āpattiṁ āpannassa akatapaṭikammaṁ avisuddhaṁ. Vatthumhi vā āpattiyā vā ajjhācāre vā vematikassa sīlaṁ vematikasīlaṁ nāma. Tattha yoginā avisuddhasīlaṁ visodhetabbaṁ, vematike vatthujjhācāraṁ akatvā vimati paṭivinetabbā ‘‘iccassa phāsu bhavissatī’’ti evaṁ visuddhādivasena tividhaṁ.",
  "anya-e0101n1:61": "Pañcamattike catūhi ariyamaggehi tīhi ca sāmaññaphalehi sampayuttaṁ sīlaṁ sekkhaṁ. Arahattaphalasampayuttaṁ asekkhaṁ. Sesaṁ nevasekkhanāsekkhanti evaṁ sekkhādivasena tividhaṁ.",
  "anya-e0101n1:62": "Paṭisambhidāyaṁ pana yasmā loke tesaṁ tesaṁ sattānaṁ pakatipi sīlanti vuccati, yaṁ sandhāya ‘‘ayaṁ sukhasīlo, ayaṁ dukkhasīlo, ayaṁ kalahasīlo, ayaṁ maṇḍanasīlo’’ti bhaṇanti, tasmā tena pariyāyena ‘‘tīṇi sīlāni, kusalasīlaṁ akusalasīlaṁ abyākatasīlanti (paṭi. ma. 1.39). Evaṁ kusalādivasenapi tividhanti vuttaṁ. Tattha akusalaṁ imasmiṁ atthe adhippetassa sīlassa lakkhaṇādīsu ekenapi na sametīti idha na upanītaṁ, tasmā vuttanayenevassa tividhatā veditabbā.",
  "anya-e0101n1:63": "13. Catukkesu paṭhamacatukke –",
  "anya-e0101n1:64": "Yodha sevati dussīle, sīlavante na sevati;",
  "anya-e0101n1:65": "Vatthuvītikkame dosaṁ, na passati aviddasu.",
  "anya-e0101n1:66": "Micchāsaṅkappabahulo , indriyāni na rakkhati;",
  "anya-e0101n1:67": "Evarūpassa ve sīlaṁ, jāyate hānabhāgiyaṁ.",
  "anya-e0101n1:68": "Yo panattamano hoti, sīlasampattiyā idha;",
  "anya-e0101n1:69": "Kammaṭṭhānānuyogamhi, na uppādeti mānasaṁ.",
  "anya-e0101n1:70": "Tuṭṭhassa sīlamattena, aghaṭantassa uttari;",
  "anya-e0101n1:71": "Tassa taṁ ṭhitibhāgiyaṁ, sīlaṁ bhavati bhikkhuno.",
  "anya-e0101n1:72": "Sampannasīlo ghaṭati, samādhatthāya yo pana;",
  "anya-e0101n1:73": "Visesabhāgiyaṁ sīlaṁ, hoti etassa bhikkhuno.",
  "anya-e0101n1:74": "Atuṭṭho sīlamattena, nibbidaṁ yonuyuñjati;",
  "anya-e0101n1:75": "Hoti nibbedhabhāgiyaṁ, sīlametassa bhikkhunoti.",
  "anya-e0101n1:76": "Evaṁ hānabhāgiyādivasena catubbidhaṁ.",
  "anya-e0101n1:77": "Dutiyacatukke bhikkhū ārabbha paññattasikkhāpadāni, yāni ca nesaṁ bhikkhunīnaṁ paññattito rakkhitabbāni, idaṁ bhikkhusīlaṁ. Bhikkhuniyo ārabbha paññattasikkhāpadāni, yāni ca tāsaṁ bhikkhūnaṁ paññattito rakkhitabbāni, idaṁ bhikkhunisīlaṁ. Sāmaṇerasāmaṇerīnaṁ dasasīlāni anupasampannasīlaṁ. Upāsakaupāsikānaṁ niccasīlavasena pañcasikkhāpadāni, sati vā ussāhe dasa, uposathaṅgavasena aṭṭhāti idaṁ gahaṭṭhasīlanti evaṁ bhikkhusīlādivasena catubbidhaṁ.",
  "anya-e0101n1:78": "Tatiyacatukke uttarakurukānaṁ manussānaṁ avītikkamo pakatisīlaṁ. Kuladesapāsaṇḍānaṁ attano attano mariyādācārittaṁ ācārasīlaṁ. ‘‘Dhammatā esā, ānanda, yadā bodhisatto mātukucchiṁ okkanto hoti na bodhisattamātu purisesu mānasaṁ uppajji kāmaguṇūpasaṁhita’’nti evaṁ vuttaṁ bodhisattamātusīlaṁ dhammatāsīlaṁ. Mahākassapādīnaṁ pana suddhasattānaṁ, bodhisattassa ca tāsu tāsu jātīsu sīlaṁ pubbahetukasīlanti evaṁ pakatisīlādivasena catubbidhaṁ.",
  "anya-e0101n1:79": "Catutthacatukke yaṁ bhagavatā ‘‘idha bhikkhu pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī samādāya sikkhati sikkhāpadesū’’ti (vibha. 508; dī. ni. 1.193) vaṁ vuttaṁ sīlaṁ, idaṁ pātimokkhasaṁvarasīlaṁ nāma. Yaṁ pana ‘‘so cakkhunā rūpaṁ disvā na nimittaggāhī hoti nānubyañjanaggāhī, yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya na nimittaggāhī…pe… manindriye saṁvaraṁ āpajjatī’’ti (ma. ni. 1.22, 411; dī. ni. 1.213; a. ni. 4.198) vuttaṁ, idaṁ indriyasaṁvarasīlaṁ. Yā pana ājīvahetupaññattānaṁ channaṁ sikkhāpadānaṁ vītikkamassa, ‘‘kuhanā lapanā nemittikatā nippesikatā lābhena lābhaṁ nijigīsanatā’’ti evamādīnañca pāpadhammānaṁ vasena pavattā micchājīvā virati, idaṁ ājīvapārisuddhisīlaṁ. ‘‘Paṭisaṅkhā yoniso cīvaraṁ paṭisevati, yāvadeva sītassa paṭighātāyā’’ti (ma. ni. 1.23; a. ni. 6.58) ādinā nayena vutto paṭisaṅkhānaparisuddho catupaccayaparibhogo paccayasannissitasīlaṁ nāma.",
  "anya-e0101n1:80": "Pātimokkhasaṁvarasīlaṁ",
  "anya-e0101n1:81": "14. Tatrāyaṁ ādito paṭṭhāya anupubbapadavaṇṇanāya saddhiṁ vinicchayakathā. Idhāti imasmiṁ sāsane. Bhikkhūti saṁsāre bhayaṁ ikkhaṇatāya vā bhinnapaṭadharāditāya vā evaṁ laddhavohāro saddhāpabbajito kulaputto. Pātimokkhasaṁvarasaṁvutoti ettha pātimokkhanti sikkhāpadasīlaṁ. Tañhi yo naṁ pāti rakkhati, taṁ mokkheti mocayati āpāyikādīhi dukkhehi, tasmā pātimokkhanti vuccati. Saṁvaraṇaṁ saṁvaro, kāyikavācasikassa avītikkamassetaṁ nāmaṁ. Pātimokkhameva saṁvaro pātimokkhasaṁvaro. Tena pātimokkhasaṁvarena saṁvuto pātimokkhasaṁvarasaṁvuto, upagato samannāgatoti attho. Viharatīti iriyati. Ācāragocarasampannotiādīnamattho pāḷiyaṁ āgatanayeneva veditabbo. Vuttañhetaṁ –",
  "anya-e0101n1:82": "‘‘Ācāragocarasampanno’’ti atthi ācāro, atthi anācāro;",
  "anya-e0101n1:83": "Tattha katamo anācāro? Kāyiko vītikkamo vācasiko vītikkamo kāyikavācasiko vītikkamo, ayaṁ vuccati anācāro. Sabbampi dussīlyaṁ anācāro. Idhekacco veḷudānena vā pattadānena vā pupphaphalasinānadantakaṭṭhadānena vā cāṭukamyatāya vā muggasūpyatāya vā pāribhaṭyatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṁ kappeti, ayaṁ vuccati anācāro.",
  "anya-e0101n1:84": "Tattha katamo ācāro? Kāyiko avītikkamo vācasiko avītikkamo kāyikavācasiko avītikkamo, ayaṁ vuccati ācāro. Sabbopi sīlasaṁvaro ācāro. Idhekacco na veḷudānena vā na pattana pupphana phalana sinānana dantakaṭṭhadānena vā na cāṭukamyatāya vā na muggasūpyatāya vā na pāribhaṭyatāya vā na jaṅghapesanikena vā na aññataraññatarena vā buddhapaṭikuṭṭhena micchāājīvena jīvikaṁ kappeti, ayaṁ vuccati ācāro.",
  "anya-e0101n1:85": "Gocaroti atthi gocaro atthi agocaro.",
  "anya-e0101n1:86": "Tattha katamo agocaro? Idhekacco vesiyāgocaro vā hoti vidhavā, thullakumārikā, paṇḍaka, bhikkhunī, pānāgāragocaro vā hoti, saṁsaṭṭho viharati rājūhi rājamahāmattehi titthiyehi titthiyasāvakehi ananulomikena saṁsaggena, yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitakāmāni aphāsukakāmāni ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ, tathārūpāni kulāni sevati bhajati payirupāsati, ayaṁ vuccati agocaro.",
  "anya-e0101n1:87": "Tattha katamo gocaro? Idhekacco na vesiyāgocaro vā hoti…pe… na pānāgāragocaro vā hoti, asaṁsaṭṭho viharati rājūhi…pe… titthiyasāvakehi ananulomikena saṁsaggena, yāni vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni atthakāmāni…pe… yogakkhemakāmāni bhikkhūnaṁ…pe… upāsikānaṁ, tathārūpāni kulāni sevati bhajati payirupāsati, ayaṁ vuccati gocaro. Iti iminā ca ācārena iminā ca gocarena upeto hoti samupeto upagato samupagato upapanno sampanno samannāgato, tena vuccati ‘‘ācāragocarasampanno’’ti (vibha. 511).",
  "anya-e0101n1:88": "Api cettha imināpi nayena ācāragocarā veditabbā. Duvidho hi anācāro kāyiko vācasiko ca. Tattha katamo kāyiko anācāro? Idhekacco saṅghagatopi acittīkārakato there bhikkhū ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsampi pārupitvā nisīdati, ṭhitakopi bhaṇati, bāhāvikkhepakopi bhaṇati, therānaṁ bhikkhūnaṁ anupāhanānaṁ caṅkamantānaṁ saupāhano caṅkamati, nīce caṅkame caṅkamantānaṁ ucce caṅkame caṅkamati, chamāya caṅkamantānaṁ caṅkame caṅkamati, there bhikkhū anupakhajjāpi tiṭṭhati, anupakhajjāpi nisīdati, navepi bhikkhū āsanena paṭibāhati, jantāgharepi there bhikkhū anāpucchā kaṭṭhaṁ pakkhipati, dvāraṁ pidahati, udakatitthepi there bhikkhū ghaṭṭayantopi otarati, puratopi otarati, ghaṭṭayantopi nhāyati, puratopi nhāyati, ghaṭṭayantopi uttarati, puratopi uttarati, antaragharaṁ pavisantopi there bhikkhū ghaṭṭayantopi gacchati, puratopi gacchati, vokkamma ca therānaṁ bhikkhūnaṁ purato purato gacchati, yānipi tāni honti kulānaṁ ovarakāni gūḷhāni ca paṭicchannāni ca yattha kulitthiyo kulakumāriyo nisīdanti, tatthapi sahasā pavisati, kumārakassapi sīsaṁ parāmasati, ayaṁ vuccati kāyiko anācāro.",
  "anya-e0101n1:89": "Tattha katamo vācasiko anācāro? Idhekacco saṅghagatopi acittīkārakato there bhikkhū anāpucchā dhammaṁ bhaṇati. Pañhaṁ vissajjeti, pātimokkhaṁ uddisati, ṭhitakopi bhaṇati, bāhāvikkhepakopi bhaṇati, antaragharaṁ paviṭṭhopi itthiṁ vā kumāriṁ vā evamāha – ‘‘itthannāme itthaṁgotte kiṁ atthi, yāgu atthi, bhattaṁ atthi, khādanīyaṁ atthi, kiṁ pivissāma, kiṁ khādissāma, kiṁ bhuñjissāma. Kiṁ vā me dassathā’’ti vippalapati, ayaṁ vuccati vācasiko anācāro (mahāni. 87). Paṭipakkhavasena panassa ācāro veditabbo.",
  "anya-e0101n1:90": "Apica bhikkhu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho āraddhavīriyo ābhisamācārikesu sakkaccakārī garucittīkārabahulo viharati, ayaṁ vuccati ācāro. Evaṁ tāva ācāro veditabbo.",
  "anya-e0101n1:91": "Gocaro pana tividho upanissayagocaro ārakkhagocaro upanibandhagocaroti. Tattha katamo upanissayagocaro? Dasakathāvatthuguṇasamannāgato kalyāṇamitto, yaṁ nissāya assutaṁ suṇāti, sutaṁ pariyodapeti, kaṅkhaṁ vitarati, diṭṭhiṁ ujuṁ karoti, cittaṁ pasādeti. Yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati, ayaṁ vuccati upanissayagocaro.",
  "anya-e0101n1:92": "Katamo ārakkhagocaro? Idha bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī susaṁvuto gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ olokento, na uddhaṁ ullokento, na adho olokento, na disāvidisaṁ pekkhamāno gacchati, ayaṁ vuccati ārakkhagocaro.",
  "anya-e0101n1:93": "Katamo upanibandhagocaro? Cattāro satipaṭṭhānā yattha cittaṁ upanibandhati. Vuttañhetaṁ bhagavatā – ‘‘ko ca, bhikkhave, bhikkhuno gocaro sako pettiko visayo? Yadidaṁ cattāro satipaṭṭhānā’’ti (saṁ. ni. 5.372), ayaṁ vuccati upanibandhagocaro. Iti iminā ca ācārena iminā ca gocarena upeto…pe… samannāgato. Tenapi vuccati ācāragocarasampannoti.",
  "anya-e0101n1:94": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo. Samādāya sikkhati sikkhāpadesūti yaṁkiñci sikkhāpadesu sikkhitabbaṁ, taṁ sabbaṁ sammā ādāya sikkhati. Ettha ca ‘‘pātimokkhasaṁvarasaṁvuto’’ti ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ. ‘‘Ācāragocarasampanno’’tiādi pana sabbaṁ yathāpaṭipannassa taṁ sīlaṁ sampajjati, taṁ paṭipattiṁ dassetuṁ vuttanti veditabbaṁ.",
  "anya-e0101n1:95": "Indriyasaṁvarasīlaṁ",
  "anya-e0101n1:96": "15. Yaṁ panetaṁ tadanantaraṁ ‘‘so cakkhunā rūpaṁ disvā’’tiādinā nayena dassitaṁ indriyasaṁvarasīlaṁ, tattha soti pātimokkhasaṁvarasīle ṭhito bhikkhu. Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā. Porāṇā panāhu ‘‘cakkhu rūpaṁ na passati, acittakattā, cittaṁ na passati, acakkhukattā, dvārārammaṇasaṅghaṭṭe pana cakkhupasādavatthukena cittena passati. Īdisī panesā ‘dhanunā vijjhatī’tiādīsu viya sasambhārakathā nāma hoti, tasmā cakkhuviññāṇena rūpaṁ disvāti ayamevettha attho’’ti. Na nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ na gaṇhāti, diṭṭhamatteyeva saṇṭhāti. Nānubyañjanaggāhīti kilesānaṁ anuanubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitavilokitādibhedaṁ ākāraṁ na gaṇhāti, yaṁ tattha bhūtaṁ, tadeva gaṇhāti, cetiyapabbatavāsī mahātissatthero viya.",
  "anya-e0101n1:97": "Theraṁ kira cetiyapabbatā anurādhapuraṁ piṇḍacāratthāya āgacchantaṁ aññatarā kulasuṇhā sāmikena saddhiṁ bhaṇḍitvā sumaṇḍitapasādhitā devakaññā viya kālasseva anurādhapurato nikkhamitvā ñātigharaṁ gacchantī antarāmagge disvā vipallatthacittā mahāhasitaṁ hasi. Thero kimetanti olokento tassā dantaṭṭhike asubhasaññaṁ paṭilabhitvā arahattaṁ pāpuṇi. Tena vuttaṁ –",
  "anya-e0101n1:98": "‘‘Tassā dantaṭṭhikaṁ disvā, pubbasaññaṁ anussari;",
  "anya-e0101n1:99": "Tattheva so ṭhito thero, arahattaṁ apāpuṇī’’ti.",
  "anya-e0101n1:100": "Sāmikopi kho panassā anumaggaṁ gacchanto theraṁ disvā ‘‘kiñci, bhante, itthiṁ passathā’’ti pucchi. Taṁ thero āha –",
  "anya-e0101n1:101": "‘‘Nābhijānāmi itthī vā, puriso vā ito gato;",
  "anya-e0101n1:102": "Apica aṭṭhisaṅghāṭo, gacchatesa mahāpathe’’ti.",
  "anya-e0101n1:103": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ anubandheyyuṁ. Tassa saṁvarāya paṭipajjatīti tassa cakkhundriyassa satikavāṭena pidahanatthāya paṭipajjati. Evaṁ paṭipajjantoyeva ca rakkhati cakkhundriyaṁ, cakkhundriye saṁvaraṁ āpajjatītipi vuccati. Tattha kiñcāpi cakkhundriye saṁvaro vā asaṁvaro vā natthi. Na hi cakkhupasādaṁ nissāya sati vā muṭṭhasaccaṁ vā uppajjati. Apica yadā rūpārammaṇaṁ cakkhussa āpāthaṁ āgacchati, tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati. Tato cakkhuviññāṇaṁ dassanakiccaṁ. Tato vipākamanodhātu sampaṭicchanakiccaṁ. Tato vipākāhetukamanoviññāṇadhātu santīraṇakiccaṁ. Tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati, tadanantaraṁ javanaṁ javati.",
  "anya-e0101n1:104": "Tatrāpi neva bhavaṅgasamaye, na āvajjanādīnaṁ aññatarasamaye saṁvaro vā asaṁvaro vā atthi. Javanakkhaṇe pana sace dussīlyaṁ vā muṭṭhasaccaṁ vā aññāṇaṁ vā akkhanti vā kosajjaṁ vā uppajjati, asaṁvaro hoti. Evaṁ honto pana so cakkhundriye asaṁvaroti vuccati. Kasmā? Yasmā tasmiṁ sati dvārampi aguttaṁ hoti, bhavaṅgampi āvajjanādīnipi vīthicittāni . Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā honti, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena hi pavisitvā corā yadicchanti, taṁ kareyyuṁ, evameva javane dussīlyādīsu uppannesu tasmiṁ asaṁvare sati dvārampi aguttaṁ hoti, bhavaṅgampi āvajjanādīnipi vīthicittāni.",
  "anya-e0101n1:105": "Tasmiṁ pana sīlādīsu uppannesu dvārampi guttaṁ hoti, bhavaṅgampi āvajjanādīnipi vīthicittāni. Yathā kiṁ? Yathā nagaradvāresu saṁvutesu kiñcāpi antogharādayo asaṁvutā honti, tathāpi antonagare sabbaṁ bhaṇḍaṁ surakkhitaṁ sugopitameva hoti. Nagaradvāresu hi pihitesu corānaṁ paveso natthi, evameva javane sīlādīsu uppannesu dvārampi guttaṁ hoti, bhavaṅgampi āvajjanādīnipi vīthicittāni. Tasmā javanakkhaṇe uppajjamānopi cakkhundriye saṁvaroti vutto.",
  "anya-e0101n1:106": "Sotena saddaṁ sutvātiādīsupi eseva nayo. Evamidaṁ saṅkhepato rūpādīsu kilesānubandhanimittādiggāhaparivajjanalakkhaṇaṁ indriyasaṁvarasīlanti veditabbaṁ.",
  "anya-e0101n1:107": "Ājīvapārisuddhisīlaṁ",
  "anya-e0101n1:108": "16. Idāni indriyasaṁvarasīlānantaraṁ vutte ājīvapārisuddhisīle ājīvahetu paññattānaṁ channaṁ sikkhāpadānanti yāni tāni ‘‘ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa. Ājīvahetu ājīvakāraṇā sañcarittaṁ samāpajjati, āpatti saṅghādisesassa. Ājīvahetu ājīvakāraṇā ‘yo te vihāre vasati so bhikkhu arahā’ti bhaṇati, paṭivijānantassa āpatti thullaccayassa. Ājīvahetu ājīvakāraṇā bhikkhu paṇītabhojanāni agilāno attano atthāya viññāpetvā bhuñjati, āpatti pācittiyassa. Ājīvahetu ājīvakāraṇā bhikkhunī paṇītabhojanāni agilānā attano atthāya viññāpetvā bhuñjati, āpatti pāṭidesanīyassa. Ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati , āpatti dukkaṭassā’’ti (pari. 287) evaṁ paññattāni cha sikkhāpadāni, imesaṁ channaṁ sikkhāpadānaṁ.",
  "anya-e0101n1:109": "Kuhanātiādīsu ayaṁ pāḷi, ‘‘tattha katamā kuhanā? Lābhasakkārasilokasannissitassa pāpicchassa icchāpakatassa yā paccayapaṭisevanasaṅkhātena vā sāmantajappitena vā iriyāpathassa vā aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ, ayaṁ vuccati kuhanā.",
  "anya-e0101n1:110": "‘‘Tattha katamā lapanā? Lābhasakkārasilokasannissitassa pāpicchassa icchāpakatassa yā paresaṁ ālapanā lapanā sallapanā ullapanā samullapanā unnahanā samunnahanā ukkācanā samukkācanā anuppiyabhāṇitā cāṭukamyatā muggasūpyatā pāribhaṭyatā, ayaṁ vuccati lapanā.",
  "anya-e0101n1:111": "‘‘Tattha katamā nemittikatā? Lābhasakkārasilokasannissitassa pāpicchassa icchāpakatassa yaṁ paresaṁ nimittaṁ nimittakammaṁ obhāso obhāsakammaṁ sāmantajappā parikathā, ayaṁ vuccati nemittikatā.",
  "anya-e0101n1:112": "‘‘Tattha katamā nippesikatā? Lābhasakkārasilokasannissitassa pāpicchassa icchāpakatassa yā paresaṁ akkosanā vambhanā garahanā ukkhepanā samukkhepanā khipanā saṁkhipanā pāpanā sampāpanā avaṇṇahārikā parapiṭṭhimaṁsikatā, ayaṁ vuccati nippesikatā.",
  "anya-e0101n1:113": "‘‘Tattha katamā lābhena lābhaṁ nijigīsanatā? Lābhasakkārasilokasannissito pāpiccho icchāpakato ito laddhaṁ āmisaṁ amutra harati, amutra vā laddhaṁ āmisaṁ idha āharati. Yā evarūpā āmisena āmisassa eṭṭhi gaveṭṭhi pariyeṭṭhi esanā gavesanā pariyesanā, ayaṁ vuccati lābhena lābhaṁ nijigīsanatā’’ti (vibha. 862-865).",
  "anya-e0101n1:114": "17. Imissā pana pāḷiyā evamattho veditabbo. Kuhananiddese tāva lābhasakkārasilokasannissitassāti lābhañca sakkārañca kittisaddañca sannissitassa, patthayantassāti attho. Pāpicchassāti asantaguṇadīpanakāmassa. Icchāpakatassāti icchāya apakatassa, upaddutassāti attho.",
  "anya-e0101n1:115": "Ito paraṁ yasmā paccayapaṭisevanasāmantajappanairiyāpathasannissitavasena mahāniddese tividhaṁ kuhanavatthu āgataṁ. Tasmā tividhampetaṁ dassetuṁ paccayapaṭisevanasaṅkhātena vāti evamādi āraddhaṁ. Tattha cīvarādīhi nimantitassa tadatthikasseva sato pāpicchataṁ nissāya paṭikkhipanena, te ca gahapatike attani suppatiṭṭhitasaddhe ñatvā puna tesaṁ ‘‘aho ayyo appiccho na kiñci paṭiggaṇhituṁ icchati, suladdhaṁ vata no assa sace appamattakampi kiñci paṭiggaṇheyyā’’ti nānāvidhehi upāyehi paṇītāni cīvarādīni upanentānaṁ tadanuggahakāmataṁyeva āvikatvā paṭiggahaṇena ca tato pabhuti api sakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ kuhanavatthūti veditabbaṁ. Vuttañhetaṁ mahāniddese –",
  "anya-e0101n1:116": "‘‘Katamaṁ paccayapaṭisevanasaṅkhātaṁ kuhanavatthu? Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi. So pāpiccho icchāpakato atthiko cīvara…pe… parikkhārānaṁ bhiyyokamyataṁ upādāya cīvaraṁ paccakkhāti. Piṇḍapātaṁ…pe… senāsanaṁ. Gilānapaccayabhesajjaparikkhāraṁ paccakkhāti. So evamāha – ‘kiṁ samaṇassa mahagghena cīvarena, etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṁ katvā dhāreyya. Kiṁ samaṇassa mahagghena piṇḍapātena etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. Kiṁ samaṇassa mahagghena senāsanena, etaṁ sāruppaṁ yaṁ samaṇo rukkhamūliko vā assa abbhokāsiko vā. Kiṁ samaṇassa mahagghena gilānapaccayabhesajjaparikkhārena, etaṁ sāruppaṁ yaṁ samaṇo pūtimuttena vā hariṭakīkhaṇḍena vā osadhaṁ kareyyā’ti. Tadupādāya lūkhaṁ cīvaraṁ dhāreti, lūkhaṁ piṇḍapātaṁ paribhuñjati, lūkhaṁ senāsanaṁ paṭisevati, lūkhaṁ gilānapaccayabhesajjaparikkhāraṁ paṭisevati, tamenaṁ gahapatikā evaṁ jānanti ‘ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo’ti. Bhiyyo bhiyyo nimantenti cīvara…pe… parikkhārehi. So evamāha – ‘tiṇṇaṁ sammukhībhāvā saddho kulaputto bahuṁ puññaṁ pasavati. Saddhāya sammukhībhāvā saddho kulaputto bahuṁ puññaṁ pasavati. Deyyadhammassa…pe… dakkhiṇeyyānaṁ sammukhībhāvāsaddhokulaputto bahuṁ puññaṁ pasavati. Tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako, sacehaṁ na paṭiggahessāmi, evaṁ tumhe puññena paribāhirā bhavissanti, na mayhaṁ iminā attho. Apica tumhākaṁyeva anukampāya paṭiggaṇhāmī’ti. Tadupādāya bahumpi cīvaraṁ paṭiggaṇhāti. Bahumpi piṇḍapātaṁ…pe… bhesajjaparikkhāraṁ paṭiggaṇhāti . Yā evarūpā bhākuṭikā bhākuṭiyaṁ kuhanā kuhāyanā kuhitattaṁ, idaṁ paccayapaṭisevanasaṅkhātaṁ kuhanavatthū’’ti (mahāni. 87).",
  "anya-e0101n1:117": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ. Yathāha –",
  "anya-e0101n1:118": "‘‘Katamaṁ sāmantajappanasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti ariyadhammasannissitaṁ vācaṁ bhāsati ‘yo evarūpaṁ cīvaraṁ dhāreti, so samaṇo mahesakkho’ti bhaṇati. ‘Yo evarūpaṁ pattaṁ lohathālakaṁ. Dhammakaraṇaṁ parissāvanaṁ kuñcikaṁ, kāyabandhanaṁ upāhanaṁ dhāreti, so samaṇo mahesakkho’ti bhaṇati. Yassa evarūpo upajjhāyo ācariyo samānupajjhāyako, samānācariyako mitto sandiṭṭho sambhatto sahāyo. Yo evarūpe vihāre vasati aḍḍhayoge pāsāde hammiye guhāyaṁ leṇe kuṭiyā kūṭāgāre aṭṭe māḷe uddaṇḍe upaṭṭhānasālāyaṁ maṇḍape rukkhamūle vasati, so samaṇo mahesakkho’ti bhaṇati. Atha vā ‘korajikakorajiko bhākuṭikabhākuṭiko kuhakakuhako lapakalapako mukhasambhāviko, ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī’ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaṁyuttaṁ kathaṁ kathesi. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ, idaṁ sāmantajappanasaṅkhātaṁ kuhanavatthū’’ti (mahāni. 87).",
  "anya-e0101n1:119": "Pāpicchasseva pana sato sambhāvanādhippāyakatena iriyāpathena vimhāpanaṁ iriyāpathasannissitaṁ kuhanavatthūti veditabbaṁ. Yathāha – ‘‘katamaṁ iriyāpathasaṅkhātaṁ kuhanavatthu. Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti gamanaṁ saṇṭhapeti , ṭhānaṁ saṇṭhapeti, nisajjaṁ saṇṭhapeti, sayanaṁ saṇṭhapeti, paṇidhāya gacchati, paṇidhāya tiṭṭhati, paṇidhāya nisīdati, paṇidhāya seyyaṁ kappeti, samāhito viya gacchati, samāhito viya tiṭṭhati, nisīdati, seyyaṁ kappeti, āpāthakajjhāyī ca hoti, yā evarūpā iriyāpathassa aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ, idaṁ vuccati iriyāpathasaṅkhātaṁ kuhanavatthū’’ti (mahāni. 87).",
  "anya-e0101n1:120": "Tattha paccayapaṭisevanasaṅkhātenāti paccayapaṭisevananti evaṁ saṅkhātena paccayapaṭisevanena vā saṅkhātena. Sāmantajappitenāti samīpabhaṇitena. Iriyāpathassa vāti catuiriyāpathassa. Aṭṭhapanātiādi ṭhapanā, ādarena vā ṭhapanā. Ṭhapanāti ṭhapanākāro. Saṇṭhapanāti abhisaṅkharaṇā, pāsādikabhāvakaraṇanti vuttaṁ hoti. Bhākuṭikāti padhānapurimaṭṭhitabhāvadassanena bhākuṭikaraṇaṁ, mukhasaṅkocoti vuttaṁ hoti. Bhākuṭikaraṇaṁ sīlamassāti bhākuṭiko. Bhākuṭikassa bhāvo bhākuṭiyaṁ. Kuhanāti vimhāpanā. Kuhassa āyanā kuhāyanā. Kuhitassa bhāvo kuhitattanti.",
  "anya-e0101n1:121": "Lapanāniddese ālapanāti vihāraṁ āgate manusse disvā ‘‘kimatthāya bhonto āgatā, kiṁ bhikkhū nimantituṁ, yadi evaṁ gacchatha re, ahaṁ pacchato pattaṁ gahetvā āgacchāmī’’ti evaṁ āditova lapanā. Atha vā attānaṁ upanetvā ‘‘ahaṁ tisso, mayi rājā pasanno, mayi asuko ca asuko ca rājamahāmatto pasanno’’ti evaṁ attupanāyikā lapanā ālapanā. Lapanāti puṭṭhassa sato vuttappakārameva lapanaṁ. Sallapanāti gahapatikānaṁ ukkaṇṭhane bhītassa okāsaṁ datvā datvā suṭṭhu lapanā. Ullapanāti mahākuṭumbiko mahānāviko mahādānapatīti evaṁ uddhaṁ katvā lapanā. Samullapanāti sabbatobhāgena uddhaṁ katvā lapanā.",
  "anya-e0101n1:122": "Unnahanāti ‘‘upāsakā pubbe īdise kāle navadānaṁ detha, idāni kiṁ na dethā’’ti evaṁ yāva ‘‘dassāma, bhante, okāsaṁ na labhāmā’’tiādīni vadanti, tāva uddhaṁ uddhaṁ nahanā, veṭhanāti vuttaṁ hoti. Atha vā ucchuhatthaṁ disvā ‘‘kuto ābhataṁ upāsakā’’ti pucchati. Ucchukhettato, bhanteti. Kiṁ tattha ucchu madhuranti. Khāditvā, bhante, jānitabbanti. ‘‘Na, upāsaka, bhikkhussa ucchuṁ dethā’’ti vattuṁ vaṭṭatīti. Yā evarūpā nibbeṭhentassāpi veṭhanakathā, sā unnahanā. Sabbatobhāgena punappunaṁ unnahanā samunnahanā.",
  "anya-e0101n1:123": "Ukkācanāti ‘‘etaṁ kulaṁ maṁyeva jānāti. Sace ettha deyyadhammo uppajjati, mayhameva detī’’ti evaṁ ukkhipitvā kācanā ukkācanā, uddīpanāti vuttaṁ hoti. Telakandarikavatthu cettha vattabbaṁ. Sabbatobhāgena pana punappunaṁ ukkācanā samukkācanā.",
  "anya-e0101n1:124": "Anuppiyabhāṇitāti saccānurūpaṁ dhammānurūpaṁ vā anapaloketvā punappunaṁ piyabhaṇanameva. Cāṭukamyatāti nīcavuttitā attānaṁ heṭṭhato heṭṭhato ṭhapetvā vattanaṁ. Muggasūpyatāti muggasūpasadisatā. Yathā hi muggesu paccamānesu kocideva na paccati, avasesā paccanti, evaṁ yassa puggalassa vacane kiñcideva saccaṁ hoti, sesaṁ alīkaṁ, ayaṁ puggalo muggasūpyoti vuccati. Tassa bhāvo muggasūpyatā. Pāribhaṭyatāti pāribhaṭyabhāvo. Yo hi kuladārake dhāti viya aṅkena vā khandhena vā paribhaṭati, dhāretīti attho. Tassa paribhaṭassa kammaṁ pāribhaṭyuṁ. Pāribhaṭyassa bhāvo pāribhaṭyatāti.",
  "anya-e0101n1:125": "Nemittikatāniddese nimittanti yaṁkiñci paresaṁ paccayadānasaññājanakaṁ kāyavacīkammaṁ. Nimittakammanti khādanīyaṁ gahetvā gacchante disvā ‘‘kiṁ khādanīyaṁ labhitthā’’tiādinā nayena nimittakaraṇaṁ. Obhāsoti paccayapaṭisaṁyuttakathā. Obhāsakammanti vacchapālake disvā ‘‘kiṁ ime vacchā khīragovacchā udāhu takkagovacchā’’ti pucchitvā ‘‘khīragovacchā, bhante’’ti vutte ‘‘na khīragovacchā, yadi khīragovacchā siyuṁ, bhikkhūpi khīraṁ labheyyu’’nti evamādinā nayena tesaṁ dārakānaṁ mātāpitūnaṁ nivedetvā khīradāpanādikaṁ obhāsakaraṇaṁ. Sāmantajappāti samīpaṁ katvā jappanaṁ. Kulūpakabhikkhu vatthu cettha vattabbaṁ.",
  "anya-e0101n1:126": "Kulūpako kira bhikkhu bhuñjitukāmo gehaṁ pavisitvā nisīdi. Taṁ disvā adātukāmā gharaṇī ‘‘taṇḍulā natthī’’ti bhaṇantī taṇḍule āharitukāmā viya paṭivissakagharaṁ gatā. Bhikkhupi antogabbhaṁ pavisitvā olokento kavāṭakoṇe ucchuṁ, bhājane guḷaṁ, piṭake loṇamacchaphāle, kumbhiyaṁ taṇḍule, ghaṭe ghataṁ disvā nikkhamitvā nisīdi. Gharaṇī ‘‘taṇḍule nālattha’’nti āgatā. Bhikkhu ‘‘upāsike ‘ajja bhikkhā na sampajjissatī’ti paṭikacceva nimittaṁ addasa’’nti āha. Kiṁ, bhanteti. Kavāṭakoṇe nikkhittaṁ ucchuṁ viya sappaṁ addasaṁ, ‘taṁ paharissāmī’ti olokento bhājane ṭhapitaṁ guḷapiṇḍaṁ viya pāsāṇaṁ, leḍḍukena pahaṭena sappena kataṁ piṭake nikkhittaloṇamacchaphālasadisaṁ phaṇaṁ, tassa taṁ leḍḍuṁ ḍaṁsitukāmassa kumbhiyā taṇḍulasadise dante, athassa kupitassa ghaṭe pakkhittaghatasadisaṁ mukhato nikkhamantaṁ visamissakaṁ kheḷanti. Sā ‘‘na sakkā muṇḍakaṁ vañcetu’’nti ucchuṁ datvā odanaṁ pacitvā ghataguḷamacchehi saddhiṁ sabbaṁ adāsīti. Evaṁ samīpaṁ katvā jappanaṁ sāmantajappāti veditabbaṁ. Parikathāti yathā taṁ labhati tassa parivattetvā kathananti.",
  "anya-e0101n1:127": "Nippesikatāniddese akkosanāti dasahi akkosavatthūhi akkosanaṁ. Vambhanāti paribhavitvā kathanaṁ. Garahaṇāti assaddho appasannotiādinā nayena dosāropanā. Ukkhepanāti mā etaṁ ettha kathethāti vācāya ukkhipanaṁ. Sabbatobhāgena savatthukaṁ sahetukaṁ katvā ukkhepanā samukkhepanā. Atha vā adentaṁ disvā ‘‘aho dānapatī’’ti evaṁ ukkhipanaṁ ukkhepanā. Mahādānapatīti evaṁ suṭṭhu ukkhepanā samukkhepanā. Khipanāti kiṁ imassa jīvitaṁ bījabhojinoti evaṁ uppaṇḍanā. Saṁkhipanāti kiṁ imaṁ adāyakoti bhaṇatha, yo niccakālaṁ sabbesampi natthīti vacanaṁ detīti suṭṭhutaraṁ uppaṇḍanā. Pāpanāti adāyakattassa avaṇṇassa vā pāpanaṁ. Sabbatobhāgena pāpanā sampāpanā. Avaṇṇahārikāti evaṁ me avaṇṇabhayāpi dassatīti gehato gehaṁ gāmato gāmaṁ janapadato janapadaṁ avaṇṇaharaṇaṁ. Parapiṭṭhimaṁsikatāti purato madhuraṁ bhaṇitvā parammukhe avaṇṇabhāsitā. Esā hi abhimukhaṁ oloketuṁ asakkontassa parammukhānaṁ piṭṭhimaṁsaṁ khādanamiva hoti, tasmā parapiṭṭhimaṁsikatāti vuttā. Ayaṁ vuccati nippesikatāti ayaṁ yasmā veḷupesikāya viya abbhaṅgaṁ parassa guṇaṁ nippeseti nipuñchati, yasmā vā gandhajātaṁ nipisitvā gandhamagganā viya paraguṇe nipisitvā vicuṇṇetvā esā lābhamagganā hoti, tasmā nippesikatāti vuccatīti.",
  "anya-e0101n1:128": "Lābhena lābhaṁ nijigīsanatāniddese nijigīsanatāti magganā. Ito laddhanti imamhā gehā laddhaṁ. Amutrāti amukamhi gehe. Eṭṭhīti icchanā. Gaveṭṭhīti magganā. Pariyeṭṭhīti punappunaṁ magganā. Ādito paṭṭhāya laddhaṁ laddhaṁ bhikkhaṁ tatra tatra kuladārakānaṁ datvā ante khīrayāguṁ labhitvā gatabhikkhuvatthu cettha kathetabbaṁ. Esanātiādīni eṭṭhiādīnameva vevacanāni, tasmā eṭṭhīti esanā. Gaveṭṭhīti gavesanā, pariyeṭṭhīti pariyesanā. Iccevamettha yojanā veditabbā. Ayaṁ kuhanādīnaṁ attho.",
  "anya-e0101n1:129": "Idāni evamādīnañca pāpadhammānanti ettha ādisaddena ‘‘yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvikaṁ kappenti. Seyyathidaṁ, aṅgaṁ, nimittaṁ, uppātaṁ, supinaṁ, lakkhaṇaṁ, mūsikacchinnaṁ, aggihomaṁ, dabbihoma’’nti (dī. ni. 1.21) ādinā nayena brahmajāle vuttānaṁ anekesaṁ pāpadhammānaṁ gahaṇaṁ veditabbaṁ. Iti yvāyaṁ imesaṁ ājīvahetu paññattānaṁ channaṁ sikkhāpadānaṁ vītikkamavasena, imesañca ‘‘kuhanā lapanā nemittikatā nippesikatā lābhena lābhaṁ nijigīsanatā’’ti evamādīnaṁ pāpadhammānaṁ vasena pavatto micchājīvo, yā tasmā sabbappakārāpi micchājīvā virati, idaṁ ājīvapārisuddhisīlaṁ. Tatrāyaṁ vacanattho. Etaṁ āgamma jīvantīti ājīvo. Ko so, paccayapariyesanavāyāmo. Pārisuddhīti parisuddhatā. Ājīvassa pārisuddhi ājīvapārisuddhi.",
  "anya-e0101n1:130": "Paccayasannissitasīlaṁ",
  "anya-e0101n1:131": "18. Yaṁ panetaṁ tadanantaraṁ paccayasannissitasīlaṁ vuttaṁ, tattha paṭisaṅkhā yonisoti upāyena pathena paṭisaṅkhāya ñatvā, paccavekkhitvāti attho . Ettha ca sītassa paṭighātāyātiādinā nayena vuttapaccavekkhaṇameva ‘‘yoniso paṭisaṅkhā’’ti veditabbaṁ. Tattha cīvaranti antaravāsakādīsu yaṁkiñci. Paṭisevatīti paribhuñjati, nivāseti vā pārupati vā. Yāvadevāti payojanāvadhiparicchedaniyamavacanaṁ, ettakameva hi yogino cīvarapaṭisevane payojanaṁ yadidaṁ sītassa paṭighātāyātiādi, na ito bhiyyo. Sītassāti ajjhattadhātukkhobhavasena vā bahiddhāutupariṇāmanavasena vā uppannassa yassa kassaci sītassa. Paṭighātāyāti paṭihananatthaṁ. Yathā sarīre ābādhaṁ na uppādeti, evaṁ tassa vinodanatthaṁ. Sītabbhāhate hi sarīre vikkhittacitto yoniso padahituṁ na sakkoti, tasmā sītassa paṭighātāya cīvaraṁ paṭisevitabbanti bhagavā anuññāsi. Esa nayo sabbattha. Kevalañhettha uṇhassāti aggisantāpassa. Tassa vanadāhādīsu sambhavo veditabbo. Ḍaṁsamakasavātātapasarīsapasamphassānanti ettha pana ḍaṁsāti ḍaṁsanamakkhikā, andhamakkhikātipi vuccanti. Makasā makasā eva. Vātāti sarajaarajādibhedā. Ātapoti sūriyātapo. Sarīsapāti ye keci sarantā gacchanti dīghajātikā sappādayo, tesaṁ daṭṭhasamphasso ca phuṭṭhasamphasso cāti duvidho samphasso, sopi cīvaraṁ pārupitvā nisinnaṁ na bādhati, tasmā tādisesu ṭhānesu tesaṁ paṭighātatthāya paṭisevati. Yāvadevāti puna etassa vacanaṁ niyatapayojanāvadhiparicchedadassanatthaṁ , hirikopīnapaṭicchādanañhi niyatapayojanaṁ, itarāni kadāci kadāci honti. Tattha hirikopīnanti taṁ taṁ sambādhaṭṭhānaṁ. Yasmiṁ yasmiñhi aṅge vivariyamāne hirī kuppati vinassati, taṁ taṁ hiriṁ kopanato hirikopīnanti vuccati. Tassa ca hirikopīnassa paṭicchādanatthanti hirikopīnapaṭicchādanatthaṁ. Hirikopīnaṁ paṭicchādanatthantipi pāṭho.",
  "anya-e0101n1:132": "Piṇḍapātanti yaṁkiñci āhāraṁ. Yo hi koci āhāro bhikkhuno piṇḍolyena patte patitattā piṇḍapātoti vuccati. Piṇḍānaṁ vā pāto piṇḍapāto, tattha tattha laddhānaṁ bhikkhānaṁ sannipāto samūhoti vuttaṁ hoti. Neva davāyāti na gāmadārakādayo viya davatthaṁ, kīḷānimittanti vuttaṁ hoti. Na madāyāti na muṭṭhikamallādayo viya madatthaṁ, balamadanimittaṁ porisamadanimittañcāti vuttaṁ hoti. Na maṇḍanāyāti na antepurikavesiyādayo viya maṇḍanatthaṁ, aṅgapaccaṅgānaṁ pīṇabhāvanimittanti vuttaṁ hoti. Na vibhūsanāyāti na naṭanaccakādayo viya vibhūsanatthaṁ, pasannacchavivaṇṇatānimittanti vuttaṁ hoti. Ettha ca neva davāyāti etaṁ mohūpanissayappahānatthaṁ vuttaṁ. Na madāyāti etaṁ dosūpanissayappahānatthaṁ. Na maṇḍanāya na vibhūsanāyāti etaṁ rāgūpanissayappahānatthaṁ. Neva davāya na madāyāti cetaṁ attano saṁyojanuppattipaṭisedhanatthaṁ. Na maṇḍanāya na vibhūsanāyāti etaṁ parassapi saṁyojanuppattipaṭisedhanatthaṁ. Catūhipi cetehi ayoniso paṭipattiyā kāmasukhallikānuyogassa ca pahānaṁ vuttanti veditabbaṁ.",
  "anya-e0101n1:133": "Yāvadevāti vuttatthameva. Imassa kāyassāti etassa catumahābhūtikassa rūpakāyassa. Ṭhitiyāti pabandhaṭṭhitatthaṁ. Yāpanāyāti pavattiyā avicchedatthaṁ, cirakālaṭṭhitatthaṁ vā. Gharūpatthambhamiva hi jiṇṇagharasāmiko, akkhabbhañjanamiva ca sākaṭiko kāyassa ṭhitatthaṁ yāpanatthañcesa piṇḍapātaṁ paṭisevati, na davamadamaṇḍanavibhūsanatthaṁ. Apica ṭhitīti jīvitindriyassetaṁ adhivacanaṁ, tasmā imassa kāyassa ṭhitiyā yāpanāyāti ettāvatā etassa kāyassa jīvitindriyapavattāpanatthantipi vuttaṁ hotīti veditabbaṁ. Vihiṁsūparatiyāti vihiṁsā nāma jighacchā ābādhaṭṭhena. Tassā uparamatthampesa piṇḍapātaṁ paṭisevati, vaṇālepanamiva uṇhasītādīsu tappaṭikāraṁ viya ca. Brahmacariyānuggahāyāti sakalasāsanabrahmacariyassa ca maggabrahmacariyassa ca anuggahatthaṁ. Ayañhi piṇḍapātapaṭisevanapaccayā kāyabalaṁ nissāya sikkhattayānuyogavasena bhavakantāranittharaṇatthaṁ paṭipajjanto brahmacariyānuggahāya paṭisevati, kantāranittharaṇatthikā puttamaṁsaṁ (saṁ. ni. 2.63) viya, nadīnittharaṇatthikā kullaṁ (ma. ni. 1.240) viya, samuddanittharaṇatthikā nāvamiva ca.",
  "anya-e0101n1:134": "Itipurāṇañca vedanaṁ paṭihaṅkhāmi navañca vedanaṁ na uppādessāmīti etaṁ iminā piṇḍapātapaṭisevanena purāṇañca jighacchāvedanaṁ paṭihaṅkhāmi, navañca vedanaṁ aparimitabhojanapaccayaṁ āharahatthakaalaṁsāṭakatatravaṭṭakakākamāsakabhuttavamitakabrāhmaṇānaṁ aññataro viya na uppādessāmītipi paṭisevati, bhesajjamiva gilāno. Atha vā yā adhunā asappāyāparimitabhojanaṁ nissāya purāṇakammapaccayavasena uppajjanato purāṇavedanāti vuccati. Sappāyaparimitabhojanena tassā paccayaṁ vināsento taṁ purāṇañca vedanaṁ paṭihaṅkhāmi. Yā cāyaṁ adhunā kataṁ ayuttaparibhogakammūpacayaṁ nissāya āyatiṁ uppajjanato navavedanāti vuccati. Yuttaparibhogavasena tassā mūlaṁ anibbattento taṁ navañca vedanaṁ na uppādessāmīti evampettha attho daṭṭhabbo. Ettāvatā yuttaparibhogasaṅgaho attakilamathānuyogappahānaṁ dhammikasukhāpariccāgo ca dīpito hotīti veditabbo.",
  "anya-e0101n1:135": "Yātrā ca me bhavissatīti parimitaparibhogena jīvitindriyupacchedakassa iriyāpathabhañjakassa vā parissayassa abhāvato cirakālagamanasaṅkhātā yātrā ca me bhavissati imassa paccayāyattavuttino kāyassātipi paṭisevati, yāpyarogī viya tappaccayaṁ. Anavajjatā ca phāsuvihāro cāti ayuttapariyesanapaṭiggahaṇaparibhogaparivajjanena anavajjatā, parimitaparibhogena phāsuvihāro. Asappāyāparimitaparibhogapaccayā aratitandīvijambhitā. Viññūgarahādidosābhāvena vā anavajjatā, sappāyaparimitabhojanapaccayā kāyabalasambhavena phāsuvihāro. Yāvadatthaudarāvadehakabhojanaparivajjanena vā seyyasukhapassasukhamiddhasukhānaṁ pahānato anavajjatā, catupañcālopamattaūnabhojanena catuiriyāpathayogyabhāvapaṭipādanato phāsuvihāro ca me bhavissatītipi paṭisevati. Vuttampi hetaṁ –",
  "anya-e0101n1:136": "‘‘Cattāro pañca ālope, abhutvā udakaṁ pive;",
  "anya-e0101n1:137": "Alaṁ phāsuvihārāya, pahitattassa bhikkhuno’’ti. (theragā. 983);",
  "anya-e0101n1:138": "Ettāvatā ca payojanapariggaho majjhimā ca paṭipadā dīpitā hotīti veditabbā.",
  "anya-e0101n1:139": "Senāsananti senañca āsanañca. Yattha yattha hi seti vihāre vā aḍḍhayogādimhi vā, taṁ senaṁ. Yattha yattha āsati nisīdati, taṁ āsanaṁ. Taṁ ekato katvā senāsananti vuccati. Utuparissayavinodanapaṭisallānārāmatthanti parisahanaṭṭhena utuyeva utuparissayo. Utuparissayassa vinodanatthañca paṭisallānārāmatthañca. Yo sarīrābādhacittavikkhepakaro asappāyo utu senāsanapaṭisevanena vinodetabbo hoti, tassa vinodanatthaṁ ekībhāvasukhatthañcāti vuttaṁ hoti. Kāmañca sītapaṭighātādināva utuparissayavinodanaṁ vuttameva. Yathā pana cīvarapaṭisevane hirikopīnapaṭicchādanaṁ niyatapayojanaṁ, itarāni kadāci kadāci bhavantīti vuttaṁ, evamidhāpi niyataṁ utuparissayavinodanaṁ sandhāya idaṁ vuttanti veditabbaṁ. Atha vā ayaṁ vuttappakāro utu utuyeva. Parissayo pana duvidho pākaṭaparissayo ca, paṭicchannaparissayo ca (mahāni. 5). Tattha pākaṭaparissayo sīhabyagghādayo. Paṭicchannaparissayo rāgadosādayo. Ye yattha apariguttiyā ca asappāyarūpadassanādinā ca ābādhaṁ na karonti, taṁ senāsanaṁ evaṁ jānitvā paccavekkhitvā paṭisevanto bhikkhu paṭisaṅkhā yoniso senāsanaṁ utuparissayavinodanatthaṁ paṭisevatīti veditabbo.",
  "anya-e0101n1:140": "Gilānapaccayabhesajjaparikkhāranti ettha rogassa paṭiayanaṭṭhena paccayo, paccanīkagamanaṭṭhenāti attho. Yassa kassaci sappāyassetaṁ adhivacanaṁ. Bhisakkassa kammaṁ tena anuññātattāti bhesajjaṁ. Gilānapaccayova bhesajjaṁ gilānapaccayabhesajjaṁ, yaṁkiñci gilānassa sappāyaṁ bhisakkakammaṁ telamadhuphāṇitādīti vuttaṁ hoti. Parikkhāroti pana ‘‘sattahi nagaraparikkhārehi suparikkhataṁ hotī’’ti (a. ni. 7.67) ādīsu parivāro vuccati. ‘‘Ratho sīlaparikkhāro, jhānakkho cakkavīriyo’’ti (saṁ. ni. 5.4) ādīsu alaṅkāro. ‘‘Ye ca kho ime pabbajitena jīvitaparikkhārā samudānetabbā’’ti (ma. ni. 1.191-192) ādīsu sambhāro. Idha pana sambhāropi parivāropi vaṭṭati. Tañhi gilānapaccayabhesajjaṁ jīvitassa parivāropi hoti, jīvitanāsakābādhuppattiyā antaraṁ adatvā rakkhaṇato sambhāropi. Yathā ciraṁ pavattati, evamassa kāraṇabhāvato, tasmā parikkhāroti vuccati. Evaṁ gilānapaccayabhesajjañca taṁ parikkhāro cāti gilānapaccayabhesajjaparikkhāro. Taṁ gilānapaccayabhesajjaparikkhāraṁ. Gilānassa yaṁkiñci sappāyaṁ bhisakkānuññātaṁ telamadhuphāṇitādi jīvitaparikkhāranti vuttaṁ hoti. Uppannānanti jātānaṁ bhūtānaṁ nibbattānaṁ. Veyyābādhikānanti ettha byābādhoti dhātukkhobho, taṁsamuṭṭhānā ca kuṭṭhagaṇḍapīḷakādayo. Byābādhato uppannattā veyyābādhikā. Vedanānanti dukkhavedanā akusalavipākavedanā. Tāsaṁ veyyābādhikānaṁ vedanānaṁ. Abyābajjhaparamatāyāti niddukkhaparamatāya. Yāva taṁ dukkhaṁ sabbaṁ pahīnaṁ hoti tāvāti attho.",
  "anya-e0101n1:141": "Evamidaṁ saṅkhepato paṭisaṅkhā yoniso paccayaparibhogalakkhaṇaṁ paccayasannissitasīlaṁ veditabbaṁ. Vacanattho panettha – cīvarādayo hi yasmā te paṭicca nissāya paribhuñjamānā pāṇino ayanti pavattanti, tasmā paccayāti vuccanti. Te paccaye sannissitanti paccayasannissitaṁ.",
  "anya-e0101n1:142": "Catupārisuddhisampādanavidhi",
  "anya-e0101n1:143": "19. Evametasmiṁ catubbidhe sīle saddhāya pātimokkhasaṁvaro sampādetabbo. Saddhāsādhano hi so, sāvakavisayātītattā sikkhāpadapaññattiyā. Sikkhāpadapaññattiyācanapaṭikkhepo cettha nidassanaṁ. Tasmā yathā paññattaṁ sikkhāpadaṁ anavasesaṁ saddhāya samādiyitvā jīvitepi apekkhaṁ akarontena sādhukaṁ sampādetabbaṁ. Vuttampi hetaṁ –",
  "anya-e0101n1:144": "‘‘Kikīva aṇḍaṁ camarīva vāladhiṁ,",
  "anya-e0101n1:145": "Piyaṁva puttaṁ nayanaṁva ekakaṁ;",
  "anya-e0101n1:146": "Tatheva sīlaṁ anurakkhamānakā,",
  "anya-e0101n1:147": "Supesalā hotha sadā sagāravā’’ti.",
  "anya-e0101n1:148": "Aparampi vuttaṁ – ‘‘evameva kho pahārāda yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’’ti (a. ni. 8.19). Imasmiṁ ca panatthe aṭaviyaṁ corehi baddhatherānaṁ vatthūni veditabbāni.",
  "anya-e0101n1:149": "Mahāvattaniaṭaviyaṁ kira theraṁ corā kāḷavallīhi bandhitvā nipajjāpesuṁ. Thero yathānipannova sattadivasāni vipassanaṁ vaḍḍhetvā anāgāmiphalaṁ pāpuṇitvā tattheva kālaṁ katvā brahmaloke nibbatti.",
  "anya-e0101n1:150": "Aparampi theraṁ tambapaṇṇidīpe pūtilatāya bandhitvā nipajjāpesuṁ. So vanadāhe āgacchante valliṁ acchinditvāva vipassanaṁ paṭṭhapetvā samasīsī hutvā parinibbāyi. Dīghabhāṇakaabhayatthero pañcahi bhikkhusatehi saddhiṁ āgacchanto disvā therassa sarīraṁ jhāpetvā cetiyaṁ kārāpesi. Tasmā aññopi saddho kulaputto –",
  "anya-e0101n1:151": "Pātimokkhaṁ visodhento, appeva jīvitaṁ jahe;",
  "anya-e0101n1:152": "Paññattaṁ lokanāthena, na bhinde sīlasaṁvaraṁ.",
  "anya-e0101n1:153": "Yathā ca pātimokkhasaṁvaro saddhāya, evaṁ satiyā indriyasaṁvaro sampādetabbo. Satisādhano hi so, satiyā adhiṭṭhitānaṁ indriyānaṁ abhijjhādīhi ananvāssavanīyato. Tasmā ‘‘varaṁ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ, na tveva cakkhuviññeyyesu rūpesu anubyañjanaso nimittaggāho’’ti (saṁ. ni. 4.235) ādinā nayena ādittapariyāyaṁ samanussaritvā rūpādīsu visayesu cakkhudvārādipavattassa viññāṇassa abhijjhādīhi anvāssavanīyaṁ nimittādiggāhaṁ asammuṭṭhāya satiyā nisedhentena esa sādhukaṁ sampādetabbo. Evaṁ asampādite hi etasmiṁ pātimokkhasaṁvarasīlampi anaddhaniyaṁ hoti aciraṭṭhitikaṁ, asaṁvihitasākhāparivāramiva sassaṁ. Haññate cāyaṁ kilesacorehi, vivaṭadvāro viya gāmo parassa hārīhi. Cittañcassa rāgo samativijjhati, ducchannamagāraṁ vuṭṭhi viya. Vuttampi hetaṁ –",
  "anya-e0101n1:154": "‘‘Rūpesu saddesu atho rasesu,",
  "anya-e0101n1:155": "Gandhesu phassesu ca rakkha indriyaṁ;",
  "anya-e0101n1:156": "Ete hi dvārā vivaṭā arakkhitā,",
  "anya-e0101n1:157": "Hananti gāmaṁva parassa hārino’’.",
  "anya-e0101n1:158": "‘‘Yathā agāraṁ ducchannaṁ, vuṭṭhī samativijjhati;",
  "anya-e0101n1:159": "Evaṁ abhāvitaṁ cittaṁ, rāgo samativijjhatī’’ti. (dha. pa. 13);",
  "anya-e0101n1:160": "Sampādite pana tasmiṁ pātimokkhasaṁvarasīlampi addhaniyaṁ hoti ciraṭṭhitikaṁ, susaṁvihitasākhāparivāramiva sassaṁ. Na haññate cāyaṁ kilesacorehi , susaṁvutadvāro viya gāmo parassa hārīhi. Na cassa cittaṁ rāgo samativijjhati, succhannamagāraṁ vuṭṭhi viya. Vuttampi cetaṁ –",
  "anya-e0101n1:161": "‘‘Rūpesu saddesu atho rasesu,",
  "anya-e0101n1:162": "Gandhesu phassesu ca rakkha indriyaṁ;",
  "anya-e0101n1:163": "Ete hi dvārā pihitā susaṁvutā,",
  "anya-e0101n1:164": "Na hanti gāmaṁva parassa hārino’’.",
  "anya-e0101n1:165": "‘‘Yathā agāraṁ succhannaṁ, vuṭṭhī na samativijjhati;",
  "anya-e0101n1:166": "Evaṁ subhāvitaṁ cittaṁ, rāgo na samativijjhatī’’ti. (dha. pa. 14);",
  "anya-e0101n1:167": "Ayaṁ pana atiukkaṭṭhadesanā.",
  "anya-e0101n1:168": "Cittaṁ nāmetaṁ lahuparivattaṁ, tasmā uppannaṁ rāgaṁ asubhamanasikārena vinodetvā indriyasaṁvaro sampādetabbo, adhunāpabbajitena vaṅgīsattherena viya.",
  "anya-e0101n1:169": "Therassa kira adhunāpabbajitassa piṇḍāya carato ekaṁ itthiṁ disvā rāgo uppajjati. Tato ānandattheraṁ āha –",
  "anya-e0101n1:170": "‘‘Kāmarāgena ḍayhāmi, cittaṁ me pariḍayhati;",
  "anya-e0101n1:171": "Sādhu nibbāpanaṁ brūhi, anukampāya gotamā’’ti. (saṁ. ni. 1.212; theragā. 1232);",
  "anya-e0101n1:172": "Thero āha –",
  "anya-e0101n1:173": "‘‘Saññāya vipariyesā, cittaṁ te pariḍayhati;",
  "anya-e0101n1:174": "Nimittaṁ parivajjehi, subhaṁ rāgūpasañhitaṁ;",
  "anya-e0101n1:175": "Asubhāya cittaṁ bhāvehi, ekaggaṁ susamāhitaṁ. (saṁ. ni. 1.212; theragā. 1233-1234);",
  "anya-e0101n1:176": "‘‘Saṅkhāre parato passa, dukkhato no ca attato;",
  "anya-e0101n1:177": "Nibbāpehi mahārāgaṁ, mā ḍayhittho punappuna’’nti. (saṁ. ni. 1.212);",
  "anya-e0101n1:178": "Thero rāgaṁ vinodetvā piṇḍāya cari. Apica indriyasaṁvarapūrakena bhikkhunā kuraṇḍakamahāleṇavāsinā cittaguttattherena viya corakamahāvihāravāsinā mahāmittattherena viya ca bhavitabbaṁ. Kuraṇḍakamahāleṇe kira sattannaṁ buddhānaṁ abhinikkhamanacittakammaṁ manoramaṁ ahosi, sambahulā bhikkhū senāsanacārikaṁ āhiṇḍantā cittakammaṁ disvā ‘‘manoramaṁ, bhante , cittakamma’’nti āhaṁsu. Thero āha ‘‘atirekasaṭṭhi me, āvuso, vassāni leṇe vasantassa cittakammaṁ atthītipi na jānāmi, ajja dāni cakkhumante nissāya ñāta’’nti. Therena kira ettakaṁ addhānaṁ vasantena cakkhuṁ ummīletvā leṇaṁ na ullokitapubbaṁ. Leṇadvāre cassa mahānāgarukkhopi ahosi. Sopi therena uddhaṁ na ullokitapubbo. Anusaṁvaccharaṁ bhūmiyaṁ kesaranipātaṁ disvāvassa pupphitabhāvaṁ jānāti.",
  "anya-e0101n1:179": "Rājā therassa guṇasampattiṁ sutvā vanditukāmo tikkhattuṁ pesetvā anāgacchante there tasmiṁ gāme taruṇaputtānaṁ itthīnaṁ thane bandhāpetvā lañjāpesi ‘‘tāva dārakā thaññaṁ mā labhiṁsu, yāva thero na āgacchatī’’ti. Thero dārakānaṁ anukampāya mahāgāmaṁ agamāsi. Rājā sutvā ‘‘gacchatha bhaṇe, theraṁ pavesetha sīlāni gaṇhissāmī’’ti antepuraṁ abhiharāpetvā vanditvā bhojetvā ‘‘ajja, bhante, okāso natthi, sve sīlāni gaṇhissāmīti therassa pattaṁ gahetvā thokaṁ anugantvā deviyā saddhiṁ vanditvā nivatti. Thero rājā vā vandatu devī vā, ‘‘sukhī hotu, mahārājā’’ti vadati. Evaṁ sattadivasā gatā. Bhikkhū āhaṁsu ‘‘kiṁ, bhante, tumhe raññepi vandamāne deviyāpi vandamānāya ‘‘sukhī hotu, mahārāja’’icceva vadathāti. Thero ‘‘nāhaṁ, āvuso, rājāti vā devīti vā vavatthānaṁ karomī’’ti vatvā sattāhātikkamena ‘‘therassa idha vāso dukkho’’ti raññā vissajjito kuraṇḍakamahāleṇaṁ gantvā rattibhāge caṅkamaṁ ārūhi. Nāgarukkhe adhivatthā devatā daṇḍadīpikaṁ gahetvā aṭṭhāsi. Athassa kammaṭṭhānaṁ atiparisuddhaṁ pākaṭaṁ ahosi. Thero ‘‘kiṁ nu me ajja kammaṭṭhānaṁ ativiya pakāsatī’’ti attamano majjhimayāmasamanantaraṁ sakalaṁ pabbataṁ unnādayanto arahattaṁ pāpuṇi. Tasmā aññopi attatthakāmo kulaputto –",
  "anya-e0101n1:180": "Makkaṭova araññamhi, vane bhantamigo viya;",
  "anya-e0101n1:181": "Bālo viya ca utrasto, na bhave lolalocano.",
  "anya-e0101n1:182": "Adho khipeyya cakkhūni, yugamattadaso siyā;",
  "anya-e0101n1:183": "Vanamakkaṭalolassa, na cittassa vasaṁ vaje.",
  "anya-e0101n1:184": "Mahāmittattherassāpi mātu visagaṇḍakarogo uppajji, dhītāpissā bhikkhunīsu pabbajitā hoti. Sā taṁ āha – ‘‘gaccha ayye, bhātu santikaṁ gantvā mama aphāsukabhāvaṁ ārocetvā bhesajjamāharā’’ti. Sā gantvā ārocesi. Thero āha – ‘‘nāhaṁ mūlabhesajjādīni saṁharitvā bhesajjaṁ pacituṁ jānāmi, apica te bhesajjaṁ ācikkhissaṁ – ‘‘ahaṁ yato pabbajito, tato paṭṭhāya na mayā lobhasahagatena cittena indriyāni bhinditvā visabhāgarūpaṁ olokitapubbaṁ, iminā saccavacanena mātuyā me phāsu hotu, gaccha idaṁ vatvā upāsikāya sarīraṁ parimajjā’’ti. Sā gantvā imamatthaṁ ārocetvā tathā akāsi. Upāsikāya taṁkhaṇaṁyeva gaṇḍo pheṇapiṇḍo viya vilīyitvā antaradhāyi, sā uṭṭhahitvā ‘‘sace sammāsambuddho dhareyya, kasmā mama puttasadisassa bhikkhuno jālavicitrena hatthena sīsaṁ na parāmaseyyā’’ti attamanavācaṁ nicchāresi. Tasmā –",
  "anya-e0101n1:185": "Kulaputtamāni aññopi, pabbajitvāna sāsane;",
  "anya-e0101n1:186": "Mittattherova tiṭṭheyya, vare indriyasaṁvare.",
  "anya-e0101n1:187": "Yathā pana indriyasaṁvaro satiyā, tathā vīriyena ājīvapārisuddhi sampādetabbā. Vīriyasādhanā hi sā, sammāraddhavīriyassa micchājīvappahānasambhavato. Tasmā anesanaṁ appatirūpaṁ pahāya vīriyena piṇḍapātacariyādīhi sammā esanāhi esā sampādetabbā parisuddhuppādeyeva paccaye paṭisevamānena aparisuddhuppāde āsīvise viya parivajjayatā. Tattha apariggahitadhutaṅgassa saṅghato, gaṇato, dhammadesanādīhi cassa guṇehi pasannānaṁ gihīnaṁ santikā uppannā paccayā parisuddhuppādā nāma. Piṇḍapātacariyādīhi pana atiparisuddhuppādāyeva. Pariggahitadhutaṅgassa piṇḍapātacariyādīhi dhutaguṇe cassa pasannānaṁ santikā dhutaṅganiyamānulomena uppannā parisuddhuppādā nāma. Ekabyādhivūpasamatthañcassa pūtihariṭakīcatumadhuresu uppannesu ‘‘catumadhuraṁ aññepi sabrahmacārino paribhuñjissantī’’ti cintetvā hariṭakīkhaṇḍameva paribhuñjamānassa dhutaṅgasamādānaṁ patirūpaṁ hoti. Esa hi ‘‘uttamaariyavaṁsiko bhikkhū’’ti vuccati. Ye panete cīvarādayo paccayā, tesu yassa kassaci bhikkhuno ājīvaṁ parisodhentassa cīvare ca piṇḍapāte ca nimittobhāsaparikathāviññattiyo na vaṭṭanti. Senāsane pana apariggahitadhutaṅgassa nimittobhāsaparikathā vaṭṭanti. Tattha nimittaṁ nāma senāsanatthaṁ bhūmiparikammādīni karontassa ‘‘kiṁ, bhante, kariyati, ko kārāpetī’’ti gihīhi vutte ‘‘na koci’’ti paṭivacanaṁ, yaṁ vā panaññampi evarūpaṁ nimittakammaṁ. Obhāso nāma ‘‘upāsakā tumhe kuhiṁ vasathā’’ti. Pāsāde, bhanteti. ‘‘Bhikkhūnaṁ pana upāsakā pāsādo na vaṭṭatī’’ti vacanaṁ, yaṁ vā panaññampi evarūpaṁ obhāsakammaṁ. Parikathā nāma ‘‘bhikkhusaṅghassa senāsanaṁ sambādha’’nti vacanaṁ, yā vā panaññāpi evarūpā pariyāyakathā. Bhesajje sabbampi vaṭṭati. Tathā uppannaṁ pana bhesajjaṁ roge vūpasante paribhuñjituṁ vaṭṭati, na vaṭṭatīti.",
  "anya-e0101n1:188": "Tattha vinayadharā ‘‘bhagavatā dvāraṁ dinnaṁ, tasmā vaṭṭatī’’ti vadanti. Suttantikā pana ‘‘kiñcāpi āpatti na hoti, ājīvaṁ pana kopeti, tasmā na vaṭṭati’’cceva vadanti.",
  "anya-e0101n1:189": "Yo pana bhagavatā anuññātāpi nimittobhāsaparikathāviññattiyo akaronto appicchatādiguṇeyeva nissāya jīvitakkhayepi paccupaṭṭhite aññatreva obhāsādīhi uppannapaccaye paṭisevati, esa ‘‘paramasallekhavuttī’’ti vuccati, seyyathāpi thero sāriputto.",
  "anya-e0101n1:190": "So kirāyasmā ekasmiṁ samaye pavivekaṁ brūhayamāno mahāmoggallānattherena saddhiṁ aññatarasmiṁ araññe viharati, athassa ekasmiṁ divase udaravātābādho uppajjitvā atidukkhaṁ janesi. Mahāmoggallānatthero sāyanhasamaye tassāyasmato upaṭṭhānaṁ gato theraṁ nipannaṁ disvā taṁ pavattiṁ pucchitvā ‘‘pubbe te, āvuso, kena phāsu hotī’’ti pucchi. Thero āha, ‘‘gihikāle me, āvuso, mātā sappimadhusakkarādīhi yojetvā asambhinnakhīrapāyāsaṁ adāsi, tena me phāsu ahosī’’ti. Sopi āyasmā ‘‘hotu, āvuso, sace mayhaṁ vā tuyhaṁ vā puññaṁ atthi, appeva nāma sve labhissāmā’’ti āha.",
  "anya-e0101n1:191": "Imaṁ pana nesaṁ kathāsallāpaṁ caṅkamanakoṭiyaṁ rukkhe adhivatthā devatā sutvā ‘‘sve ayyassa pāyāsaṁ uppādessāmī’’ti tāvadeva therassa upaṭṭhākakulaṁ gantvā jeṭṭhaputtassa sarīraṁ āvisitvā pīḷaṁ janesi. Athassa tikicchānimittaṁ sannipatite ñātake āha – ‘‘sace sve therassa evarūpaṁ nāma pāyāsaṁ paṭiyādetha, taṁ muñcissāmī’’ti. Te ‘‘tayā avuttepi mayaṁ therānaṁ nibaddhaṁ bhikkhaṁ demā’’ti vatvā dutiyadivase tathārūpaṁ pāyāsaṁ paṭiyādiyiṁsu.",
  "anya-e0101n1:192": "Mahāmoggallānatthero pātova āgantvā ‘‘āvuso, yāva ahaṁ piṇḍāya caritvā āgacchāmi, tāva idheva hohī’’ti vatvā gāmaṁ pāvisi. Te manussā paccuggantvā therassa pattaṁ gahetvā vuttappakārassa pāyāsassa pūretvā adaṁsu. Thero gamanākāraṁ dassesi. Te ‘‘bhuñjatha – bhante, tumhe, aparampi dassāmā’’ti theraṁ bhojetvā puna pattapūraṁ adaṁsu. Thero gantvā ‘‘handāvuso sāriputta, paribhuñjā’’ti upanāmesi. Theropi taṁ disvā ‘‘atimanāpo pāyāso, kathaṁ nu kho uppanno’’ti cintento tassa uppattimūlaṁ disvā āha – ‘‘āvuso moggallāna, aparibhogāraho piṇḍapāto’’ti. Sopāyasmā ‘‘mādisena nāma ābhataṁ piṇḍapātaṁ na paribhuñjatī’’ti cittampi anuppādetvā ekavacaneneva pattaṁ mukhavaṭṭiyaṁ gahetvā ekamante nikujjesi. Pāyāsassa saha bhūmiyaṁ patiṭṭhānā therassa ābādho antaradhāyi, tato paṭṭhāya pañcacattālīsa vassāni na puna uppajji. Tato mahāmoggallānaṁ āha – ‘‘āvuso, vacīviññattiṁ nissāya uppanno pāyāso antesu nikkhamitvā bhūmiyaṁ carantesupi paribhuñjituṁ ayuttarūpo’’ti. Imañca udānaṁ udānesi –",
  "anya-e0101n1:193": "‘‘Vacīviññattivipphārā, uppannaṁ madhupāyasaṁ;",
  "anya-e0101n1:194": "Sace bhutto bhaveyyāhaṁ, sājīvo garahito mama.",
  "anya-e0101n1:195": "‘‘Yadipi me antaguṇaṁ, nikkhamitvā bahi care;",
  "anya-e0101n1:196": "Neva bhindeyyaṁ ājīvaṁ, cajamānopi jīvitaṁ.",
  "anya-e0101n1:197": "‘‘Ārādhemi sakaṁ cittaṁ, vivajjemi anesanaṁ;",
  "anya-e0101n1:198": "Nāhaṁ buddhappaṭikuṭṭhaṁ, kāhāmi ca anesana’’nti.",
  "anya-e0101n1:199": "Ciragumbavāsikaambakhādakamahātissattheravatthupi cettha kathetabbaṁ. Evaṁ sabbathāpi.",
  "anya-e0101n1:200": "‘‘Anesanāya cittampi, ajanetvā vicakkhaṇo;",
  "anya-e0101n1:201": "Ājīvaṁ parisodheyya, saddhāpabbajito yatī’’ti.",
  "anya-e0101n1:202": "Yathā ca vīriyena ājīvapārisuddhi, tathā paccayasannissitasīlaṁ paññāya sampādetabbaṁ. Paññāsādhanaṁ hi taṁ, paññavato paccayesu ādīnavānisaṁsadassanasamatthabhāvato. Tasmā pahāya paccayagedhaṁ dhammena samena uppanne paccaye yathāvuttena vidhinā paññāya paccavekkhitvā paribhuñjantena sampādetabbaṁ.",
  "anya-e0101n1:203": "Tattha duvidhaṁ paccavekkhaṇaṁ paccayānaṁ paṭilābhakāle, paribhogakāle ca. Paṭilābhakālepi hi dhātuvasena vā paṭikūlavasena vā paccavekkhitvā ṭhapitāni cīvarādīni tato uttari paribhuñjantassa anavajjova paribhogo, paribhogakālepi. Tatrāyaṁ sanniṭṭhānakaro vinicchayo –",
  "anya-e0101n1:204": "Cattāro hi paribhogā theyyaparibhogo, iṇaparibhogo, dāyajjaparibhogo, sāmiparibhogoti. Tatra saṅghamajjhepi nisīditvā paribhuñjantassa dussīlassa paribhogo theyyaparibhogo nāma. Sīlavato apaccavekkhitvā paribhogo iṇaparibhogo nāma. Tasmā cīvaraṁ paribhoge paribhoge paccavekkhitabbaṁ, piṇḍapāto ālope ālope, tathā asakkontena purebhattapacchābhattapurimayāmamajjhimayāmapacchimayāmesu. Sacassa apaccavekkhatova aruṇaṁ uggacchati, iṇaparibhogaṭṭhāne tiṭṭhati. Senāsanampi paribhoge paribhoge paccavekkhitabbaṁ. Bhesajjassa paṭiggahaṇepi paribhogepi satipaccayatāva vaṭṭati. Evaṁ santepi paṭiggahaṇe satiṁ katvā paribhoge akarontasseva āpatti, paṭiggahaṇe pana satiṁ akatvā paribhoge karontassa anāpatti.",
  "anya-e0101n1:205": "Catubbidhā hi suddhi desanāsuddhi, saṁvarasuddhi, pariyeṭṭhisuddhi, paccavekkhaṇasuddhīti. Tattha desanāsuddhi nāma pātimokkhasaṁvarasīlaṁ. Tañhi desanāya sujjhanato desanāsuddhīti vuccati. Saṁvarasuddhi nāma indriyasaṁvarasīlaṁ. Tañhi ‘‘na puna evaṁ karissāmī’’ti cittādhiṭṭhānasaṁvareneva sujjhanato saṁvarasuddhīti vuccati. Pariyeṭṭhisuddhi nāma ājīvapārisuddhisīlaṁ. Tañhi anesanaṁ pahāya dhammena samena paccaye uppādentassa pariyesanāya suddhattā pariyeṭṭhisuddhīti vuccati. Paccavekkhaṇasuddhi nāma paccayasannissitasīlaṁ. Tañhi vuttappakārena paccavekkhaṇena sujjhanato paccavekkhaṇasuddhīti vuccati. Tena vuttaṁ ‘‘paṭiggahaṇe pana satiṁ akatvā paribhoge karontassa anāpattī’’ti.",
  "anya-e0101n1:206": "Sattannaṁ sekkhānaṁ paccayaparibhogo dāyajjaparibhogo nāma. Te hi bhagavato puttā, tasmā pitusantakānaṁ paccayānaṁ dāyādā hutvā te paccaye paribhuñjanti. Kiṁpanete bhagavato paccaye paribhuñjanti, udāhu gihīnaṁ paccaye paribhuñjantīti. Gihīhi dinnāpi bhagavatā anuññātattā bhagavato santakā honti, tasmā bhagavato paccaye paribhuñjantīti veditabbā. Dhammadāyādasuttañcettha sādhakaṁ.",
  "anya-e0101n1:207": "Khīṇāsavānaṁ paribhogo sāmiparibhogo nāma. Te hi taṇhāya dāsabyaṁ atītattā sāmino hutvā paribhuñjanti.",
  "anya-e0101n1:208": "Imesu paribhogesu sāmiparibhogo ca dāyajjaparibhogo ca sabbesaṁ vaṭṭati. Iṇaparibhogo na vaṭṭati. Theyyaparibhoge kathāyeva natthi. Yo panāyaṁ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo vā hoti, dāyajjaparibhogeyeva vā saṅgahaṁ gacchati. Sīlavāpi hi imāya sikkhāya samannāgatattā sekkhotveva saṅkhyaṁ gacchati. Imesu pana paribhogesu yasmā sāmiparibhogo aggo, tasmā taṁ patthayamānena bhikkhunā vuttappakārāya paccavekkhaṇāya paccavekkhitvā paribhuñjantena paccayasannissitasīlaṁ sampādetabbaṁ. Evaṁ karonto hi kiccakārī hoti. Vuttampi cetaṁ –",
  "anya-e0101n1:209": "‘‘Piṇḍaṁ vihāraṁ sayanāsanañca,",
  "anya-e0101n1:210": "Āpañca saṅghāṭirajūpavāhanaṁ;",
  "anya-e0101n1:211": "Sutvāna dhammaṁ sugatena desitaṁ,",
  "anya-e0101n1:212": "Saṅkhāya seve varapaññasāvako.",
  "anya-e0101n1:213": "‘‘Tasmā hi piṇḍe sayanāsane ca,",
  "anya-e0101n1:214": "Āpe ca saṅghāṭirajūpavāhane;",
  "anya-e0101n1:215": "Etesu dhammesu anūpalitto,",
  "anya-e0101n1:216": "Bhikkhu yathā pokkhare vāribindu. (su. ni. 393-394);",
  "anya-e0101n1:217": "‘‘Kālena laddhā parato anuggahā,",
  "anya-e0101n1:218": "Khajjesu bhojjesu ca sāyanesu ca;",
  "anya-e0101n1:219": "Mattaṁ sa jaññā satataṁ upaṭṭhito,",
  "anya-e0101n1:220": "Vaṇassa ālepanarūhane yathā.",
  "anya-e0101n1:221": "‘‘Kantāre puttamaṁsaṁva, akkhassabbhañjanaṁ yathā;",
  "anya-e0101n1:222": "Evaṁ āhāre āhāraṁ, yāpanatthamamucchito’’ti.",
  "anya-e0101n1:223": "Imassa ca paccayasannissitasīlassa paripūrakāritāya bhāgineyyasaṅgharakkhitasāmaṇerassa vatthu kathetabbaṁ. So hi sammā paccavekkhitvā paribhuñji. Yathāha –",
  "anya-e0101n1:224": "‘‘Upajjhāyo maṁ bhuñjamānaṁ, sālikūraṁ sunibbutaṁ;",
  "anya-e0101n1:225": "Mā heva tvaṁ sāmaṇera, jivhaṁ jhāpesi asaññato.",
  "anya-e0101n1:226": "‘‘Upajjhāyassa vaco sutvā, saṁvegamalabhiṁ tadā;",
  "anya-e0101n1:227": "Ekāsane nisīditvā, arahattaṁ apāpuṇiṁ.",
  "anya-e0101n1:228": "‘‘Sohaṁ paripuṇṇasaṅkappo, cando pannaraso yathā;",
  "anya-e0101n1:229": "Sabbāsavaparikkhīṇo, natthi dāni punabbhavo’’ti.",
  "anya-e0101n1:230": "‘‘Tasmā aññopi dukkhassa, patthayanto parikkhayaṁ;",
  "anya-e0101n1:231": "Yoniso paccavekkhitvā, paṭisevetha paccaye’’ti.",
  "anya-e0101n1:232": "Evaṁ pātimokkhasaṁvarasīlādivasena catubbidhaṁ.",
  "anya-e0101n1:233": "Paṭhamasīlapañcakaṁ",
  "anya-e0101n1:234": "20. Pañcavidhakoṭṭhāsassa paṭhamapañcake anupasampannasīlādivasena attho veditabbo. Vuttañhetaṁ paṭisambhidāyaṁ –",
  "anya-e0101n1:235": "‘‘Katamaṁ pariyantapārisuddhisīlaṁ? Anupasampannānaṁ pariyantasikkhāpadānaṁ, idaṁ pariyantapārisuddhisīlaṁ. Katamaṁ apariyantapārisuddhisīlaṁ? Upasampannānaṁ apariyantasikkhāpadānaṁ, idaṁ apariyantapārisuddhisīlaṁ. Katamaṁ paripuṇṇapārisuddhisīlaṁ? Puthujjanakalyāṇakānaṁ kusaladhamme yuttānaṁ sekkhapariyante paripūrakārīnaṁ kāye ca jīvite ca anapekkhānaṁ pariccattajīvitānaṁ, idaṁ paripuṇṇapārisuddhisīlaṁ. Katamaṁ aparāmaṭṭhapārisuddhisīlaṁ? Sattannaṁ sekkhānaṁ, idaṁ aparāmaṭṭhapārisuddhisīlaṁ. Katamaṁ paṭippassaddhipārisuddhisīlaṁ? Tathāgatasāvakānaṁ khīṇāsavānaṁ paccekabuddhānaṁ tathāgatānaṁ arahantānaṁ sammāsambuddhānaṁ, idaṁ paṭippassaddhipārisuddhisīla’’nti (paṭi. ma. 1.37).",
  "anya-e0101n1:236": "Tattha anupasampannānaṁ sīlaṁ gaṇanavasena sapariyantattā pariyantapārisuddhisīlanti veditabbaṁ. Upasampannānaṁ –",
  "anya-e0101n1:237": "‘‘Nava koṭisahassāni, asītisatakoṭiyo;",
  "anya-e0101n1:238": "Paññāsasatasahassāni, chattiṁsā ca punāpare.",
  "anya-e0101n1:239": "‘‘Ete saṁvaravinayā, sambuddhena pakāsitā;",
  "anya-e0101n1:240": "Peyyālamukhena niddiṭṭhā, sikkhā vinayasaṁvare’’ti. –",
  "anya-e0101n1:241": "Evaṁ gaṇanavasena sapariyantampi anavasesavasena samādānabhāvañca lābhayasañātiaṅgajīvitavasena adiṭṭhapariyantabhāvañca sandhāya apariyantapārisuddhisīlanti vuttaṁ, ciragumbavāsikaambakhādakamahātissattherassa sīlamiva. Tathā hi so āyasmā –",
  "anya-e0101n1:242": "‘‘Dhanaṁ caje aṅgavarassa hetu, aṅgaṁ caje jīvitaṁ rakkhamāno;",
  "anya-e0101n1:243": "Aṅgaṁ dhanaṁ jīvitañcāpi sabbaṁ, caje naro dhammamanussaranto’’ti. –",
  "anya-e0101n1:244": "Imaṁ sappurisānussatiṁ avijahanto jīvitasaṁsayepi sikkhāpadaṁ avītikkamma tadeva apariyantapārisuddhisīlaṁ nissāya upāsakassa piṭṭhigatova arahattaṁ pāpuṇi. Yathāha –",
  "anya-e0101n1:245": "‘‘Na pitā napi te mātā, na ñāti napi bandhavo;",
  "anya-e0101n1:246": "Karotetādisaṁ kiccaṁ, sīlavantassa kāraṇā.",
  "anya-e0101n1:247": "Saṁvegaṁ janayitvāna, sammasitvāna yoniso;",
  "anya-e0101n1:248": "Tassa piṭṭhigato santo, arahattaṁ apāpuṇī’’ti.",
  "anya-e0101n1:249": "Puthujjanakalyāṇakānaṁ sīlaṁ upasampadato paṭṭhāya sudhotajātimaṇi viya suparikammakatasuvaṇṇaṁ viya ca atiparisuddhattā cittuppādamattakenapi malena virahitaṁ arahattasseva padaṭṭhānaṁ hoti, tasmā paripuṇṇapārisuddhīti vuccati, mahāsaṅgharakkhitabhāgineyyasaṅgharakkhitattherānaṁ viya.",
  "anya-e0101n1:250": "Mahāsaṅgharakkhitattheraṁ kira atikkantasaṭṭhivassaṁ maraṇamañce nipannaṁ bhikkhusaṅgho lokuttarādhigamaṁ pucchi. Thero ‘‘natthi me lokuttaradhammo’’ti āha. Athassa upaṭṭhāko daharabhikkhu āha – ‘‘bhante, tumhe parinibbutāti samantā dvādasayojanā manussā sannipatitā, tumhākaṁ puthujjanakālakiriyāya mahājanassa vippaṭisāro bhavissatī’’ti. Āvuso, ahaṁ ‘‘metteyyaṁ bhagavantaṁ passissāmī’’ti na vipassanaṁ paṭṭhapesiṁ. Tena hi maṁ nisīdāpetvā okāsaṁ karohīti. So theraṁ nisīdāpetvā bahi nikkhanto. Thero tassa saha nikkhamanāva arahattaṁ patvā accharikāya saññaṁ adāsi. Saṅgho sannipatitvā āha – ‘‘bhante, evarūpe maraṇakāle lokuttaradhammaṁ nibbattentā dukkaraṁ karitthā’’ti. Nāvuso etaṁ dukkaraṁ, apica vo dukkaraṁ ācikkhissāmi – ‘‘ahaṁ, āvuso, pabbajitakālato paṭṭhāya asatiyā aññāṇapakataṁ kammaṁ nāma na passāmī’’ti. Bhāgineyyopissa paññāsavassakāle evameva arahattaṁ pāpuṇīti.",
  "anya-e0101n1:251": "‘‘Appassutopi ce hoti, sīlesu asamāhito;",
  "anya-e0101n1:252": "Ubhayena naṁ garahanti, sīlato ca sutena ca.",
  "anya-e0101n1:253": "‘‘Appassutopi ce hoti, sīlesu susamāhito;",
  "anya-e0101n1:254": "Sīlato naṁ pasaṁsanti, tassa sampajjate sutaṁ.",
  "anya-e0101n1:255": "‘‘Bahussutopi ce hoti, sīlesu asamāhito;",
  "anya-e0101n1:256": "Sīlato naṁ garahanti, nāssa sampajjate sutaṁ.",
  "anya-e0101n1:257": "‘‘Bahussutopi ce hoti, sīlesu susamāhito;",
  "anya-e0101n1:258": "Ubhayena naṁ pasaṁsanti, sīlato ca sutena ca.",
  "anya-e0101n1:259": "‘‘Bahussutaṁ dhammadharaṁ, sappaññaṁ buddhasāvakaṁ;",
  "anya-e0101n1:260": "Nekkhaṁ jambonadasseva, ko taṁ ninditumarahati;",
  "anya-e0101n1:261": "Devāpi naṁ pasaṁsanti, brahmunāpi pasaṁsito’’ti. (a. ni. 4.6);",
  "anya-e0101n1:262": "Sekkhānaṁ pana sīlaṁ diṭṭhivasena aparāmaṭṭhattā, puthujjanānaṁ vā pana rāgavasena aparāmaṭṭhasīlaṁ aparāmaṭṭhapārisuddhīti veditabbaṁ, kuṭumbiyaputtatissattherassa sīlaṁ viya. So hi āyasmā tathārūpaṁ sīlaṁ nissāya arahatte patiṭṭhātukāmo verike āha –",
  "anya-e0101n1:263": "‘‘Ubho pādāni bhinditvā, saññapessāmi vo ahaṁ;",
  "anya-e0101n1:264": "Aṭṭiyāmi harāyāmi, sarāgamaraṇaṁ aha’’nti.",
  "anya-e0101n1:265": "‘‘Evāhaṁ cintayitvāna, sammasitvāna yoniso;",
  "anya-e0101n1:266": "Sampatte aruṇuggamhi, arahattaṁ apāpuṇi’’nti. (dī. ni. aṭṭha. 2.373);",
  "anya-e0101n1:267": "Aññataropi mahāthero bāḷhagilāno sahatthā āhārampi paribhuñjituṁ asakkonto sake muttakarīse palipanno samparivattati, taṁ disvā aññataro daharo ‘‘aho dukkhā jīvitasaṅkhārā’’ti āha. Tamenaṁ mahāthero āha – ‘‘ahaṁ, āvuso, idāni miyyamāno saggasampattiṁ labhissāmi, natthi me ettha saṁsayo, imaṁ pana sīlaṁ bhinditvā laddhasampatti nāma sikkhaṁ paccakkhāya paṭiladdhagihibhāvasadisī’’ti vatvā ‘‘sīleneva saddhiṁ marissāmī’’ti tattheva nipanno tameva rogaṁ sammasanto arahattaṁ patvā bhikkhusaṅghassa imāhi gāthāhi byākāsi –",
  "anya-e0101n1:268": "‘‘Phuṭṭhassa me aññatarena byādhinā,",
  "anya-e0101n1:269": "Rogena bāḷhaṁ dukhitassa ruppato;",
  "anya-e0101n1:270": "Parisussati khippamidaṁ kaḷevaraṁ,",
  "anya-e0101n1:271": "Pupphaṁ yathā paṁsuni ātape kataṁ.",
  "anya-e0101n1:272": "‘‘Ajaññaṁ jaññasaṅkhātaṁ, asuciṁ sucisammataṁ;",
  "anya-e0101n1:273": "Nānākuṇapaparipūraṁ, jaññarūpaṁ apassato.",
  "anya-e0101n1:274": "‘‘Dhiratthu maṁ āturaṁ pūtikāyaṁ, duggandhiyaṁ asuci byādhidhammaṁ;",
  "anya-e0101n1:275": "Yatthappamattā adhimucchitā pajā, hāpenti maggaṁ sugatūpapattiyā’’ti.",
  "anya-e0101n1:276": "Arahantādīnaṁ pana sīlaṁ sabbadarathappaṭippassaddhiyā parisuddhattā paṭippassaddhipārisuddhīti veditabbaṁ. Evaṁ pariyantapārisuddhiādivasena pañcavidhaṁ.",
  "anya-e0101n1:277": "Dutiyasīlapañcakaṁ",
  "anya-e0101n1:278": "Dutiyapañcake pāṇātipātādīnaṁ pahānādivasena attho veditabbo. Vuttañhetaṁ paṭisambhidāyaṁ –",
  "anya-e0101n1:279": "‘‘Pañca sīlāni pāṇātipātassa pahānaṁ sīlaṁ, veramaṇī sīlaṁ, cetanā sīlaṁ, saṁvaro sīlaṁ, avītikkamo sīlaṁ. Adinnādānassa, kāmesumicchācārassa, musāvādassa, pisuṇāya vācāya, pharusāya vācāya, samphappalāpassa, abhijjhāya, byāpādassa, micchādiṭṭhiyā, nekkhammena kāmacchandassa, abyāpādena byāpādassa, ālokasaññāya thinamiddhassa, avikkhepena uddhaccassa, dhammavavatthānena vicikicchāya, ñāṇena avijjāya, pāmojjena aratiyā, paṭhamena jhānena nīvaraṇānaṁ, dutiyena jhānena vitakkavicārānaṁ, tatiyena jhānena pītiyā, catutthena jhānena sukhadukkhānaṁ, ākāsānañcāyatanasamāpattiyā rūpasaññāya paṭighasaññāya nānattasaññāya, viññāṇañcāyatanasamāpattiyā ākāsānañcāyatanasaññāya, ākiñcaññāyatanasamāpattiyā viññāṇañcāyatanasaññāya, nevasaññānāsaññāyatanasamāpattiyā ākiñcaññāyatanasaññāya, aniccānupassanāya niccasaññāya, dukkhānupassanāya sukhasaññāya, anattānupassanāya attasaññāya, nibbidānupassanāya nandiyā, virāgānupassanāya rāgassa, nirodhānupassanāya samudayassa, paṭinissaggānupassanāya ādānassa, khayānupassanāya ghanasaññāya, vayānupassanāya āyūhanassa, vipariṇāmānupassanāya dhuvasaññāya, animittānupassanāya nimittassa, appaṇihitānupassanāya paṇidhiyā, suññatānupassanāya abhinivesassa, adhipaññādhammavipassanāya sārādānābhinivesassa, yathābhūtañāṇadassanena sammohābhinivesassa, ādīnavānupassanāya ālayābhinivesassa, paṭisaṅkhānupassanāya appaṭisaṅkhāya, vivaṭṭanānupassanāya saññogābhinivesassa, sotāpattimaggena diṭṭhekaṭṭhānaṁ kilesānaṁ, sakadāgāmimaggena oḷārikānaṁ kilesānaṁ, anāgāmimaggena aṇusahagatānaṁ kilesānaṁ, arahattamaggena sabbakilesānaṁ pahānaṁ sīlaṁ, veramaṇī, cetanā, saṁvaro, avītikkamo sīlaṁ. Evarūpāni sīlāni cittassa avippaṭisārāya saṁvattanti, pāmojjāya saṁvattanti, pītiyā saṁvattanti, passaddhiyā saṁvattanti, somanassāya saṁvattanti, āsevanāya saṁvattanti, bhāvanāya saṁvattanti, bahulīkammāya saṁvattanti, alaṅkārāya saṁvattanti, parikkhārāya saṁvattanti, parivārāya saṁvattanti, pāripūriyā saṁvattanti, ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī’’ti (paṭi. ma. 1.41).",
  "anya-e0101n1:280": "Ettha ca pahānanti koci dhammo nāma natthi aññatra vuttappakārānaṁ pāṇātipātādīnaṁ anuppādamattato. Yasmā pana taṁ taṁ pahānaṁ tassa tassa kusaladhammassa patiṭṭhānaṭṭhena upadhāraṇaṁ hoti, vikampābhāvakaraṇena ca samādānaṁ. Tasmā pubbe vutteneva upadhāraṇasamādhānasaṅkhātena sīlanaṭṭhena sīlanti vuttaṁ. Itare cattāro dhammā tato tato veramaṇivasena, tassa tassa saṁvaravasena, tadubhayasampayuttacetanāvasena, taṁ taṁ avītikkamantassa avītikkamanavasena ca cetaso pavattisabbhāvaṁ sandhāya vuttā. Sīlaṭṭho pana tesaṁ pubbe pakāsitoyevāti. Evaṁ pahānasīlādivasena pañcavidhaṁ.",
  "anya-e0101n1:281": "Ettāvatā ca kiṁ sīlaṁ? Kenaṭṭhena sīlaṁ? Kānassa lakkhaṇarasapaccupaṭṭhānapadaṭṭhānāni? Kimānisaṁsaṁ sīlaṁ? Katividhaṁ cetaṁ sīlanti? Imesaṁ pañhānaṁ vissajjanaṁ niṭṭhitaṁ.",
  "anya-e0101n1:282": "Sīlasaṁkilesavodānaṁ",
  "anya-e0101n1:283": "21. Yaṁ pana vuttaṁ ‘‘ko cassa saṁkileso, kiṁ vodāna’’nti. Tatra vadāma – khaṇḍādibhāvo sīlassa saṁkileso, akhaṇḍādibhāvo vodānaṁ. So pana khaṇḍādibhāvo lābhayasādihetukena bhedena ca sattavidhamethunasaṁyogena ca saṅgahito.",
  "anya-e0101n1:284": "Tathā hi yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti, tassa sīlaṁ pariyante chinnasāṭako viya khaṇḍaṁ nāma hoti. Yassa pana vemajjhe bhinnaṁ, tassa majjhe chiddasāṭako viya chiddaṁ nāma hoti. Yassa paṭipāṭiyā dve tīṇi bhinnāni, tassa piṭṭhiyā vā kucchiyā vā uṭṭhitena visabhāgavaṇṇena kāḷarattādīnaṁ aññatarasarīravaṇṇā gāvī viya sabalaṁ nāma hoti. Yassa antarantarā bhinnāni, tassa antarantarā visabhāgavaṇṇabinduvicitrā gāvī viya kammāsaṁ nāma hoti. Evaṁ tāva lābhādihetukena bhedena khaṇḍādibhāvo hoti.",
  "anya-e0101n1:285": "Evaṁ sattavidhamethunasaṁyogavasena. Vuttañhi bhagavatā –",
  "anya-e0101n1:286": "‘‘Idha, brāhmaṇa, ekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṁ dvayaṁdvayasamāpattiṁ samāpajjati, apica kho mātugāmassa ucchādanaṁ parimaddanaṁ nhāpanaṁ sambāhanaṁ sādiyati, so tadassādeti, taṁ nikāmeti, tena ca vittiṁ āpajjati, idampi kho, brāhmaṇa, brahmacariyassa khaṇḍampi chiddampi sabalampi kammāsampi. Ayaṁ vuccati, brāhmaṇa, aparisuddhaṁ brahmacariyaṁ carati saṁyutto methunena saṁyogena, na parimuccati jātiyā. Jarāya maraṇena…pe… na parimuccati dukkhasmāti vadāmi.",
  "anya-e0101n1:287": "‘‘Puna caparaṁ, brāhmaṇa, idhekacco samaṇo vā…pe… paṭijānamāno na heva kho mātugāmena saddhiṁ dvayaṁ dvayasamāpattiṁ samāpajjati. Napi mātugāmassa ucchādanaṁ…pe… sādiyati. Apica kho mātugāmena saddhiṁ sañjagghati saṁkīḷati saṁkelāyati, so tadassādeti…pe… na parimuccati dukkhasmāti vadāmi.",
  "anya-e0101n1:288": "‘‘Puna caparaṁ, brāhmaṇa, idhekacco samaṇo vā…pe… na heva kho mātugāmena saddhiṁ dvayaṁ dvayasamāpattiṁ samāpajjati. Napi mātugāmassa ucchādanaṁ…pe… sādiyati. Napi mātugāmena saddhiṁ sañjagghati saṁkīḷati saṁkelāyati. Apica kho mātugāmassa cakkhunā cakkhuṁ upanijjhāyati pekkhati, so tadassādeti…pe… na parimuccati dukkhasmāti vadāmi.",
  "anya-e0101n1:289": "‘‘Puna caparaṁ, brāhmaṇa, idhekacco samaṇo vā…pe… na heva kho mātugāmena… napi mātugāmassa… napi mātugāmena… napi mātugāmassa…pe… pekkhati. Apica kho mātugāmassa saddaṁ suṇāti tirokuṭṭā vā tiropākārā vā hasantiyā vā bhaṇantiyā vā gāyantiyā vā rodantiyā vā, so tadassādeti…pe… dukkhasmāti vadāmi.",
  "anya-e0101n1:290": "‘‘Puna caparaṁ, brāhmaṇa, idhekacco samaṇo vā…pe… na heva kho mātugāmena… napi mātugāmassa… napi mātugāmena… napi mātugāmassa…pe… rodantiyā vā. Apica kho yānissa tāni pubbe mātugāmena saddhiṁ hasitalapitakīḷitāni, tāni anussarati, so tadassādeti…pe… dukkhasmāti vadāmi.",
  "anya-e0101n1:291": "‘‘Puna caparaṁ, brāhmaṇa, idhekacco samaṇo vā…pe… na heva kho mātugāmena…pe… napi mātugāmassa…pe… napi yānissa tāni pubbe mātugāmena saddhiṁ hasitalapitakīḷitāni, tāni anussarati. Apica kho passati gahapatiṁ vā gahapatiputtaṁ vā pañcahi kāmaguṇehi samappitaṁ samaṅgībhūtaṁ paricārayamānaṁ, so tadassādeti…pe… dukkhasmāti vadāmi.",
  "anya-e0101n1:292": "‘‘Puna caparaṁ, brāhmaṇa, idhekacco samaṇo vā…pe… na heva kho mātugāmena…pe… napi passati gahapatiṁ vā gahapatiputtaṁ vā…pe… paricārayamānaṁ. Apica kho aññataraṁ devanikāyaṁ paṇidhāya brahmacariyaṁ carati ‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti. So tadassādeti, taṁ nikāmeti, tena ca vittiṁ āpajjati. Idampi kho, brāhmaṇa, brahmacariyassa khaṇḍampi chiddampi sabalampi kammāsampī’’ti (a. ni. 7.50).",
  "anya-e0101n1:293": "Evaṁ lābhādihetukena bhedena ca sattavidhamethunasaṁyogena ca khaṇḍādibhāvo saṅgahitoti veditabbo.",
  "anya-e0101n1:294": "Akhaṇḍādibhāvo pana sabbaso sikkhāpadānaṁ abhedena, bhinnānañca sappaṭikammānaṁ paṭikammakaraṇena, sattavidhamethunasaṁyogābhāvena ca, aparāya ca ‘‘kodho upanāho makkho paḷāso issā macchariyaṁ māyā sātheyyaṁ thambho sārambho māno atimāno mado pamādo’’tiādīnaṁ pāpadhammānaṁ anuppattiyā, appicchatāsantuṭṭhitāsallekhatādīnañca guṇānaṁ uppattiyā saṅgahito.",
  "anya-e0101n1:295": "Yāni hi sīlāni lābhādīnampi atthāya abhinnāni, pamādadosena vā bhinnānipi paṭikammakatāni , methunasaṁyogehi vā kodhupanāhādīhi vā pāpadhammehi anupahatāni, tāni sabbaso akhaṇḍāni acchiddāni asabalāni akammāsānīti vuccanti. Tāniyeva bhujissabhāvakaraṇato ca bhujissāni, viññūhi pasatthattā viññupasatthāni, taṇhādiṭṭhīhi aparāmaṭṭhattā aparāmaṭṭhāni, upacārasamādhiṁ vā appanāsamādhiṁ vā saṁvattayantīti samādhisaṁvattanikāni ca honti. Tasmā nesaṁ esa ‘akhaṇḍādibhāvo vodāna’nti veditabbo.",
  "anya-e0101n1:296": "Taṁ panetaṁ vodānaṁ dvīhākārehi sampajjati sīlavipattiyā ca ādīnavadassanena, sīlasampattiyā ca ānisaṁsadassanena. Tattha ‘‘pañcime, bhikkhave, ādīnavā dussīlassa sīlavipattiyā’’ti (dī. ni. 2.149; a. ni. 5.213) evamādisuttanayena sīlavipattiyā ādīnavo daṭṭhabbo.",
  "anya-e0101n1:297": "Apica dussīlo puggalo dussīlyahetu amanāpo hoti devamanussānaṁ, ananusāsanīyo sabrahmacārīnaṁ, dukkhito dussīlyagarahāsu, vippaṭisārī sīlavataṁ pasaṁsāsu, tāya ca pana dussīlyatāya sāṇasāṭako viya dubbaṇṇo hoti. Ye kho panassa diṭṭhānugatiṁ āpajjanti, tesaṁ dīgharattaṁ apāyadukkhāvahanato dukkhasamphasso. Yesaṁ deyyadhammaṁ paṭiggaṇhāti, tesaṁ namahapphalakaraṇato appaggho. Anekavassagaṇikagūthakūpo viya dubbisodhano. Chavālātamiva ubhato paribāhiro. Bhikkhubhāvaṁ paṭijānantopi abhikkhuyeva gogaṇaṁ anubandhagadrabho viya. Satatubbiggo sabbaverikapuriso viya. Asaṁvāsāraho matakaḷevaraṁ viya. Sutādiguṇayuttopi sabrahmacārīnaṁ apūjāraho susānaggi viya brāhmaṇānaṁ. Abhabbo visesādhigame andho viya rūpadassane. Nirāso saddhamme caṇḍālakumārako viya rajje. Sukhitosmīti maññamānopi dukkhitova aggikkhandhapariyāye vuttadukkhabhāgitāya.",
  "anya-e0101n1:298": "Dussīlānañhi pañcakāmaguṇaparibhogavandanamānanādisukhassādagadhitacittānaṁ tappaccayaṁ anussaraṇamattenāpi hadayasantāpaṁ janayitvā uṇhalohituggārappavattanasamatthaṁ atikaṭukaṁ dukkhaṁ dassento sabbākārena paccakkhakammavipāko bhagavā āha –",
  "anya-e0101n1:299": "‘‘Passatha no tumhe, bhikkhave, amuṁ mahantaṁ aggikkhandhaṁ ādittaṁ sampajjalitaṁ sajotibhūta’nti? Evaṁ, bhanteti. Taṁ kiṁ maññatha, bhikkhave, katamaṁ nu kho varaṁ yaṁ amuṁ mahantaṁ aggikkhandhaṁ ādittaṁ sampajjalitaṁ sajotibhūtaṁ āliṅgetvā upanisīdeyya vā upanipajjeyya vā, yaṁ khattiyakaññaṁ vā brāhmaṇakaññaṁ vā gahapatikaññaṁ vā mudutalunahatthapādaṁ āliṅgetvā upanisīdeyya vā upanipajjeyya vāti. Etadeva, bhante, varaṁ yaṁ khattiyakaññaṁ vā…pe… upanipajjeyya vā. Dukkhaṁ hetaṁ, bhante, yaṁ amuṁ mahantaṁ aggikkhandhaṁ…pe… upanipajjeyya vāti. Ārocayāmi vo, bhikkhave, paṭivedayāmi vo, bhikkhave, yathā etadeva tassa varaṁ dussīlassa pāpadhammassa asucisaṅkassarasamācārassa paṭicchannakammantassa assamaṇassa samaṇapaṭiññassa abrahmacārissa brahmacāripaṭiññassa antopūtikassa avassutassa kasambujātassa yaṁ amuṁ mahantaṁ aggikkhandhaṁ…pe… upanipajjeyya vā. Taṁ kissa hetu? Tatonidānaṁ hi so, bhikkhave, maraṇaṁ vā nigaccheyya maraṇamattaṁ vā dukkhaṁ, na tveva tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā’’ti (a. ni. 7.72).",
  "anya-e0101n1:300": "Evaṁ aggikkhandhupamāya itthipaṭibaddhapañcakāmaguṇaparibhogapaccayaṁ dukkhaṁ dassetvā eteneva upāyena –",
  "anya-e0101n1:301": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso daḷhāya vāḷarajjuyā ubho jaṅghā veṭhetvā ghaṁseyya, sā chaviṁ chindeyya, chaviṁ chetvā cammaṁ chindeyya, cammaṁ chetvā maṁsaṁ chindeyya, maṁsaṁ chetvā nhāruṁ chindeyya, nhāruṁ chetvā aṭṭhiṁ chindeyya, aṭṭhiṁ chetvā aṭṭhimiñjaṁ āhacca tiṭṭheyya, yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā abhivādanaṁ sādiyeyyā’’ti ca.",
  "anya-e0101n1:302": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso tiṇhāya sattiyā teladhotāya paccorasmiṁ pahareyya, yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā añjalikammaṁ sādiyeyyā’’ti ca.",
  "anya-e0101n1:303": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso tattena ayopaṭṭena ādittena sampajjalitena sajotibhūtena kāyaṁ sampaliveṭheyya, yaṁ vā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā saddhādeyyaṁ cīvaraṁ paribhuñjeyyā’’ti ca.",
  "anya-e0101n1:304": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso tattena ayosaṅkunā ādittena sampajjalitena sajotibhūtena mukhaṁ vivaritvā tattaṁ lohaguḷaṁ ādittaṁ sampajjalitaṁ sajotibhūtaṁ mukhe pakkhipeyya, taṁ tassa oṭṭhampi ḍaheyya, mukhampi, jivhampi, kaṇṭhampi, udarampi ḍaheyya, antampi antaguṇampi ādāya adhobhāgaṁ nikkhameyya, yaṁ vā khattiya… brāhmaṇa… gahapatimahāsālānaṁ vā saddhādeyyaṁ piṇḍapātaṁ paribhuñjeyyā’’ti ca.",
  "anya-e0101n1:305": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso sīse vā gahetvā khandhe vā gahetvā tattaṁ ayomañcaṁ vā ayopīṭhaṁ vā ādittaṁ sampajjalitaṁ sajotibhūtaṁ abhinisīdāpeyya vā abhinipajjāpeyya vā, yaṁ vā khattiya… brāhmaṇa… gahapatimahāsālānaṁ vā saddhādeyyaṁ mañcapīṭhaṁ paribhuñjeyyā’’ti ca.",
  "anya-e0101n1:306": "‘‘Taṁ kiṁ maññatha, bhikkhave, katamaṁ nu kho varaṁ yaṁ balavā puriso uddhaṁpādaṁ adhosiraṁ gahetvā tattāya ayokumbhiyā pakkhipeyya ādittāya sampajjalitāya sajotibhūtāya , so tattha pheṇuddehakaṁ paccamāno sakimpi uddhaṁ gaccheyya, sakimpi adho gaccheyya, sakimpi tiriyaṁ gaccheyya, yaṁ vā khattiya… brāhmaṇa… gahapatimahāsālānaṁ vā saddhādeyyaṁ vihāraṁ paribhuñjeyyā’’ti cāti (a. ni. 7.72).",
  "anya-e0101n1:307": "Imāhi vāḷarajjutiṇhasattiayopaṭṭaayoguḷaayomañcaayopīṭhaayokumbhīupamāhi abhivādanaañjalikammacīvarapiṇḍapātamañcapīṭhavihāraparibhogapaccayaṁ dukkhaṁ dassesi. Tasmā –",
  "anya-e0101n1:308": "Aggikkhandhāliṅganadukkhādhikadukkhakaṭukaphalaṁ;",
  "anya-e0101n1:309": "Avijahato kāmasukhaṁ, sukhaṁ kuto bhinnasīlassa.",
  "anya-e0101n1:310": "Abhivādanasādiyane , kiṁ nāma sukhaṁ vipannasīlassa;",
  "anya-e0101n1:311": "Daḷhavāḷarajjughaṁsanadukkhādhikadukkhabhāgissa.",
  "anya-e0101n1:312": "Saddhānamañjalikammasādiyane kiṁ sukhaṁ asīlassa;",
  "anya-e0101n1:313": "Sattippahāradukkhādhimattadukkhassa yaṁhetu.",
  "anya-e0101n1:314": "Cīvaraparibhogasukhaṁ, kiṁ nāma asaṁyatassa;",
  "anya-e0101n1:315": "Yena ciraṁ anubhavitabbo, niraye jalitaayopaṭṭasamphasso.",
  "anya-e0101n1:316": "Madhuropi piṇḍapāto, halāhalavisūpamo asīlassa;",
  "anya-e0101n1:317": "Ādittā gilitabbā, ayoguḷā yena cirarattaṁ.",
  "anya-e0101n1:318": "Sukhasammatopi dukkho, asīlino mañcapīṭhaparibhogo;",
  "anya-e0101n1:319": "Yaṁ bādhissanti ciraṁ, jalitaayomañcapīṭhāni.",
  "anya-e0101n1:320": "Dussīlassa vihāre, saddhādeyyamhi kā nivāsa rati;",
  "anya-e0101n1:321": "Jalitesu nivasitabbaṁ, yena ayokumbhimajjhesu.",
  "anya-e0101n1:322": "Saṅkasarasamācāro, kasambujāto avassuto pāpo;",
  "anya-e0101n1:323": "Antopūtīti ca yaṁ, nindanto āha lokagaru.",
  "anya-e0101n1:324": "Dhī jīvitaṁ asaññatassa, tassa samaṇajanavesadhārissa;",
  "anya-e0101n1:325": "Assamaṇassa upahataṁ, khatamattānaṁ vahantassa.",
  "anya-e0101n1:326": "Gūthaṁ viya kuṇapaṁ viya, maṇḍanakāmā vivajjayantīdha;",
  "anya-e0101n1:327": "Yaṁ nāma sīlavanto, santo kiṁ jīvitaṁ tassa.",
  "anya-e0101n1:328": "Sabbabhayehi amutto, mutto sabbehi adhigamasukhehi;",
  "anya-e0101n1:329": "Supihitasaggadvāro, apāyamaggaṁ samārūḷho.",
  "anya-e0101n1:330": "Karuṇāya vatthubhūto, kāruṇikajanassa nāma ko añño;",
  "anya-e0101n1:331": "Dussīlasamo dussī, latāya iti bahuvidhā dosāti.",
  "anya-e0101n1:332": "Evamādinā paccavekkhaṇena sīlavipattiyaṁ ādīnavadassanaṁ vuttappakāraviparītato sīlasampattiyā ānisaṁsadassanañca veditabbaṁ. Apica –",
  "anya-e0101n1:333": "Tassa pāsādikaṁ hoti, pattacīvaradhāraṇaṁ;",
  "anya-e0101n1:334": "Pabbajjā saphalā tassa, yassa sīlaṁ sunimmalaṁ.",
  "anya-e0101n1:335": "Attānuvādādibhayaṁ, suddhasīlassa bhikkhuno;",
  "anya-e0101n1:336": "Andhakāraṁ viya raviṁ, hadayaṁ nāvagāhati.",
  "anya-e0101n1:337": "Sīlasampattiyā bhikkhu, sobhamāno tapovane;",
  "anya-e0101n1:338": "Pabhāsampattiyā cando, gagane viya sobhati.",
  "anya-e0101n1:339": "Kāyagandhopi pāmojjaṁ, sīlavantassa bhikkhuno;",
  "anya-e0101n1:340": "Karoti api devānaṁ, sīlagandhe kathāva kā.",
  "anya-e0101n1:341": "Sabbesaṁ gandhajātānaṁ, sampattiṁ abhibhuyyati;",
  "anya-e0101n1:342": "Avighātī disā sabbā, sīlagandho pavāyati.",
  "anya-e0101n1:343": "Appakāpi katā kārā, sīlavante mahapphalā;",
  "anya-e0101n1:344": "Hontīti sīlavā hoti, pūjāsakkārabhājanaṁ.",
  "anya-e0101n1:345": "Sīlavantaṁ na bādhanti, āsavā diṭṭhadhammikā;",
  "anya-e0101n1:346": "Samparāyikadukkhānaṁ, mūlaṁ khanati sīlavā.",
  "anya-e0101n1:347": "Yā manussesu sampatti, yā ca devesu sampadā;",
  "anya-e0101n1:348": "Na sā sampannasīlassa, icchato hoti dullabhā.",
  "anya-e0101n1:349": "Accantasantā pana yā, ayaṁ nibbānasampadā;",
  "anya-e0101n1:350": "Mano sampannasīlassa, tameva anudhāvati.",
  "anya-e0101n1:351": "Sabbasampattimūlamhi , sīlamhi iti paṇḍito;",
  "anya-e0101n1:352": "Anekākāravokāraṁ, ānisaṁsaṁ vibhāvayeti.",
  "anya-e0101n1:353": "Evañhi vibhāvayato sīlavipattito ubbijjitvā sīlasampattininnaṁ mānasaṁ hoti. Tasmā yathāvuttaṁ imaṁ sīlavipattiyā ādīnavaṁ imañca sīlasampattiyā ānisaṁsaṁ disvā sabbādarena sīlaṁ vodāpetabbanti.",
  "anya-e0101n1:354": "Ettāvatā ca ‘‘sīle patiṭṭhāya naro sapañño’’ti imissā gāthāya sīlasamādhipaññāmukhena desite visuddhimagge sīlaṁ tāva paridīpitaṁ hoti.",
  "anya-e0101n1:355": "Iti sādhujanapāmojjatthāya kate visuddhimagge",
  "anya-e0101n1:356": "Sīlaniddeso nāma paṭhamo paricchedo."
}