{
  "anya-e0301n6:0": "Vīthi saṅgaha paramatthadīpanī",
  "anya-e0301n6:1": "136. Evaṁ cittappabheda saṅgaho, cetasikappabheda saṅgaho, ubhayappabheda saṅgahoti cittacetasikānaṁ kayopabheda saṅgahe dassetvā idāni vīthicittappavattisaṅgaho vīthimutta cittappavattisaṅgahoti te saññeva dve pavattisaṅgahe dassetuṁ cittuppādānamiccevantiādimāha. Tattha uppajjantīti uppādā. Tattha uppajjanti. Aññassa asu tattācitte icceva labbhati. Iti cittañca citteuppādācāti cittuppādā. Cittacetasikāti vuttaṁ hoti. Tesaṁ cittuppādānaṁ. Iccevantiādito paṭṭhāya vuttappakārena. Saṅgahamuttaranti jātiniddeso yaṁ. Uttare uttame tayo pabhedasaṅgahe katvāti sambandho. Bhūmipuggalabhedenāti sahatthe karaṇavacanaṁ. Kāmāvacarādibhūmibhedena duhetukādi puggalabhedena saddhinti attho. Pubbāparaniyāmitanti āvajjanādi cakkhuviññāṇādi pubba cittāparacittānukkamena niyāmitaṁ vavatthitaṁ. Pavattisaṅgahaṁnāmātipi jātiniddesoyeva. Evaṁ nāmake dve pavattisaṅgaheti attho. Paṭisandhipavattiyanti paṭisandhipavattīsu. Vacanavipallāso hesa. Paṭisandhikālepavattikālecāti attho. Paṭisandhikāle pavattisaṅgahañca pavattikāle pavattisaṅgahañcāti dve saṅgahepavatti pavakkhāmīti vuttaṁ hoti. Ayañca attho uparisaṅgahe ārabbha gāthāya pākaṭo. Keci pana niddhāraṇe bhummanti vadanti. Evaṁsati upari saṅgaho paṭisandhisaṅgahonāma siyā. Na pavatti saṅgaho nāma. Evañca sati upari vīthimuttasaṅgahe ārabbha gāthāyaṁ sandhiyaṁ pavattisaṅgahonāma idāni vuccatīti iminā na sameti.",
  "anya-e0301n6:2": "[115] Ṭīkāsu pana",
  "anya-e0301n6:3": "‘‘Uttaraṁ vedanāsaṅgahādivibhāgato uttama’’nti vuttaṁ. Taṁ vicāretabbaṁ.",
  "anya-e0301n6:4": "Evañhi sati pakiṇṇakasaṅgahova idha saṅgahasaddena gahito siyāti. Yasmāpana tiṇṇaṁ dvinnañca pabhedasaṅgahānaṁ majjhe ṭhatvā ayaṁ anusandhigāthā pavattā. Tasmā pubbe tayopi pabhedasaṅgahā idha saṅgahasaddena gahetuṁ yuttāti daṭṭhabbā. Ayaṁ pana pavattisaṅgaho vatthudvārālambaṇehi saddhiṁ yojetvā vutto suvuttoti tāni tīṇi chakkānipi puna idha nikkhittāni.",
  "anya-e0301n6:5": "[116] Vibhāvaniyaṁ pana",
  "anya-e0301n6:6": "‘‘Vatthudvārālambaṇa saṅgahā heṭṭhā kathitāpi paripuṇṇaṁ katvā pavattisaṅgahaṁ dassetuṁ puna nikkhittā’’ti vuttaṁ. Taṁ na sundaraṁ.",
  "anya-e0301n6:7": "Na hi sakalā vatthudvārālambaṇasaṅgahā idha nikkhittāti. Visayānaṁ dvāresu pavatti visayapavatti. Etthaca pavattīti āpātāgamanameva vuccati. Vakkhati hi ekacittakkhaṇā tītānivātiādiṁ. Sā pana kāci sīghatamā, kāci sīghatarā, sīghā, dandhā, dandhatarā, dandhatamāti chadhā hotīti. Kammādīnaṁ visayānaṁ dvāresu pavatti paccupaṭṭhānaṁ āpātāgamanaṁ visayappavatti. Vakkhati hi kammaṁvā kammanimittaṁvā gatinimittaṁvā kammabalena channaṁ dvārānaṁ aññatarasmiṁ paccupaṭṭhātīti.",
  "anya-e0301n6:8": "[117] Vibhāvaniyaṁ pana",
  "anya-e0301n6:9": "‘‘Visayesuca cittānaṁ pavatti visayappavattī’’tipi vuttaṁ. Taṁ na sundaraṁ.",
  "anya-e0301n6:10": "Evañhi sati atiparittārammaṇe visayappavattināma anupapannā āpajjatīti. Tatthāti tesu chakkesu. Dhātubhedaṁ patvādhātunānattaṁ pamāṇanti mananaṁ vijānanato visuṁ katvā manodhātu visuṁ vuttā. Viññāṇabhedaṁ patvā pana yaṁkiñci mananaṁ vijānane anto gadhamevāti vuttaṁ cakkhuviññāṇaṁ.La. Chaviññāṇānīti chavīthiyo pana dvārappavattā cittapavattiyo yojetabbāti sambandho. Cakkhudvāre pavattā vīthi cakkhudvāravīthi. Cakkhudvāravikāraṁ paṭicca pavatto cittappabandhoti attho. Evaṁ sesesu. Asādhāraṇena cakkhuviññāṇena upalakkhitā vīthi cakkhuviññāṇavīthi. Suddho pana manoviññāṇapabandho manoviññāṇavīthi.",
  "anya-e0301n6:11": "Vibhāvaniyaṁ pana",
  "anya-e0301n6:12": "‘‘Cakkhuviññāṇasambandhinī vīthi tena saha ekārammaṇa eka dvārikatāya saha caraṇabhāvato cakkhuviññāṇa vīthī’’ti vuttaṁ.",
  "anya-e0301n6:13": "Dvārappavattāti dvāre uppannā. Taṁ taṁ dvāravikāraṁ paṭicca uppannāti attho. Cittappavattiyoti cittapabandhā. Atimahantanti sāmi atthe paccattavacanaṁ. Atimahantassa pañcālambaṇassa pavatti.La. Atiparittassa pañcālambaṇassa pavatticāti pañcadvāre catudhā. Manodvāre pana vibhūtassa chaḷārammaṇassa pavatti avibhūtassa chaḷārammaṇassa pavatticāti dvidhāti chadhāvisayappavatti veditabbāti yojanā. Atimahantādibhāvo cettha ālokādi paccaya vasenavā vatthu atimahantādivasenavā veditabbo. Tattha saṇhasukhumaṁpi dūraṁpi rūpādīnaṁ adhiṭṭhānavatthunāma ālokādi paccaya sampattiyā sati atimahantameva. Tathā hi buddhassa bhagavato pathamāti nīhārakālādīsu loka vivaraṇa pāṭihāriyapavatti kāle avīcinirayepi akaniṭṭhepi paracakkavāḷesupi saṇhasukhumānica dūrānica rūpāni idha ṭhitāva passanti. Tadā hi uḷāro obhāso pāturahosi. Tassa vasena sabbepi pathavisineru cakkavāḷa siluccayādayo jātiphalikakkhandhā viya sampajjanti. Mahanto uḷāro obhāso pāturahosi atikammadevānaṁ devānubhāvanti hi vuttaṁ. Upapattidevabrahmādīnaṁ pana pasādanissayabhūtānaṁ obhāsajātatāyapi pathavipabbatādayo cakkhurūpādīnaṁ antaraṁ kātuṁ nasakkontīti. Tathā dūrepi pabbatādirūpāni vatthu atimahantatāya candasūriya tārakādi rūpāni visaya vatthu mahantatāya obhāsa jātatāya ca ati mahantāni nāma hontīti. Ālokādipaccayānaṁ pana adhiṭṭhānavatthūnañca dubbala dubbalatara dubbalatamānukkamena mahantādibhāvo vattabboti. Yāni pana pañcālambaṇāni ekacittakkhaṇaṁ atikkamma āpātaṁ āgacchanti, tāni atimahantārammaṇānināma. Yāni dvatticittakkhaṇāni atikkamma, tāni mahantārammaṇāni. Yāni catu pañca cha satta aṭṭha nava cittakkhaṇāni atikkamma, tāni parittārammaṇāni. Yānipana dasekādasadvādasa terasa cuddasa pannarasa cittakkhaṇāni atikkamma āpātaṁ āgacchanti. Tāni atiparittā rammaṇānīti. Pakkhatica ekacittakkhaṇātītānivātiādi. Vibhūtassāti pākaṭassa, avibhūtassāti apākaṭassa. Evaṁ chachakkāni sarūpato niddisitvā idāni tāni sabbāni ekato yojetvā vīthicittappavattiṁ vitthārento kathanti pucchitvā rūpārūpānaṁ tāva addhānaparicchedaṁ dassetuṁ uppādaṭṭhitītiādi māha. Tattha kathanti kena pakārena vīthicittappavatti hotīti attho.",
  "anya-e0301n6:14": "[118] Vibhāvaniyaṁ pana",
  "anya-e0301n6:15": "‘‘Kathanti kena pakārena atimahantādivasena visaya vavatthānaṁ hotīti pucchitvā cittakkhaṇavasena taṁ pakāsetuṁ uppādaṭṭhitītiādi āraddha’’nti vuttaṁ. Taṁ yuttaṁ viya na dissati.",
  "anya-e0301n6:16": "Evañhi satiādito pañcannaṁ chakkānaṁ okāsonāma nasiyā. Naca uppādaṭṭhiti.La. Rūpadhammānamāyūti idaṁ visaya vavatthānatthameva vuttanti sakkā viññātunti. Uppajjanaṁ uppādo. Sabhāva paṭilābhoti attho. Ṭhānaṁ ṭhiti. Yathāladdhasabhāvassa anivattīti attho. Bhañjanaṁ bhaṅgo. Tassa parihāyitvā antaradhānanti attho. Ekacittakkhaṇaṁnāmāti ekassa cittassa khaṇonāma. So pana khaṇo accharāsaṅghāṭakkhaṇassa akkhinimmilanakkhaṇassaca anekakoṭi satasahassabhāgo daṭṭhabbo. Accharāsaṅghāṭakkhaṇe anekakoṭisatasahassasaṅkhā vedanā uppajjantīti hi aṭṭhakathāyaṁ vuttaṁ. Ācariyānandattheramatena panettha uppādabhaṅga vasenakhaṇadvayaṁ ekacittakkhaṇaṁnāmāti vattabbaṁ. Yathā hi loke vijjunāma vaddhanānantarameva bhijjati. Na panassā vaddhanassa bhijjanassaca antarā ṭhitināma visuṁ paññāyati. Yathā ca uddhaṁ ujuṁ khittaṁ leḍḍu uppatitvā patati. Na pana uppatanassa patanassa ca antarā ṭhitināma visuṁ dissati. Tathā cittaṁpi. Taṁpi hi udaya bhāgānantarameva vayabhāge patati. Na panassa rūpadhammānaṁ viya tesaṁ dvinnaṁ bhāgānaṁ majjhe visuṁ eko gaṇanūpago ṭhitibhāgonāma upalabbhati. Evañca katvā yamakesu cittassa uppādabhaṅgāva tattha tattha vuttā. Visesato pana cittayamake uppannaṁ uppajjamānanti. Bhaṅgakkhaṇe uppannaṁ. No ca uppajjamānaṁ. Uppādakkhaṇe uppannañceva uppajjamānañcātiādinā bhaṅguppādāva cittassa vuttā. Kathāvatthumhica ekaṁ cittaṁ divasaṁ tiṭṭhatīti āmantā. Upaddhadivaso uppādakkhaṇo. Upaddhadivaso vayakkhaṇoti. Na hevaṁ vattabbe. Ekaṁ cittaṁ dve divase tiṭṭhatīti āmantā. Eko divaso uppādakkhaṇo. Eko divaso vayakkhaṇoti nahevaṁ vattabbe. Ekaṁ cittaṁ cattāro divase tiṭṭhatīti āmantā. Dve divasā uppādakkhaṇo. Dve divasā vayakkhaṇoti na hevaṁ vattabbe.La. Māsaṁ. Dve māse. Cattāromāse.La. Saṁvaccharaṁ, dve saṁvaccharāni. Cattāri saṁvaccharāni.La. Kappaṁ. Dve kappe. Cattāro kappetiādinā dve uppādavayabhāgāva cittassa vuttā. Na ṭhitibhāgo. Yadi so visuṁ upalabbheyya. Ekaṁ cittaṁ divasaṁ tiṭṭhatīti āmantā. Divasassa pathamo bhāgo uppādakkhaṇo. Dutīyo ṭhitikkhaṇo. Tatīyo vayakkhaṇoti evaṁ mahātherena vicārito siyā. Tayo divase tayo māse tīṇi saṁvaccharāni tayo kappeti imānipi avajje tabbānieva siyunti. Ettha siyā, nanu suttantesu tīṇi māni bhikkhave saṅkhatassa saṅkhata lakkhaṇāni. Katamānitīṇi, uppādo paññāyati. Vayo paññāyati. Ṭhitassa aññathattaṁ paññāyatīti vuttaṁ. Tathā vedanāya uppādo paññāyati. Vayo paññāyati. Ṭhitāya aññathattaṁ paññāyati. Saññāya. Saṅkhārānaṁ. Viññāṇassa uppādo.La. Paññāyatīti vuttaṁ. Tasmā cittassa tatīyo ṭhitibhāgo visuṁ upalabbhati yevāti.Na. Pabandhaṭhitiyā eva tattha vuttattāti. Kathaṁ viññāyatīti ce, uppādavaye pathamaṁ vatvā pacchā puna visuṁ ṭhitassa aññathatthaṁ paññāyatīti imassa vuttattāti. Itarathā uppādo paññāyati. Ṭhitassa aññathattaṁ paññāyati. Vayo paññāyatīti vuttaṁ siyāti. Nanu pabandhaṭhiti nāma paññatti hoti. Sāca asaṅkhatā, suttantānica saṅkhata lakkhaṇa visayāni. Tasmā sā pabandhaṭṭhiti tattha vuttāti nasakkā viññātunti ce. Na na sakkā. Abhidhammepi saṅkhatadhammaniddesesu samūha saṇṭhāna santati paññattīhipi niddesassa diṭṭhattā. Tathā hi rūpāyatananiddesādīsu dīghaṁ rassaṁ saṇhaṁ thulaṁ vaṭṭaṁ parimaṇḍalaṁ caturassaṁ chaḷaṁsaṁ aṭṭhaṁsaṁ soḷasaṁsaṁ ninnaṁ thalantiādinā, vibhaṅge ca kesā lomā nakhā dantātiādinā paññattisisena saṅkhatadhammā niddiṭṭhāti. Suttantesu vattabbameva natthi. Īdisesu hi ṭhānesu paññattivasena pavattāpi desanā saṅkhatadhammameva āhacca tiṭṭhati. Tasmā yathā uppādabhaṅgānaṁ paccekaṁ ekeko khaṇo cittassa labbhati. Na tathā ṭhitiyāti. Ayaṁ ācariyānandatthe rassa adhippāyo. Ayañca vādo saṁyuttaṭṭhakathāyaṁ eva āgato. Soca saṅgahakārena paṭikkhitto. Vuttañhi tattha, apare pana vadanti. Arūpadhammānaṁ jarākhaṇonāma nasakkā paññapetuṁ. Sammā sambuddhoca vedanāya uppādo paññāyati. Vayo paññāyati. Ṭhitāya aññathatthaṁ paññāyatīti vadanto arūpadhammānaṁpi tīṇi lakkhaṇāni paññapeti. Bhāniatthikkhaṇaṁ upādāya labbhantīti vatvā –",
  "anya-e0301n6:17": "Atthitā sabbadhammānaṁ, ṭhitināma pavuccati;",
  "anya-e0301n6:18": "Tasseva bhedo maraṇaṁ; Sabbadā sabbapāṇinanti.",
  "anya-e0301n6:19": "Imāya ācariyagāthāya tamatthaṁ sādhenti. Athavā, santativasena ṭhānaṁ veditabbantica vadanti. Imasmiṁ pana sutte ayaṁ viseso natthi. Tasmā ācariyagāthāya suttaṁ appaṭibāhetvā suttameva pamāṇaṁ kātabbanti. Tattha jarākhaṇonāma uppādakkhaṇabhaṅgakkhaṇānaṁ majjhe visuṁ jarāya khettabhūto ṭhītikkhaṇo vuccati. Aññathattanti jarāeva. Atthikkhaṇanti khaṇadvayameva. Paṭikkhittopi pana ayaṁ vādo kathāvatthu pāḷiyā saddhiṁ suṭṭhu sametiyeva. Apica, uddhaṁ uppatitassa leṭṭussa uppatananivatti viya yā cittassa udayasaṅkhātassa vaḍḍhanassa nivattināma atthi. Na hi udaye anivattante vayonāma sambhavatitī. Sā eva udaya pariyantamattabhūtā idha ṭhitipariyāyoti sakkā vattuṁ. So pana visuṁ gaṇanūpago eko khaṇonāma nahotīti katvā abhidhamme dveeva khaṇā cittassa vuttā. Udayabhāgassa pana ādi koṭiṁ vayabhāgassaantakoṭiñca thapetvā majjhebhāgadvayanissitā paripaccana lakkhaṇā jarānāma arūpadhammānaṁpi labbhatiyeva. Taṁ sandhāya dhātukathāyaṁ jarādvīhikhandhehisaṅgahitātivuttanti daṭṭhabbaṁ.",
  "anya-e0301n6:20": "[119] Yaṁ pana vibhāvaniyaṁ",
  "anya-e0301n6:21": "‘‘Uppādabhaṅgāvatthāhi bhinnā bhaṅgābhimukhāvatthāpi icchitabbā. Sā ṭhitināmā’’ti vuttaṁ. Taṁ kathāvatthupāḷiyā saha na sameti.",
  "anya-e0301n6:22": "Upaddhadivaso uppādakkhaṇo. Upaddhadivaso vayakkhaṇo. Pathamo divaso uppādakkhaṇo. Dutīyo vayakkhaṇoti hi vicārentena uppādabhaṅgāvatthā hi bhinnā tatīyā avatthā tassaṁ pāḷiyaṁ paṭikkhittāyeva hotīti.",
  "anya-e0301n6:23": "[120] Etena yañca tattha",
  "anya-e0301n6:24": "‘‘Pāḷiyaṁ pana veneyyajjhāsayā nuromato nayadassanavasena sā na vuttā. Atidhammadesanāpi hi kadāci veneyyajjhāsayānurodhena pavattati. Yathā, rūpassa uppādo upacayo santatīti dvidhā bhinditvā desito’’ti vuttaṁ. Taṁpi paṭikkhittaṁ hoti. Vibhāgārahassa hi dhammassa vibhāgakaraṇaṁnāma veneyyavasenātipi dhammavasenātipi yujjati. Vijjamāne sati visuṁ katvā vattabbassa abhidhamme avacanaṁ pana veneyyavasenāti na yuttametanti.",
  "anya-e0301n6:25": "[121] Yampi tattha",
  "anya-e0301n6:26": "‘‘Sutteca tīṇi māni bhikkhave saṅkhatassa saṅkhatalakkhaṇāni. Katamāni tīṇi. Uppādo paññāyati. Vayo paññā yati. Ṭhitassa aññathattaṁ paññāyatīti evaṁ saṅkhatadhammasseva lakkhaṇadassanatthaṁ uppādādīnaṁ vuttattā nasakkā pabandhassa paññattisabhāvassa asaṅkhatassa ṭhiti tattha vuttāti viññātu’’nti vuttaṁ. Taṁpi na gahetabbaṁ.",
  "anya-e0301n6:27": "Abhidhammepi heṭṭhā vuttanayena paññattisīsena saṅkhatadhammānaṁ niddesassa diṭṭhattāti.",
  "anya-e0301n6:28": "[122] Yampi tattha",
  "anya-e0301n6:29": "‘‘Upasaggassaca dhātvattheyeva pavattanato paññāyatīti etassa viññāyatīti attho’’ti vuttaṁ. Taṁpi na yuttaṁ.",
  "anya-e0301n6:30": "Yathānulomasāsanañhi suttaṁ. Tasmā tattha vineyyānaṁ suṭṭhu paññāyanameva adhippetanti. Arūpaṁ arūpisabhāvattā lahupariṇāmaṁ. Rūpaṁ pana rūpidhammattāyeva dandhapariṇāmanti vuttaṁ tānipana.La. Rūpadhammāna māyūti.",
  "anya-e0301n6:31": "[123] Vibhāvaniyaṁ pana",
  "anya-e0301n6:32": "‘‘Gāhakagahetabba bhāvassa taṁtaṁ khaṇavasena nippajjanato’’ti kāraṇaṁ vuttaṁ. Taṁ akāraṇaṁ.",
  "anya-e0301n6:33": "Na hi gāhakaṁ arūpaṁ gahetabbañca rūpaṁ gahaṇasampajjanatthaṁ lahuṁ pariṇamati garuṁ pariṇapatīti sakkā vattunti. Tāni tādisāni sattarasannaṁ cittānaṁ khaṇāni sattarasavā tāni cittakkhaṇāni rūpa dhammānamāyūti yojanā. Sattarasa cittakkhaṇasamapamāṇāni khaṇāni viññatti rūpalakkhaṇa rūpavajjānaṁ rūpadhammānaṁ āyunāmāti vuttaṁ hoti. Khaṇamattato pana aṭṭhakathānayena ekapaññāsakhaṇāni honti, mūlaṭīkānayena dvattiṁsakhaṇāni. Tatthaca ādimhi dve khaṇāni rūpadhammānaṁ ekaṁ uppādakkhaṇameva. Ante dve ekaṁ bhaṅgakkhaṇameva. Majjhe aṭṭhavīsa khaṇāni tesaṁ ekaṁ ṭhitikkhaṇamevāti daṭṭhabbaṁ. Na hi dandhapariṇatānaṁ rūpānaṁ uppādabhaṅgāpi cittassa viya lahukā bhavituṁ arahantīti. Tattha viññattidvayaṁ ekacittakkhaṇikaṁ. Upacayasantatiyo uppādamattā aniccatā bhaṅgamattā. Jaratā rūpa dhammānaṁ ṭhitikkhaṇamattāti daṭṭhabbā. Mūlaṭīkānayena panettha tāni pana soḷasacittakkhaṇāni rūpadhammānamāyūti vattabbaṁ. Ṭīkācariyo hi paṭiccasamuppādavibhaṅge āgataṁ mahāṭṭhakathāvacanaṁ patiṭṭhapento soḷasacittakkhaṇāyukabhāvaṁ sambhāveti, evaṁ santepi khandha vibhaṅgeyeva tāva rūpānaṁ uppādanirodhavidhānassa mahāaṭṭhakathā vādassa yamakapāḷivirodhaṁ dassetvā saṅgahakārena paṭisiddhattā na sakkā taṁ patiṭṭhapetunti. Tasmiṁ vāde hi paṭisiddhe tattha āgatā soḷasāyukatāvā atirekasoḷasāyukatāvā paṭisiddhāyeva hotīti.",
  "anya-e0301n6:34": "[124] Yaṁ pana vibhāvaniyaṁ",
  "anya-e0301n6:35": "Taṁ ṭīkānayaṁ tayidamasāranti paṭikkhipitvā tadatthaṁ sā dhentena ‘‘paṭisandhicittena sahuppannaṁ rūpaṁ tato paṭṭhāya sattarasamena saddhiṁ nirujjhati. Paṭisandhicittassa ṭhitikkhaṇe uppannaṁ rūpaṁ aṭṭhārasamassa uppādakkhaṇe nirujjhatītiādinā aṭṭhakathāyameva sattarasacittakkhaṇassa āgatattā’’ti kāraṇaṁ vuttaṁ. Taṁ na sundaraṁ.",
  "anya-e0301n6:36": "Yañhi saṅgahakārassa sattarasāyukavacanaṁ ṭīkākārena vicāritaṁ. Tadeva dassetvā ṭīkānayo paṭikkhittoti na yuttame tanti. Ekacittassa khaṇaṁ viya khaṇaṁ ekacittakkhaṇaṁ. Atthato abhinnaṁpi hi khaṇaṁ idaṁ cittassa idaṁ rūpānanti kappanāvasena bhinnaṁ viya katvā upacarīyatīti. Ekacittakkhaṇaṁ atītaṁ etesanti ekacittakkhaṇātītāni. Atimahantabhūtāni pañcārammaṇāni.",
  "anya-e0301n6:37": "[125] Vibhāvaniyaṁ pana",
  "anya-e0301n6:38": "‘‘Etānivā taṁ atītānīti ekacittakkhaṇātī kānī’’tipi vuttaṁ. Taṁ na sundaraṁ.",
  "anya-e0301n6:39": "Na hi niruddhadhammavisayo atītasaddo kiñci atikkamitvā uddhaṁ āgatāni paccuppannarūpāni dīpetīti sakkā vattunti. Bahūni cittakkhaṇāni atītāni etesanti bahucittakkhaṇātītāni. Mahantādi bhūtāni pañcārammaṇāni. Rūpadhammānaṁ pana rūpadhammesveva āpātāgamane thokaṁ balavantatā icchitabbā. Teca ṭhitikkhaṇeyeva paripuṇṇapaccayupaladdhā hutvā balavantā hontīti vuttaṁ ṭhitipattānevāti. Evasaddena ṭīkākārassa vādaṁ nīvāreti. So hi uppajjamānameva rūpaṁ pasāde ghaṭṭetīti icchatīti. Pañcālambaṇāni pañcadvāre āpātamāgacchantīti ettha rūpasaddārammaṇāni asampatta vasena itarānica sampattavasena gocarabhāvaṁ upagacchanti. Ayañca visesoghaṭṭanavisesena veditabbo. Purimānihi dve nimittavaseneva ghaṭṭenti. Na vatthuvasena. Pacchimāni pana tīṇivatthuvasena ghaṭṭenti. Na nimittamattavasena nimittaghaṭṭanañcanāma asampattānaññeva na sampattānaṁ. Vatthughaṭṭanaṁ pana sampattānaññeva. No asampattā hoti. Nanti. Yathā hi tīre gacchantānaṁsarīranimittāni pokkharaṇi yāudake dissanti. Tasmiṁ udake orohantānaṁ pana tāni tattha na dissanti. Evameva sampattāni rūpasaddārammaṇāni naghaṭṭenti. Kasmā, visayavisayīnaṁ majjhe ālokassa ākāsassaca abhāvena nimittokāsassa abhāvato. Asampattāniyeva pana attano nimittupaṭṭhāpanavasena ghaṭṭenti. Kasmā, nimittokāsassa laddhattā. Itarāni pana tīṇi yathājātavatthuvaseneva ghaṭṭenti. Tasmā tāni sampattāniyeva ghaṭṭenti. No asampattānīti. Tattha yāni asampattāniyeva hutvā ghaṭṭenti. Tāni sayaṁ dūre ṭhatvā nimitta appanāvasena ghaṭṭitattā ekekasmiṁ pasāde candamaṇḍala sūriya maṇḍalādivasena asanisaddamaṇḍala meṇḍasaddamaṇḍalādivasena ca mahantānipi bahūnipi āpātamāgacchantiyeva. Itarāni pana tīṇi sampattāniyeva ghaṭṭentīti ekekasmiṁ pasāde ekekameva āpātamāgacchantīti daṭṭhabbaṁ. Idañca pañcadvāravasena vuttaṁ. Mano dvāre pana sabbānipi ārammaṇāni asampattāniyeva āpātamāgacchantīti. Etthaca pañcadvāreti idaṁ asādhāraṇa dvāradassanavasena vuttaṁ. Tāni pana pañcālambaṇāni yadāsakasakadvāre ghaṭṭenti. Tadā manodvārepi apāta māgacchantiyeva. Ekekaṁ ārammaṇaṁ dvīsu dvīsu dvāresu apāta māgacchatīti hi aṭṭhakathāyaṁ vuttaṁ. Tasmā yadā candaṁvā sūriyaṁvā pabbataṁvā rukkhaṁvā yaṁkiñcivā passanti. Tadā ekekasmiṁ cakkhupasāde ekekāni manodvāre ekanti anekāni candamaṇḍalādīni ekakkhaṇe upaṭṭhahanti, evaṁ sesārammaṇe sūti daṭṭhabbaṁ. Apātāgamanañcettha lañchakānaṁ tālapaṇṇe lañchanakhandhaṁ thapetvā muggarena paharaṇakāle lañchanakhandhassa tālapaṇṇe āpātetvā akkharupaṭṭhāpanaṁ viya daṭṭhabbaṁ. Yato dvārānaṁ vikārappatti hotīti.",
  "anya-e0301n6:40": "[126] Yaṁ pana vibhāvaniyaṁ",
  "anya-e0301n6:41": "‘‘Ābhogānurūpaṁ anekakalāpagatāni āpātaṁ āgacchantī’’ti vuttaṁ. Tattha ābhogānurūpanti idaṁ vicāretabbaṁ.",
  "anya-e0301n6:42": "Yattakāni hi pañcālambaṇāni cakkhādipathe ālokādi sahitāni hutvā ṭhitāni honti. Tattakāni sabbāni niddāyantassapi visaññi bhūtassapi aññavihitassapi yaṁkiñci jhānaṁvā phalaṁvā nirodhaṁvā samāpajjantassapi ābhogena vinā attano dvāresu āpātamāgacchantiyeva. Nakevalaṁ attanodvāresu eva. Athakho manodvārepi. Nakevalaṁ bhavaṅgamanodvāreeva. Āvajjanādīsu pana catubbhūmaka vīthicittesupi āpātaṁ āgacchantiyeva. Ayaṁnāma mano manodvāraṁ nahotīti navattabboti hi dvārakathāyaṁ vuttaṁ. Ayañca attho pathamajjhānassa saddo kaṇṭakoti iminā pāṭhena dīpetabbo. Pathamajjhānaṁ samāpannassa hi saddo sotamhi ghaṭṭetvā jhānacittasaṅkhāte manodvāre āpātamāgacchati. Tadā jhānacitta santati calitvā vocchijjati. Jhānā vuṭṭhāti. Bhavaṅgapāto hoti. Taṁ saddārammaṇaṁ vīthicittaṁ pavattatīti. Dutīyajjhānādīni samāpajjanto pana appakena saddena navuṭṭhāti. Adhimattasaddena pana vuṭṭhātiyeva. Na hi tāni āneñjapattānināma honti. Arūpajjhānānieva pana āneñjapattānināma honti. Tasmā tāni samāpajjanto adhimattasaddenapi navuṭṭhātiyevāti. Tesu pana tathā āpātamāgatesu tadārammaṇāni vīthicittāni pavattantiyevāti navattabbaṁ. Bhavaṅga santatiyāvā javanasantatiyāvā vocchinnāya pavattanti. Avocchinnāya napavattanti. Pavattamānānipi ārammaṇā dhimattādivasena laddhapaccayavisese ekekasmiṁ ārammaṇeeva pavattanti. Na ekakkhaṇe pañcasūti daṭṭhabbaṁ. Etthaca atthavasā vibhatti pariṇāmoti katvā ekacittakkhaṇātītāni ṭhitipattāneva pañcā lambaṇāni ekacittakkhaṇātīte ṭhitippatte eva pañcadvāre bahu cittakkhaṇātītāni bahucittakkhaṇātīteti yojetabbaṁ.",
  "anya-e0301n6:43": "[127] Vibhāvaniyaṁ pana",
  "anya-e0301n6:44": "‘‘Te pana pasādā bhavaṅgacalanassa anantarapaccayabhūtena bhavaṅgena saddhiṁ uppannā’’ti vuttaṁ.",
  "anya-e0301n6:45": "Evaṁ pana sati bahucittakkhaṇātītānipi pañcālambaṇāni ekacittakkhaṇātīteeva pañcadvāre āpātamāgacchantīti āpajjati. Eta rahi pana ekakkhaṇe sahuppannānaññeva vatthārammaṇānaṁ ghaṭṭanaṁ icchanti. Sahuppannānivā pana hontu nānuppannānivā, balavabhāvoyeva pamaṇanti amhākaṁ khanti. Sabbaṁ vicāretvā gahetabbaṁ.",
  "anya-e0301n6:46": "[128] Yaṁ pana vibhāvaniyaṁ",
  "anya-e0301n6:47": "‘‘Āvajjanena saddhiṁ uppannāti apare’’ti vuttaṁ. Taṁ na yujjati.",
  "anya-e0301n6:48": "Evañhi sati aññadeva pañcārammaṇānaṁ āpātāgamanavatthu. Aññadeva pañcaviññāṇānaṁ nissayavatthūti evaṁ viruddhassa atthassa āpajjanatoti. Evaṁ pañcadvāre visayapavattiyā ādilakkhaṇaṁ dassetvā idāni sabbapāripūraṁ visayapavattivibhāgaṁ vīthicittapavattiñca dassento tasmātiādimāha. Tatoti tasmā cakkhussa āpātāgamanapaccayā. Cakkhussa āpātāgamanena saheva bhavaṅgassapi āpātaṁ āgacchatiyevāti vuttaṁ dvikkhattuṁbhavaṅgecaliteti. Calanañcettha yathā gahitaṁ kammādi ārammaṇaṁ muñcitvā idāni attani āpātaṁ āgacchantaṁ abhinavārammaṇaṁ gahetuṁ ussāhajātassa viya bhavaṅgasantānassa vikārappatti daṭṭhabbaṁ. Etthaca cakkhussa āpātāgamanaṁ cakkhuviññāṇuppattiyā eva kāraṇaṁ. Na āvajjanuppattiyā. Bhavaṅgassa āpātāgamanameva pana āvajjanuppattiyāpi kāraṇaṁ hotīti daṭṭhabbaṁ.",
  "anya-e0301n6:49": "[129] Vibhāvaniyaṁ pana",
  "anya-e0301n6:50": "Manodvārepi āpātāgamanaṁ visuṁ apatvā rūpādīnaṁ cakkhādisu ghaṭṭanaṁnāma yogyadesāvaṭṭhānaṁ eva. Tamevaca bhavaṅgu pacchedassapi kāraṇaṁ hotīti katvā ‘‘pañcasu hi pasādesu yogyadesāvaṭṭhāna vasena ārammaṇe ghaṭṭite pasādaghaṭṭanānubhāvena bhavaṅgasantati vocchijjamānātiādi’’ vuttaṁ. Taṁ tathā na daṭṭhabbaṁ.",
  "anya-e0301n6:51": "Na hi yogyadesāvaṭṭhānameva ghaṭṭananti sakkā vattuṁ. Yogyadesepana ṭhatvā nimittaghaṭṭanavasena vatthughaṭṭanavasenaca asani nipātoviya pasādesu yujjhanaṁ manthanaṁ khobhakaraṇaṁ ghaṭṭananti ca āpātāgamananti ca vuccatīti daṭṭhabbaṁ. Ayañca attho heṭṭhā vuttoyeva. Etthaca ayaṁpi eko dhammaniyāmoyevāti katvā nānā ṭhāniyesu dvīsu dvīsu dvāresu saheva āpātāgamanaṁ paccetabbaṁ. Rūpādinā pasāde ghaṭṭite taṁ nissitasseva pañcaviññāṇassa calanaṁ siyā. Kathaṁ pana hadayavatthunissitassa bhavaṅgassāti na codetabbanti.",
  "anya-e0301n6:52": "[130] Vibhāvaniyaṁ pana",
  "anya-e0301n6:53": "Tameva codanaṁ samuṭṭhāpetvā taṁ pariharanto ‘‘santati vasena ekābaddhattā’’tiādimāha. Tattha santativasenāti navattabbaṁ. Saṇṭhānavasenāti pana vattabbaṁ. Sabbañcetaṁ sārato na paccetabbaṁ.",
  "anya-e0301n6:54": "Kasmā, tādisassa anukkamacalanassa aṭṭhakathāyameva daḷhaṁ paṭikkhittattā. Vuttañhi tattha ekekaṁ ārammaṇaṁ dvīsu dvīsu dvāresu āpātamāgacchatīti. Rūpārammaṇañhi cakkhupasādaṁ ghaṭṭetvā taṅkhaṇeyeva manodvāre āpātaṁ āgacchati. Bhavaṅgacalanassa paccayo hotīti attho. Sadda gandha rasa phoṭṭhabbesupi eseva nayo. Yathā hi sakuṇo ākāsenāgantvā rukkhagge nilīyamānova rukkhasākhañca ghaṭṭeti. Chāyācassa pathaviyaṁ paṭihaññati. Sākhāghaṭṭana chāyāpharaṇāni apubbaṁ acarimaṁ ekakkhaṇeyeva bhavanti. Evaṁ paccuppannarūpādīnaṁ cakkhupasādādighaṭṭanañca bhavaṅgacālana samatthatāyamanodvāreāpātāgamanañcaapubbaṁ acarimaṁ ekakkhaṇeyeva hotīti. Evaṁ sakuṇopamāya sahataṅkhaṇeyevāti ca apubbaṁacarimaṁ ekakkhaṇe yevātica vatvā daḷhaṁ paṭibhiddhattā taṁ anukkamacalanaṁ acintetvā dhammaniyāmavasena ekappahāracalanameva paccetabbanti. Bhavaṅgasotaṁvocchinditvāti bhavaṅgapavāhaṁ sabbaso avacchinnaṁ katvā. Āvajjantanti adisvāva kiṁnāmetanti āvajja mānaṁ. Passantanti atta paccakkhaṁ kurumānaṁ. Sampaṭicchantanti muñcituṁ adatvā yathādiṭṭhaṁ rūpaṁ paṭi gaṇhantaṁ. Santīrayamānanti suṭṭhu tīrentaṁvicārentaṁ. Vavatthapentanti suṭṭhu asaṅkarato thapentaṁ sallakkhentanti attho. Yonisomanasikārādivasena laddhopaccayo yenāti laddhapaccayaṁ. Yaṁkiñci javanaṁ javatīti sambandho. Taṁ pana javanaṁ ārammaṇassa dubbalakālevā mucchā maraṇāsannakālesuvā chakkhattuṁ vā pañcakkhattumevavā javatīti vuttaṁ yebhuyyenāti. Javatīti asaninipātasadisena javena pavattati. Tattha pathamajavanaṁ aladdhā sevanattā sabbadubbalaṁ hoti. Tato dutīyaṁ balavaṁ. Tato tatīyaṁ. Tato catutthaṁ. Idaṁ pana sabbabalavaṁ muddhapattaṁ hoti. Ito paṭṭhāya anukkamena parihāyamānaṁ pavattati. Sattamavāre gate parikkhīṇajavaṁ hotīti veditabbaṁ. Javanā nubandhāniti yathā paṭisotaṁ gacchantiṁ nāvaṁ udakaṁ thokaṁ anubandhati anugacchati. Evaṁ javanaṁ anubandhāni. Dve tadārammaṇapākānīti dvikkhattuṁ tadārammaṇakiccāni vipākacittāni pavattanti. Yathārahanti ārammaṇajavana sattānurūpaṁ. Bhavaṅgapātoti imasmiṁ atihantārammaṇe āvajjanato pathamabhavaṅgacalanatoyevavā paṭṭhāya uṭṭhitaṁ samuṭṭhitaṁ cittasantānaṁ yāvacatutthajavanā samuṭṭhahitvā pañcamajavanato paṭṭhāya patitameva hoti. Evaṁ santepi samuṭṭhitavegassa sabbaso aparikkhīṇatāya patitanti navuccati. Dutīyatadārammaṇato paraṁ pana samuṭṭhitavegassa sabbaso parikkhīṇattā tadā eva taṁcittasantānaṁ patitaṁnāma hoti. Tasmā patanaṁ pāto. Bhavaṅgabhāvenacittasantānassa pāto bhavaṅgapāto, bhavaṅgaṁ hutvā pātoti attho daṭṭhabbo. Bhavaṅgakicce bhavaṅgaṭṭhāne bhavaṅgārammaṇeca pāto bhavaṅgapātotivā. Imasmiṁ ṭhāne dovārikopamā, gāmillopamā, ambopamāca vattabbā. Tāsabbāpi aṭṭhakathāyaṁ gahetabbā. Ettāvatā sattarassa cittakkhaṇāni paripūrepāti sambandho. Etthaca chachakkayojanā vattabbā. Yattha hi rūntī rammaṇaṁ ghaṭṭeti. Taṁ cakkhuvatthuṁ nissāya tattha ghaṭṭitaṁ rūpārammaṇaṁ ārabbha cakkhuviññāṇaṁ uppajjati. Itarāni pana āvajjanādīni mano viññāṇāni attano attano atītānantaracittena sahuppannaṁ hadayavatthuṁ nissāya tamevārammaṇaṁ ārabbha uppajjanti. Cakkhudvāra manodvārāni sabbesaṁpi vīthicittānaṁ dvārakiccaṁ sādhenti. Ayañca vīthi cakkhudvāre uppannattā cakkhudvāravīthīti. Cakkhuviññāṇena upalakkhitattā cakkhuviññāṇavīthītica vuccati. Ekacittakkhaṇaṁ atikkamma ghaṭṭanasamatthe atibalavā rammaṇe uppannattā atimahantārammaṇa vīthītica vuccatīti. Etthaca yattakāni rūpārammaṇāni cakkhupathe uppajjitvā ṭhitippattāni honti. Tāni tattakāni ṭhitippattesu pubbāparabhūtesu ekūna paññāsaparimāṇesu cakkhupasādesu kismiṁci naghaṭṭentīti navattabbāni. Tesu pana yadeva ekaṁ cakkhu imissā vīthiyā yathārahaṁ vatthubhāvaṁ dvārabhāvañca sādheti. Yatthaca ghaṭṭitaṁ rūpaṁ ārabbha ayaṁ vīthi pavattati. Etadeva kicca sādhanaṁ nāma hoti. Yaṁ majjhimāyukanti vadanti, itarāni pana mogha vatthūnināma honti, yānimandāyukānītiamandāyukānītica vadanti. Tānipana yathāvutta kicca sādhanato purimāni pacchimānīti duvidhāni honti, tadubhayānipi cakkhuviññāṇassa uppādakkhaṇe ṭhitibhāvena labbhamānāni aṭṭhacattālīsamattāni veditabbānīti. Avasesāni pana tato purimatarāni pacchimakarānica laddhaghaṭṭanānipi vatthudvārakiccasiddhibhāve anāsaṅkitabbattā idha nagahitānīti. Ettha siyā imāya vīthiyā uppattisamaye so puggalo ahaṁ idaṁ nāma passāmīti jānāti, na jānātīti. Najānāti. Kadā pana jānātīti. Sallakkhaṇavīthiyā pavattamānāya. Tathā hi sabbapathamaṁ cakkhudvāravīthi pavattati. Tato tadanuvattikā manodvāravīthi. Tato samudāyagāhikā. Tato vaṇṇasallakkhaṇā. Tato vatthugāhitā. Tato vatthusallakkhaṇā tato nāmagāhikā. Tato nāmasallakkhaṇāti. Tattha vaṇṇasallakkhaṇāya pavattamānāya ahaṁ nīlavaṇṇaṁ passāmītiādinā vaṇṇaṁ sallakkheti. Vatthusallakkhaṇāya saṇṭhānaṁ sallakkheti. Nāma sallakkhaṇāya nāmaṁ sallakkhetīti. Iti taṁtaṁ sallakkhaṇavīthi yā pavattamānāyaeva taṁtaṁpassāmīti jānātīti. Etthaca alātacakkassa gāhikāviya purimāhi dvīhi vīthīhi punappunaṁ gahitānaṁ rūpānaṁ samudāyato gāhikā tatīyā manodvāravīthi samudāya gāhikānāma, na hi samudāyagahaṇena vinā paribyattavaṇṇagahaṇaṁ sambhavatīti. Yāva tadārammaṇuppādā pana appahontātītakanti dvikkhattuṁ yāva tadārammaṇuppādā pavattituṁ appahontaṁ hutvā atītadvatticittakkhaṇikaṁ. Yassa hi dvevā tīṇivā cittakkhaṇāni atītāni honti. Taṁ yāva tadārammaṇuppādā pavattituṁ nappahoti na sakkoti. Evaṁ appahontaṁ hutvā atītakanti attho. Apātamāgatanti cakkhudvāre manodvāreca āpātaṁ āgataṁ. Natthi tadārammaṇuppādoti ettha yassa tīṇi cittakkhaṇāni atītāni honti. Tassa cuddasa cittakkhaṇāyukāvase sassa ārammaṇassa sattamajavanena saheva niruddhattā tasmiṁ natthi tadārammaṇuppādoti yuttametaṁ. Na hi ekāvajjanavīthiyaṁ cittāni dhammavasena viya kālavasenāpi nānārammaṇāni icchanti aṭṭhakathācariyāti. Yassa pana dve cittakkhaṇāni atītāni. Tasmiṁ sattamajavanato paraṁ ekacittakkhaṇāyukāvasese ārammaṇe ekena tadārammaṇena uppajjitabbanti ce.Na. Na hi tādisaṁ nirodhā sannaṁ ārammaṇaṁ ekavāraṁpi tadārammaṇuppattiyā paccayo bhavituṁ sakkotīti. Tathā hi mahāaṭṭhakathāyaṁ vipākuddhāre cittappavattigaṇanāyaṁ tadārammaṇāni dveti dveeva tadārammaṇa vārā āgatāti.",
  "anya-e0301n6:55": "Yaṁ pana vibhāvaniyaṁ",
  "anya-e0301n6:56": "‘‘Dvikkhattumeva hi tadārammaṇuppatti pāḷiyaṁ niyamitā’’ti vuttaṁ. Tattha pāḷiyanti aṭṭhakathātantiṁ sandhāya vuttanti gahetabbaṁ. Na hi sā nāma pāḷi atthi, yattha dvikkhattuṁ tadā rammaṇuppatti niyamitāti.",
  "anya-e0301n6:57": "Majjhimabhāṇakāpana tadārammaṇaṁ ekaṁpi icchanti. Saṅgahakārena pana taṁ paṭisiddhanti idhapi taṁ therena paṭikkhittanti daṭṭhabbaṁ. Yadi evaṁ kasmā paramatthavinicchaye sakiṁdvevā tadālambanti therena vuttanti. Majjhimabhāṇakānaṁ matena vuttanti daṭṭhabbanti. Ācariyānandatthero pana ekaṁpi icchatiyeva. Yathā hi āgantukabhavaṅgaṁ ekaṁ pavattati. Tathā tadārammaṇaṁpi ekaṁ napavattatīti nasakkā vattuṁ. Yañca cittappavattigaṇanāyaṁ tadārammaṇāni dveti vuttaṁ. Taṁpi ukkaṭṭhaparicchedavasena vuttanti, na nasakkā vattunti. Yāva javanuppādāpi pavattituṁ appahontātītakanti sambandho. Yassa hi ārammaṇassa cattāri pañca cha satta aṭṭhanava vā cittakkhaṇāni atītāni honti. Taṁ yāva javanuppādā pavattituṁ nappahoti. Evaṁ appahontaṁ hutvā atītakanti attho. Javanaṁpi anuppajjitvāti javanassapi anuppajjanato. Ayañhi tvāpaccayo bhāvattheeva daṭṭhabbo. Na kattuatthe. Kasmā. Attano padhānakriyāya samānakattukatāya abhāvatoti.",
  "anya-e0301n6:58": "[131] Vibhāvaniyaṁ pana",
  "anya-e0301n6:59": "‘‘Hetumhicāyaṁ tvāpaccayo’’ti vuttaṁ. Taṁ na sundaraṁ.",
  "anya-e0301n6:60": "Na hi bāhiratthabhūto hetuattho kitakapaccayānaṁ visayo hotīti. Tasmā idha bhāvattheeva tvāpaccayo. Tatoca hetuatthe paccattavacananti daṭṭhabbaṁ. Etena yā lakkhaṇe hetumhicamānantapaccayānaṁpi pavatti katthaci vuttā. Sāpipaṭikkhittā hoti. Nahi bāhiratthabhūtā lakkhaṇahetuyo tesaṁ visayā hontīti. Etthaca yassa ārammaṇassa navacittakkhaṇāni atītāni honti. Tassa avasesa aṭṭhacittakkhaṇā yukassa dutīya voṭṭhabbanena saheva niruddhattā tasmiṁ javanaṁpi anuppajjitvāti yuttametaṁ. Kāraṇaṁ vuttameva. Yassa pana cattāri.La. Aṭṭhavā cittakkhaṇāni atītāni. Tasmiṁ javanena uppannena bhavitabbanti ce.Na. Avasesachacittakkhaṇāyukaṁpi hi ārammaṇaṁ javanuppattiyā paccayo bhavituṁ na sakkoti. Javanañhi uppajjamānaṁ sattakkhattuṁ pavattituṁ pahonake ārammaṇe eva uppajjati. Pakatiniyāmena javanassa sattakkhattu paramatāya sambhavatoti. Ettha pana yathā visaññikāla mucchākāla maraṇakālesu vatthussa avisadatāya dubbalatā yaca javanaṁ chapañcavārepi pavattati. Tathā pakatikālepi ārammaṇassa dubbalabhāve sati chapañcavārepi pavattatiyevāti. Dvattikkhattunti dvikkhattuṁvā tikkhattuṁvā. Tathā hi aṭṭhakathāyaṁ voṭṭhabbane ṭhatvā ekaṁvā dvevā cittāni pavattanti. Tato āsevanaṁ labhitvā javanaṭṭhāne ṭhatvā puna bhavaṅgaṁ otaratīti vuttaṁ. Ettha hi tato āsevanaṁ labhitvā javanaṭṭhāne ṭhatvāti etena tatīyassa voṭṭhabbanassa pavattiṁ dasseti. Itarathā ekaṁvā dvevā cittāni pavattanti. Tato bhavaṅgaṁ otaratīti vuttaṁ siyāti. Ekaṁvāti pana vācā siliṭṭhamattaṁ daṭṭhabbaṁ. Yathā diratta tirattaṁti. Athavā, tatoti ekacittatovā dvicittatovāti attho. Tattha pathamena dvikkhattuṁ dutīyena tikkhattuṁ voṭṭhabbanassa uppatti vuttā hotīti. Āsevanaṁ labhitvāti idaṁ pana upacāravacanamattaṁ daṭṭhabbaṁ. Na hi voṭṭhabbanassa āsevanatā paṭṭhāne vuttāti. Ācariyānandattherena panettha voṭṭhabbanato paraṁ catupañca cittakkhaṇāvasese ārammaṇe catupañcajavanuppattiyā eva parittārammaṇavāro icchito. Na voṭṭhabbana pariyosānavasena. Paṭṭhānehi bhavaṅgaṁ āvajjanāya anantarapaccayena paccayo tvevavutto. Na pana vutto āvajjanā bhavaṅgassa anantarapaccayena paccayoti. Yathā ca mucchāmaraṇakālesu vatthudubbalatāya cha pañcajavanavārā icchitabbā. Tathā idhapi ārammaṇadubbalatāyāti na na sakkā vattunti. Ettha ca santīraṇato paraṁ ekacittakkhaṇā vasese ārammaṇe ekaṁ voṭṭhabbanaṁ dvicittakkhaṇāvasese dve taduttari tīṇīti yuttaṁ siyā. Etarahi pana dvivoṭṭhabbanikā chaparittārammaṇavīthiyoti voṭṭhabbanikā pañcāti yojesuṁ. Evaṁ sante kīdise parittārammaṇe dvivoṭṭhabbanikā, kīdise tivoṭṭhabbanikāti vicāretabbā siyunti. Yaṁ pana ārammaṇaṁ dvattikkhattuṁvoṭṭhabbanuppattiyā appahonakaṁ hoti. Taṁ āvajjanappattiyāpi paccayo na hotīti vuttaṁ tattha bhavaṅgacalanameva hoti. Natthi vīthicittuppādoti. Tattha bhavaṅgacalanamevāti dvikkhattuṁ bhavaṅgassa calanamattameva hoti. Iccevaṁ cakkhudvāreti iti evaṁ yadi ekacittakkhaṇātītakaṁ rūpārammaṇaṁ cakkhussa apātamāgacchatītiādinā vuttanayena cakkhudvāre catunnaṁ vārānaṁ vasena catudhā visayappavatti veditabbā, tathā sotadvārādīsu cātiyojanā. Sabbathāpi catudhā veditabbāti sambandho. Atiparittārammaṇaṁpi āpātāgatamattena moghavārassa ārammaṇaṁnāma hoti. Na ārammaṇakaraṇavasena. Itarāni pana ubhayathāpi itaresaṁ vārānaṁ ārammaṇānināma hontīti vuttaṁ catunnaṁ vārānaṁ yathākkamaṁ ārammaṇabhūtāti.",
  "anya-e0301n6:61": "Vibhāvaniyaṁ pana",
  "anya-e0301n6:62": "Ārammaṇabhūtāti imassa atiparittārammaṇaṁ sandhāya paccayabhūtāti attho vutto. Tañhi moghavāra paññā panāya paccayo hotīti.",
  "anya-e0301n6:63": "Pañcadvārevīthicittāni yathārahaṁ kiccavasena satteva. Cittuppādā cittānaṁ uppattikhaṇavasena catuddasa. Vitthārā cittasarūpavitthārato catupaññāsāti yojanā. Etthāti parittajavanavāre.",
  "anya-e0301n6:64": "137. Manodvāre pana ārammaṇadhammā parittakhaṇāpi atītānāgatāpi kālavimuttāpi āpātaṁ āgacchantiyeva. Tasmā tattha ekacittakkhaṇātītānivā bahucittakkhaṇātītānivā ṭhitippattāneva āpātamāgacchantīti idaṁ vidhānaṁ natthīti vuttaṁ manodvārepana yadivibhūtamālambaṇaṁ āpātamāgacchatīti. Tattha manodvāreti suddhamanodvāre. Cakkhādīsu hi ghaṭṭanena saheva yattha apātamāgacchati. Taṁ missakadvāranti vuccati. Idha pana suddhamevā dhippetanti. Taṁpi pañcadvārānubandhakaṁ visuṁ siddhanti duvidhaṁ hoti. Tattha yathā ghaṇḍe daṇḍakena ekavāraṁ pahaṭe ghaṇḍasarīrabhūtā rūpa kalāpā ciraṁpi kālaṁ aññamaññaṁ ghaṭṭetvā anuravasaddasantānaṁ pavattenti. Tathā pañcadvāre ārammaṇena ekavāraṁ ghaṭṭite pañca dvārikavīthiyā niruddhāyapi atītaṁ pañcālambaṇaṁ manodvāre yathā pātāgatameva hutvā anekasahassānipi manodvārikavīthicitta santānāni pavattetiyeva. Tesaṁ pana dvārabhūtaṁ bhavaṅgasantānaṁ anubandhakaṁnāma hoti. Tānica cittāni anubandhakavīthicittānināma honti. Yattha pana pañcadvāraghaṭṭanā nubandhabhāvena vinā kevalaṁ tathā tathā chaḷārammaṇadhammā āpātaṁ āgacchanti. Taṁ visuṁ siddhaṁ nāma hoti. Kathaṁ pana tasmiṁ visuṁ siddhe manodvāre ārammaṇa dhammā āpātaṁ āgacchantīti. Vuccate. Diṭṭhato diṭṭhasambandhato sutato sutasambandhato saddhāya ruciyā ākāraparivitakkena diṭṭhinijjhānakhantiyā nānākammabalena nānāiddhibalena dhātukkhota vasena devatopasaṁhāravasena anubodhavasena paṭivedhavasenāti evamādīhi kāraṇehi āpātaṁ āgacchantīti. Tattha diṭṭhaṁnāma pubbe pañcahidvārehi gahitaṁ pañcālambaṇaṁ. Taṁpi kālantare kāraṇalābhe sati suddhe manodvāre āpātaṁ āgacchatiyeva. Diṭṭhasambandhaṁnāma diṭṭhasadisaṁ vuccati. Pubbe hi kiñci disvā aññaṁ yaṁkiñci anumānentassa adiṭṭhaṁpi taṁsadisaṁ atītaṁpi anāgataṁpi paccuppannaṁpi bahuāpātaṁ āgacchatiyeva. Sutaṁnāma parato sutvā gahitaṁ chaḷārammaṇaṁ. Taṁ pana mahāvisayaṁ hoti. Sabbaññudesanaṁ sutvā gahitaṁ na kiñci anārammaṇaṁnāma atthīti. Sutasambandhaṁnāma sutasadisaṁ. Saddhānāma parassa saddahanā. Rucināma attano mati. Ākāra parivitakko nāma atthacchāyaṁ byañjanacchāyaṁ kāraṇacchāyañca nissāya tathā tathā parivitakkanaṁ. Diṭṭhinijjānakhantināma paññāyavā attano laddhiyāvā punappunaṁ upaparikkhitvā evamevāti sanniṭṭhānaṁ pāpetvā gahaṇaṁ. Sesaṁ pākaṭameva. Etthaca anantarūpanissaya paccayabhāvonāma cittasantānassa mahāvipphāro hoti. Sakiṁpi ārammaṇaṁ suṭṭhu āsevitvā niruddhakālato paṭṭhāya vassasatepi vassasahassepi bhavantarepi taṁārammaṇaṁ paṭicca bhavaṅga calanassa paccayo hoti. Cittañcanāma diṭṭhādīhi yathāvuttakāraṇehi saṁvaddhitaṁ mahāvipphāraṁ hoti. Kiñci nimittaṁ labhitvā ekasmiṁ khaṇe anekasahassesupi diṭṭhādīsu ārammaṇesu pharamānaṁ pavattati. Tehica kāraṇehi niccaṁ codīyamānaṁ cittasantānaṁ kāyagelaññādike cittadubbalapaccaye asati niccakālaṁpi bhavaṅgato vuṭṭhātuṁ ajjhāsayayuttaṁ hoti. Na hi cittaṁnāma avibhūte ārammaṇe ramati. Vibhūteeva ramati. Tasmā bhavaṅgasampayutto manasikāro punappunaṁ bhavaṅgaṁ cāletvā laddhapaccayesu ārammaṇesu punappunaṁ āvajjanaṁ niyojetiyeva. Tadā tāni ārammaṇāni tadabhininnākāra pavattamanasikāra sampayuttassa bhavaṅga cittassa āpātaṁ āgacchanti. Na hi aññaṁ ārammaṇaṁ gahetvā pavattamānassa cittassa ārammaṇantare abhininnākāronāma natthīti sakkā vattunti. Tadārammaṇapākāni pavattantīti idaṁ kāmasattavasena vuttaṁ. Rūpārūpasattānaṁ pana vibhūtārammaṇepi tadārammaṇuppādo natthiyeva. Yathā cettha. Evaṁ pañcadvārepi rūpasattānaṁ atimahantārammaṇesu tadārammaṇuppādo natthīti. Avibhūte panā lambaṇe javanāvasāne bhavaṅgapātova hotīti idañca ukkaṭṭha paricchedavasena vuttanti daṭṭhabbaṁ. Ñāṇavibhaṅgaṭṭhakathāyaṁ pana dvattikkhattuṁ voṭṭhabbanappavattivasena avibhute ālambaṇe voṭṭhabbanavāropi āgato. Yoca pañcadvārebhavaṅgacalanamattavasena moghavāro nāma catuttho vāro vutto. Sopi idha laddhuṁ vaṭṭatiyeva. Suddhamanodvārepi hi ārammaṇe āpātamāgate vīthicittaṁ anuppajjitvā dvikkhattuṁ bhavaṅge calite nivattanakavārānaṁ pamāṇaṁ nabhavissatiyeva, visayeca āpātāgate bhavaṅgeca calite sati visayappavattināma na na hotīti. Iti imasmiṁ manodvārepi tadārammaṇa javana voṭṭhabbana moghavāra saṅkhātānaṁ catunnaṁ vārānaṁ yathākkamaṁ āraṇabhūtā visayappavatti catudhā veditabbāti. Tattha tadārammaṇavārassa ārammaṇabhūtā abhivibhūtānāma javana vārassa vibhūtānāma. Voṭṭhabbanavārassa avibhūtānāma. Moghavārassa ārammaṇabhūtā atiavibhūtānāmāti yojetabbā.",
  "anya-e0301n6:65": "Etthaca ārammaṇassavā cittassavā atibalavatāya abhivibhūtatā veditabbā. Dubbalepi hi citte pathavipabbatādivasena atibalavantaṁ ārammaṇaṁ ativibhūtaṁnāma hoti. Atibalavante ca citte atisukhumaṁpi nibbānaṁ ativibhūtaṁnāma hotīti. Evaṁ sesesupīti. Vārabhedo panettha anubandhako, visuṁ siddhoti duvidho. Tattha anubandhako cakkhudvārānubandhakādivasena pañcavidho. Ekekasmiñcettha atītagahaṇaṁ, samudāya gahaṇaṁ, vatthugahaṇaṁ, nāmagahaṇanti cattāro cattāro vārā. Tesuca tadārammaṇavārādayo yathārahaṁ yojetabbā. Visuṁ siddho pana diṭṭha vāro, diṭṭhasambandhavāro, sutavāro, sutasambandhavāro, viññātavāro, viññātasambandhavāroti chabbidho hoti. Etthaca saddhā ruci ākāra parivitakkādi vasena pavattavārā viññātavāro, viññāta sambandhavāroti vuttāti daṭṭhabbā. Aṭṭhasāliniyaṁ pana saddhāruciyādiva senagahitaṁ ārammaṇaṁ tathāpi hoti. Aññathāpi hoti. Tasmā aṭṭhakathāyaṁ na gahitanti vuttaṁ. Tathāvā hotu aññathāvā. Vīthicittapavattiyā sati gahetabbameva. Tattha ekekasmiṁvāre tadārammaṇavārādivasena cattāro cattāro vārā. Tesuca kāma mahaggatā nuttara paññatti vasena paccuppannātītānāgatakāla vimuttavasenaca ārammaṇadhammā yathārahaṁ yojetabbāti. Etarahi pana atītabhavaṅgavasena tadārammaṇavasena ca vārabhedaṁ kappenti. Tattha atītabhavaṅgavasena vārabhedakappanaṁ niratthakaṁ. Na hi manodvāre pañcadvāre viya ārammaṇānaṁ khaṇavasena balava dubbalatā sambhavo atthi. Tadā avijjamānānaṁpi atītānāgatānaṁ kālavimuttānañca tattha āpātāgamanatoti. Ettha siyā, ekāvajjanavīthiyā ārammaṇaṁnāma dhammatoca kālatoca abhinna meva icchanti aṭṭhakathācariyā. Imeca sattā taṁ taṁ ākāraṁ sallakkhetvā aññamaññassa cittaṁ jānantiyeva. Paracittaviduniyo pana devatā ākārasallakkhaṇena vināpi jānanti. Tattha paccuppannaṁ parassa cittaṁ jānanakāle āvajjanaṁ bhāvayaṁ parassa cittaṁ attanā sahuppannaṁ. Taṁ vā āvajjati. Udāhu parato taṁ taṁ javanena sahuppannaṁvā. Javanānica yaṁ āvajjanena sahuppannaṁ taṁ vā jānanti, paccekaṁ attanā sahuppannaṁvāti. Kiñcettha, yadi tāva āvajjanena sahuppannaṁ āvajjati jānantica. Evaṁ sati dhammato abhinnaṁ hoti. Kālato bhinnaṁ. Tañhi cittaṁ āvajjanassa paccuppannaṁ hoti. Javanānaṁ pana atītanti. Atha paccekaṁ attanā sahuppannaṁ āvajjati jānantica. Evañca sati kālato abhinnaṁ hoti. Dhammato bhinnameva. Athapi yaṁ paccekaṁ sahuppannaṁ jānanti. Tadeva āvajjati. Evaṁpi bhinnameva hotīti. Ettha aṭṭhakathāyaṁ tāva yaṁ āvajjanena sahuppannaṁ. Tadeva āvajjati jānanticāti dhammato abhinnaṁ vatvā taṁ cittaṁ niruddhaṁpi addhāvasena santativasenaca gahitaṁ javanānaṁpi paccuppannameva hotīti vinicchitaṁ. Ācariyānandamatena pana parassa taṁ taṁ ākāraṁ sallakkhetvā taṁ taṁ adhippāyajānanakāle āvajjanajavanāni paccekaṁ attanā sahuppannaṁ cittaṁ āvajjati jānanti ca. Na cettha dhammato kālatoca bhinnaṁnāma hoti. Sabbesaṁpi hi ārammaṇaṁ cittameva hoti paccuppannañcāti. Naca javanāni nirāvajjanānināma honti. Āvajjanenapi hi cittanteva āvajjitaṁ hoti. Javanānica cittanteva jānantīti. Yadi pana āvajjane na cittanti āvajjite javanāni rūpanti jānanti. Rūpantivā āvajjite cittanti jānanti, nīlantivā āvajjite pītanti jānanti. Evaṁ sati javanāni dhammato nirāvajjanāni nāma honti. Tathā atītanti āvajjite paccuppannanti. Evañca sati tāni kālato nirāvajjanānināma hontīti. Yasmā ca atīto dhammo paccuppannassa dhammassa anantarapaccayena paccayoti paṭṭhāne vutto. Tasmā idha khaṇavaseneva paccuppannaṁ vattuṁ yuttaṁ. Na addhāsantati vasenāti. Itarathā sabba vīthicittavāresupi ārammaṇānaṁ atītādibhāvo addhāsantativaseneva vattabbo siyāti. Gāthāyaṁ tīṇevāti kiccavasena tīṇi eva. Cittuppādā daseritāti cittuppattikkhaṇavasena dasa īritāni kathitāni. Vitthārenāti cittasarūpavitthārena. Etthāti manodvāre. Ekacattālīsāti pañcaviññāṇamanodhātūhi vajjitānaṁ kāmāvacaracittānaṁ vasena ekacattālīsaṁ. Etthāti parittajavanavāre. [Parittavāro]",
  "anya-e0301n6:66": "138. Vibhūtāvibhūtabhedo natthi ekaṁ vibhūtameva labbhatīti adhippāyo. Na hi avibhūte ārammaṇe appanānāma sambhavatīti. Tathā tadārammaṇuppādoca natthi. Na hi atisantataraṁ appanājavanaṁ tadārammaṇaṁ anubandhatīti. Tattha hi chabbīsati mahaggata lokuttara javanesu yaṁkiñci javanaṁ appanāvīthimotaratīti sambandho. Ñāṇarahitaṁ dvihetukajavanaṁ athirasabhāvattā appanāya anantarūpanissayo nahotīti vuttaṁ ñāṇasampayutta kāmāvacarajavanānamaṭṭhannanti. Parikammopacārānulomagotratunāmenāti ettha indriyasamatādīhi paritobhāgehi appanā karīyati sajjīyati etenāti parikammaṁ. Appanaṁ upecca caratīti upacāro. Samīpacāroti attho. Samīpacaraṇañcettha āsannekāle appanāvahasamatthabhāvena daṭṭhabbaṁ. Yassa pavattiyā aciraṁ kālaṁ appanā sambhavo hotīti. Anulomanti appanāpavattiyā paccanīkadhammavidhamanena appanāya anukūlaṁ appanāhitaṁ appanā vahanticceva attho, yassa pavattiyā appanā vibandhako paccanī konāma natthīti. Gamīyati bujjhīyati attho etenātivo. Abhidhānaṁ buddhica. Taṁ duvidhaṁpi gavaṁ tāyati rakkhatīti gottaṁ. Paritta jātisaṅkhāto anvayo. Gottaṁ abhibhuyyati chijjati etthāti gotrabhu. Ettha ca cattāripi javanāni parikammajavanānīti vā upacārajavanānitivā anulomajavanānītivā vuccantiyeva. Gotrabhūti pana pacchimasseva nāmaṁ. Idha pana catunnaṁpi nāmānaṁ saṅgahaṇatthaṁ parikammo pacārānuloma gotrabhunāmenāti evaṁ vuttanti daṭṭhabbaṁ. Evañca katvā kasmā pathamameva parikammaṁnāma. Nanu itarānipi appanaṁ parisaṅkharontiyevāti evamādikā codanā anokāsā hotīti. Catukkhattuṁ tikkhattumevavāti catukkhattumevavā tikkhattumevavā. Tattha pathamena eva saddena pañcamaṁ gotrabhusambhavo paṭikkhitto hoti. Tadā hi javanaṁ patitaṁnāma hoti. Pavedhati kampati. Kāmagottaṁ abhikkamitvā uparibhūmantarappattiyā paccayo bhavituṁ na sakkotīti. Dutīyena dutīyaṁ gotrabhu sambhavo paṭikkhitto hoti. Tadā hi aladdhāsevanaṁ anulomaṁ attano anantare cittaṁ gotrabhubhāvaṁ pāpetuṁ na sakkotīti. Eteneva pañcamato paraṁ catutthatoca oraṁ appanāya asambhavo sādhito hotīti. Vāsaddena pana mandapaññassa catukkhattumeva. Na tikkhattuṁ. Tikkhapaññassa tikkhattumeva. Na catukkhattunti dassitaṁ hoti. Aṭṭhasāliniyaṁ pana mandamajjhima mahāpaññavasena tidhā bhinditvā pañcakkhattuṁpi parikammajavanānaṁ uppatti anuññātā viya dissati. Itaraṭṭhakathāsu pana suṭṭhu vicāretvā paṭisiddhattā sā na gahetabbāvāti.",
  "anya-e0301n6:67": "Yaṁ pana vibhāvaniyaṁ",
  "anya-e0301n6:68": "‘‘Chaṭṭhaṁ sattamaṁ bhavaṅgassa āsannabhāvena papātāsannapuriso viya appanāvasena patiṭṭhātuṁ na sakkotī’’ti vuttaṁ.",
  "anya-e0301n6:69": "Tattha bhavaṅgassa āsannabhāvenāti bhavaṅgabhāvassa āsanna bhāvenāti attho. Pañcamajavanato hi paṭṭhāya javanasantānaṁ anupubbena parikkhīṇajavaṁ hoti. Bhavaṅgabhāvatthāya pariṇamatīti. Evañca katvā papātāsannapurisopamāpi upapannā hotīti. Niruddhānantaramevāti niruddhe anantaramevāti padacchedo. Kassa anantaranti, aññassa asutattā niruddhassāti atthato laddhamevāti. Yasmā pana appanānāma uppajjamānā catutthatovā pañcamatovā paṭṭhāya uppajjati. Na chaṭṭhatovā sattamatovā. Sāhi vasībhūtāpi catuttha pañcamesu uppattiṁ alabhamānā sabbaso nuppajjatiyeva. Labhamānā pana divasaṁpi nirantaraṁ pavattatiyeva. Tasmā catutthaṁvā pañcamaṁvāti idaṁ ādimattaniyamanatthaṁ vuttanti daṭṭhabbaṁ. Teneva hi appanāvīthimotaratīti ca tatoparaṁ appanāvasāne bhavaṅgapātova hotīti ca vakkhatīti. Yadi pana pañcamato paṭṭhāya javanaṁ patitaṁ nāma hoti. Evaṁ sati kasmā tato paṭṭhāya patanakhette appanājavanaṁ pavattatīti. Vuccate, hatthe thapitaleḍḍussa patanakhettaṁnāma hatthato muttamatte hoti. Evaṁ santepi hatthabalena khipitaṁ leḍḍu dūraṁpi gacchatiyeva. Ettha ca leḍḍussa javonāma hatthajavamūlako hoti. Hatthajavoca sarīrabalamūlako. Tattha leḍḍu viya appanājavanaṁ daṭṭhabbaṁ. Leḍḍussa patanakhettaṁ viya catutthato pacchākālo. Hatthajavoviya gotrabhujavo. Sarīrabalaṁ viya purimānaṁ parikammajavanānaṁ balaṁ daṭṭhabbaṁ. Uttānaseyyassa bāladārakassa balaṁ viya ādikammikavīthiyaṁ kāmajavanānaṁ balaṁ. Vuddhipattassa purisassabalaṁ viya samāpattivīthiyaṁ kāmajavanānaṁ balaṁ. Yathā ca bāladārakena khittaṁ leḍḍu hatthato muttamattepi patati. Evaṁ ādikammikavīthiyaṁ appanājavanaṁ ekavāraṁ javitvā patati. Yathāvuddhipattena khittaṁ leḍḍu patanakhettepi apatitvā dūraṁpi dūrataraṁpi gacchati. Tathā samāpattivīthiyaṁ appanājavanaṁ ciraṁpi cirataraṁpi pavattatīti. Mūlaṭīkāyaṁ pana appanājavanaṁ patanakhette pavattaṁpi bhūmantarapattiyāvā ārammaṇantaraladdhiyāvā patitaṁnāma nahotīti vuttaṁ. Ettha siyā, kasmā pañcamato paṭṭhāya javanaṁ patitanti vuttaṁ. Nanu apati tattā eva suṭṭhu balavabhāvato sattamajavanacetanā sīghaṁ anantare bhave vipākadāyinīca ānantariyakammañca hoti. Majjhe pañcacetanā tathā balavabhāvābhāvato cirena tatīyabhavādīsu vipākadāyinīca honti, anantariyabhāvañca na gacchantīti. Nakho panetaṁ evaṁ daṭṭhabbaṁ. Yadi hi sīghaṁ vipākadānatāya balavatīnāma siyā. Evaṁsati paṭhamacetanā sabbabalavatīnāma siyā. Sā hi imasmiṁyeva bhave vipākaṁ detīti. Idaṁ panettha sanniṭṭhānaṁ. Eka vassajīvīnaṁ tiṇarukkhānaṁ pariṇāmoviya pathamacetanāya pariṇāmo daṭṭhabbo. Dvivassajīvīnaṁ viya sattamacetanāya. Mahāsālānaṁ viya majjhimacetanānanti. Tattha ekavassajīvino tiṇarukkhānāma asārā honti. Asārattāca dubbalā anaddhaniyā aciraṭṭhikā. Tasmā tesaṁ sīghatarapariṇāmo hoti. Te hi sīghataraṁ ruhanti. Vuddhiṁ viruḷhiṁ āpajjanti. Sīghataraṁ pupphanti phalanti patanti antaradhāyanti. Ekaṁ nidāghasamayaṁ atikkamituṁ nasakkonti. Dutīyaṁ vassaṁ na pāpuṇanti. Etthaca nidāghasamayo viya maraṇakālo veditabbo. Dvivassajīvino pana thokaṁ sārabhūtā honti. Sārabhūtattāca thokaṁ balavantā addhaniyā. Tato yevacatesaṁ cirapariṇāmo hoti. Te hi pathamaṁ vassaṁ ruhanti vuddhiṁ viruḷhiṁ āpajjanti. Pupphituṁvā phalituṁvā nasakkonti. Dutīyavasseeva pupphanti phalanti patanti antaradhāyanti. Dutīyaṁ pana nidāgha samayaṁ atikkamituṁ na sakkonti. Tatīyaṁ vassaṁ na pāpuṇanti. Mahāsālā pana sabbasārabhūtā honti. Balavantā cirataraṭṭhāyino. Tasmā te saṇikameva pariṇāmaṁ gacchanti. Te hi eka dve vassāni vidatthiratanamattāva honti. Vuddhiṁ viruḷhiṁ nāpajjanti. Pupphituṁvā phalituṁvā na sakkonti. Aticiraṭṭhāyino pana honti. Cha pañca vassasatāni ṭhatvāva patanti. Evameva pathamajavanacetanā sabbaso aladdhāsevanatāya asārā abalā hoti. Visuṁ ekaṁ bhavaṁ nibbattetuṁ ekañca maraṇakālaṁ atikkamituṁ na sakkoti. Imasmiṁ bhaveeva vipaccitvāvā avipaccitvāvā khiyyati. Sattama javanacetanā pana laddhāsevanatāya thokaṁ sārabhūtā hoti. Visuṁ ekaṁ bhavaṁ nibbattetuṁ sakkoti. Sārabhūtattā yevaca saṇikameva pariṇāmaṁ gacchati. Imasmiṁ bhave vipaccituṁ na sakkoti. Bhavantaraṁ patvāva vipaccati. Patitajavanesu pana antima javanatāya dubbalattā dutīyaṁ maraṇakālaṁ atikkamituṁ na sakkoti. Dutīyabhaveeva vipaccitvāvā avipaccitvāvā khiyyati. Avasesānaṁ pana pañcannaṁ majjhimacetanānaṁ suṭṭhu laddhāsevanānaṁ saṇika tara pariṇatabhāvo vuttanayānusārena veditabboti. Naṁ kevalañcettha tiṇa rukkho pamāya pāṇopamāyāpi ayamattho dīpetabbo. Yehikeci gabbhaseyyakā pāṇā appāyukajātikā honti. Te sīghataraṁ gabbhavāsaṁ vasanti, sīghataraṁ vijāyanti. Aṅgamaṅgānica nesaṁ sīghataraṁ thāmagatāni honti. Indriyānica sīghataraṁ paripākagatāni honti. Tadaheva uṭṭhahitvā gacchanti. Gocaraṁ gaṇhanti. Attano attano visaye sīghataraṁ viññuttaṁ āpajjanti. Sīghataraṁ jiṇṇā honti maranti. Dīghāyukajātikānaṁ pana gabbhavāsādīni sabbāni saṇika meva sijjhantīti. Etthaca mahaggata kusalāni sattama javanaṭṭhāne ṭhitānīti veditabbāni. Parikammajavanāni hi ciraṭṭhitikaṭṭhena supakka sālidhaññasadisāni. Appanājavanāni aciraṭṭhitikaṭṭhena supakka sālibhattasadisānīti tānipi acirataraṭṭhitikānieva honti. Dutīye bhave vipaccitvāvā avipaccitvāvā khiyyanti. Imasmiṁ bhavepi appakena kāmacchandādinā paccanīkadhammena paṭibāhitāni sabbaso avipākabhāvaṁ āpajjanti. Tasmātāni tena pariyāyena dubbalāni nāma hontīti.",
  "anya-e0301n6:70": "Yasmā ca ānantariyakammānaṁ phaladānaniyatatānāma kālaniyamena vinā na sambhavati. Kālaniyamocanāma ekantena sattamajavanasseva hoti. Na majjhimajavanānaṁ. Tesañhi asukasmiṁ bhaveeva vipaccantīti evaṁ niyamo natthīti. Tasmā duvidhassa niyamassa siddhattā eva sattamajavanacetanāya anantariyakammatā siddhā hoti. Na balavataratāyāti niṭṭhametthagantabbanti. Mūlaṭīkāyaṁ pana nanuca sattamajavanacetanāya balavatāya upapajjavedanīyabhāvo hoti ānantariyatāpīti codanaṁ samuṭṭhāpetvā tatthāyaṁ adhippāyo siyā. Paṭisandhiyā anantarapaccayabhāvino vipākasantānassa anantarapaccayabhāvena antimajavanacetanāya susaṅkhatattāsā sattamajaganacetanā upapajjavedanīyā ānantariyakāca hoti. Na apatitajavanacetanā viya balavatāyāti uttaraṁ vadati. Taṁ yuttaṁ viya na dissati. Evañhi sati pathamajavanacetanā kassa anantarapaccayabhāvena susaṅkhatattā diṭṭhadhammavedanīyānāma jātāti vattabbā hotīti. Mahāṭīkāyaṁ pana dubbalāpi antimajavana cetanā sanniṭṭhānakiccavisesayuttatāya phalavipaccane sattivise sayuttā hotīti upapajjavedanīyā ānantariyakāca sā hotīti vuttaṁ. Yathārahanti taṁ taṁ puggalānurūpaṁ. Yathābhinīhāra vasenāti tassa tassa parikammabhāvanā cittassa kasiṇanimittā dīsuvā aniccalakkhaṇādīsuvā abhinīharaṇānurūpaṁ. Appanāvīthinti appanāpabandhaṁ. Idañca anekavāre pavattānaṁ appanājavanānaṁ saṅgahaṇatthaṁ vuttaṁ. Tenevāha tatoparaṁ appanāvasāne bhavaṅgapātova hotīti. Tattha tatoti catutthatovā pañcamato vā. Imasmiṁ atthe sati pañcamevā chaṭṭhevā ekantena bhavaṅgapāto hotīti āpajjati. Tasmā puna appanāvasāneti vuttaṁ. Bhavaṅgapātovahoti. Natthi tadārammaṇuppādoti adhippāyo.",
  "anya-e0301n6:71": "Vibhāvaniyaṁ pana",
  "anya-e0301n6:72": "‘‘Katthaci appanāvāre sattajavana paripūraṇatthaṁ appanāvasānepi kāmāvacarajavanappavattiṁ vadantānaṁ nikāyantarikānaṁ vādo idha evasaddena nivattito’’ti vuttaṁ.",
  "anya-e0301n6:73": "Tatthāti tasmiṁ appanājavanavāre. Nirantarapavattānaṁ javanānaṁ bhinnavedanatānāma natthīti vuttaṁ somanassasahagata javanā nantarantiādi.",
  "anya-e0301n6:74": "[132] Vibhāvaniyaṁ pana",
  "anya-e0301n6:75": "‘‘Bhinnavedanānaṁ aññamaññaṁ āsevanapaccayabhāvassa anuddhaṭattā’’tikāraṇaṁ vuttaṁ. Taṁ na sundaraṁ.",
  "anya-e0301n6:76": "Na hi idha āsevanapaccayabhāvo pamāṇaṁ. Kasmā, āsevana paccanikānaṁ phalajavanānaṁpi parikammajavanehi aññamaññañca abhinnavedanatāya icchitabbattāti. Pāṭikaṅkhitabbāti avassaṁ icchitabbā.",
  "anya-e0301n6:77": "[133] Vibhāvaniyaṁ pana",
  "anya-e0301n6:78": "‘‘Pasaṁsitabbā’’ti vuttaṁ. Taṁ na sundaraṁ.",
  "anya-e0301n6:79": "Na hi tādiso saṁvaṇṇanāpadeso dissatīti. Arahatta phale maggavīthiyaṁ maggakusalānantaraṁ pavattamānepi ayaṁ pubbāpara niyamo parikammajavanehi eva saha appanājavanānaṁ hotīti katvā kriyajavanānantaraṁ arahattaphalañcāti vuttaṁ. Sukhapuññamhā paraṁ dvattiṁsa appanājavanāni sambhavanti. Upekkhakā puññamhā paraṁ dvādasa, sukhitakriyato paraṁ aṭṭha. Upekkhakā kriyato paraṁ cha appanājavanāni sambhavantīti yojanā. Tattha dvattiṁsāti arahattaphalasabbapañcamajjhānavajjitānaṁ catunnaṁ rūpakusalānaṁ soḷasannaṁ maggakusalānaṁ dvādasannaṁ heṭṭhimaphalānañca vasena dvattiṁsa. Dvādasāti pañcamajjhānikānaṁ rūpārūpamaggakusalānaṁ heṭṭhimaphalānañca vasena dvādasa. Aṭṭhāti pañcamajjhānavajjitānaṁ catunnaṁ rūpakriyānaṁ catunnaṁ arahattaphalānañca vasena aṭṭha. Chāti pañcamajjhānikānaṁ pañcannaṁ rūpārūpakriyānaṁ arahattaphalassaca vasena cha. Puthujjanānaṁ sekkhānañca kāmapuññatihetuto paraṁ catucattālīsa appanā sambhavanti. Vītarāgānaṁ arahantānaṁ tihetukāmakriyato paraṁ cuddasa appanā sambhavantīti yojanā.",
  "anya-e0301n6:80": "139.Sabbathāpīti atimahantādinā sabbapakārenapi. Etthāti etesu yathāvuttesu pañcadvāra manodvāresu. Sabbatthāpi pana aniṭṭhe tivā pāṭho. Teneva ṭīkāsu sabbatthāpīti pañcadvāra manodvārepīti vuttaṁ. Icchitabbanti iṭṭhaṁ. Kena icchitabbanti. Lokiyamahājanena. Tattha ca atiukkaṭṭhe atiduggateca jane agahetvā majjhimakena mahājanena. Evañhi sati iṭṭhāniṭṭhānaṁ suṭṭhuvavatthānaṁ hotīti aṭṭhakathāyaṁ vuttaṁ. Yasmiṁ ārammaṇekusala vipākaṁ uppajjati, tadeva iṭṭhaṁnāma. Yasmiṁ pana akusalavipākaṁ uppajjati, tadeva aniṭṭhaṁnāma. Na hi sakkā iṭṭhaṁvā aniṭṭhaṁvā ārammaṇaṁ vipākacittaṁ vañcetuntica. Apica dvāravasenāpi iṭṭhāniṭṭhatā veditabbāti ca vuttaṁ. Tasmā indriyānindriyabaddhasantānagate eke kasmiṁ rūpakalāpe vaṇṇādīsu rūpesu kiñci iṭṭhaṁ hoti. Kiñci aniṭṭhaṁ. Kadāci iṭṭhaṁ hoti. Kadāci aniṭṭhaṁ, tattha kiñci iṭṭhaṁ hoti kiñci aniṭṭhanti yathā kiṁsmiṁci ekasmiṁ pupphe vaṇṇo iṭṭho. Gandho aniṭṭho, raso aniṭṭho, phoṭṭhabbo aniṭṭho, kharasamphasso. Kiṁsmiṁci vaṇṇopi iṭṭho, gandhopi iṭṭho, rasādayo aniṭṭhāyeva. Tathā buddhassa sarīragatepi ekasmiṁ kalāpe vaṇṇo iṭṭho hoti. Gandho aniṭṭho. Matakaṇhasunakhassa uddhumātasarīrepi vaṇṇo iṭṭho hoti. Gandho aniṭṭho. So hi vaṇṇo yadi nivatthapārutassa vatthassa bhaveyya. Taṁ vatthaṁ mahagghaṁ hotīti. Kadāci iṭṭhaṁ kadāci aniṭṭhanti aggināma hemante iṭṭho sukhavipākassa paccayo. Gimhe aniṭṭho dukkhavipākassa paccayo. Sītudakaṁ gimhe iṭṭhaṁ. Hemante aniṭṭhaṁ. Tathā sukha samphassaṁ vatthaṁ pakatikāye iṭṭhaṁ hoti. Vaṇaṁ patvā aniṭṭhaṁ. Tenavā saṇikaṁ phusantassa iṭṭhaṁ, gāḷhaṁ phusantassa aniṭṭhanti. Naiṭṭhanti aniṭṭhaṁ. Tasmiṁ aniṭṭhe. Iṭṭheti iṭṭhamajjhatte, kusalavipākāni pañcaviññāṇa sampaṭicchana santīraṇa tadārammaṇānīti sambandho. Santīraṇa tadārammaṇāni cettha upekkhāsahagatānieva veditabbāni. Tenevāha atiiṭṭhepanātiādi. Tattha abhiiṭṭheti suvaṇṇa rajata maṇivaṇṇādike haritālavaṇṇādike koseyya vatthavaṇṇādi ke devaccharāvaṇṇādikeca ativiya lokiyamahājanena icchitabbe chaḷārammaṇe. Yasmā cettha aniṭṭhārammaṇa samāyogo akusalakammasseva vipaccanokāso hoti. Iṭṭhārammaṇasamāyogoca kusalakammasseva, tasmā aniṭṭhe akusalavipākāneva. Iṭṭhe kusalavipākānevāti ayaṁ niyamo siddho. Vedanāniyamo pana ādāse mukhanimittassa viya attano ussāha balena vinā kevalaṁ kammabalena nibbattānaṁ vipākānaṁ paridubbalattā tathā tathā kappetvā pakappetvā gahaṇā bhāvato yathārammaṇameva siddho hotīti daṭṭhabbaṁ. Na kevalañca vipākānaṁ eva. Athakho vipallāsarahite khiṇāsavasantāne pavattānaṁ kāmakriyajavanānaṁ viyathārammaṇameva vedanāyogo hotīti adhippāyena vuttaṁ tatthāpi somanassasahagata kriyajavanāvasāne tiādi. Tatthāpīti tesu vipākesupi. Somanassasahagata kriya javanā vasāneti buddhavaṇṇādike atiiṭṭhārammaṇe pavattānaṁ somanassa sahagata kriyajavanānaṁ avasāne. Upekkhāsahagata kriya javanā vasāneti aniṭṭhe iṭṭhamajjhatteca pavattānaṁ upekkhāsahagatakriyajavanānaṁ avasāne. Ayañca kriyajavanāvasāne tadārammaṇaniyamo aṭṭhakathāyaṁpi vuttoyeva. Vuttañhi tattha kāmāvacara tihetuka somanassa sahagatakriyadvayaṁ tadārammaṇavasena pañcannaṁ somanassasahagata vipākānaṁ anantarapaccayotiādi. Idañca pakatinīhārena pavattānaṁ kriyajavanānaṁ vasena vuttaṁ. Tathā rūpena pana cittātisaṅkhārena pavattānaṁ kriyajavanānaṁ iṭṭhepi upekkhāvedanāyogo aniṭṭhepi somanassa vedanāyogo hotiyeva. Yathāha –",
  "anya-e0301n6:81": "Kathañcānanda ariyo hoti bhāvitindriyo. Idhānanda bhikkhuno cakkhunā rūpaṁ disvā uppajjati manāpaṁ uppajjati amanāpaṁ. Uppajjati manāpāmanāpaṁ. So sace ākaṅkhati paṭikūle appaṭikūlasaññī vihareyyanti. Appaṭikūlasaññī tattha viharati. Sace ākaṅkhati appaṭikūle paṭikūla saññī vihareyyanti. Paṭikūlasaññī tattha viharatīti.",
  "anya-e0301n6:82": "Sabbaṁ uparipaṇṇāsake indriyabhāvanāsuttaṁ āharitabbaṁ. Tattha uppajjati manāpaṁ uppajjati amanāpaṁ. Uppajjati manāpāmanāpanti etena khīṇāsavānaṁ kāmakriyajavanānaṁ pakatinīhārena iṭṭhe so manassayogo aniṭṭhe upekkhā yogo dassito hoti. Sosace ākaṅkhati paṭikūle appaṭikūlasaññī vihareyyanti. Appaṭikūlasaññī tattha viharatītiādinā pana tesaṁ tathārūpe cittābhisaṅkhāre sati iṭṭhepi upekkhāyogo aniṭṭhepisomanassa yogo vutto hotīti. Yaṁ pana khīṇāsavānaṁ satatavihārasutte idha bhikkhunā rūpaṁ disvā neva sumano hoti. Na dummano. Upekkhako viharati sato sampajānotiādinā chasudvāresu somanassa paṭikkhipanaṁ vuttaṁ. Taṁpi tesaṁ tathā rūpacittābhisaṅkhārabāhullavasena vuttanti gahetabbaṁ. Yasmā vā khīṇālavāpi buddharūpadassanādīsu padhānasāruppaṭṭhānadassanādīsu ca somanassitā hontiyeva. Tasmā kevalaṁ rāgādivatthu bhūtāni rūpārammaṇādīni iṭṭhāniṭṭhāni sandhāya idaṁ vuttantipi yuttaṁ. Ettha ca. Kathaṁ paṭikūle appaṭikūlasaññī viharati. Aniṭṭhasmiṁ vatthusmiṁ mettāyavā pharati. Dhātutovā upasaṁharati. Evaṁ paṭikūle appaṭikūlasaññī viharati. Kathaṁ appaṭikūle paṭikūlasaññī viharati iṭṭhasmiṁ vatthusmiṁ asubhāyavā pharati. Aniccato vā upasaṁharati. Evaṁ appaṭikūle paṭikūlasaññī viharatītiādinā paṭisambhidāmagganayena idha tathārūpo cittābhisaṅkhāro nāma veditabbo. Apare pana vadanti-khīṇāsavā yadā devaccharā vaṇṇādikaṁ atiiṭṭhārammaṇaṁ āpātamā gacchati. Tadā tattha asubhāyavāpharanti. Aniccatovā upasaṁharanti tattha aniṭṭhabhūtaṁ asubha lakkhaṇaṁvā aniccalakkhaṇaṁvā upekkhā kriya javanānaṁ ārammaṇaṁ hoti. Na atiiṭṭhārammaṇabhūtaṁ devaccharāvaṇṇādikaṁ.",
  "anya-e0301n6:83": "Tathā yadā kudhibhakuṭṭhasarīrādikaṁ atianiṭṭhārammaṇaṁ āpātamāgacchati. Tadā tattha mettāyavā pharanti. Dhātutovā upasaṁharanti. Tattha iṭṭhabhūtaṁ averatāvādilakkhaṇameva somanassakriyajavanānaṁ ārammaṇaṁ hoti. Na atianiṭṭhabhūtaṁ kudhita kuṭṭhasarīrādikaṁ. Tasmā tāni javanāni kāmavipākāniviya sabbadāpi ārammaṇānurūpameva vedanāyuttāni hontīti. Taṁ nayujjati. Na hi tāni lakkhaṇāni devaccharāvaṇṇādīhi vinā visuṁ labbhanti. Tehi pana saheva labbhanti. Tasmā yathā ānisaṁsadassanena bhāvanāya pubbāpariyavisesadassanenaca uddhumātakādīsu ati aniṭṭhesupi somanassuppatti aṭṭhakathāyaṁ vuttā. Yathāca mahā moggalānattherassa buddhasubuddhatādassanena attasampattidassanenaca aniṭṭhabhūtepi aṭṭhikaṅkalikapetarūpe somanassuppatti pāḷiyaṁ vuttā. Yathā ca mahākassapattherassa tathārūpena cittābhi saṅkhārena kuṭṭhino hatthato laddhe aniṭṭhabhūte pūtikummāsepi somanassuppatti aṭṭhakathāyaṁ vuttā. Evamevaṁ idhapi asubhapharaṇādiko cittābhisaṅkhāro atiiṭṭhe upekkhājavanānaṁ atianiṭṭheca somanassajavanānaṁ uppattiyā paccayo hotīti daṭṭhabbaṁ. Ayañhi ārammaṇānaṁ iṭṭhāniṭṭhabhāvonāma lokiyamahājanānaṁ icchāvasena siddho hoti agambhīro vipallāsadhammānaṁ kilesānañca vatthubhūto. Yathāha-tattha katamaṁ rūpaṁ hīnaṁ. Yaṁ rūpaṁ tesaṁ tesaṁ sattānaṁ uññātaṁ avaññātantiādi. Ettha hi tesaṁ tesaṁ sattānanti etena ārammaṇadhammānaṁ iṭṭhāniṭṭhabhāvo nāma lokiyamahājana sammutiyā siddhoti dasseti. Tasmā yañca appahīnavipallāsānaṁ lokiyamahājanānaṁ devaccharāvaṇṇā dīsu ati iṭṭhesu atiiṭṭhākārato gahaṇaṁ. Yañca buddhavaṇṇā dīsu atiiṭṭhesu aniṭṭhākārato gahaṇaṁ. Tadubhayaṁpi tesaṁ vipallāsavaseneva hoti. Yaṁpana paññavantānaṁ buddhasāvakānaṁ devaccharāvaṇṇādīsu aniṭṭhākārato gahaṇaṁ. Yañca buddhavaṇṇādīsu atiiṭṭhākārato gahaṇaṁ. Tadubhayaṁpi paññābaleneva hotīti veditabbaṁ.",
  "anya-e0301n6:84": "[134] Yaṁ pana vibhāvaniyaṁ",
  "anya-e0301n6:85": "‘‘Kusalākusalānaṁ pana appahīnavipallāsesu santānesu pavattiyā atiiṭṭhepi iṭṭhamajjhattaaniṭṭhākārato aniṭṭhepi iṭṭhaiṭṭhamajjhattākārato gahaṇaṁ hotīti’’ vuttaṁ.",
  "anya-e0301n6:86": "Yañca tattha",
  "anya-e0301n6:87": "‘‘Khīṇāsavānaṁ cittavipallāsābhāvena kriyajavanānipi yathārammaṇameva pavattantī’’ti vuttaṁ. Taṁ vicāretabbameva.",
  "anya-e0301n6:88": "Ye hi te dhamma cakkhurahitā honti. Teyeva vipallāsa vasena cittavasānugā ārammaṇavasānugāca hontīti kusalā kusalāniyeva yebhuyyena yathārammaṇaṁ pavattanti. Na pana kriya javanāni. Na hi khīṇāsavā lokiyamahājanasammatesu iṭṭhāniṭṭhesu cittavasānugā ārammaṇavasānugāca hontīti. Yathāha –",
  "anya-e0301n6:89": "Rūpā saddā gandhā rasā, phoṭṭhabbāca manoramā;",
  "anya-e0301n6:90": "Iṭṭhadhammā aniṭṭhāca, na pavedhanti paṇḍitāti.",
  "anya-e0301n6:91": "Tasmā somanassa kriya javanānantaraṁpi tadārammaṇāni somanassupekkhā vedanāyuttāni eva siyuṁ. Tathā upekkhākriyajavanānantaraṁpīti. Mūlaṭīkāyaṁ panettha paṭṭhāne-kusalākusale niruddhe vipāko tadārammaṇatāuppajjatīti kusalakusalānantaraṁ eva tadārammaṇaṁ vuttaṁ. Na abyākatānantaraṁ naca katthaci kriyānantaraṁ tadārammaṇassa vuttaṭṭhānaṁ dissati. Vijjamāneca tasmiṁ avacane kāraṇaṁnatthi. Bhavaṅgañcanāmetaṁ nadisotoviya paṭisotagāmināvaṁ savipphārikaṁ evajavanaṁ anubandhatīti yuttaṁ. Na pana chaḷaṅgupekkhāvato khīṇāsavassa santavuttikriyajavanaṁ. Tasmā kriyajavanānantaraṁ tadārammaṇavidhānaṁ upaparikkhitabbanti vuttaṁ. Paṭṭhāne pana kusalattike pañhā vāre ārammaṇapaccayavibhaṅge tīsu abyākatapadāvasānavāresu sekkhaputhujjanānaṁ tadārammaṇameva padhānaṁ hoti. Na kusalā kusalajavanaṁ. Tasmā dvīsupi vāresu sekkhāvā puthujjanāvā kusalaṁ aniccato vipassanti kusalaṁ assādentītiādikaṁ vatvā punaca kusale niruddhe akusale niruddhe vipāko tadārammaṇatā uppajjatīti vuttaṁ. Arahato pana javanaṁpi tadārammaṇaṁpi padhāna meva hoti. Tasmā arahā kusalaṁ aniccato dukkhato anattato vipassati icceva vuttaṁ. Napana vuttaṁ kriyābyākate niruddhe vipāko tadārammaṇatā uppajjatīti. Yadi cetaṁ vucceyya tadārammaṇameva padhānaṁ kataṁnāma siyā. Avuttepica tasmiṁ vipassatīti iminā tadārammaṇaṁpi gahitameva hotīti. Tasmā yaṁ vuttaṁ paṭṭhāne kusalā.La. Uppajjatīti kusalākusalānantarameva tadārammaṇaṁ vuttaṁ. Na abyākatānantarantica. Vijjamāneca tasmiṁ avacane kāraṇaṁ natthīti ca vuttaṁ. Taṁ na yujjatiyeva. Anantarapaccayavibhaṅgesu pana kusalaṁ vuṭṭhānassa akusalaṁ vuṭṭhānassa kriyaṁ vuṭṭhānassātica vipākadhammadhammā khandhā vuṭṭhānassa nevavipāka nāvipākadhammadhammā khandhā vuṭṭhānassātica evamādinā kriyajavanānantaraṁ bhavaṅgena saha tadārammaṇassapi vuṭṭhānanāmena vuttaṭṭhānaṁ dissatiyeva. Tasmā yañca vuttaṁ na katthaci kriyānantaraṁ tadārammaṇassa vuttaṭṭhānaṁ dissatīti. Taṁpi na yujjatiyeva. Naca chaḷaṅgupekkhāva to khīṇāsavassa santavuttipi kriyajavanaṁ savipphārikaṁ na hoti. Kusalajavanassa viya tassapi oḷārikakāyavacī payogasamuṭṭhā panatoti.",
  "anya-e0301n6:92": "[135] Vibhāvaniyaṁ pana",
  "anya-e0301n6:93": "Ṭīkāvādassa uttaraṁ vadantena yaṁ vuttaṁ ‘‘yadi abyākatā nantaraṁpi tadārammaṇaṁ vucceyya. Parittārammaṇe voṭṭhabbanā nantaraṁpi tassa pavattiṁ maññeyyunti kriyajavanānantaraṁ tadā rammaṇaṁ na vutta’’nti. Taṁ na sundaraṁ.",
  "anya-e0301n6:94": "Na hi paṭṭhāne imasmiṁ vutte idaṁnāma maññeyyunti avuttaṁnāma atthi. Na ca arahā kusalaṁ aniccato dukkhato anattato vipassatītiādinā vipassanācāravasena vuttaṭṭhāne pañcadvārika parittārammaṇa vārapasaṅgo atthīti. Domanassa.La. Upekkhā sahagatāneva bhavanti. Na somanassasahagatāni. Kasmā, somanassa domanassānaṁ aññamaññaviruddhattā. Teneva hi paṭṭhāne tesaṁ itarītarānantarapaccayatā navuttāti. Etthaca kriyajavana domanassajavanāna meva anantaraṁ tadārammaṇa niyamaṁ dassentena therena itaresaṁ kusalākusalajavanānaṁ anantaraṁ pana tādiso niyamo natthīti dassito hoti. Tasmā aṭṭhannaṁ kāmakusalānaṁ aṭṭhannaṁ lobhamūlānaṁ dvinnaṁ mohamūlānanti aṭṭhārasannaṁ javanānaṁ anantaraṁ ārammaṇānurūpaṁ sabbāni tadārammaṇāni bhavaṅgāni ca pavattanti. Yebhuyyena pana akusalajavanānantaraṁ tadārammaṇaṁ ahetukameva. Dvihetukajavanānantaraṁ dvihetukameva. Tihetukajavanānantaraṁ tihetukamevāti ayaṁ yebhuyyaniyamo. Yassa pana dvihetukānivā tihetukānivā kusalajavanāni bahulaṁ samudācaranti. Tassa kadāci akusalajavanesu javitesu akusalānantaraṁpi dvihetukānivā tihetukānivātadārammaṇāni pavattanti. Yassa akusalajavanāni bahulaṁ samudācaranti. Tassa kadāci dvihetukesuvā tihetukesuvā kusalajavanesu javitesu kusalānantaraṁpi ahetukatadārammaṇāni pavattanti. Vuttañhetaṁ paṭṭhāne-ahetuke khandhe aniccato.La. Domanassaṁ uppajjati. Kusalākusale niruddhe sahetuko vipāko tadā rammaṇatā uppajjati. Ahetuko vipāko tadārammaṇatā uppajjatīti. Ekānihi tadārammaṇānināma paṭisandhijanakena ekena kammena nibbattānipi nānāvīthīsu nānāppakārāni honti. Pavatti vipākajanakehi pana nānākammehi nibbatthesu vattabbameva natthīti. Tasmāti yasmā domanassānantaraṁ somanassuppatti nāma natthi, tasmā. Somanassapaṭisandhikassāti catūsu somanassamahā vipākesu ekamekena gahita paṭisandhikassa sattassa. Tadārammaṇasambhavoti tadārammaṇuppatti kāraṇaṁ. Tadārammaṇuppatti yevavā. Yaṁkiñcīti iṭṭhāniṭṭhabhūtesu rūpārammaṇādīsu yaṁkiñci. Paricitapubbanti imasmiṁ bhaveyeva taṅkhaṇato purimakhaṇesu gahaṇa bahulatā vasena paricitaṁ. Abhiṇhasevitanti attho. Parittārammaṇanti parittadhammabhūtaṁ ārammaṇaṁ. Ārabbhāti ālambitvā. Upekkhāsahagata santīraṇanti dvīsu upekkhāsahagatasantī raṇesu iṭṭhe kusalavipākaṁ aniṭṭhe akusalavipākaṁ upekkhā sahagata santīraṇaṁ. Yesaṁ pana pakatiyā itarāni cattāri upekkhāsahagata vipākāni bahulaṁ pavattanti. Tesaṁ tānipi āgantukabhavaṅgaṁ nahontīti na vattabbāni. Aṭṭhakathāyaṁ pana mahādhammarakkhitattheravāde yebhuyyaniyamasote patitattā akusalajavanānurūpaṁ ahetukaṁ upekkhā santīraṇa dvaya meva vuttaṁ. Teneva hi parato theravādānaṁ vicāritaṭṭhāne akusalajavanānantaraṁ ahetuka tadārammaṇa meva dīpentassa tassa theravādassa aparipuṇṇavādabhāvaṁ dassetvā yadā kusalajavanānaṁ antarantarā akusalaṁ javati, tadā kusalāvasāne āciṇṇa sadisameva akusalāvasāne sahetukaṁ tadārammaṇaṁ yuttanti aṭṭhakathāyaṁ vuttaṁ. Tadārammaṇecayutte etaṁpi yujjatiyeva. Tasmā chapi upekkhāsahagatavipākāni āgantukabhavaṅgaṁ hontiyevāti daṭṭhabbaṁ. Etthaca upekkhāpaṭisandhikassa tāva atimahantāti vibhūtesupi buddhavaṇṇādīsu abhiiṭṭhārammaṇesu domanassaṁ uppādentassa tadārammaṇasambhavo natthīti domanassa javanānantaraṁ bhavaṅgapātova hoti. Somanassapaṭisandhikassa pana sabbesupi iṭṭhāniṭṭhabhūtesu mahantesu avibhūtesuca chaḷārammaṇesu domanassa uppādentassa neva tadārammaṇasambhavo atthi. Nacamūlabhavaṅga sambhavoti katvā domanassānantaraṁ chasu upekkhāsahagatavipākesu yathārahaṁ ekaṁ āgantuka bhavaṅgabhāvena pavattati. Tathā tasseva buddhavaṇṇādīsu atiiṭṭhabhūtesu atimahantesu ativibhūtesuca chaḷārammaṇesuvā mahaggatapaññattīsuvā domanassaṁ uppādentassāti. Ettha ca yasmā abhidhamme dhātuvibhaṅge sabbadhammesuvā pana pathama samannāhāroti vuttaṁ. Mahāhatthipadopama sutteca ajjhatti kañceva āvuso cakkhu aparibhinnaṁ hoti. Bāhirāca rūpāāpātaṁ āgacchanti. Noca tajjo samannāhāro hoti. Neva tāva tajjassa viññāṇabhāgassa pātubhāvo hoti. Yatoca kho āvuso ajjhattikañceva cakkhu aparibhinnaṁ hoti. Bāhirāca rūpā āpāta māgacchanti. Tajjoca samannāhāro hoti. Evaṁ tajjassa viññāṇabhāgassa pātubhāvo hoti. Ajjhattikañceva āvuso sotaṁ.La. Ghānaṁ.La. Jivhā.La. Kāyo.La. Mano aparibhinno hoti. Bāhirāca dhammā āpātaṁ āgacchanti. Noca tajjo samannāhāro hoti. Neva tāva tajjassa viññāṇabhāgassa pātubhāvo hoti. Yatoca kho āvuso ajjhattikoceva mano aparibhinno hoti. Bāhirāca dhammā āpātaṁ āgacchanti. Tajjoca samannāhāro hoti. Evaṁ tajjassa viññāṇabhāgassa pātubhāvo hotīti vuttaṁ. Tasmā vīthicittānināma āvajjanenavinānauppajjanti. Sace āvajjanena dhammatovā kālabhovā yaṁyaṁ niyametvā āvajjitaṁ hoti. Taṁ tadeva tānipi gaṇhanti. Yadi aniyametvā yaṁkiñci āvajjitaṁ hoti. Tānipi āvajji tappakārameva gaṇhanti. Na pana ekāvajjana vīthiyaṁ sabbāni vīthicittāni āvajjanenavā aññamaññaṁvā dhammatovā kālatovā bhinnā lambaṇāni hontīti veditabbanti.",
  "anya-e0301n6:95": "Ettha siyā. Yadi ce taṁ āgantukabhavaṅgaṁ ekavīthiyaṁ ādimhi āvajjanena āvajjitaṁ ārammaṇaṁ agahetvā aññaṁ yaṁ kiñci paricitapubbaṁ parittārammaṇaṁ ārabbha uppajjati. Evaṁ sati nirāvajjanaṁnāma etaṁ siyā. Āvajjanādīhica saddhiṁ dhammato kālato ca bhinnārammaṇaṁnāma siyāti. Saccaṁ, yathā pana maggavīthiyaṁ gotrabhuvodānāni phalasamāpattivīthiyaṁ phalāni nirodhato vuṭṭhahantassaca phalacittaṁ nirāvajjanameva honti bhinnārammaṇañca. Evametassapi natthi nirāvajjanatāya bhinnārammaṇatāyaca dosoti. Yañca ekasmiṁbhave bhavaṅgassa paṭisandhiyā saha dhammatoca ārammaṇa toca abhinnattaṁ tattha tattha vuttaṁ. Taṁpi mūlabhavaṅgaṁ sandhāya vuttaṁ. Idañca āgantukabhavaṅganti natthi dosoti. Tamanantaritvāti taṁ āgantukabhavaṅgaṁ attano anantarapaccayaṁ katvā. Vadanti ācariyā. Pāḷiyaṁ pana mahāaṭṭhakathāyaṁca etaṁ vidhānaṁ natthīti adhippāyo. Kāmāvacarajavanāvasāneyeva tadārammaṇaṁ icchanti. Na mahaggatānuttarajavanāvasāne. Kasmā iti ce. Kāmāvacara javanānaṁ eva savipphandanattā. Itaresañca avipphandanattā.",
  "anya-e0301n6:96": "[136] Vibhāvaniyaṁ pana",
  "anya-e0301n6:97": "‘‘Kāmataṇhā nidāna kammanibbattattā’’ti kāraṇaṁ vuttaṁ. Taṁ akāraṇaṁ.",
  "anya-e0301n6:98": "Apica abhiññāvajjitāni mahaggatānuttarajavanāni aparittārammaṇāni honti. Tadārammaṇāni pana parittārammaṇānevāti natesaṁ avasāne tadārammaṇuppatti pasaṅgo atthi. Abhiññājavanānica kānici parittārammaṇānipi santatarāni hontīti tesaṁpi avasāne taduppatti natthiyevāti.",
  "anya-e0301n6:99": "[137] Etena",
  "anya-e0301n6:100": "Ajanakattā janaka samānattābhāvatotiādipi paṭikkhittaṁ hoti.",
  "anya-e0301n6:101": "Kāmāvacarasattānaṁeva tadārammaṇaṁ icchanti. Na rūpārūpasattānaṁ. Na hi tesu uppannānaṁ parittārammaṇānaṁpi kāmāvacarajavanānaṁ avasāne tadārammaṇuppatti atthi. Tadārammaṇūpa nissayassa kāma bhavaṅgassa abhāvato mahaggata bhavaṅgassa ca santa tarassa tadārammaṇa kiccā bhāvatoti. Cakkhuviññāṇa sota viññāṇāni pana rūpasattānaṁ cakkhusotaindriya pavattiānubhāvato sampaṭicchanasantīraṇānica dvāravīthibhede cittaniyamasiddhito rūpasattesu pavattanti yevāti. Kāmāvacaradhammesveva ārammaṇabhūtesu tadārammaṇaṁ icchanti, na mahaggatānuttarapaññattidhammesu. Ekantaparittārammaṇattā tadārammaṇānaṁ. Tesaṁ pana ekantaparittā rammaṇabhāve kāraṇaṁ heṭṭhā vuttamevāti.",
  "anya-e0301n6:102": "[138] Vibhāvaniyaṁ pana",
  "anya-e0301n6:103": "‘‘Aparicitattā’’ti kāraṇaṁ vuttaṁ. Taṁ akāraṇaṁ.",
  "anya-e0301n6:104": "Cittañhi nāma vikappabalevā appanāpattabhāvanākammavisese vā sati nibbāne viya aparicitepi ārammaṇe pavattatiyevāti.",
  "anya-e0301n6:105": "[139] Yañca vibhāvaniyaṁ",
  "anya-e0301n6:106": "‘‘Kāmataṇhāyattakammajanitattāpī’’ti kāraṇaṁ vuttaṁ. Taṁpi heṭṭhā paṭikkhittameva. Teneva hi aṭṭhakathāyaṁ kiṁvā etāya yutticintāyāti vatvā sabbāni vibhāvaniyaṁ vutta kāraṇāni paṭikkhittānīti.",
  "anya-e0301n6:107": "Kāme javana sattālambaṇānaṁ niyamesatīti kāmabhūmipariyāpannānaṁ javanānaṁ sattānaṁ ārammaṇānañca vasena tividhe niyame sati. Vibhūte timahanteca tadārammaṇamīritanti etena tadārammaṇaṁnāma pavattamānaṁ vibhūtārammaṇevā atimahantārammaṇe vā pavattatīti ayameva niyamo dassito. Na pana yattha tadā rammaṇaṁ pavattati. Etadeva vibhūtañca atimahantañca nāmāti niyamo. Tasmā uḷārakammanibbattānaṁ suvisadavatthukānaṁ rūpabrahmānaṁ uppannāvīthiyo yebhuyyena vibhūtārammaṇāeva atimahantā rammaṇāevaca hontīti veditabbā. Keci pana imamatthaṁ asallakkhetvā rūpārūpabhūmīsu vibhūtārammaṇavīthiyo atimahantārammaṇavīthiyoca nalabbhantīti vadanti. [Tadārammaṇaniyamo].",
  "anya-e0301n6:108": "140.Javanesucāti casaddo pana saddattho. Chakkhattu mevavā javanti. Pakatikālepi ārammaṇassa dubbalabhāve satīti adhippāyo. Aṭṭhakathāyaṁpi hi pakatikāle ārammaṇadubba laṭṭhāneeva kāmāvacarajavanānaṁ chakkhattuṁ pavatti vuttāti. Keci pana chakkhattunti idaṁ mucchākālavasena vuttanti maññanti. Mandavattiyanti maraṇāsannakāle bahucittakkhaṇātītakassa vatthussa dubbalattā itarakālesuca mudutarabhāvena kenaci upadduta bhāvena ajjhotthaṭabhāvenaca vatthussa dubbalattā tannissitānaṁ javanānaṁ mandībhūtavegatā vasena pavattikāle. Maraṇakālādīsūti maraṇāsannakāle mucchākāle visaññibhūta kāle atitaruṇakāleca, tattha mucchākālonāma asayha rūpehi dukkhadhammehi atibhūtānaṁ adhimattato karajakāyassa vihaññappattikālo. Visaññi bhūtakālonāma pītivegenavā niddābhibhūtatāyavā yakkhagahaṇenavā surāmadādi vasenavā pakatisaññāya vigatakālo. Atitaruṇakālonāma gabbhagatassavā sampatijātassavā dārakassa ajjhatta vatthūnaṁ atimudukālo. Tādisesu hi kālesu antarantarā chadvārikavīthiyo pavattamānāpi yebhuyyena paripuṇṇajavanavārā na pavattanti. Dvattivoṭṭhabbanikāvā catupañcajavanikāevavā pavattantīti. Etthaca dvattivoṭṭhabbanikavārā aṭṭhakathāyaṁ vuttā. Catupañca javanikavārā mūlaṭīkāyaṁ vuttā. Pañcavāramevāti idaṁ pana maraṇā sannakālavasena vuttaṁ. Namucchākālādivasena. Tañca khopākatikasattānaṁ vaseneva. Ye pana jhānasamanantaraṁvā paccavekkhaṇa samanantaraṁvā abhiññāsamanantaraṁvā cavantivā parinibbāyantivā. Tesaṁ jhānādīniyeva pañcavārato adhikānivā ūnānivā maraṇā sannajavanānināma hontīti daṭṭhabbaṁ. Ayañca attho upari maraṇuppattiyaṁ āvibhavissatīti. Bhagavato pana yamakapāṭihāriya kālādīsūti ettha aññesaṁpi mahāmoggalānattherādīnaṁ evarūpo lahuppavattikālo ādisaddena saṅgahitoti daṭṭhabbo. Vuttañhi visuddhimagge ayaṁ pana matthakapattā vasī bhagavato yamakapāṭihāriye labbhati. Aññesaṁvā evarūpe kāleti. Sakalena pana vākyena thapetvā yamakapāṭihāriyasadisaṁ lahuka pavattikālaṁ aññasmiṁ kāle bhagavatopi chavā sattavā paccavekkhaṇacittāni pavattanti. Aññesaṁ pana vattabbameva natthīti dasseti. Cattāri pañcavā paccavekkhaṇacittāni bhavantīti etthapi bhagavatopi lahukappavattiyaṁ pañca paccavekkhaṇacittāni bhavanti. Lahukatarapavattiyaṁ cattārīti atthopi yujjatiyeva.",
  "anya-e0301n6:109": "Vibhāvaniyaṁ pana",
  "anya-e0301n6:110": "Bhagavato cattāri aññesaṁ pañcapīti yuttaṁ viya dissatīti vuttaṁ.",
  "anya-e0301n6:111": "Tattha yamakapāṭihāriyaṁ karonto bhagavā aggikkhandhaudaka dhārādīnaṁ dvinnaṁ dvinnaṁ pāṭihāriyānaṁ pavattanatthaṁ pathamaṁ tejokasiṇe pādakajjhānaṁ samāpajji. Tato dve jhānaṅgāni paccavekkhi. Tato uparimakāyato aggikkhandho pavattatūti adhiṭṭhāsi. Tato tasmiṁyeva kasiṇe abhiññaṁ samāpajji. Abhiññāvasena uparimakāyato aggikkhandho pavattati. Tato āpokasiṇe pādakajjhānaṁ samāpajji. Tato dve jhānaṅgāni paccavekkhi. Tato heṭṭhimakāyato udakadhārā pavattantūti adhiṭṭhāsi. Tato tasmiṁyeva kasiṇe abhiññaṁ samāpajji. Abhiññāvasena heṭṭhima kāyato udakadhārā pavattanti. Sesayamakesupi eseva nayo. Etthaca lahukappavattiyā icchitattā dve dve paccavekkhaṇavārā catupañcajavanikāeva bhavanti. Dvinnañca javanavārānaṁ antarā dve eva bhavaṅgāni bhavanti. Tānica dve pāṭihāriyāni passantānaṁ ekappahāreneva pavattāni viya paññāyantīti. Etarahi pana keci ādikammikajjhānapaccavekkhaṇesupi cattāri pañcavājavanāni vadanti. Ādikammikassāti yogakammasiddhiyā ādimhi niyuttassa. Pathamaṁ uppannā appanā pathamakappanā. Tassaṁ pathamakappanāyaṁ. Ādikammikaappanāvīthiyanti attho. Tadā hi sabbānipi mahaggatajavanāni puna āsevanābhāvato paridubbalāni hontīti ekavārameva javantīti. Abhiññājavanāni pana iddhivikubbanādi. Kiccasiddhiyāeva payuttānīti kiccasiddhito paraṁ kattabbābhāvato ādikammikakālepi vasībhūtakālepi ekavārameva javantīti vuttaṁ abhiññājavanānica sabbadāpīti. Yathāca abhiññājavanādi evaṁ maggajavanānipi taṁ taṁ kilesappahānakiccasiddhito paraṁ kattabbā bhāvato ekavārameva javantīti vuttaṁ cattāro pana.La. Eka cittakkhaṇikāvāti. Athavā, maggacetanāya anantarikaphalattā sakiṁ uppanneyeva magge phalassavāro āvatoti natthi maggacittassa punuppattiyā okāsoti vuttaṁ cattāro pana.La. Ekacittakkhaṇikāvāti. Javanuppattiyā pakatiyā sattakkhuparamattā mandassa pañcamaṁ uppannamaggato paraṁ dve phalacittāni uppajjanti. Tikkhassa catutthaṁ uppannamaggato paraṁ tīṇīti vuttaṁ tato paraṁ.La. Uppajjantīti. Nirodhasamāpattikāle pana pubbabhāgeyeva tādi sassa payogābhisaṅkhārassa katattā dvinnaṁ vārānaṁ upari cittappavatti natthīti vuttaṁ nirodha.La. Javatīti. Etthaca dvikkhattunti idaṁ ukkaṭṭha niddesavasena vuttaṁ. Ekaṁvā dvevā cittavāre atikkamitvā acittako hotīti hi vuttaṁ. Catutthāruppajavananti anāgāmino kusalabhūtaṁ arahato kriyabhūtaṁ nevasaññānāsaññā yatana javanaṁ. Vuṭṭhānakāleca nirodhassa nisandamattattā ekavārameva vajanaṁ pavattatīti vuttaṁ vuṭṭhānakālecātiādi. Tattha anāgāmi phalaṁvā arahattaphalaṁvāti anāgāmiphalevā arahattaphalevā. Bhāvena bhāvalakkhaṇe hetaṁ paccattavacanaṁ. Tenāha niruddheti. Sabbatthāpi samāpattivīthiyanti jhānasamāpatti phalasamāpattivasena sakalāyapi samāpattivīthiyaṁ. Bhavaṅgasotoviya vīthiniya mo natthīti idaṁ ciṇṇavasībhūtakālaṁ sandhāya vuttaṁ. Akatā dhikārassa pana jhānasamāpattiyaṁ ādito paṭṭhāya dve tīṇi cattārītiādinā jhānajavanāni anukkamena vaddhamānāni pavattanti. Katā dhikārānaṁ pana mahāpurisajātikānaṁ paṭiladdhakālato paṭṭhāya ciṇṇavasībhāvāneva honti. Tathā phalajavanānica sabbesaṁpi phalaṭṭhānanti daṭṭhabbaṁ. Bahūnipīti pisaddo sampiṇḍanattho. Tena ādikammikakālādīsu ekavārādivasenapi avasesānaṁ pavattiṁ sampiṇḍetīti. [Jānaniyamo].",
  "anya-e0301n6:112": "141. Evaṁ pubbāparaniyāmavasena vīthicittānaṁ pavattiṁ dassetvā idāni puggalabhedavasena bhūmibhedavasenaca tesaṁ pavattiṁ dassento duhetukānantiādimāha. Paṭisandhiviññāṇasahagatā dve hetuyo etesanti duhetukā. Catūhi ñāṇavippa yuttamahāvipākehi gahitapaṭisandhikā. Dvīhi pana ahetuka vipākehi gahita paṭisandhikā ahetukā natthi paṭisandhihetu etesanti katvā. Tesaṁ dvinnaṁpi vipākāvaraṇasabbhāvato mahagga tajjhānānipi tāva nuppajjanti. Kuto lokuttarāni. Kriyajavanāni pana khīṇāsavānameva āvenika bhūtānīti vuttaṁ kriyajavanāni cevaappanājavanānica na labbhantīti. Tattha vipākā varaṇaṁ nāma ahetuka paṭisandhikatā dvihetuka paṭisandhikatāca. Tathā ñāṇasampayuttavipākānica sugatiyanti sugati bhave pariyāpannānaṁ tesaṁ dvinnaṁ tathā ñāṇampayuttamahāvipākānica na labbhantīti attho. Etthaca sugatiyanti etena duggatipariyāpanne ahetuka puggale nivatteti. Na hi tesaṁ imasmiṁ vākye itaresaṁ anuññātāni ñāṇavippayuttavipākānipi labbhantīti. Tenāha duggati yaṁ panātiādi. Tattha duggatiyaṁ pariyāpannānaṁ ahetukānaṁ ñāṇasampayuttavipākānica ñāṇavippayuttāni mahāvipākānica na labbhantīti paripuṇṇa yojanā daṭṭhabbā. Ettha siyā. Kasmā panettha sugatipariyāpannānaṁ ahetukānaṁ cattāri ñāṇasampayuttavipākāni duggatipariyāpannānañca aṭṭhapi sahetuka mahāvipākāni na labbhantīti vuttaṁ. Nanu paṭṭhāne sahetukaṁ bhavaṅgaṁ ahetukassa bhavaṅgassa anantarapaccayena paccayoti vuttaṁ. Ettha hi ekasmiṁ bhave ekassa sattassa kadāci sahetukaṁ bhavaṅgaṁ kadāci ahetukaṁ bhavaṅganti evaṁ mūlabhavaṅge pavattibhedo natthīti katvā sahetukaṁ bhavaṅganti idaṁ tadārammaṇasaṅkhātaṁ āgantukabhavaṅgaṁ sandhāya vuttanti viññāyati. Sahetukantica sāmaññavacanattā dvihetukaṁ tihetukañca tadārammaṇaṁ viññātabbaṁ hoti. Ahetukassa bhavaṅgassāti idha pana tassa tadārammaṇassa anantaraṁ uppannaṁ mūlabhavaṅgameva adhippetaṁ. Idhapi sāmaññavacanattā dvīsu a- ahetukabhavaṅgesu yaṁkiñci gahetabbamevāti. Tasmā dvinnaṁ ahetukānaṁpi aṭṭhasahetuka tadārammaṇānipi labbhamānānieva siyuṁ. Duhetukānaṁ pana vattabbameva natthīti. Vuccate, ahetu kesu tāva duggatipariyāpannānaṁ sahetukatadārammaṇasambhavo sabbaaṭṭhakathāsu paṭikkhitto. Tasmā ahetukassa bhavaṅgassāti idaṁ kusalavipākabhūtaṁ ahetukabhavaṅgaṁ sandhāya vuttanti yuttaṁ. Ayañhi paṭṭhāne dhammatā. Yadidaṁ yathālābhagahaṇanti. Itarathā sabbaaṭṭhakathāvirodho siyāti. Yathāca kusalānaṁ yogasādhanīyattā pavattiyaṁpi yogakammavasena ñāṇayogo hoti. Na tathā vipākānaṁ. Tesaṁ pana ayogasādhanī yattā pavattiyaṁ bhavaṅgañāṇasaṅkhātena upanissayaññāṇena vinā ñāṇayogo na sambhavati. Tasmā sahetukaṁ bhavaṅganti idhapi ñāṇavippayuttabhūtaṁ sahetukatadārammaṇameva gahetuṁ yuttanti katvā dvihetukānaṁ ahetukānañca ñāṇasampayuttatadārammaṇa paṭikkhepo therena katoti. Ācariyabuddhadattattherena pana yena vipākacittena paṭisandhiṁ gaṇhanti. Tena sadisaṁ vā tato hīnaṁ vā tadārammaṇaṁ tesaṁ sambhavati. Na paṇītanti katvā dvinnaṁpi ahetukānaṁ aṭṭhamahāvipākāni paṭikkhipitvā sattatiṁsacittapaṭi lābho vutto. So pana yathā vuttapaṭṭhānapāḷiyā virujjhati. Apare pana yathā ahetukānaṁ sugatipariyāpannānaṁ dvihetuka tadārammaṇaṁ hoti. Evaṁ dvihetukānaṁpi tihetukatadārammaṇaṁ sambhavatīti vadanti. Taṁ yuttaṁviya dissati. Aṭṭhakathāyañhi katthaci tesaṁ dvinnaṁpi avisesena aṭṭhamahāvipākapavatti vuttāti. Paṭisandhiviññāṇa sahagatā tayo hetū etesanti tihetukā. Te pana kāmarūpārūpavasena tividhā honti. Puthujjano aṭṭhaariyācāti navavidhā. Tesu khīṇāsavānaṁ kusalākusala javanānica nalabbhanti. Sabbaso anusayapahānena sabbesaṁ kusalākusalānaṁ saha niruddhattā anusaya paṭibaddho hi tesaṁ tabbhāvoti. Tathāsaddo pakkhantarattho. Apariniṭṭhitasikkhākiccatāya sikkhanasīlayuttā sattaariyā sekkhānāma. Idha pana tayo heṭṭhimaphalaṭṭhā adhippetā. Tesañhi ādito sotāpattimaggeneva diṭṭhivicikicchānaṁ pahīnattā taṁ sahagatāni pañcajavanāni nalabbhantīti. Anāgāmipuggalānaṁ pana paṭighajavanānica na labbhanti. Anāgāmimaggena pahīnattā. Maggassa pana ekacittakkhaṇikattā. Catunnaṁ maggaṭṭhānaṁ paccekaṁ yathāsakaṁ maggajavanānieva labbhanti. Uparimānañca phalānaṁ heṭṭhimehi puggalehi anamigatattā heṭṭhimānañca uparimesu puggalantaresu anuppajjanato catunnaṁ phalaṭṭhānaṁpi paccekaṁ yathāsakaṁ phalajavanānieva labbhantīti vuttaṁ lokuttara.La. Samuppajjantīti. Etthaca uparimagge āgate heṭṭhimamaggānubhāvassa sabbaso paṭipassaddhivasena uparimānaṁ puggalantaratāsiddhi veditabbāti. Idāni tesaṁ tesaṁ puggalānaṁ pārisesato labbhamānavīthicittāni dassetuṁ gāthamāha. Pariniṭṭhi tasikkhākiccattā natthi sikkhitabbakiccaṁ etesanti asekkhā. Khīṇāsavā. Tesaṁ tevīsatikāmavipāka vīsatikriya arahattaphala vasena catucattālīsa vīthicittāni sambhavā yathāsambhavaṁ uddise. Sattannaṁ sekkhānaṁ diṭṭhivicikicchājavanavajjitānaṁ sattannaṁ akusalānaṁ ekavīsatiyā kusalānaṁ tevīsatiyā kāmavipākānaṁ tiṇṇaṁ heṭṭhimaphalānaṁ āvajjanadvayassaca vasena chapaññāsa vīthicittāni sambhavā uddise. Avasesānaṁ catunnaṁ puthujjanānaṁ kāmavipāka lokiyakusalākulāvajjana dvayavasena catupaññāsa vīthicittāni sambhavā uddiseti yojanā. Puggala bhedena vīthicittānaṁ bhedo puggalabhedo.",
  "anya-e0301n6:113": "142. Sabbānipi vīthicittāni upalabbhanti puggalānaṁ dvārānañca ettheva paripuṇṇasambhavato. Yathārahanti taṁ taṁ bhūmipuggalānaṁ uppattiarahānurūpaṁ. Rūpāvacarabhūmiyaṁ vajjitabbesu soḷasavīthi cittesu channaṁ cittānaṁ uparivākye vuccamānattā paṭighajavana tadārammaṇa vajjitānīti vuttaṁ. Arūpāvacarabhūmiyaṁ pathamamagga rūpāvacarahasana heṭṭhimāruppavajjitāni paṭighajavana tadārammaṇavajjitānica vīthi cittāni labbhantīti yojanā. Etthāpi vajjitabbesu aṭṭhatiṁsa vīthicittesu soḷasannaṁ cittānaṁ uparivuccamānatā daṭṭhabbā. Sabbatthāpīti sabbāsupi rūpārūpabhūmīsu. Taṁtaṁ pasādarahitānaṁ taṁtaṁdvārikavīthicittānina labbhantevāti rūpāvacarabhūmiyaṁ tāva ghānādittayaṁ natthīti ghānajivhākāyapasāda rahitānaṁ rūpībrahmānaṁ ghāna jivhākāyadvārikāni cha vīthicittāni nalabbhanteva. Yāni sandhāya channaṁ cittānaṁ uparivākye vuccamānattāti heṭṭhā vuttaṁ. Arūpabhūmiyaṁ pana pañcapi pasādā natthīti pañcadvārikāni dvipañcaviññāṇa manodhā tuttika santīraṇattayavasena soḷasavīthicittāni nalabbhanteva. Yāni sandhāya soḷasannaṁ cittānaṁ upari vuccamānatāti vuttaṁ. Kāmabhūmiyaṁ pana taṁtaṁ pasādarahitatā jaccandhādīnaṁ vasena yo jetabbā. Kāme asīti vīthicittāni yathārahaṁ labbhare labbhanti. Rūpe catusaṭṭhi tathā yathārahaṁ labbhare. Arūpe dve cattālīsa yathārahaṁ labbhareti yojanā. Etthaca brahmalokevā upari chakāmāvacara devalokesuvā aniṭṭhārammaṇāni nāma natthi. Tasmā rūpāvacarabhūmiyaṁ catunnaṁ akusalavipākānaṁ labbhamānatāvacanaṁ tattha ṭhatvāvā idha āgantvāvā idha anaṭṭhehi rūpasaddehi samāgacchantānaṁ vasena daṭṭhabbaṁ. Keci pana idha āgatānaṁyeva brahmānaṁ aniṭṭhārammaṇasamāyogo hotīti thāni cattāri rūpabhūmiyaṁ laddhānināma na honti. Tasmā tattha saṭṭhiyeva vīthicittānīti vadanti. Taṁ na yujjati. Idha āgatānaṁyeva uppannānipi brahmattabhāve uppannattā brahmaloke uppannāni icceva vattabbattā. Naca tattha ṭhitāpi idha aniṭṭhāni nagaṇhanti. Dūrepi ārammaṇaṁ gahetuṁ samatthattā brahmānanti.",
  "anya-e0301n6:114": "[140] Yañca vibhāvaniyaṁ",
  "anya-e0301n6:115": "Tassa vādassa paṭikkhipanatthaṁ vuttaṁ ‘‘idha pana tattha ṭhatvāpi imaṁ lokaṁ passantānaṁ aniṭṭhārammaṇassa asambhavo na sakkā vattu’’nti. Tena tattha ṭhatvā imaṁ lokaṁ passantānaṁ uppannāni tāni cattāri cittāni tattha laddhānināma honti. Idha āgatānaṁ uppannāni idha laddhānināma hontīti anuññātaṁ hoti. Tañca na yuttaṁ.",
  "anya-e0301n6:116": "Taṁ taṁ bhūmipariyāpanne sattasantāne uppannānieva taṁtaṁbhūmiyaṁ uppannānīti siddhattā. Iccevantiādi mahānigamanaṁ. Yathāsambhavanti taṁ taṁ bhūmipuggaladvārārammaṇesu sambhavānurūpaṁ. Bhavaṅgena antaritā bhavaṅgantaritā. Yāvatāyukanti tasmiṁ tasmiṁ bhave bhavanikanti vīthito paṭṭhāya yattakaṁ kālaṁ jīvitasantānaṁ pavattati. Tattakaṁ kālanti attho. Abbhocchinnā pavattati asati nirodha samāpattiyanti adhippāyo.",
  "anya-e0301n6:117": "Iti paramatthadīpaniyānāma abhidhammatthasaṅgahassa",
  "anya-e0301n6:118": "Catutthavaṇṇanāya vīthi saṅgahassa",
  "anya-e0301n6:119": "Paramatthadīpanā niṭṭhitā."
}