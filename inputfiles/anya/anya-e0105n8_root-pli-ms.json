{
  "anya-e0105n8:0": "Abhayagirinikāyuppatti",
  "anya-e0105n8:1": "Vaṭṭagāmaṇirājā hi (425-buddhavasse) rajjaṁ patvā pañcamāsamattakāle brāhmaṇatissadāmarikena sattahi ca damiḷayodhehi upadduto saṅgāme ca parājito palāyitvā sādhikāni cuddasavassāni nilīyitvā aññataravesena vasati mahāvaṁse 33-paricchede 37-gāthāto paṭṭhāya. Tadā laṅkādīpe manussā corabhayena dubbhikkhabhayena ca upaddutā bhikkhūnaṁ catūhi paccayehi upaṭṭhātuṁ na sakkonti, tena bhikkhū yebhuyyena tato jambudīpaṁ gantvā dhammavinayaṁ dhārentā viharanti. Laṅkādīpeyeva ohīnāpi therā yathāladdhehi kandamūlapaṇṇehi yāpentā kāye vahante nisīditvā pariyattidhammaṁ sajjhāyaṁ karonti, avahante vālukaṁ ussāpetvā taṁ parivāretvā sīsāni ekaṭṭhāne katvā pariyattiṁ sammasanti. Evaṁ dvādasa saṁvaccharāni sāṭṭhakathaṁ tepiṭakaṁ ahāpetvā dhārayiṁsu. Yadā pana vaṭṭagāmaṇirājā damiḷarājānaṁ hantvā (455-466 buddhavassabbhantare) punapi rajjaṁ kāresi mahāvaṁse 33, 78-gāthā. Tadā te therā jambudīpato paccāgatattherehi saddhiṁ tepiṭakaṁ sodhentā ekakkharampi asamentaṁ nāma na passiṁsu a. ni. aṭṭha. 1.1.130; vibha. aṭṭha. 810. Yopi ca mahāniddeso tasmiṁ kāle ekasseva dussīlabhikkhuno paguṇo ahosi, sopi mahātipiṭakattherena mahārakkhitattheraṁ tassa santikā uggaṇhāpetvā rakkhito ahosi pārā. aṭṭha. 2.585. Evaṁ dubbhikkharaṭṭhakkhobhupaddavehi pīḷitattā duddharasamayepi dhammavinayaṁ sakkaccaṁ dhārayiṁsu.",
  "anya-e0105n8:2": "Rājā abhayagiriṁ nāma vihāraṁ kāretvā attano katūpakārapubbassa mahātissattherassa adāsi. So pana thero kulasaṁsaggabahulattā mahāvihāravāsīhi bhikkhūhi pabbājanīyakammaṁ katvā nīhaṭo. Tadāssa sisso bahalamassutissanāmako thero taṁ kammaṁ paṭibāhi, tenassa saṅgho ukkhepanīyakammaṁ akāsi. So mahāvihāravāsīnaṁ kujjhitvā abhayagirivihārameva gantvā tena mahātissattherena ekato hutvā visuṁ gaṇaṁ vahanto vasi. Te ca dve therā na mahāvihāraṁ punāgamiṁsu mahāvaṁse 33, 79-gāthādīsu. nikāyasaṅgahe. Tato paṭṭhāya sīhaḷadīpe mahāvihāravāsī, abhayagirivāsīti dve nikāyājātā. Idaṁ tāva sīhaḷadīpe sāsanaparihāniyā paṭhamaṁ kāraṇaṁ."
}