{
  "anya-e0703n21:0": "Bāvīsatima pariccheda",
  "anya-e0703n21:1": "Gāmaṇikumāra suti",
  "anya-e0703n21:2": "1.",
  "anya-e0703n21:3": " Eḷāraṃ ghātayitvāna, rājā’hu duṭṭhagāmaṇi;",
  "anya-e0703n21:4": "Tadattha dīpanatthāya, anupubbakathā ayaṃ.",
  "anya-e0703n21:5": "2.",
  "anya-e0703n21:6": " Devānaṃ piyatissassa, rañño dutiyabhātiko;",
  "anya-e0703n21:7": "Uparājā mahānāgo, nāmānu bhātuno piyo.",
  "anya-e0703n21:8": "3.",
  "anya-e0703n21:9": " Rañño devī saputtassa, bālā rajjābhikāmini;",
  "anya-e0703n21:10": "Uparājavadhatthāya, jātacittā nirantaraṃ.",
  "anya-e0703n21:11": "4.",
  "anya-e0703n21:12": " Vāpiṃ taracchanāmaṃ sā, kārāpentassa pāhiṇi;",
  "anya-e0703n21:13": "Ambaṃ visena yojetvā, ṭhapetvā ambamatthake.",
  "anya-e0703n21:14": "5.",
  "anya-e0703n21:15": " Tassā putto sahagato, uparājena bālako;",
  "anya-e0703n21:16": "Bhājane vivaṭeyeva, taṃ ambaṃ khādiyā’mari.",
  "anya-e0703n21:17": "6.",
  "anya-e0703n21:18": " Uparājā tatoyeva, sadāra bala vāhano;",
  "anya-e0703n21:19": "Rakkhihuṃ sakamattānaṃ, rohaṇā’bhimukho agā.",
  "anya-e0703n21:20": "7.",
  "anya-e0703n21:21": " Yaṭṭhālaya vihārasmiṃ, mahesī tassa gabbhinī;",
  "anya-e0703n21:22": "Puttaṃ janesi so tassa, bhātu nāma makārayi.",
  "anya-e0703n21:23": "8.",
  "anya-e0703n21:24": " Tato gantvā rohaṇaṃ so,",
  "anya-e0703n21:25": "Issaro rohaṇe’khilo;",
  "anya-e0703n21:26": "Mahā bhāgo mahā gāme,",
  "anya-e0703n21:27": "Rajjaṃ kāresi khattiyo.",
  "anya-e0703n21:28": "9.",
  "anya-e0703n21:29": " Kāresi so nāgamahā-vihāraṃ sakanāmakaṃ;",
  "anya-e0703n21:30": "Uddhakandarakādī ca, pihāre kārayī bahū.",
  "anya-e0703n21:31": "10.",
  "anya-e0703n21:32": " Yaṭṭhālaya katisso so, tassa putto tadaccaye;",
  "anya-e0703n21:33": "Hattheva rajjaṃ kāresi, tassa putto’bhayo tathā.",
  "anya-e0703n21:34": "11.",
  "anya-e0703n21:35": " Goṭṭhābhayasuto kāka-vaṇṇatissoti vissuho;",
  "anya-e0703n21:36": "Tadaccaye tattha rajjaṃ, so akāresi khattiyo.",
  "anya-e0703n21:37": "12.",
  "anya-e0703n21:38": " Vihāradevi nāmā’si, mahesī tassa rājino;",
  "anya-e0703n21:39": "Saddhassa saddhāsampannā, dhītā kalyāṇi rājino.",
  "anya-e0703n21:40": "13.",
  "anya-e0703n21:41": " Kalyāṇiyaṃ narindo hi, tisso nāmāsi khattiyo;",
  "anya-e0703n21:42": "Devisaññogajanita-ko potassa kaniṭṭhako.",
  "anya-e0703n21:43": "14.",
  "anya-e0703n21:44": " Bhīto tato palāyitvā, ayyauttiya nāmako;",
  "anya-e0703n21:45": "Aññattha vasi so deso, tena taṃ nāmako ahu.",
  "anya-e0703n21:46": "15.",
  "anya-e0703n21:47": " Datvā rahassalekhaṃ so, bhikkhuvesadharaṃ naraṃ;",
  "anya-e0703n21:48": "Pāhesi deviyā gantvā, rājadvāre ṭhito tuso.",
  "anya-e0703n21:49": "16.",
  "anya-e0703n21:50": " Rāja gehe arahatā, bhuñjamānena sabbadā;",
  "anya-e0703n21:51": "Aññāyamāno therena, rañño gharamupāgami.",
  "anya-e0703n21:52": "17.",
  "anya-e0703n21:53": " Therena saddhiṃ bhuñjitvā, rañño saha viniggame;",
  "anya-e0703n21:54": "Pātesi bhūmiyaṃ lekhaṃ, pekkhamānāya deviyā.",
  "anya-e0703n21:55": "18.",
  "anya-e0703n21:56": " Saddena tena rājānaṃ, nivattitvā vilokayaṃ;",
  "anya-e0703n21:57": "Ñatvāna lekhasandesaṃ, kuddho therassa dummati.",
  "anya-e0703n21:58": "19.",
  "anya-e0703n21:59": " Theraṃ taṃ purisaṃ tañca, mārāpetvāna kodhasā;",
  "anya-e0703n21:60": "Samuddasmiṃ khipāpesi, kujjhitvā tena devatā.",
  "anya-e0703n21:61": "20.",
  "anya-e0703n21:62": " Samuddeno’ttharā pesuṃ, taṃ desaṃ sotubhūpati;",
  "anya-e0703n21:63": "Attano dhītaraṃ yuddhaṃ, deviṃ nāma surupiniṃ.",
  "anya-e0703n21:64": "21.",
  "anya-e0703n21:65": " Likhitvā rājadhītāti, sovaṇṇakkhaliyā lahuṃ;",
  "anya-e0703n21:66": "Nisīdāpiya tattheva, samuddasmiṃ vissajjayi.",
  "anya-e0703n21:67": "22.",
  "anya-e0703n21:68": " Okkantaṃ taṃ tato laṃke-kākavaṇṇo mahīpati;",
  "anya-e0703n21:69": "Abhisecayi tenā’si, vihāropapadavhayā.",
  "anya-e0703n21:70": "23.",
  "anya-e0703n21:71": " Tissa mahāvihārañca, tathā cittalapabbataṃ;",
  "anya-e0703n21:72": "Gamitthavāliṃ kuṭāliṃ, vihāre evamādike.",
  "anya-e0703n21:73": "24.",
  "anya-e0703n21:74": " Kāretvā supasannena, manasāratanattaye;",
  "anya-e0703n21:75": "Upaṭṭhahi tadā saṅghaṃ, paccayehi catūhi so.",
  "anya-e0703n21:76": "25.",
  "anya-e0703n21:77": " Koṭipabbata nāmamhi, vihāre sīlavattimā;",
  "anya-e0703n21:78": "Tadā ahu sāmaṇero, nānāpuññakaro sadā.",
  "anya-e0703n21:79": "26.",
  "anya-e0703n21:80": " Sukhenārohaṇatthāya, akāsa cetiyaṅgaṇe;",
  "anya-e0703n21:81": "Ṭhapesi tīṇi pāsāṇe, pāsāṇa phalakāni so.",
  "anya-e0703n21:82": "27.",
  "anya-e0703n21:83": " Adā pānīya dānañca, vattaṃ saṅghassa cā’kari;",
  "anya-e0703n21:84": "Sadā kilantakāyassa, tassā’bodho mahā ahu.",
  "anya-e0703n21:85": "28.",
  "anya-e0703n21:86": " Sivikāya kamānetvā, bhikkhavo katavedino;",
  "anya-e0703n21:87": "Silāpassaya pariveṇe, tissārāme upaṭṭhahuṃ.",
  "anya-e0703n21:88": "29.",
  "anya-e0703n21:89": " Sadā vihāradevīsā, rājagehe susaṅkhate;",
  "anya-e0703n21:90": "Purebhattaṃ mahādānaṃ, datvā saṅghassa saññatā.",
  "anya-e0703n21:91": "30.",
  "anya-e0703n21:92": " Pacchābhattaṃ gandhamālaṃ, bhesajjavasanāni ca;",
  "anya-e0703n21:93": "Gāhayitvā gatā’rāmaṃ, sakkaroti yathārahaṃ.",
  "anya-e0703n21:94": "31.",
  "anya-e0703n21:95": " Tadā tatheva katvā sā, saṅghattherassa santike;",
  "anya-e0703n21:96": "Nisīdi dhammaṃ desento, thero taṃ idha mabravi.",
  "anya-e0703n21:97": "32.",
  "anya-e0703n21:98": " ‘‘Mahāsampatti tumhehi, laddhā’yaṃ puññakammunā;",
  "anya-e0703n21:99": "Appamādo’va kātabbo, puññakamme idānipi’’.",
  "anya-e0703n21:100": "33.",
  "anya-e0703n21:101": " Evaṃ vutte tu sā āha, ‘‘kiṃ sampatti ayaṃ idha;",
  "anya-e0703n21:102": "Yesaṃ no dārakā natthi, vañjhāsampatti tena no’’.",
  "anya-e0703n21:103": "34.",
  "anya-e0703n21:104": " Chaḷabhiñño mahāthero, puttalābhamavekkhiya;",
  "anya-e0703n21:105": "‘‘Gilānaṃ sāmaṇeraṃ taṃ, passadevī’’ti abravi.",
  "anya-e0703n21:106": "35.",
  "anya-e0703n21:107": " Sā gantvā’sanna maraṇaṃ, sāmaṇeramavoca taṃ;",
  "anya-e0703n21:108": "‘‘Patthehi mama puttattaṃ, sampattī mahatī hi no’’.",
  "anya-e0703n21:109": "36.",
  "anya-e0703n21:110": " Na icchatīti ñatvāna, tadatthaṃ mahatiṃ subhaṃ;",
  "anya-e0703n21:111": "Pupphapūjaṃ kārayitvā, puna yāci sumedhasā.",
  "anya-e0703n21:112": "37.",
  "anya-e0703n21:113": " Evampa’nicchamānassa, atthāyu’pāyakovidā;",
  "anya-e0703n21:114": "Nānā bhesajja vatthāni, saṅghe datvā’tha yācitaṃ.",
  "anya-e0703n21:115": "38.",
  "anya-e0703n21:116": " Patthesi so rājakulaṃ, sā taṃ ṭhānaṃ anekadhā;",
  "anya-e0703n21:117": "Alaṅkaritvā vanditvā, yānamāruyha pakkami.",
  "anya-e0703n21:118": "39.",
  "anya-e0703n21:119": " Tato cuto sāmaṇero, gacchamānāya deviyā;",
  "anya-e0703n21:120": "Tassā kucchimhi nibbatti, taṃ jāniya nivattisā.",
  "anya-e0703n21:121": "40.",
  "anya-e0703n21:122": " Rañño taṃ sāsanaṃ datvā, raññā saha punā’gamā;",
  "anya-e0703n21:123": "Sarīrakiccaṃ kāretvā, sāmaṇerassu’bhopite.",
  "anya-e0703n21:124": "41.",
  "anya-e0703n21:125": " Tasmiṃyeva pariveṇe, vasantā santamānasā;",
  "anya-e0703n21:126": "Mahādānaṃ pavattesuṃ, bhikkhusaṅghassa sabbadā.",
  "anya-e0703n21:127": "42.",
  "anya-e0703n21:128": " Tasse’vaṃ dohaḷo āhi, mahā puññāya mātuyā;",
  "anya-e0703n21:129": "‘‘Usabhamattaṃ madhugaṇḍaṃ, katvā ussīsake sayaṃ.",
  "anya-e0703n21:130": "43.",
  "anya-e0703n21:131": " Vāmetarena passena, nipannāsayane subhe;",
  "anya-e0703n21:132": "Dvādasannaṃ sahassānaṃ, bhikkhūnaṃ dinnasesakaṃ.",
  "anya-e0703n21:133": "44.",
  "anya-e0703n21:134": " Madhuṃ bhuñjitukāmā’si, atha eḷāra rājino;",
  "anya-e0703n21:135": "Yodhāna maggayodhassa, sīsacchinnāsidevanaṃ.",
  "anya-e0703n21:136": "45.",
  "anya-e0703n21:137": " Tasseva sīse ṭhatvāna, pātuñceva akāmayi;",
  "anya-e0703n21:138": "Anurādha purasseva, uppalakkhettato pana.",
  "anya-e0703n21:139": "46.",
  "anya-e0703n21:140": " Ānītuppalamālañca, amilā taṃ pilandhituṃ;",
  "anya-e0703n21:141": "Taṃ devī rājino āha, nemitte pucchi bhūpati.",
  "anya-e0703n21:142": "47.",
  "anya-e0703n21:143": " Taṃ sutvā āhu nemittā, ‘‘deviputto nighātiya;",
  "anya-e0703n21:144": "Damiḷe katve’karajjaṃ, sāsanaṃ jotayissati’’.",
  "anya-e0703n21:145": "48.",
  "anya-e0703n21:146": " Edisaṃ madhugaṇḍaṃ so, dasseti tassa īdisiṃ;",
  "anya-e0703n21:147": "Sampattiṃ deti rājā’’ti, ghosāpesi mahīpati.",
  "anya-e0703n21:148": "49.",
  "anya-e0703n21:149": " Goṭṭhasamuddavelante, madhupuṇṇaṃ nikujjitaṃ;",
  "anya-e0703n21:150": "Nāvaṃ ñatvāna ācikkhi, rañño janapade naro.",
  "anya-e0703n21:151": "50.",
  "anya-e0703n21:152": " Rājā deviṃ tahiṃ netvā, maṇḍapamhi susaṅkhate;",
  "anya-e0703n21:153": "Yathicchithaṃ tāya madhuṃ, paribhogamakārayi.",
  "anya-e0703n21:154": "51.",
  "anya-e0703n21:155": " Itare dohaḷe tassā, sampādetuṃ mahīpati;",
  "anya-e0703n21:156": "Veḷusumana nāmaṃ taṃ, yodhaṃ tattha niyojayi.",
  "anya-e0703n21:157": "52.",
  "anya-e0703n21:158": " So’nurādhapuraṃ gantvā, rañño maṅgalavājino;",
  "anya-e0703n21:159": "Gopakena akā mettiṃ, tassa kiccañca sabbadā.",
  "anya-e0703n21:160": "53.",
  "anya-e0703n21:161": " Tassa vissattha taṃ ñatvā, pātova uppalāna’siṃ;",
  "anya-e0703n21:162": "Kadambanadiyā tīre, ṭhapetvāna asaṅkito.",
  "anya-e0703n21:163": "54.",
  "anya-e0703n21:164": " Assaṃ netvā tamāruyha, gaṇhitvāna uppalāna’siṃ;",
  "anya-e0703n21:165": "Nivedayitvāna attānaṃ, assavegena pakkami.",
  "anya-e0703n21:166": "55.",
  "anya-e0703n21:167": " Sutvā rājā gahetuṃ taṃ, mahā yodhānapesayi;",
  "anya-e0703n21:168": "Dutiyaṃ sammathaṃ assaṃ, āruyha sonudhāpitaṃ.",
  "anya-e0703n21:169": "56.",
  "anya-e0703n21:170": " So gumbanissito assa-piṭṭheyeva nisīdiya;",
  "anya-e0703n21:171": "Entassa piṭṭhito tassa, ubbayhā’siṃ pasārayi.",
  "anya-e0703n21:172": "57.",
  "anya-e0703n21:173": " Assavegenayantassa, sīsaṃ chijja ubhohaye;",
  "anya-e0703n21:174": "Sīsañcā’dāya sāyaṃ so, mahāgāmamupāgami.",
  "anya-e0703n21:175": "58.",
  "anya-e0703n21:176": " Dohaḷe te ca sā devī, paribhuñji yathāruci;",
  "anya-e0703n21:177": "Rājā yodhassa sakkāraṃ, kārāpesi yathārahaṃ.",
  "anya-e0703n21:178": "59.",
  "anya-e0703n21:179": " Sā devī samaye dhaññaṃ, janayī puttamuttamaṃ;",
  "anya-e0703n21:180": "Mahārājakule tasmiṃ, ānando ca mahā ahu.",
  "anya-e0703n21:181": "60.",
  "anya-e0703n21:182": " Tassa puññānubhāvena, tadaheva upāgamuṃ;",
  "anya-e0703n21:183": "Nānāratanasampuṇṇā, sattanāvā tato tato.",
  "anya-e0703n21:184": "61.",
  "anya-e0703n21:185": " Tasseva puññatejena, chaddantakulato karī;",
  "anya-e0703n21:186": "Hatthicchāpaṃ āharitvā, ṭhapetvā idha pakkami.",
  "anya-e0703n21:187": "62.",
  "anya-e0703n21:188": " Taṃ titthasaratīramhi, disvā gumbantare ṭhitaṃ;",
  "anya-e0703n21:189": "Kaṇḍulavho bālisiko, rañño ācikkhi tāvade.",
  "anya-e0703n21:190": "63.",
  "anya-e0703n21:191": " Pesetvā’cariye rājā, tamāṇāpiya posayi;",
  "anya-e0703n21:192": "Kaṇḍulo iti ñāyittha, diṭṭhattā kaṇḍulena so.",
  "anya-e0703n21:193": "64.",
  "anya-e0703n21:194": " ‘‘Suvaṇṇabhājanādīnaṃ , puṇṇā nāvā idhāgatā’’;",
  "anya-e0703n21:195": "Iti rañño nivedasuṃ, rājā tānā’harāpayi.",
  "anya-e0703n21:196": "65.",
  "anya-e0703n21:197": " Puttassa nāmakaraṇe, maṅgalamhi mahīpati;",
  "anya-e0703n21:198": "Dvādasa sahassasaṅkhaṃ, bhikkhusaṅghaṃ nimantiya.",
  "anya-e0703n21:199": "66.",
  "anya-e0703n21:200": " Evaṃ cintesi ‘‘yadime, putto laṃkātale’khile;",
  "anya-e0703n21:201": "Rajjaṃ gahetvā sambuddha-sāsanaṃ jotayissati.",
  "anya-e0703n21:202": "67.",
  "anya-e0703n21:203": " Aṭṭhuttarasahassañca, bhikkhavo pavisantu ca;",
  "anya-e0703n21:204": "Sabbe te uddhapattañca, cīvaraṃ pārapantu ca.",
  "anya-e0703n21:205": "68.",
  "anya-e0703n21:206": " Paṭhamaṃ dakkhiṇaṃ pādaṃ, ummāranto ṭhapentu ca;",
  "anya-e0703n21:207": "Ekacchattayutaṃ dhamma-karaṇaṃ nīharantu ca.",
  "anya-e0703n21:208": "69.",
  "anya-e0703n21:209": " Gotamo nāma thero ca, patiggaṇhātu puttakaṃ;",
  "anya-e0703n21:210": "So ca saraṇasikkhā yo, detu’’ sabbaṃ tathā ahu.",
  "anya-e0703n21:211": "70.",
  "anya-e0703n21:212": " Sabbaṃ nimittaṃ disvāna, tuṭṭhacitto mahīpati;",
  "anya-e0703n21:213": "Datvā saṅghassa pāyāsaṃ, nāmaṃ puttassa kārayi.",
  "anya-e0703n21:214": "71.",
  "anya-e0703n21:215": " Mahāgāme nāyakattaṃ, pitunāmañca ekato;",
  "anya-e0703n21:216": "Ubho katvāna ekajjhaṃ, gāmaṇiabhayo iti.",
  "anya-e0703n21:217": "72.",
  "anya-e0703n21:218": " Mahāgāmaṃ pavisitvā, navame divase tato;",
  "anya-e0703n21:219": "Saṅgamaṃ deviyā kāsi, tena gabbhamagaṇhi sā.",
  "anya-e0703n21:220": "73.",
  "anya-e0703n21:221": " Kāle jātaṃ sutaṃ rājā, tissanāmaṃ akārayi;",
  "anya-e0703n21:222": "Mahatā parihārena, ubhato vaḍḍhiṃsu dārakā.",
  "anya-e0703n21:223": "74.",
  "anya-e0703n21:224": " Sitthappavesamaṅgala-kāle dvinnampi sādaro;",
  "anya-e0703n21:225": "Bhikkhusatānaṃ pañcanaṃ, dāpayitvāna pāyasaṃ.",
  "anya-e0703n21:226": "75.",
  "anya-e0703n21:227": " Tehi upaḍḍhe bhuttamhi, gahetvā thokathokakaṃ;",
  "anya-e0703n21:228": "Sovaṇṇasarakene’saṃ, deviyā saha bhūpati.",
  "anya-e0703n21:229": "76.",
  "anya-e0703n21:230": " ‘‘Sambuddhasāsanaṃ tumhe, yadi chaḍḍetha puttakā;",
  "anya-e0703n21:231": "Mā jīratu kucchigataṃ, idaṃ vo’’ti apāpayi.",
  "anya-e0703n21:232": "77.",
  "anya-e0703n21:233": " Viññāya bhāsitatthaṃ te, ubho rājakumārakā;",
  "anya-e0703n21:234": "Pāyāsaṃ taṃ abhuñjiṃsu, tuṭṭhacittā’mataṃ viya.",
  "anya-e0703n21:235": "78.",
  "anya-e0703n21:236": " Dasa dvādasavassesu, tesu vīmaṃsanatthiko;",
  "anya-e0703n21:237": "Tatheva bhikkhū bhojetvā, tesaṃ ucchiṭṭhamodanaṃ.",
  "anya-e0703n21:238": "79.",
  "anya-e0703n21:239": " Gāhayitvā taṭṭakena, ṭhapāpetvā tadantike;",
  "anya-e0703n21:240": "Tibhāgaṃ kārayitvāna, idha māha mahīpati.",
  "anya-e0703n21:241": "80.",
  "anya-e0703n21:242": " ‘‘Kuladevatānaṃ no tātā, bhikkhūnaṃ vimukhā mayaṃ;",
  "anya-e0703n21:243": "Na hessāmā’’ti cintetvā, bhāgaṃ bhuñjathi’manti ca.",
  "anya-e0703n21:244": "81.",
  "anya-e0703n21:245": " ‘‘Dve bhātaro mayaṃ niccaṃ, aññamaññamadūbhakā;",
  "anya-e0703n21:246": "Bhavissāmā’’ti cintetvā, bhāgaṃ bhuñjithi’manti ca.",
  "anya-e0703n21:247": "82.",
  "anya-e0703n21:248": " Amataṃ viya bhuñjiṃsu, te dve bhāge ubhopi ca;",
  "anya-e0703n21:249": "‘‘Na yujjhissāma damiḷehi’’, iti bhuñjathi’maṃ iti.",
  "anya-e0703n21:250": "83.",
  "anya-e0703n21:251": " Evaṃ vuttetu tisso so, pāṇinā khipi bhojanaṃ;",
  "anya-e0703n21:252": "Gāmaṇibhattapiṇḍaṃ tu, khipitvā sayanaṃ gato.",
  "anya-e0703n21:253": "84.",
  "anya-e0703n21:254": " Saṃkucitvā hatthapādaṃ, nipajji sayena sayaṃ;",
  "anya-e0703n21:255": "Devī gantvā tosayantī, gāmaṇiṃ etadabravi.",
  "anya-e0703n21:256": "85.",
  "anya-e0703n21:257": " Pasāritaṅgo sayane, kiṃ nasesi sukhaṃ suta;",
  "anya-e0703n21:258": "‘‘Gaṅgāpāramhi damīḷā, ito goṭṭhamahodadhi.",
  "anya-e0703n21:259": "86.",
  "anya-e0703n21:260": " Kathaṃ pasāritaṅgo’haṃ, nipajjāmī’ti so bravi;",
  "anya-e0703n21:261": "Sutvāna tassādhippāyaṃ, tuṇhī āsi mahīpati.",
  "anya-e0703n21:262": "87.",
  "anya-e0703n21:263": " So kamenā’bhivaḍḍhanto, ahu soḷasavassiko;",
  "anya-e0703n21:264": "Puññavā yasavā dhīmā, tejo balaparakkamo.",
  "anya-e0703n21:265": "88.",
  "anya-e0703n21:266": " Calācalāyaṃ gatiyañhi pāṇino,",
  "anya-e0703n21:267": "Upenti puññena yathāruciṃ gatiṃ;",
  "anya-e0703n21:268": "Itīti mantetvā satataṃ mahādaro,",
  "anya-e0703n21:269": "Bhaveyya puññapacayamhi buddhimāti.",
  "anya-e0703n21:270": "Sujanappasādasaṃvegatthāya kate mahāvaṃse",
  "anya-e0703n21:271": "Gāmaṇikumārasūti nāma",
  "anya-e0703n21:272": "Bāvīsatimo paricchedo."
}