{
  "anya-e0806n3:0": "3. Tatiyakaṇḍavaṇṇanā",
  "anya-e0806n3:1": "1. Syādi",
  "anya-e0806n3:2": "Yassātikamāvaṭṭhitassayoādiakkharasamudāyassa, kintanti āha- ‘ida’miccādi, idanti yathāvuttaṁ syādisamudāyarūpaṁ, avayavena viggaho samudāyo samāsattho, samudāye pavattā saddā avayavesupi vattantīti syādisaddo siādike avayavepi vattate, vidhiggahaṇañāyenāti ‘‘paccayaggahaṇe yasmā sa vihito tadādino tadantassa ca gahaṇa’’nti ñāyena. Syādi ante yassa taṁ syādyantaṁ. Nanu ca ‘‘syādisyādinekattha’’nti sāmaññena vuccamāne yaṁkiñci syādyantaṁ yenakenaci syādyantena sahekatthībhāvamarahati, tathāhi yathā gāmagatotiādo, tathā passa devadatte gāmaṁ, gato yaññadatto gurukulanti ādopi samāso tyāsaṅkiyāha-‘sāmaññena vuttepi’ccādi, yassa syādyantassayena syādyantena sambandho, tena syādyantena sahataṁ syādyantamekatthambhavatīti sambandhato viññāyati avasīyatīti yassātyādisvattho, tathā ca gāmagatotyatratthīmesa-maññamaññāpekkhālakkhaṇo sambandhotyekatthībhāvo, tatoyevetthāhu-",
  "anya-e0806n3:3": "Niyataṁ sādhanaṁ sādhye, kriyā niyatasādhanā;",
  "anya-e0806n3:4": "Sannidhānena metesaṁ cethissā (potthake), niyamo-yampakāsatīti.",
  "anya-e0806n3:5": "Ayamettha attho ‘‘yato gāmamiccetaṁ sādhanaṁ sādhyaṁ kiriyaṁ taṁbyapadesajānanayogyamapekkhate gatoti, ato sādhanaṁ kāra kaṁ sādhye kiriyāya niyataṁ, yato ca kiriyā sayaṁ sādhanamapekkhate kiṁ gatoti, ato kiriyāpi niyataṁ sādhanametissāti niyatasādhanā hoti ayaṁ yathāvutto niyamo aññamaññāpekkhāvasena vattamāno etesaṁ sādhyasādhanānaṁ sannidhāna mattena aññamaññato pakāsatī’’ti. Passa devadatta gāmaṁ, gato yaññadatto gurukulaṁtyatra tu gāmanti sādhanaṁ passeti sādhyamapekkhate, gatoti gamanakiriyā tu gurukulamapekkhate, tato ca gāmagatānaṁ vākyantarāvayavānaṁ natthevāpekkhāti na bhavati samāso, sabbatthevamūhanīyaṁ, sambandho hi aññamaññāpekkhālakkhaṇo sambandhyantarato-navaṭṭhitaṁ nivattetvā visese niveseti, tathāca vuttaṁ–",
  "anya-e0806n3:6": "Tassa tvākaṅkhato bhede, yā pariplavamānatā;",
  "anya-e0806n3:7": "Visese taṁ nivesento, sambandhovāvachindatīti.",
  "anya-e0806n3:8": "Bhede visese gāmantetaṁ sāmaññaṁ visesāpekkhaṁ ‘gāmamāsīsati, jahāti, gato’ti, tathā ‘gato gāmaṁ, vanaṁ, gurukula’nti vevamākaṅkhato-bhilasato tassa tu padhānapadassupasajjanapadassa ca yā pariplavamānatā anavaṭṭhitatā taṁ visese visiṭṭhe sambandhini nivesento patiṭṭhapento sambandhovānekappakāro kvaci sādhyasādhanabhāvalakkhaṇo kvaci pakativikārabhāvasabhāvo kvaci sassāmi sambandharūpo avachindati sambandhyantarato nivattetīti attho, yato-yamapekkhā vākyakāleyeva nirūpyate, tato yatthātthi padānamapekkhā, tattha samāsāvagamo, yatra tu natthi, tatra na bhavatītyanupadiṭṭho visayavibhāgo ñāyateti bhāvo, bāle abudhetu nissāya vicitto samāsavidhānalopādinānekappakāro paṭipattiyā sādhusaddaparijānanatthamupāyo sambhavati, paramatthato tu saddantarattā accantaṁ aññattaṁ vākyasamāsānaṁ bhedo, na hi vākye diṭṭhapadāni samāse santi, tathā ca vuttaṁ–",
  "anya-e0806n3:9": "Bāle nissāyupāyo-yaṁ, vicitto paṭipattiyā;",
  "anya-e0806n3:10": "Bhedo vākyasamāsānaṁ, ccantaṁ ññattaṁ (potthake) saddantaraṁ yatoti.",
  "anya-e0806n3:11": "Atoyevāti yato sāmaññena vuttepiyassayena sambandhotena saha tadekatthambhavatīti sambandhato viññāyatīti nāniṭṭhaṁ kiñcipīha hoti, atoyeva hetutoti attho. Byapekkhā sāmatthiyapariggahāyeti padānamaññoññākaṅkhā byapekkhā, sāva sā matthiyaṁ, tassa pariggahāya. Samatthavacanaṁ na katanti pāṇiniyehi viya ‘‘samattho padavidhī’’ti (pā, 2-1-1) samatthavacanaṁ na kataṁ. Samattho pada vidhīti paribhāsāyamayamattho ‘‘vidhīyate vidhīyatīti (potthake) vidhi, padānaṁ vidhi padavidhisamāsādi, yokocīha satthe padavidhi,so samattho viggaha vākyatthābhidhāne (satti) veditabbo’’ti, tādisaparibhāsāya byāpārato tesaṁ ‘passa devadatta gāmaṁ, gato yaññadatto gurukulaṁ’ tyādo nāniṭṭhappatti, sāmatthiyañcettha dvidhātyupagamyate vākye byapekkhāvuttiyamekatthībhāvo ceti vuttiyamekatthībhāvo vākye byapekkhāceti (potthake). Tattha paṭhamassa pariggahaṁ vacanamantarena paṭipādiya dutiyassa pariggahamidāni vacanena paṭipādayamāha- ‘ekatthī bhāvo’ccādi, ekatthībhāvo bhinnatthānaṁ sādhāraṇatthatāvasena pavattiviseso, vākye hi sādhāraṇatthatā natthi bhinnatthattā, atoyevettha bhedanibandhanā chaṭṭhyupajāyate ‘rañño puriso’ti, vuttiyantūbhayapadabyavacchinnatthābhidhānato sādhāraṇatthatā bhavati, idaṁ vuttaṁ hoti ‘‘samāse visesanaṁ visessamanupavīsati ekībhavati visesanaṁ, vākye tu visesanaṁ visessato visuṁyevā vatiṭṭhate’’ti. Dvandasamāsassa tu padānaṁ visesanavisessābhāvepi sakalapadatthappadhānattā ‘rañño go ca asso ca puriso cā’ti vākyato ‘rañño gavāssa purisā’ti samāsassa viseso ekatthī bhāvalakkhaṇo bhavatyeva, tathāhi tattha vākye bhinnatthanibandhana samuccayapaṭipādanāya casaddo payujjate, samāse tu nappayujjate, ekattha vacanenevāti ‘‘syādisyādinekattha’’ tyekatthavacaneneva, ekattībhāvoyeva bhavatīti seso, evakāro na vākye tathāhi dīpeti. Vākye kathanti āha- vākye’tiādi.",
  "anya-e0806n3:12": "Vākyeti viggahavākye, visesena gayhati ñāyatyaneneti vigga- ho , so ca taṁ vākyaṁ ceti viggahavākyaṁ, visesena vā gahaṇaṁ viggaho, tadatthaṁ vākyaṁ viggahavākyaṁ, tasmiṁ, kāyaṁ byāpekkhāti āha-‘bhedādilakkhaṇā’ti, ādisaddena saṁsagga bheda saṁsaggānañca gahaṇaṁ.",
  "anya-e0806n3:13": "Tattha sāntarehi sāmyantarehi ca byāvutti chedo, saṁvisesa sāmivisesānaṁ sambandho saṁsaggo, tadāha- ‘tathāhi’ccādinā, bhedako byāvattako, atthagahitoti kāraṇavasena bhedavādinā gahito, yadeccādinā saṁsaggavādino-dhippāyamāha yadā tūbhayampiccādinā ubhayavādino, abhimatoti ‘‘pākkaḍārāsamāso’’ccanena (2-1-3) pāṇininā icchito. Pākkaḍārāti ‘‘kaḍārā kammadhāraye’’ccanena (2-2-38) kaḍārāsaṁsaddanā pagevāti attho.",
  "anya-e0806n3:14": "‘Putha bhinno attho yesaṁ padānaṁ tāni puthagatthāni, vākye hi rañño puriso tettha rājasaddo rājatthameva vadati, purisasaddo purisatthameva, vuttiyantu rājapurisotettha rājasaddopi purisatthameva vadatīti dvinnamekatthībhāvo bhavati, aññoyevāvayavatthānvito samudāyattho pātubhavatīti tadapekkhāya cekatthībhāvo vuccate, jahamānasakatthavuttimabhyupagamma vuttaṁ- ‘visesanassa sakattha pariccāgene’ccādi, atoyeva paro codessati ‘nanu ce’ccādinā. Ekatthībhavanaṁ samasananti iminā ekatthanti samāsoti nātthantaranti dīpeti.",
  "anya-e0806n3:15": "Jahamānāni padāni sakatthaṁ yassaṁ (sā) tathā vuttā, nāccantāya jayātīti evammaññate ‘‘pariccāgamattamabhisandhāya jahamānasakatthaṁtyuccate, na tu sabbathā pariccāgoparopakārāya tassopādānato, sabbathā ca sakatthapariccāge paropakārāsampādanato-nupādānameva payojanābhāvā tassa siyā’’ti, thapati vaḍḍhatī. Atthanti rājasaddavāccaṁ. Accantapariccāgepi na doso… vākye diṭṭhassupasajjanassa vuttiyaṁ soyevāyantyanvayāvasāyato tadatthāva gatiyāti dassento āha- ‘atha ve’ccādi.",
  "anya-e0806n3:16": "Soyevāyantyajjhavasāyo-nvayo, soyevāyaṁ rājasaddo yo vākyatāle diṭṭhoti vohārīnamekattāvasāyenāsatyapi (rājasaddassa)tthe purisassa visesanambhavissatīti bhāvo, ettheva diṭṭhantamāha- ‘yathe’ccādi.",
  "anya-e0806n3:17": "2. Asaṁ",
  "anya-e0806n3:18": "Abyayanti yadaññesaṁ pasiddhanti liṅgavacanabhedepi byayarahitattā upasagganipātānaṁ parehi abyayasaññākaraṇato abyayanti paresaṁ pasiddhaṁ, tesantvayaṁ samāso abyayatthapubbaṅgamattā anabyayaṁ abyayambhavatīti abyayībhāvo pasiddho, asaṅkhyassa sutattā tasseva vibhatyatthādayo visayabhāvena visesanānīti viññāyantītyāha- ‘asaṅkhye’ccādi, iminā nemesamāsatthāti dīpeti.",
  "anya-e0806n3:19": "Tāvasaddassa kamavuttiyaṁ yo-ttho sampajjate tamāha- ‘vibhatya’ccādi, vibhatyatthe udāharitvāti vibhatyatthavisaye vattamānassāsaṅkhyassa itthisaddena samāsamadhitthīti uvāharitvā, niccayamāsāna maviggaho, asakapadaviggaho vā yutto, aññathā aniccatāpattītyāha- ‘niccasamāsattā’iccādi.",
  "anya-e0806n3:20": "Asakapadena anattaniyapadena aññapadena viggaho asakapadaviggaho, tena, ettha hi yathā kumbhassa samīpaṁtyaññapadavākye samīpa saddenupasaddavacanīyassa vuttattā upasaddo nappayujjate, yathā itthī sūti etthādhisaddavacanīyassā (dhā)ratthassa sattamiyā vuttattā nādhisaddoti ‘itthīsū’ti aññapadavākyaṁ vuttaṁ, kathāpavattāti tvādheyyo padassanaṁ, evaṁ sabbatthonneyaṁ, asakapadaviggahenātthova vutto,",
  "anya-e0806n3:21": "Adhisaddassa pana puratovaṭṭhitassādhāre vattamānassa taṁsamānādhikaraṇena sattamyantenitthisaddena saha samāsoti dassetumāha-‘adhisaddo’ccādi.",
  "anya-e0806n3:22": "Syādilopoti adhisaddato itthisaddato ca paresaṁ sattamī bahuvacanānaṁ lopoti attho. Atta (bhāva) sampattīti sarīrasampatti adhippetāti brahmasaddassa sarīraṁ atthoti āha- ‘brahmaṁ sarīranti, katthacī uttarapadatthappadhānattāvāsaṅkhyasamāsassa ‘sampannaṁ brahma’nti viggaho vutto.",
  "anya-e0806n3:23": "Samāsavibhattiyāti samāsato uppannavibhattiyā, sakalo padesasakalo, pariggahāpekkhāti abhyupagamāpekkhāyāti attho, abhyupagamepi hi pariggahasaddo–",
  "anya-e0806n3:24": "Sapathe parivāre ca, mūlābhyupagamesu ca;",
  "anya-e0806n3:25": "Ravimhi rāhugahite, dāresu ca pariggaho’’ti nighaṇṭu.",
  "anya-e0806n3:26": "Sakalassa bhāvo sākalyaṁ-sakalasaddappavattinimittaṁ, tampana nissesa matanissesa (potthake) ggahaṇā puthu bhavatītyāha- ‘asesaggahaṇa’nti, tiṇānaṁ sākalyanti viggaho, tiṇasaddena hi tiṇasahitāni gahitāni, teneva vakkhati byatirekanaye- ‘taṁ sabbaṁ tiṇasahitamajjho- haratī’ti, satiṇamajjhoharatītetthādhippāyattha māha-‘yāvā’tiādi.",
  "anya-e0806n3:27": "Tiṇasaddo upalakkhaṇaṁ sesā-najjhohāriyānaṁ, tenāha ‘tiṇādikampī’ti. Pariggahāpekkhāyantabhūtassa gahaṇatthaṁ ‘‘abyayaṁ vibhattisamīpā’’disutte ‘sāgyadhīte’ti nipphādanatthamantavacana mudāhatampāṇininā, tampi sākalyeyevāharituṁ sākallenodāharituṁ sāgyadhītetyūdāhaṭanti dassetuṁ ‘tato’tyādi vuttaṁ.",
  "anya-e0806n3:28": "Tatoti yato sakalasakale na vattati, pariggahāpekkhāya samattiyā antato sakāsā sākalyaṁ na bhijjateti sambandho, samatthiyampi ante udāharaṇanti seso.",
  "anya-e0806n3:29": "Aggipariyantanti aggiattho gantho tādatthiyā aggi, sopariyanto-ssa ajjheyassāti aggipariyantaṁ, yattakassājjheyassa pariggaho, tassa aggi pariyanto, agginā pariyantabhūtena sahito sakaloti viggaho, aggino sākalyanti vā.",
  "anya-e0806n3:30": "Saddikānanti byākaraṇaññūnaṁ. Atthābhāveityatthaggahaṇaṁ itaretarābhāve dhammābhāve ca mā siyāti, atoyeva coccate ‘athetaretarābhāve’iccādi, itarasmiṁ itarassa abhāvo itaretarābhāvo, go asso na bhavatīti hi atthantarattaṁ nisedhīyate, na vatthubhāvo, brāhmaṇo na bhavatītyatrapibrāhmaṇattadhammo nisedhīyate, na vatthubhāvo, parattātiādinā vippaṭisedha visayamāha.",
  "anya-e0806n3:31": "Atikkamābhāvetī ettha atikkamāti pañcamiyā asamāsaniddesoti āha- ‘atikkamā’ti, na panuppannassa pacchāti iminā atikkamābhāvo nāma uppannassa pacchā abhāvoti dasseti.",
  "anya-e0806n3:32": "Nittiṇanti uttarapadatthappadhāno-saṅkhyasamāso. Sampatisaddassa sāmaññavacanattepi idhādhippetaṁ kālaṁ dassetumāha- ‘upabhogasse’’ccādi, upabhogo kammasādhano lahupāvuraṇassa nāyamupabhogakāloti viggaho, (ati) lahupāvuraṇanti rūpasiddhīti dassetuṁ lahupāvuraṇassātiādi vuttiyaṁ vuttaṁ.",
  "anya-e0806n3:33": "Yoggaṁ rūpanti viggahe anurūpaṁ, nanu cātra niccasamāsattāsapadaviggahena bhavitabbaṁtyāsaṅkiyāha-‘vicchāya’miccādi, anusaddena hi yoge vicchāyaṁ ‘‘anunā’’ti (2-10) dutiyā vidhīyate, vākyeyevāssa ca payogo nāññatreti vākyampi bhavatīti maññate. Sakikhīti etthāpi ‘‘akāle sakatthe’’ti (3-81) sahassa so.",
  "anya-e0806n3:34": "Sadiso kikhiyāti ettha kikhiyā pasiddhabhūtāya sādhiyassa sādhanabhāvena gahitāya sadhammattena koci sādhiyo sadisoti vuttoti kimidha sadiso appadhānaṁ padhānamevāti attho tathā sati puppapadatthappadhānenāsaṅkhyasamāsena sakikhīti ettha na bhavitabbanti āha-‘nanuce’tyādi, kikhiyāti sambandhe chaṭṭhī, ettha pana sadisattassa kikhīyā-ppaṭibaddhattāppadhānattaṁ. Netadatthītiādinā yathāvuttaṁ codanaṁ pariharati.",
  "anya-e0806n3:35": "Yathā devadattoti ettha yadi samāso bhaveyya, devadattena sadiso yathādevadattanti bhaveyya, paṭisiddhattā pana (na) samāsoti, kikhīti makkaṭassābhidhānaṁ. Jeṭṭhānukkamenāti vuttattā anujeṭṭhanti tatiyantatā gamyate. Cakkena yugapadi sacakkaṁ.",
  "anya-e0806n3:36": "4. Yāvāvadhāraṇe",
  "anya-e0806n3:37": "Amattānaṁ yattako paricchedo yāvāmattaṁ.",
  "anya-e0806n3:38": "5. Payyapābahitiro purepacchāvāpañcamyā",
  "anya-e0806n3:39": "Pañcamyāti kasmā vuttaṁ nanu avuttepi tasmiṁ vakkhamānanayena pañcamyantattā pañcamyanteheva samāso viññāyatītyāsaṅkiyāha‘yadipi’ccādi. Tathāpiccādinā pariharati, hotu kāmaṁ ‘paripabbataṁ vijjotate’ti dutiyānisedhāya, aññatra kathanti āha ‘iha ce’tyādi.",
  "anya-e0806n3:40": "Ācattāro vāti āsaddo vākye, saraṇe vā, gāmo bahi tiṭṭhatītyattho, purato gāmampassāti vadanto puretyatthappaghānoyanniddeso, nasarūpappadhānoti dasseti, abhimukhe gāmampassātyattho. Avuttānametānyupalakkhaṇāni, tasmā ‘tiro gāmampassā’tipi vuttaṁ hoti, tiriyato gāmampassa, pacchato gāmampassāti attho.",
  "anya-e0806n3:41": "Apasaddayoge niccapañcantassa vikappena samāsavidhānāvābhavanenodāharaṇaṁ dinnaṁ (ettha) pañcamyāti payojanābhāvepi aññadatthaṁ kariyamānamihāpyatthavantaṁ hoti.",
  "anya-e0806n3:42": "6. Samī",
  "anya-e0806n3:43": "‘‘Anu yaṁ samayā’’ti (2-1-15) ca ‘‘yassa cāyāmo’’ti (2-1-16) ca pāṇinino vacanadvayaṁ, ayametesamattho ‘‘yassa samayā samīpavācī anusaddo, tena saha samassateti ca, anu yassāyāmavācī, tena syādyantena saha samassate’’ti ca. Vatthuto tu sāmīpyāyāmavantānamaniddesepi sāmatthiyā tadākkhepoti dassento āha-‘samīpāyāmāna’miccādi.",
  "anya-e0806n3:44": "Sambandhittāti sambandhisaddā sakatthamiva niyatapaṭiyoginamākkhapanti… tena vinā tesaṁ sakatthābhāvā. Āyāmo dīghatā, ‘‘yassa samīpāyāmesvanu’’ti yathāvuttasuttadvayamākkhepenupadisati, vanassa sāmipyamanuvanaṁ, ‘‘asaṅkhyaṁ vibhattisampattisamīpa’’ icceva (3-2) siddhepuna samīpaggahaṇaṁ vikappatthaṁ, tena vanassānuti vākyenāpi bhavitabbaṁ.",
  "anya-e0806n3:45": "Gaṅgāya āyāmo anugaṅgaṁ, bhāgavuttikāro ‘‘lakkhaṇene’’ti vattate. Yassāyāmavācī anu, tena lakkhaṇena samassate anugaṅgaṁ bārāṇasī, gaṅgāya lakkhaṇabhūtāya pasiddhāyāmaguṇāya bārāṇasī lakkhīyate yāvāyatāyāmā gaṅgā tāvāyampīti sabhāvato tūpamānopameyyabhāvo samāse patīyate gaṅgā viya dīghā’’ti lakkhiyalakkhaṇabhāvaṁ vaṇṇeti. Evaṁ sati bārāṇasīti paṭhamā nopapajjateti maññamāno āha-‘gaṅgāyā mena yuttā ‘‘tyādi. Anugaṅgaṁ bārāṇasiyāti bārāṇasiyā gaṅgāyāmo lakkhaṇanti attho.",
  "anya-e0806n3:46": "7. Tiṭṭha",
  "anya-e0806n3:47": "Akatasamāsācāti anena iminā katasamāsataṁ dīpeti, tiṭṭhantīti idaṁntappaccayantassātthapadanti dassetumāha-‘‘ntokattari vattamāne’’ticcādi, (5-64) āyatītīmassāttapadaṁ āyantīti, pumbhāvābhāvo nīpātanā, akāro ca nipātanā ‘‘gotva catthe cā lope’’tyatra (3-46) ‘nāññāsaṅkhyatthesū’tyanuvattanato.",
  "anya-e0806n3:48": "Lūnayavādīnamettha nipātanā kālepi napuṁsakaliṅgattaṁ, saṁhaṭāyavā yasmiṁ kāle saṁhaṭayavaṁ, ummattagaṅganti saññāyamaññapadatthe vādhikārepi niccasamāso, na hi vākyaṁ saññāti, ādisaddena‘samassa sobhanattaṁ susama’miccādīnañca saṅgaho, pabhāvanaṁ pakāsanaṁ.",
  "anya-e0806n3:49": "8. Ore",
  "anya-e0806n3:50": "Oraṁ gaṅgāya, pāraṁ yamunāyāti samāse kate nipātanā ekāro, teneva vuttiyaṁ vuttaṁ ‘ekārantattaṁ nipātanato’ti, vuttivikappanatthatoti vuttiyā vikappo attho yassāti viggaho.",
  "anya-e0806n3:51": "10. Amā",
  "anya-e0806n3:52": "Socekatthībhāvo visiṭṭho-bhimatoti sambandho, muhuttanti accantasaṁyoge dutiyā, pādisamāsaṁ katvāti āsaddassa harasaddena vuttisaddena vuttipadena (pañcikā) kiriyākhyāpyateti asatyupasecanādikiriyāyaṁ saṅkhārakaṁ saṅkhāriyaṁ vā na bhavati, atthiceha tadubhayaṁ, tato tesaṁ sambhavāyeva samāsantobhūtakiriyā gamyateti maññate, tathāhi dadhibhojanaṁtyādo vutte adhyādino saṅkhārakattaṁ bhojanādino ca saṅkhāriyattaṁ patīyate, na copasekādimantarena saṅkhāriyasaṅkhārakabhāvo-tthīti sāmatthiyāyevupasekādippatīti.",
  "anya-e0806n3:53": "Tadapekkhāyāti gammamānopasecanādikiriyāpekkhāya. Pāṇiniyehi atthena ‘etassida’nti atthe niccasamāso-bhimato sabbaliṅgatā ca, tathā vacanābhāvamiha manasikatvā ‘katha’miccādinā vutti yaṁvuttaṁcodakavacanamāharitvā tatthādhippāyaṁvivarati ‘evamaññate’ccādinā, vidhānaṁ katanti evamaññateti sambandho, tattheccādinā añña padatthe bhavissatītyetthādhippāyaṁ vivaranto niccasamāsataṁ sabbaliṅgatañca paṭipādayati, vākyanivattisiddhāyevāti.",
  "anya-e0806n3:54": "Atthasaddenāvagatatthatāya etassāti vattumayuttanti ‘etassa attho’ti vākyanivatti siddhāyeva, kathañcipi catutthyantā bhinnatthassa samāse katepi tattha virodhamāha- ‘catutthyantasse’tyādi.",
  "anya-e0806n3:55": "Vacanampīti ‘‘atthena niccasamāso sabbaliṅgatāca’’iti (3-1-36) vākyakārena patiṭṭhitavacanampi, pāṇinīyānaṁ ‘etassa ida’nti atthe samāse kate yo-ttho sampajjati, aññatthasamāsepi soyevatthoti dasseti ‘yo’ iccādinā, anupādāparinibbānanimittaṁ vāyāmoccādinā yojetabbaṁ… taṁnimittattā vāyāmādīnaṁ, tesaṁ kathādīnanti ettha tesaṁ vāyāmādīnanti vattabbaṁ… vāyāmotyādinā vuttattā so ca tannimittaṁ hoteva, ayametthādhippāyo ‘‘etassa idanti vākye atthena samāse sabbaliṅgatā ca ‘etadattho etadatthā etadattha’nti vāyāmādayo ca samāsatthā honti, etaṁ anupādāparinibbānamattho payojanametassa etissā etassāti aññapadatthepi esaṁ padānaṁ soyevatthoti nātthabhedo’’ti.",
  "anya-e0806n3:56": "Idañca ‘‘avippaṭisāratthāni kho ānandaṁ kusalāni, avippaṭisāro pāmojjatthāya…pe… vimuttiñāṇadassanaṁ anupādāparinibbānatthāya etadattho vāyāmo etadatthā kathā etadatthā mantanā etadatthaṁ sotāvadhāna’’ntiādi (tikaṅguttara, ānandavagga) pāḷiṁ nissāya vuttaṁ.",
  "anya-e0806n3:57": "Pāṇiniyehi ‘‘kattukaraṇe kitantena bahula’’nti (2-1-32) kitantena tatiyāsamāsavidhānā tattheva bahulaggahaṇena ‘gāmaniggatā’dīsu samāso vutto, tenetthāntodāharaṇānaṁ dvinnamadhikattaṁ, samāsābhāvo-bhimatoti pāṇinīyehi ‘‘pūraṇaguṇasuhitatthasadabyayatabbasamānādhikaraṇene’’ti (2-2-11) sutte guṇa itivacanenābhimato, saditi saññā tesaṁ ntamānānaṁ.",
  "anya-e0806n3:58": "So kathanti iha ‘bhāvatittatthehī’ti bhāvappaccayanteneva samāsapaṭisedhavidhānā ‘brāhmaṇassa sukkā’ iccādo so samā sappaṭisedho kathaṁ sijjhatīti attho.",
  "anya-e0806n3:59": "Guṇattaniyevāti guṇasabhāve eva, abhimatoti vāttikakārassābhimato ‘‘tadavaṭṭhehi ca guṇehī’’ti, tasaddenāssa guṇassa parāmāso tasmiṁyeva guṇe avatiṭṭhantīti tadavaṭṭhā, guṇeyeva guṇātiṭṭhanti na kadācipi soyamityabhedā dabbavuttayo sukkādayo viya te tadavaṭṭhā guṇā gandhādayo, tadavaṭṭhitehi guṇehi chaṭṭhī samassateti vattabbanti attho.",
  "anya-e0806n3:60": "Ābhimatoti ‘‘pūraṇā’’disutte abyayaggahaṇena, devadattassāti chaṭṭhiyā gurumhi sāpekkhattepi gurusaddassa sambandhisaddattā sakatthe vākye viya vuttiyaṁ byapekkhā-yāhānito vuttisabbhāvaṁ vacanantarena sādhetumāha- ‘tathācāhū’ti.",
  "anya-e0806n3:61": "Sātthevāti sakatthe viya, assāti sambandhisaddassa, sāmatthiyaṁ gamakattañcatthīti padānamaññoññāpekkhālakkhaṇaṁ sāmatthiyaṁ sāmatthiyābhāvepi viggahavākyatthassa gamakattaṁ vā atthīti attho, guruno kulaṁ dāsassa bhariyāti viggaho, athātra brāhmaṇassa ucce’iccādo sāmatthiyaṁ gamakattaṁ vā natthīti kuto-vasitaṁ, yena tadābhāvātra samāsābhāvo vaṇṇīyateccāha-‘sāmatthyādinotvi’ccādi.",
  "anya-e0806n3:62": "Samāsābhāvo-bhimatoti ‘‘pūraṇā’’disutte samānādhikarassāpi upādānato. Sehīti attaniyehi, nābhimatoti ‘‘cayuttehi sehi asamāsitehi chaṭṭhīsamāsappaṭisedhovattabbo’’ (vā) tyanena, puthagatthatāya bhinnatthatāyaṁ-vutti miccassavivaraṇaṁ gavādīnamasamāseti, evamassādīnaṁ samāsenālanti sambandho.",
  "anya-e0806n3:63": "Yogīnanti itarītarayogīnaṁ, anenetaretarayogacatthasamāsaṁ vadati. Vuttihotītyassa vivaraṇaṁ chaṭṭhīsamāso bhavatīti, ekatthībhāveiccassa vivaraṇaṁ gavādīnañca catthasamāse satīti.",
  "anya-e0806n3:64": "Ruḷhittāti samāsasseva kīḷāvācakattena jīvikāya ca paccāya kattena pasiddhattā, na vākyassāti ‘uddālapupphabhañjikā’tyādo ruḷhīvasena niccasamāso bhavissatīti tatra kiṁ vacaneneti maññate, sarasi ruḷhanti viggaho.",
  "anya-e0806n3:65": "Ayampana amādisamāso kammadhārayadigusamāsāti sabbepi paresaṁ tappurisasadisattā tappurisā, yathā hi tassa puriso tappurisoti uttarapadatthappadhāno, tathā te siyuṁ, saṅkhyāpubbatta napuṁsakattasaṅkhātehi dvīhi lakkhaṇehi gacchati pavattatītidigu.",
  "anya-e0806n3:66": "11. Vise",
  "anya-e0806n3:67": "Kintaṁ visesana micchāha-‘yami’ccādi, yaṁ avatthāpayati taṁ vuccatīti sambandho, kintaṁ visessamiccāha-‘yadaneke’ccādi, yaṁ avatthā pīyate tamabhidhīyateti sambandho, nanvekatthenetyuccamāne visesseneti kathamavagamyate, yato evaṁ vivaritavā tyāsaṅkiyāha- ‘yadipi’ccādi.",
  "anya-e0806n3:68": "Sambandhisaddattāti evaṁ maññate ‘‘sambandhisaddā sakatthamiva niyatampaṭi-yoginamākkhipanti… tena vinā tesaṁ sakatthassāsambhavāti, vivaritavāti vivarittha, ekatthenetīmassa samānādhikaraṇena saha samāso hotīti evaṁ sājjhāhāro attho veditabbo, atthasaddassānekatthattā viseseti ‘attho abhidheyyo’ti. Kathaṁ tenattho vuccatītyāha- ‘adhikarīyati’ccādi.",
  "anya-e0806n3:69": "Visessassa samānādhikaraṇattañca visesanāpekkhanti sambandho. Visessasaddassa visesanena saha samānādhikaraṇattaṁ visesana saddāpekkhanti evamettha attho daṭṭhabbo, tattha kāraṇamāha- ‘sambandhā’ti, adhikaraṇassa samānattaṁ nāma bhinnānaṁ sambandhīnaṁ bhavati, sambandhino ca sambandhamantarena na hontī hoti (potthake) ti visesanavisessānaṁ sambandho viññāyate, evaṁ viññātā tasmā sambandhāti attho.",
  "anya-e0806n3:70": "Saddabyatirekena hettha atthānaṁ visesanavisessabhāvo na sambhavati, tathā hi ‘nīlamuppala’nti pañca vatthūni sannihitāni nīlanti nīlattaṁ guṇasāmaññaṁ, nīlo guṇo, tadādhāro dabbanti tīṇi, uppalanti uppalattaṁ uppalajāti, dabbañca tannissayoti dve.",
  "anya-e0806n3:71": "Tattha uppalajāti guṇajātīnaṁ nīlajātiuppalajābhadhanaṁ (kātantaṭīkā) tāva na sambhavati visesanavisessabhāvo jātiyā nigguṇattā, nīlattassa ca nīlaguṇe samavāyino, uppalattassa ca uppaladabbe samavāyino samānādhikaraṇattampi natthi, uppalajātiyā nīlassa ca guṇassa atthi samānādhikaraṇattaṁ… nīla muppalanti pavattinimittānaṁ uppalajātinīlaguṇānamekamadhi karaṇaṁnissayoti, visesana visessabhāvo tu natthi jātiyā anīlattā, guṇadabbānantu sambhavativisesanavisessattaṁ dabbassānekaguṇattā, samānantu tesamparamadhikaraṇaṁ tatiyaṁ natthi, yena samānādhikaraṇattaṁ siyā, evaṁ nīladabba uppaladabbānampi aññamaññaparihārena vattumicchitānaṁ na visesana visessabhāvo, nāpi samānādhikaraṇattaṁ, kasmā aññamaññāsambandhato apekkhābhāvato, vuttapaṭipakkhato pana vakkhamānanayena saddānameva sāmānādhikaraṇyaṁ visesanavisessattañca veditabbaṁ, tenevāha-‘atoyeve’ccādi.",
  "anya-e0806n3:72": "Atoyevāti yato visessassa samānādhikaraṇattaṁ visesanāpekkhaṁ, atoyeva hetutoti attho, bhinnanimittappa yuttānamevāti sāmaññena nīlaguṇādhāre dabbe guṇeyeva vā nīlasaddassa, uppalasaddassa ca sāmaññena guṇavati dabbe vattamānattā aññamaññesu bhinnesu saddappavattiyā kāraṇesu payuttānaṁ saddānameva niṭṭhānameva (potthake).",
  "anya-e0806n3:73": "Samānādhikaraṇattanti nīluppalasaddānaṁ visuṁvisuṁ yoge visiṭṭhadabba vācittassāsambhavā, nīlañca taṁ uppalaṁ ceti sāmānādhikaraṇye sannipatite sati sambhavā evaṁ tattha visiṭṭhe vatthumhi pavattānaṁ tesaṁ samānatthatā, evakārena byavacchinnamatthaṁ dassetumāha-‘natvabhinne’ccādi.",
  "anya-e0806n3:74": "Nanucetyādi codyaṁ, sīsampātīti sīsapā rukkhaviseso, nayida mevamiccādi parihāro.",
  "anya-e0806n3:75": "Atha tuccateiccādinā parassa vacanāvakāsamāsaṅkate, visesavuttīti phalassa rukkhassa ca sāmaññasaddattā bhāvena visese vutti, imesanti sīsapādīnaṁ na samodhāritāti na nicchitā, sāmaññavuttiyeva samodhāritāti adhippāyo, avasitā nicchitā vutti yesaṁ sīsapādīnaṁ te avasitavuttayo, payatanaṁ vinā tadā pappoti cāti sambandho, payatananti ‘sāmatthiyaladdhepivisesse’tivacanaṁ. Tañcanatthiccādi parihāro, sarūpamattakathanāyāti vuttatthānampi sarūpamattakathanāya ‘pūpe bahū ānaye’ti yathā, evaṁ jātīyakanti sarūpakathanappakārayuttaṁ. Upasaṁharamāha-‘tadeva’miccādi, nipātasamudāyovāyaṁ vuttena pakārenetyassa atthe vattate.",
  "anya-e0806n3:76": "Aññatarasambhavepi tannivattiyā vacanasabbhāvaṁ dassetumāha- ‘athapi’ccādi, aññatarasambhavepīti visesanassa visessassa vā sambhavepi, yatrapyubhinnamatthi visesanavisessabhāvasambhavo tatthapitāva bahulaṁvacanatova nivatti hoti, kimpanā-ññatarasambhaveti dassetumāha-‘yathā puṇṇo’iccādi, ettha pana aññepi puṇṇanāmakā santīti byabhicārasambhavā ubhinnampi visesanavisessabhāvasambhave bahulaṁvacanameva samāsaṁ nivatteti, evaṁ vidhepīti aññatarasambhavepi, na kevalaṁ visesanavisessabhāvasambhave, atha kho evaṁ vidhepyañña tarasambhavepityavisaddassa attho.",
  "anya-e0806n3:77": "Yajjevamiccādi paccekaṁ visesanavisessabhāve sati aniṭṭhā pādanacodanā, paccekaṁ visesanaṁ siyā ubhinnampi visesanattā, tattha dosamāha-‘visessassaca pubbanipāto’ti, co-vadhāraṇe, vattabbantarasamuccaye vā, kutoccāha- ‘nāggahite’ccādi, iti kāraṇe, ato kimaniṭṭhamāyāta miccāha- ‘uppalanīlantipi siyā’ti, itthañcarahi kintyāha- ‘nīluppalanti ce’ccādi. Parihāramāha-‘nesadoso’ccādi, upapattyantaramāha- ‘atha ce’ccādi.",
  "anya-e0806n3:78": "Aññamaññānupakārittāti aññamaññassa visesanavisessatte nānupakārittā sappadhānattāti attho, atha dvinnampi appadhānattaṁ kasmā na siyā tyāha- ‘appadhānattepi’ccādi, sakasakappadhānāpekkhāvantānanti sakesake padhāne attani apekkhāvantānaṁ. Atha kuto dabbasseva padhānattamasitaṁ, na tu guṇassetyāsaṅkiya ñāyamupanissayati ‘atha ce’tyādinā. Chāgotyajo vuccate, taṁ setavaṇṇamālabhetha māreyya, phusanaṁ vā kareyyāti attho, āpubbo labhi hi māraṇe phusane ca vattate, desanāyanti codanāyanti codanāvākya (potthake) vedavākyeti attho, kuto chāgato-ñño nālabbhateccāha- ‘na hi’ccādi.",
  "anya-e0806n3:79": "Chāgābhāveti setaguṇayuttassa chāgassābhāve, piṭṭhapiṇḍimālabbhāti setaguṇayogena viṭṭhapiṇḍiṁ ālambha, na ca nālambhate tasmā guṇo appadhānanti ajjhāharitabbaṁ.",
  "anya-e0806n3:80": "Puna codento āha- ‘nanu ce’ccādi, athetyadhippāyamāsaṅkate, aniṭṭhamāpādayati nīlasaddepi pasaṅgo’ti, kutoccāha- ‘sopihi’ccādi, idaṁ vuttaṁ hoti- ‘‘uppalasaddo jātivācī, na tu dabbavācī, jāti visiṭṭhadabbavācittā yadi dabbavācīti vuccate, tadā nīlasaddopi guṇavisiṭṭha dabbavācittā dabbavacanamāpajjatīti imesaṁ na koci viseso’’ti, pariharanto āha ‘nedamatthi’ccādi, apāyino apagantāro dabbāti gamyate, kutoccāha- ‘satīpi’ccādi, iti kāraṇe.",
  "anya-e0806n3:81": "Visesanamekattheneti siddhepi papañcatthaṁ paripphuṭatthañca udāharaṇabahuttaṁ dassetuṁ pāṇiniyehi bahuṁ suttitaṁ, sabbassetassa paccakkhātabhāvaṁ dassetuṁ vuttiyamudāharaṇamattaṁ dassitaṁ, tadidāni byākhyātukāmo āha- ‘pubbakāle’ccādi, chinnoca visesanantī sambandho ‘‘pubbakāleka sabbadhurapurāṇanavakevalāni samānādhikaraṇene’’ti (2-1-49) te samettha suttaṁ, tatthekādīnaṁ vuttiyamudāharaṇāni na dassitānyupalakkhaṇatova viññāyantīti dassetumāha- ‘eke’ccādi, eko ca so purisocātyādinā viggaho upalakkhaṇattāyeva ca ‘satta ca te isayo ca sattisayo’ccādikañca daṭṭhabbaṁ.",
  "anya-e0806n3:82": "Upamīyate paricchijjate-nenetyupamānaṁ, upamīyatītyupameyyaṁ, tesaṁ upamānopameyyānaṁ sādhāraṇo yo dhammo sāmatātena visiṭṭhaṁ yadupameyyaṁ, taṁ vacanenetyattho upamānopameyyaccādi kassa, samāso bhavatīti seso, kāraṇamāha- ‘visese’ccādi, visesāpariggahāti visesanantyeva sāmaññena pariggahā, evambhū tassāpīti upamānarūpassāpi. Nanu satthīsaddassasatthiyaṁ vutti sāmāsaddassa tu devadattāya, ato byadhikaraṇattā kathamettha samāsoccāsaṅkīyāha- ‘yade’ccādi, samāno dhammo sāmattādi yassa so sadhammo, tassa bhāvo sādhammiyaṁ sāmattaṁ, tasmā devadattātthe vattate upacāravasena, sāmāsaddopi guṇavacanopi sāmattaṁ vatvā saddhādittavasenābhedopacārena vā devadattāyaṁ vattate, nanu ca sāmāsaddassa devadattābhidhāne caritatthatāya satthī guṇena niddiṭṭhātyaniyataguṇappatītippasaṅgo nekaguṇādhārattā satthiyātyāsaṅkiyāha- ‘yadipi’ccādi.",
  "anya-e0806n3:83": "Ihāti niddhāraṇe, etesaṁ guṇānaṁ majjheti attho, iha vā satthiyaṁ, sāmaguṇavantatāya sāmāyāti gamyate, pasiddhivasenāti satthisāmātyatropamānaṁ satthī, upameyyā devadattā, pasiddhantupamānaṁ bhavati nāppasiddhaṁ… pasiddhasādhammiyā sādhyu sādhanamupamānanti katvā satthiyeva sāmaṅguṇena pasiddhā na devadattā, tasmā sāmaguṇappasiddhiyāti attho. Sādhyute upamīyateneneti sādhanamupamānaṁ, sādhyate upadhīyateti sādhyamupameyyaṁ, pasiddhassa sādhammiyaṁ tena, sādhyassāppasiddhassa kassaci sādhanaṁ sādhyasādhanaṁ. Yatratviccādinā bahulaṁvacanasāmatthiyā sāmaññavacaneneva samāsasabbhāvaṁ vatvā aññenāsabbhāvamudāharaṇena phuṭayituṁ ‘phālā iva taṇḍulā’tyādi āraddhaṁ.",
  "anya-e0806n3:84": "Taṇḍulasaddoti upameyyabhūtataṇḍulasaddo, taṇḍulattampi vatvā dabbe pavatto sāmaññavacano natu bhavatīti sambandho, dabbeti taṇḍuladabbe phāladabbe ca.",
  "anya-e0806n3:85": "Upamānopameyyasādhāraṇasūrattādidhammavacanāppayogeti upamānopameyyānaṁ sādhāraṇo yo visāradattādidhammo tabbacanassa ‘muni ayaṁ sīho viya visārado’tyādo visāradādisaddassāppayogeti attho, kesañciti kesañci saddānaṁ majjhe, visessattameva phuṭayati. ‘Tathā ce’tyādinā, visesanavisessānaṁ yathiṭṭhattā niccaṁ sīhādīnaṁ visessatāyeva vacanicchāti pubbanipātattāppasaṅgoti bhāvo, upapatyantaramāha-‘visesanasseve’ccādi, yadipi sīho visesanameva na visessaṁ, tathāpi bahulādhikārā visesanassāpi paranipātoti bhāvo.",
  "anya-e0806n3:86": "Athātrāpi visesananteva samāsappaṭipādane’muni ayaṁ sīhova visārado’ccādo sāmatthiyatova samāsāppasaṅgepi upamāno pameyyānaṁ sādhāraṇavisāradattādidhammavacanāppayoge sati tappasaṅgābhāvatthaṁ vacanamārabbhanīyanti codeti ‘nanuce’tyādinā, sāmatthiyatoti sāmaññavacanappayoge sāpekkhattā samāsāppasaṅgoti sāmatthiyaṁ tasmāti attho. Sāmaññappayogatthanti samāsavākye sāmaññavacanassa sūrattādi(no), appayogatthaṁ, tathā hiccādinā sāmaññasaddappayoge sāmatthiyato samāsāsabbhāvā suttantarassānārabbhanīyabhāvaṁ sādheti.",
  "anya-e0806n3:87": "Visesānantabbhāvāti sāmaññassa samāse antobhāvepi tikhīṇattādito visiṭṭhassa sūrassādivacanīyassa visesassa samāse anantogadhattā appasaṅgo sāpekkhamasamatthanti. Atheti ‘saccameta’ntiādiṁ paravacanamāsaṅkiya vadati, evamādisijjhanatthaṁ samāsoti (ñāpanatthaṁ) ārabbhanīyambhavatīti sambandho.",
  "anya-e0806n3:88": "Padhānassāti ‘raññopuriso-bhirūpo’tettha abhirūpasāpekkhassa purisassa visesanattenevā visesanaṁ tenevā (potthake) ppadhānaṁ, samāsāvayavabhūtaṁ rājānaṁ pati visessabhāvenāviphalitasakatthatāya padhānabhūtassa purisassa. Ādisaddena ‘rājapurisassa dassanīyassa geha’nti saṅgaṇhāti.",
  "anya-e0806n3:89": "Ettha hi gehampati visesanabhāvenāppadhānattepi rājānampati padhānabhūtassa purisassa sāpekkhassāpi samāso hoteva. Idañcañāpanatthaṁ vacanārambhappayojanañca, kāraṇamāha- ‘gamakattā’iccādi.",
  "anya-e0806n3:90": "Gamakattāti viggahavākyatthassa vuttiyampatīyamānattā gamakattaṁ tasmā, naceha gamakattamatthīti ‘muni sīhova sūro’tyatra tu vākyato yottho patīyate, nāyaṁ ‘muni sīho sūro’tyato gamyateti gamakattaṁ natthī-ti attho, tathāhi munisīhasaddenevo pamānopameyyabhāvanimittassa visāradattassa sabhāvenevopādānato visāradasaddassa tena sambandhābhāvo.",
  "anya-e0806n3:91": "Apavaggo nibbānaṁ, vākyameveti evakārena byavacchinnamatthampadassayamāha- ‘vuttinivattetī’ti bahulādhikārato viññāyati, nanu cātra visessabhāvāsambhavāppasaṅgoyeva vuttiyāti codeti. ‘Nanuce’tyādinā.",
  "anya-e0806n3:92": "Puṇṇatābyabhicārāti puṇṇatāsaṅkhātassa bālādiavatthāvisesassa avināppavattito byabhicārī hi visessambhavati yathā nīlatāyuppalaṁ, pariharati ‘nedamatti’ccādinā, mantāṇiputtānaṁ anekattāti kevalaṁ mantāṇiyā putto puṇṇoyevāti abhāvā tesaṁ bahubhāvato, attano attano gahassa patayoti gahapatīnaṁ bahuttaṁ pākaṭameva.",
  "anya-e0806n3:93": "Vuttiyeveti evakārena byavacchinnamatthamāha-‘vākyaṁ nivattetī’ti. Visiṭṭhajātivacanāti vuttaṁ kaṇhasappajātiyā lohitasālijātiyā ca visiṭṭhattā.",
  "anya-e0806n3:94": "Tacchako sappoti byākhyeyamupanikkhippacodayamāha- ‘nanu ce’ccādi. Tacchakabhāvānapetoti bālayuvattādisaṅkhātatacchakabhāvato abyāvutto, atthināmadheyyoti tacchako nāma koci tannāmo atthi, kiriyāsaddoti tacchatīti tacchakoti evaṁ kiriyāya pavattinimittattenopādinno vaḍḍhakīvācī tacchakasaddo, evaṁ maññate ‘‘yathāvuttanayena visesanavisessasabbhāvā samāsena bhavitabbaṁ, tathā sati kimidaṁ paccudāharaṇaṁ kata’’nti. Atra kenaci na nāmadheyyassetyādi nopajāyatevātyetadavasānaṁ vuccamānamanudyataṁ nirākattukāmo āha-‘yopā he’ccādi.",
  "anya-e0806n3:95": "Imassāyamadhippāyo ‘‘vuttanayena tacchakasaddassa kiriyā saddassātthavisayāpekkhāyābhāvato visessattābhāvā paccudāharaṇamidaṁ kata’’nti.",
  "anya-e0806n3:96": "Kasmā ayuttamiccāha-‘yato’ccādi, nāmadheyyassa kiriyāvācino ca atthābhidhānasāmatthiyaṁ tulyaṁ vā na vā, avayavappasiddhiyā samudāyappasiddhi balavati vā navetyetaṁ vicāretuṁ yato nādhikatantyattho, kiñcarahi adhikatantyāha- ‘apitvi’ccādi, tacchakasaddonekatthavutti nānekatthoti vicāretumadhikatanti yojanā.",
  "anya-e0806n3:97": "Evaṁ maññate- ‘‘visesanavisessabhāvacintāyaṁ saddānamatthābhidhānasāmatthiyacintā na yujjate ‘sati sambhave byabhicāre ca visesanaṁ sātthakaṁ hotī’ti visesanaṁ maggīyate, nāsambhave nābyabhicāre yathā sītaṁ (himaṁ) uṇhoggīti, tasmā sambhavabyabhicāracintā visesanavisessabhāvacintāyamupayujjatīti tacchakasaddo-nekatthavuttivā na vetyetadeva vicāretumadhikatanti katthacipi visesanavisessa sabbhāve samāso hotevā’’ti, yadipi nāmadheyyakiriyāvācīnamatulyamatthābhidhānaṁ samudāyappasiddhiyā ca balavatittaṁ, tathāpi vakkhamānanayena samāsasabbhāvā na kāci hānīti dassetumāha- ‘ettha cā’tiādi.",
  "anya-e0806n3:98": "Etthacāti keci pakkhe ca, kañci pīḷamāvahatīti sambandho, kutoccāha ‘tathāhi’ccādi. Evaṁ maññate- ‘‘yadīpi samudāyappasiddhiyā sati kiriyāsaddatthavisayāpekkhā nopajāyate, tathāpi nāmadheyyasseva tacchakasaddassāpyanekatthavuttittamattheva… sappavisese manusse ca tannāmake nāmadheyyassa tacchakasaddassa pavattisabbhāvā(ti) visesanavisessasabbhāvato samāsappasaṅgo tadavattho yevā’’ti, na kevalaṁ sappavisesasseva tacchakasaddo nāmadheyyamapitu manussānampīti pisaddattho. Tacchakasaddassānekatthavuttittepi na samudāyappasiddhiyā avayavappasiddhībādhāti dassetumāha- ‘nacā’tiādi. Co-vadhāraṇe, kutoccāha ‘kiriye’ccādi. Kamenatthappasiddhīti yaṁ, etampana sakkā viññātunti yojanā.",
  "anya-e0806n3:99": "Yanti yaṁ pasijjhanaṁ, kamenāti bādhābhāvato anukkamena. Evañceti iminā nacetyādinā vuttaṁ paccāmasati… kimpaṭivihitaṁ siyā parihaṭaṁ siyāti attho, iti iminā kāraṇena ‘tacchako sappo’ti paccudāharaṇaṁ na yuttaṁ… tacchakasappoti samāsasabbhāvatoti adhippāyo, nedamevamiccādinā pariharati, yadā carati yathā vuttena visesanavisessabhāvasambhavo, tadā kathaṁtyāha- ‘yadā visesane’ccādi. Tadāpi kathaṁ vākyena bhavitabbamiccāha- ‘idañce’ccādi. Bahulaṁvacanatoyevāti adhippāyo.",
  "anya-e0806n3:100": "Aññassāti kammani sambandhavacanicchāyaṁ chaṭṭhī. Avacchedakattāti ettha kattunā bhavitabbanti kāḷassāti kattari bhāvayoge chaṭṭhiyā ajjhāharitabbaṁ. Pattāpannehi dutiyantassa jīvikampatto jīvikā pannoti samāso ‘kārakaṁ bahula’’nteva (caṁ-2-2-19) vihito dutiyantena tu tesaṁ samāsatthaṁ suttantaraṁ kataṁ parehi, atthañca tesamitthiliṅgānampi samāseneva, kāranivattiyā, tathā māso jātassāti viggahe parimāṇivācinā chaṭṭhiyantena parimāṇavacanānaṁ kālasaddānaṁ, tadāha- ‘pattāpannāna’miccādi, parimāṇaṁ māsādi paricchedo tamassatthīti parimāṇī jātādi.",
  "anya-e0806n3:101": "Ettha hi māso parimāṇaṁ paricchedakattā, jāto parimāṇī paricchejjattā, pattā jīvikānenāti patto jīvikanti pāṭhena bhavitabbaṁ vacanicchāyaṁ yo-ttho so- ñāpadatthasamāsepyatinno vacanicchābhedamantarenātidassetuṁ ‘aññapadatthe bhavissatī’ti yaṁ vuttiyaṁ vuttaṁ, taṁ byākhyātukāmo āha- ‘vānekaññatthe iccevā’tiādi. Aññattha samāse kate sabbattha ‘‘itthiyaṁ bhāsite’’ccādinā (3-67) pumbhāvo. Māso jātassāti vacanicchāyaṁ yo-ttho, so-ññatthasamāsepyabhinno vacanicchābheda mantarenāti dassetumāha- ‘yassa jātādino’ccādi.",
  "anya-e0806n3:102": "Jātasaddassatthamāha sampannoti, sampuṇṇotyattho, iminā ca māso jāto-ssāti viggahassa attho dassito, aññathāti yadi māso tassa aññapadatthassa jātādino sampuṇṇo na bhātīti attho. Ttattavantūnaṁ niṭṭhāsaññaṁ vidhāya tadantassaññatthasamāse ‘‘niṭṭhā’’ti (2-2-36) suttena pubbanipāto vutto, tadāha- ‘nace’ccādi, pubbanipātappasaṅgo naca siyātisambandho, kutoccāha- ‘jāti’ccādi. Kesañciti vākyakāramāha, naca yuttanti sambandho, kāraṇamāha- ‘visesana’meccādi, tathāhiccādinā visesanassa sātthakatte samāsabbhāvamabhāve cābhāvaṁ sādheti… chaṭṭhīsamāse ‘sati sambhave byabhicāre ca visesanassa sātthakambhavatīti visesanassa sātthakattā.",
  "anya-e0806n3:103": "Avacanepīti niyamavacane (a)satīpi, chaṭṭhīsamāsappasaṅgo carahi vuttanayena byavacchejja byavacchedakattābhāvena visesanānatthakyā na bhaveyya ce vākyenāpi na bhavitabbanti āha- ‘vākyaṁ tvi’ccādi. Ayampana visesanasamāso parehi kammadhārayoti ñāyati… yathā kammaṁ kiriyaṁ payojanañca dhāreti evamayaṁ samāso kammamiva dvayaṁ dhārayatīti.",
  "anya-e0806n3:104": "12. Naña",
  "anya-e0806n3:105": "Etthevāti ‘‘ṭa nañssa’’iti (3-74) sutteeva. Pāmanaputtotipāmā kuṭṭhaviseso assa atthīti pāmasaddā ‘‘dissantaññepi paccayā’’ti (4-120) nappaccayo, pāmanassa putto, yadi hettha ñakāro visesanattho na karīyetha, tadā ‘‘ṭa nassā’’ti suttaṁ karīyetha, tathā ca satyuttarapade parato pāmanasadde nakārassāpi ṭo",
  "anya-e0806n3:106": "Siyāti bhāvo, nanu ciha samāsavidhimhi ña kāroccāraṇā ña lopa rahitassa samāso na bhavatīti vattumucitaṁ, na tu ‘‘ṭa nañssā’’ti visesanatthoti ññakāro etthova visesanattho, ti bhavitabba saccaṁ, kintviha samāsavidhimhi ña kārassa byavacchajjaṁ na dissate.",
  "anya-e0806n3:107": "Pariyudāsavuttīti pari tulitamuggayha nisedhanīyassa asanaṁ khepanaṁ vajjanaṁ pariyudāso, tena pariyudāsena visiṭṭhe-tthe vutti asseti pariyudāsavutti, pasajjappaṭisedhavuttīti paṭisedhanīyameva pasajja patvā taṁsadisamanapekkhiya nisedho, tena vutti asseti pasajjappaṭisedha vutti.",
  "anya-e0806n3:108": "Yattha brāhmaṇā aññova bhavatītyevaṁ vākyenātthantaravidhānā vidhino padhānattaṁ, atthantaravidhānasāmatthiyeneva brāhmaṇassa paṭisedho patīyate, brāhmaṇassa brāhmaṇassā (potthake) nivattane tadapekkhāyāññassa vidhānayogato sakapadena nañkhyena vidhibhāgī na vuccate, kiñcarahi aññasaddena… pariyudāsanissayinoññasaddasseva vākye payogato’ añño brāhmaṇā abrāhmaṇo’ti, nañssaca syādyantena sāmatthiyaṁ, na tyādyantenetyekavākyatā… añño brāhmaṇā abrāhmaṇoti tattha tattha pariyudāsavuttittā.",
  "anya-e0806n3:109": "Pasajjappaṭisedhetu paṭisedhassa padhānattā brāhmaṇo na bhavatīti vākyena brāhmaṇassa paṭisedho vidhi atthagammo vākyabhedo, sakapadena ca nañkhyena paṭisedhabhāgivācī sambajjhate. Ko so brāhmaṇā aññoti āha- ‘brāhmaṇattānajjhāsito’ccādi.",
  "anya-e0806n3:110": "Itarasminti pasajjappaṭisepekkhe, kenaci saṁsayanimittenāti upavītadassanādinā kenaci saṁsayakāraṇena, sabbampi padaṁ sakatthe payogampati ñāṇamapekkhate, tañca ñāṇaṁ dvidhā sammāñāṇaṁ micchā ñāṇañca. Ubhayampetabrāhmaṇasaddaṁ pavattayati. Tattha sammāñāṇa pubbake abrāhmaṇasaddappayoge natthi nañssa byāpāro, na hi tattha tena kiñci karīyati. Micchāñāṇapubbake tu vijjate tassa byāpā ro tattha hi tena micchāñāṇappabhavatā parassākhyāyate, micchāñāṇaṁ cendriyahetukaṁ, vinā sadisattaṁ na bhavatīti paṭisedhe sati uttarapadatthasadiso samāsattho jāyateccāha- ‘tattha sadisattaṁ vine’ccādi. Rajjuyaṁ hi sappabuddhi sadisattā.",
  "anya-e0806n3:111": "Payogasāmatthiyāceti abrāhmaṇamānayeccādipayogasāmatthiyā ca. Evammaññate- ‘‘yadyatra brāhmaṇamattassānayanaṁ siyā pubbapadassuccāraṇamanatthakaṁ siyā, atha na kassaci ānayanaṁ evampi sabbassevā brāhmaṇasaddassānatthakattaṁ, tasmā payogasāmatthiyāpi sadisappaṭipattī’’ti.",
  "anya-e0806n3:112": "Taggatāti sadisatthagatā. Yathāvuttassevā-tthassupabrūhanāya viññūvacanamupaññassati ‘atoyeva vuccate’ccādi. Ayañcettha attho ‘‘nañvacanena ivasaddena ca yaṁ yuttaṁ tadaññasmiṁ tappadatthasadise-tthe paṭipattiṁ janeti, tathāhyatthasampaccayo loke dissati ‘abrāhmaṇamānayā’ti brāhmaṇasadiso khattiyādi ānīyatīti, adhikarīyati niyujjate saddo-smintyadhikaraṇaṁ. Yathāvuttena ca byākhyānena kimiṭṭhaṁ siddhantyāha- ‘tadeva’miccādi. Keci pana uttarapadatthappadhānattamiha vaṇṇenti.",
  "anya-e0806n3:113": "Samatthavādīnanti ‘‘samattho padavidhi’’ (pā 2-1-1) tvevaṁ vādīnaṁ. Samattha vādīnaṁ samāso vidheyyoti sambandho, vidheyyoti vacanantarena vidheyyo, tathāhi apunageyyāti gāyanena nañssa sambandho, na tu punasaddatthena. Anokāsaṁ kāretvāti karaṇena sambandho na okāsena. Amūlāmūlaṁ gantvāti gamanena, na mūlenāti asāmatthiyaṁ. Gamakattavādinoti asāmatthiyepi yatra gamakattaṁ tattha samāso hoteva, tato gamakattañca samāsassa nibandhananti yo vadati tassetyattho. Etthāpīti apunageyyātyādopi, nanvayamapyācariyo gamakattavādī, tathāsati gamakattāiccanabhidhāya bahulādhikārāti kasmāvuttanti āha-‘so ce’ccādi.",
  "anya-e0806n3:114": "Kehicīti vuttigganthena byavacchinnamatthaṁ dassento āha- ‘kehiciyeva na sabbehī’ti, apunageyyāti ‘‘ṭa nañssā’’ti (3-74) nassaṭo, atippasaṅgābhāvatoti suttantarena samāse avihitepi anabhimatatthānampatītiyā abhāvato.",
  "anya-e0806n3:115": "13. Kupā",
  "anya-e0806n3:116": "Syādividhinoti kārakavibhattividhānato visuṁ itthambhūtādīsuvidhānā syādividhītisaṅkhaṁ gatassa syādividhino, asyādividhimhīti pariyudāso-natthakoti codento āha ‘nanvi’ccādi, anatthakaṁ bhaveyya… lakkhaṇādyatthānaṁ samāse guṇībhūtattā samāsato kiriyāsambandhānurūpavibhattiyatthassa padhānabhāvato, pariharati ‘nayidameva’miccādinā. ‘‘Anunā’’ti (2-10) vicchāyamanunā yoge dutiyā vidhānasāmatthiyā vākyampi hoti, aññathā niccasamāse dutiyā vidhānamanatthakanti bhāvo, nigamayati tasmāiccādinā, ‘‘ku pāpatthe’’ti paresaṁ gaṇapāṭho, evamuparipi ‘‘dunindāyaṁ’’tyādi veditabbaṁ.",
  "anya-e0806n3:117": "14. Cīkri",
  "anya-e0806n3:118": "Cīsaddoti ettha cīti iminā cīppaccayantaṁ parāmasati, cīppaccayanta saddoti attho.",
  "anya-e0806n3:119": "15. Bhūsa",
  "anya-e0806n3:120": "Pītisambhamoti pītiyā sambhamo pītipubbikā paccuṭṭhānāsana dānādivisayā turitatā, alaṁbhutvā pariyattaṁ sampuṇṇaṁ bhutvā.",
  "anya-e0806n3:121": "16. Aññe",
  "anya-e0806n3:122": "Purobhūya aggatobhūya. Tirobhūya antaradhānībhūya. Anaccādhāneti imassa attho ‘upariyādhānato aññatrā’ti, ādhānaṁ patiṭṭhāpanaṁ, icchantīti pāṇiniyādayo icchanti, urasi katvā pāṇinti pāṇiṁ urasi katvā.",
  "anya-e0806n3:123": "17. Vāne",
  "anya-e0806n3:124": "Anekaggahaṇassa payojanaṁ vattumupasakkati ‘idhe’ccādi, vivacchitekasaṅkhyāsāmaññanti vivacchitaṁ ekasaṅkhyāya sāmaññaṁ, evaṁ maññate ‘‘yadi‘syādi syādine’ti vattumicchitekasaṅkhyāsāmaññassa pariggaho na siyā tadā ihānatthaka (maneka)ggahaṇaṁ siyā tenehāne kaggahaṇasāmatthiyāyeva ‘syādisyādine’ti vattumicchitekasaṅkhyā sāmaññampariggahitanti viññāyate’’ti teneccādinā idaṁ dasseti ‘‘tena yathāvuttena pubbe vutto sabbopi samāso pubbaparānaṁ dvinnaṁyeva syādyantānaṁ hotī’’ti.",
  "anya-e0806n3:125": "Yajjevaṁ kathaṁ ‘tadahujāto’ti bahulādhikārena visesana samāsagabbhakārakasamāsena vā sijjhati, ayaṁ aññapadatthasamāso. Catthe bahunnamiṭṭhattā tadatthañcānekaggahaṇaṁ, tena ‘hotu potu pitā puttā’ti hoti uttarapade (yoni) sambandhe parato pubbapadassa ‘‘putte’’ti (3-65) suttenāttena, aññathā dvinnaṁdvinnaṁ samāse sabbattha uttarapadasambhavena ‘‘vijjāyonisambandhānamā tatra catthe’’ti (3-64) ‘‘putte’’ti ca suttadvayenāttena‘hotā potā pitā puttā’ti āpajjeyya. Anekanti paṭhamantattā syādītīdamevānuvattate, tenevānekaṁ syādyantamicceva vuttaṁ. Athāññattheti vutte-ññassa vākyassattheti avatvā padassecceva kasmā vuttantyāsaṅkiyā ha- ‘syādyantasse’ccādi, tassevāti sāmatthiyaladdhassa syādyanta padasseva samāso viññāyatīti sambandho.",
  "anya-e0806n3:126": "Tassa guṇā tagguṇā tasseccanenāññapadattho niddisīyate, tassa aññapadatthassa ye guṇā yāni visesanāni, tesaṁ saṁviññāṇaṁ gahaṇaṁ tagguṇasaṁviññāṇaṁ, athavā so guṇo yassa so tagguṇo, tagguṇassa tagguṇayuttassāññapadatthassasaṁviññāṇaṁ, na guṇavirahitassā(ti) tagguṇasaṁviññāṇaṁ, ettha pana ‘aññapadatthe tagguṇasaṁviññāṇaṁ pyatthī’ti paribhāsīyati, tatthāyamattho ‘‘aññapadatthe samāse-ññapadattho visesanena saha viññāyati navisesanarahito’’ti, kvaci atagguṇasaṁviññāṇassāpi dassane nāpisaddo, yatrāvayavena viggaho samudāyo samāsattho tattheva tagguṇasaṁviññāṇaṁ bhavati, tagguṇasaṁviññāṇato aññaṁ atagguṇasaṁviññāṇaṁ, tasmiṁ, yatrāvayavoyeva samāsattho tatrātagguṇasaṁviññāṇaṁ.",
  "anya-e0806n3:127": "Ettha pana bahudhanasaddo purisassa upalakkhaṇabhāvena katattā. Abhimatoti pāṇinīyānaṁ abhimato dasannaṁ samīpe āsannā dasannamiccādivākye.",
  "anya-e0806n3:128": "Parimāṇamevasaṅkhyeyanti parimāṇalakkhaṇameva saṅkhyeyaṁ, tañca parimāṇalakkhaṇaṁ saṅkhyeyañca.",
  "anya-e0806n3:129": "Saṅkhyānarūpanti saṅkhyānasabhāvaṁ.",
  "anya-e0806n3:130": "Parimāṇenāti pañcasaṅkhyāya paricchijjamānena saṅkhyeyasaṅkhātena parimāṇena.",
  "anya-e0806n3:131": "Saṅkhyānavuttīti tena anativattiyamānatapparicchedaka saṅkhyānarūpa saṅkhāte saṅkhyāne vutti yassā sā saṅkhyānavutti-pañcasaṅkhyā.",
  "anya-e0806n3:132": "Diṭṭhanteniminā imaṁ dīpeti ‘‘yathā pañca parimāṇamesanti pañcakāti ettha parimāṇarūpo-vayavabhedasamudāyasabhāvo pakatiyattho samudāyino sakunā paccayattho, tathā tidasāti etthāpi’’ti, kappaccayo pakatippaccayatthabhedasambhavena.",
  "anya-e0806n3:133": "Keci panāti iminā pāṇinīye dasseti.",
  "anya-e0806n3:134": "Pakatippaccayatthabhedasambhavāti iminā paresaṁ pakatippaccayatthānaṁ bhedābhāvassa icchitattā saññāyaṁ sakatthe kappaccayassa vidhānaṁ dasseti.",
  "anya-e0806n3:135": "Syādyantassāti iminā vāsaddassa padattaṁ dasseti.",
  "anya-e0806n3:136": "Tadatthepīti tassa vāiti aññapadassa atthepi, tadattho cettha vikappattho vā siyā tadā pana dvinnaṁ gahaṇe na tiṇṇaṁ, tesantu gahaṇe na dvinnaṁ, saṁsayo vā, tadā tu saṁsayassobhayā lambanarūpattā dvevāti vutte tayo, tayovāti vutte dve apekkhīyantīti buddhivisayā pañca atthā samāsābhidheyyo honti.",
  "anya-e0806n3:137": "Nāmattenāti ruḷhināmattena, abhimato pāṇiniyānaṁ, vikappitaṁ suttantarena vibhāsā sabbanāmasaññāvidhānena.",
  "anya-e0806n3:138": "Avayavadhammenāti avayavasaṅkhātena sabhāvena.",
  "anya-e0806n3:139": "Nanu ca samānādhikaraṇānaṁ bahubbīhi vutto pāṇiniyehi ‘pañcahi bhuttamasseti byadhikaraṇānaṁ na siyā’ti, tathā paṭhamatthaṁ vajjetvā sabbavibhatyatthesu iṭṭho ‘vuṭṭhe devegatoccatra vuṭṭhadevoti na siyā’ti tasmā kathamatra byadhikaraṇānaṁ paṭhamatthe samāso vaṇṇīyateccāsaṅkiyāha-‘byadhikaraṇānampi’ccādi, byadhikaraṇānampi yathābhidhānaṁsamāsasabbhāvato pañcahi bhuttamassetyādo bahulādhikārā anabhidhānato vā na bhavissati, tatoyeva ca pañca bhutta vanto-sseti samānādhikaraṇānampi kvaci na bhavissati, tathā paṭhamatthepi kvaci na bhavissati vuṭṭhe deve gato’ti. Tulyayoge gamyamāneti attho.",
  "anya-e0806n3:140": "Aññatracāti tulyayogato-ññatra salomakotyādīsu ca, vijjamānāni lomānyassa, vijjamānā pakkhā assāti viggaho. Upasaṅkhyāto ‘‘syādyadhikāre-tthikhīrādīnamupasaṅkhyāna’’nti (2-2-24-vā) sabhāvato eva nivatto na suttantarato, gatatthassāpi hi payoge anavaṭṭhānaṁ siyā piṭṭhapesane viya, kathañcarahi brāhmaṇe bahū ānaya, ahaṁ pacāmīti nāvassamevaṁ payogo, katthaci pana vacanasiliṭṭhatādippayojane sati hoteva.",
  "anya-e0806n3:141": "Kaṇṭhe sambhavoti kāḷassa kaṇṭhe sambhavo. Ṭṭhasaddatthoti kaṇṭhaṭṭhasadde ṭṭhasaddattho. Oṭṭhasaddova mukhavuttītyanena gammamānatthattā dutiyassa mukhasaddassāppayogamāha, tasmā oṭṭhova mukhamassāti viggayha oṭṭhamukhoti samāso, na ca pāṇi pāṇyantarassa mukhaṁ, mukheneva ca pāṇimukhassa sadisattaṁ pasiddhanti sāmatthiyā oṭṭhamukhamiva mukhamassetyattheva tiṭṭhate, upanyasyantetyupanyāsā, visayadassanatthāti iminā’kaṇṭhe kāḷo yassā’tyādīkameva vākyanti dasseti. Samudāye vikārecāti samudāyasambandhe vikārasambandhe ca. Taṁsamāsassāti tassā chaṭṭhiyā samāsassa, tadabhidhāyinanti saṅghāta vikārābhidhāyīnaṁ, kesānaṁ saṅghāto iccādi paresaṁ vākyaṁ. Dhātuto jātaṁ dhātujaṁ, uttarapadaṁ patitasaddādi, tassa payogoti patitasaddassa payogo.",
  "anya-e0806n3:142": "‘‘Nañsmātthyatthāna’’nti (2-2-24) vāttikaṁ, etanāha-‘ña kārānu bandhā’iccādi. Pāṇiniyā tu avijjamānasaddo nañsamāso, padantare nāssa bahubbīhi vottarapadalopo, avijjamānā puttāssa aputtovijjamānaputtoti sādhenti, icchate pāṇinīyehi… dakkhiṇapubbā saddānaṁ nānatthattā byadhikaraṇattā, vacanepīti sutte vijjamānepi, aya maññapadatthasamāso parehi bahubbīhīti vuccati tathāhi bahavo vihayo yassa so bahubbīhi, yathā bahubbīhīti aññapadatthappadhāno tathā ayampi.",
  "anya-e0806n3:143": "19. Catthe",
  "anya-e0806n3:144": "Samuccīti piṇḍīkaraṇaṁ, ko soti āha- ‘sādhanameka’miccādi. Ekaṁ sādhanaṁ ekaṁ kiriyaṁ vā paṭicca cīyamānatāti sambandho, kesanti āha- ‘kiriyāsādhanāna’nti, kenāti āha- ‘attarūpabhedenā’’ti. Tattha devadatto bhuñjati tiṭṭhati pacaticāti sādhanampaṭicca kiriyānaṁ attarūpabhedena cīyamānatā veditabbā, dhave ca khadire ca palāse ca chindāti kiriyampaṭicca attarūpabhedena sādhanānaṁ cīyamānatā veditabbā.",
  "anya-e0806n3:145": "Soti samuccayo bhavatīti seso, kesanti āha- ‘tulya balāna’miccādi.",
  "anya-e0806n3:146": "Tulyabalānanti iminā visuṁ padhānabhāvena kiriyābhisambandhā aññamaññānapekkhattamāha.",
  "anya-e0806n3:147": "Aniyatakkamayogapajjānanti kamo ca yogapajjañca, aniyataṁ kamayogapajjaṁ yesaṁ saddānaṁ tesaṁ, yathetyādinā tatthodāharaṇaṁ dasseti, etthāyamadhippāyo ‘‘ettha gavādīnaṁ visuṁ padhānabhāvenānayanakiriyābhisambandhā tulyabalatā gavādīnaṁ vuttakkameneva nayanābhāvā aniyatakkamatā gavādīnaṁ yugapadi nayanābhāvā aniyata yogapajjatā ca hoti, tathā aññaṁ tādisampī’’ti. Anu pacchā padhānānurodhena (cayanaṁ) anvācayo, taṁ byañjayati ‘yatthe’ccādi, tadanurodhenāti tadanuguṇena, udāharati ‘yathe’ccādi, bhikkhāgamanamettha padhānamantaraṅgattā , netaraṁ bahiraṅgattā, taṁ karaṇe yadi gāvopi passati tāpyānayati, ettha tu gossānayanaṁ bhikkhāṭanamapekkhate, netaramitarassa… vināpi tena tadanuṭṭhānato. Itarassa itarena yo go itaretarayogo, so ca etādisoti āha- ‘aññamaññe’ccādi.",
  "anya-e0806n3:148": "Avayavappadhāno cāti sābhāvikābhidhānasāmatthiyenāputhubhūto ca, vuttivayena sāriputtasaddo moggallānattho hoti moggallānasaddo sāriputtatthopīti aññamaññatthe padhānato yugapadyadhikaraṇavacane sati cattha samāsoti so-yamadhikaraṇa samudāyo ubhayapadānugataubhayatthavasena catubbidhopi yugapadi buddhiyā gayhamāno kadāci ubbhūtāvayavabhedo teneva sābhāvikābhidhānasāmatthiyeneccevamavayavappadhāno ca, nanu ca jananamaraṇānīti viruddhānaṁ kathamekenābhidhānanti vuccate- sabbopi saddo payujjamāno (itarī) tarenāvadhāraṇaṁ vattate, tena ekeko saddo ekekassatthassa vācako, tathāpi yathā sāriputtamoggallānāti ettha bahuvacanassaññathānupapattiyā yugapadyadhikaraṇavacanatā hotī, tathātrāpi bahuvacanassaññathānupapattilakkhaṇena sāmatthiyena ekenāpyabhidhānaṁ hoti. Iti hetumhi, yato evamavayavappadhāno tatoti attho.",
  "anya-e0806n3:149": "Bahuttāti kiñcāpi vākye nesaṁ vākyenevesaṁ (potthake) visuṁ bahvatthatā, na hi sāriputtamānayāti vutte moggallānassāpi sampaccayo bhavati, tathāpi yato vuttivisaye sahabhūtānamevesaṁ visuṁ bahvatthatā, tato tattha vacanīyassa atthassa saṅkhyātedena bahuttaṁ. Samāharaṇaṁ piṇḍīkaraṇavasena saṁharaṇaṁ samāhāro, so cevaṁ veditabboti dassetumāha ‘aññamaññe’ccādi.",
  "anya-e0806n3:150": "Ettha ca kiñcāpi itarītarayogassa samāhārassa ca bhāvarūpattā adabbarūpatā, tathāpītarītarayoge tu yathā guṇavaca nānaṁ sukkaṁ vatthaṁ sukko kambalo sukkā gāvīti nissayabhedato liṅgavacanasiddhi, tathā taddhammānamabhidhānato nissayato liṅgavacana siddhi veditabbā, saṁhatippadhānattācekavacananti yadā bahunnaṁ samudāyo tirohitāvayavabhedo saṁghāto pakkamīyate, tadā samāhārocceva saṁhatippadhānattā ekavacanaṁ hotīti attho. Tadanuṭṭhānatoti tassa karaṇato. Byatikaro missatā, byatikaraṁ dasseti pāṇiccādinā, paccekaṁ parisamattiyaṁ vākyabahuttaṁ dasseti ‘tattha hiccādi.",
  "anya-e0806n3:151": "Cakkhuñca sotañca, mukhañca nāsikā ca, hanu ca gīvā ca, chavi ca maṁsañca lohitañca, nāmañca rūpañca, jarā ca maraṇañcāti viggayha samāso, ‘‘samāhāre napuṁsaka’’nti (3-20) sabbattha napuṁsakaliṅgaṁ, syādimhi mukha nāsikantiādīsu ‘‘syādīsu rasso’’ti (3-23) rasso. Alabhatā gomukhaṁ ḍiṇḍimo bherivisesā, āḷambaraṁ paṇavo, murajo mudaṅgo, maddavo mudaṅgo. Maddavavādanaṁ paṇavavādanañca sippamassa maddaviko pāṇaviko, sammaṁ kaṁsatāḷaṁ, tāḷaṁ hatthatāḷaṁ, alasatā ca āḷambaro ca, murajo ca, gomukho ca, saṅkho ca ḍiṇḍimo ca, maddaviko ca, pāṇaviko ca, gītañca vāditañca, sammañca tāḷañcāti viggaho. Yugassa hitā yoggā goṇā, tesamidaṁ yoggaṁ kasikammaṁ, tassa aṅgaṁ. Tenāha- ‘kasibhaṇḍāna’nti, phālokasako, pācanaṁ patodo, yugo ca naṅgalañcāti viggaho. Piṇḍamāyudhaviseso, asi ca satti ca tomarañca piṇḍañcāti viggaho. Cammaṁ saravāraṇaphalakaṁ, kalāpo tūṇīraṁ, paharaṇañca āvaraṇañcāti viggaho. Ahi ca nakulo ca, bīḷāro ca mūsiko ca, kāko ca ulūko ca, nāgo ca supaṇṇocāti viggaho. Saṅkhyā ca parimāṇañca saṅkhyāparimāṇaṁ, tattha parimāṇasaññānaṁ yathādīgho ca majjhimo ca dīghamajjhimaṁ. Ekakañca dukañcāti viggaho, dukatikādīsupi esevanayo.",
  "anya-e0806n3:152": "Khuddajantu siyā- naṭṭhi, athavā khuddakova yo;",
  "anya-e0806n3:153": "Sataṁ vā pasate yesaṁ, keci ānakulā api.",
  "anya-e0806n3:154": "Kīṭo ca pataṅgo ca, kuntho ca kipilliko ca, ḍaṁso ca makaso ca, makkhikā ca kipillikācāti viggaho. Pacanacaṇḍālāti o rabbhikādīnaṁ ruḷhīsaññā. Urabbhe hantvā jīvatīti orabbhiko, evaṁ sesesu. Sānaṁ sunakhaṁ pacatīti sapāko, venā tacchakā, rathakārā cammakārā. Sādhāraṇā samānā, caraṇasaddo- yaṁ idha gayhatīti sambandho, yathā sakamajjhayanāya carīyanti vatānyetesūti caraṇāni, kaṭhādivājhānyajjhayanāni sākhāsaññakāni. Yasmā etehi carati ariyasāvako gacchati amataṁ disaṁ, tasmā caraṇāni sīlādayo paṇṇarasa dhammā. Tenāha- ‘kaṭhādīhī’tiādi, kaṭhādīhīti pasiddhivasena kamātikkamenāpi vuttaṁ, tato ādisaddena atisādayo gayhanti. Atisena bhāradvājena kaṭhena vuttaṁ vidantyadhīyanti vāti ‘‘aññasmi’’ti (4-121) ṇo, ‘‘lopo’’ti (4-123) lopo atisā bhāradvājā kaṭhā. Kalāpinā vuttaṁ vidantyadhīyanti vāti, teneva ṇo, kalāpā, kaṭhā ādi yesaṁ te kaṭhādayo, tehi ajjhenavisese ca purise ca upacārāti sambandho.",
  "anya-e0806n3:155": "Sīlādayotiādisaddena indriyasaṁvarādayo gayhanti. Sīlañca paññāṇañca, samatho ca vipassanā ca vijjā ca caraṇañcāti viggaho. Ekato ajjhayanametesūti ekajjhayanāni, pakaṭhāni vacanāni pāvacanāni saddhammo, ekajjhayanāni ca tāni pāvacanāni ca tesaṁ, dīgho ca dīghāgamo ca majjhimo ca majjhimāgamo ca, ekuttaro ca aṅguttarāgamo ca saṁyuttāgamo ca, khandhako ca vibhaṅgocāti viggaho.",
  "anya-e0806n3:156": "Tesanti iminā liṅgavisesānanti chaṭṭhiyantataṁ dīpeti, itthī ca pumā ca, dāsī ca dāso ca, cīvarañca piṇḍapāto ca senāsanañca gilānapaccayo bhesajjaparikkhāro ca, tiṇañca kaṭṭho ca sākhā ca palāso cāti viggaho. Cheko dakkho, pubbā ca parācātiādinā viggaho.",
  "anya-e0806n3:157": "Pubbadakkhiṇantiādīsu ‘‘byañjane dīgharassā’’ti (1-33) rasso. Kāso ca kuso ca usiro ca bīraṇañca, muñjañca babbajañcāti viggaho. Khadiro ca palāsocātiādinā ca, gajo ca gavajo cātiādinā ca, hatthī ca goca asso ca vaḷavācāti ca, haṁso ca balāvā cātiādinā ca, bako ca balākācāti ca. Hiraññañca suvaṇṇo ca, maṇi ca saṅkho ca muttā ca veḷuriyo ca jātarūpañca rajatañcāti ca, sāli ca yavakocātiādinā ca, sākañca suvañcātiādināca, kāsiyo ca kosalācātiādinā ca viggaho, janapadavācinā ca bahuvacanantā.",
  "anya-e0806n3:158": "Ekavīsaticcādino ekañca taṁ vīsaticāti visesanasamāso vā siyā, ekañca vīsati ca ekavīsatīti catthasamāso vā, samāhāre napuṁsakattantu na pappoti, ‘‘nānusāsanīyaṁ liṅgaṁ sokanissayattā liṅgasse’’ti loke napuṁsakaliṅgassehānabhidhānato napuṁsakaliṅgaṁ na bhavissatītyadhippāyo, sabhāparisāyāti ñāpakato vā samāhāre napuṁsakaliṅgamatra byabhicaratīti daṭṭhabbaṁ.",
  "anya-e0806n3:159": "Pubbappayogo-bhimatoti upasajjanasaññakassa syādīti paṭhamāya niddiṭṭhassa samāse pubbanipāto ‘‘upasajjanaṁ pubba’’miccanena (2-2-31) iṭṭho kamassa padhānabhāvena vattumiṭṭhattāti ‘‘syādisyādinekattha’’nti (3-1) ettha syādīti paṭhamāniddiṭṭhassāsaṅkhyādino pubbamavaṭṭhānato syādineti tatiyāniddiṭṭhassa pacchāvaṭṭhānato ‘‘syādisyādinā’’ti sutte paṭipāṭiyā padhānabhāvena vattumiṭṭhattā.",
  "anya-e0806n3:160": "Parappayogo-bhimatoti heṭṭhā vuttasuttena pubbanipāte patte ‘‘rājadantādīsu para’’ntīminā (2-2-30) paranipāto-bhimato, vacanenāti- ‘‘bahula’’nti vacanena, pubbakā layuttassa parappayogo-bhimatoti rājadantādipāṭhato evā-bhimato.",
  "anya-e0806n3:161": "Kamampaccanādarāti iminā padhānabhāvenā-kkamassa vattumiṭṭhattamāha. Saro ādi yassa taṁ sarādi, saṅkho ca dundubhi ca vīṇā ca, udukkhalañca musalo ca, dhanapati ca rāmo ca kesavocāti viggaho. Jaṁdaṁsaddā jāyāsaddasamānatthā asaṅkhyā-jañca pati ca, dañca paticāti viggaho, avantayo ca assakāca, aggi ca indocāti viggaho, taṁnivāsimhi gahite avanti ca assakocāti ekattenapi viggaho vattati. Dvandasamāso- yaṁ dvandasadisattā dvando, dve ca dve ca padāni dvandānīti hi ubhayatthappadhāno- yaṁ dvandasaddo.",
  "anya-e0806n3:162": "21. Saṅkhyā",
  "anya-e0806n3:163": "Atha ‘‘samāhāre napuṁsaka’’nti (3-20) vijjamāne kiṁ ‘‘saṅkhyādī’’ ti iminā satthagāravakarenāti āsaṅkiya codeti ‘nanuce’ccādi. Tathāhiccādinā ‘‘samāhāre napuṁsaka’’nteva sijjhanaṁ samattheti. Yathāvuttacodanācālane parādhippāyaṁ parikappento’catthe’tiādimāha.",
  "anya-e0806n3:164": "Neti iminā catthetiādinā kataparikappanā na sijjhatīti dasseti, tattha hetumāha- ‘sambandhassa purisādhīnattā’ti, saticeccādinā ‘samāhāre napuṁsaka’ntettha visesanaggahaṇe payojanaṁ vatvā ‘saṅkhyādī’ti imassa niratthakattameva thirīkaroti.",
  "anya-e0806n3:165": "Payojaneti lāghavappayojane;",
  "anya-e0806n3:166": "Sambandhīyatīti visesanaggahaṇaṁ sambandhīyati;",
  "anya-e0806n3:167": "Etthāti etasmiṁ ‘saṅkhyādī’sutte;",
  "anya-e0806n3:168": "Tanneti iminā yathāvuttaṁ codanaṁ nivatteti.",
  "anya-e0806n3:169": "‘Saṅkhyādī’ti suttassa sātthakattamāha- ‘catthasamāsānantara’miccādinā. Ekattabyapadeso kātabboti ‘‘saṅkhyāpubbo digū’’ti (2-1-52) saṅkhyāpubbassa samāsassa digusaññaṁ vidhāya tadatthassa ‘‘digurekavacana’’ntīminā (2-4-1) ekattabyapadeso parehi viya kātabbo.",
  "anya-e0806n3:170": "Samāharaṇaṁ samāhāroti iminā bhāvasādhano-yaṁ samāhārasaddo. Yadi samāharīyatīti samāhāroti kammasādhano siyā, tadā pañca kumāriyo samāhaṭāti vākyassātthe vutti siyā pañcakumārītyettha sakapadatthappadhānattā bahuvacanaṁ siyā ‘‘ghāpassāntassāppadhānassā’’ti (3-24) appadhānarassattañca na siyā… samāhaṭānameva kumārīnaṁ padhānattā, tasmā pañca gāvo sa māhaṭātyetasmiṁ vākye samāsova natthi kammasādhanassānupagamato. Pañcannaṁ gunnaṁ samāhāro, catunnaṁ pathānaṁ samāhāroti vākye pana atthi, samāhārassekattā tu sataṁ yūthaṁ vananti ettha viya sābhāvikamekavacanaṁ siddhameveti viññāpeti.",
  "anya-e0806n3:171": "22. Kvace",
  "anya-e0806n3:172": "Kvacisaddassa payoganiyamanattho ‘‘paro kvicī’’ti (1-27) ettha vuttanayena veditabbo. Avisesena udāharaṇepīti paresaṁ viya ‘‘chāyā’’ti (2-2-73) suttayitvā vikappena ‘(kuḍḍacchāya) kuḍḍacchāyāti ca ‘‘bāhulle’’ti (caṁ, 2-2-74) suttayitvā niccaṁ ‘ucchucchāyaṁ salabhacchāya’nti ca nodāharitvā sāmaññena ‘salabhacchāyaṁ sakuntacchāya’nti udāharaṇe dassitepi. Aññatthāti bahulabhāvato aññattha. Viggahasamattassāti viggahasāmaññassa, yathāsambhavanti pāsādassa chāyāiccādinā sambhavānatikkamena, saddāti saddato parāya.",
  "anya-e0806n3:173": "23. Syādi",
  "anya-e0806n3:174": "Nanuceccādinā vuttaṁ codanaṁ nisedheti ‘tanne’ti. Tattha kāraṇamāha- ‘ghasaññattā’tyādi. Aghonanti ghaokāravajjitānaṁ, nanu itthi yamākāro gho, tathāsati napuṁsake so (na siyāti) parikappeti ‘napuṁsakattā ghattameva natthīti cedi’ti. Tampi neti yathā vuttampaṭikkhipitvā attheva napuṁsake ghattanti napuṁsakattanti (potthake) dassetumāha-chaṭṭhīsamāsasse’ccādi. Napuṁsake ghattassa napuṁsakattassa (potthake) sabbhāvameva samattheti napuṁsakattaṁ hi’ccādinā, pāribhāsikanti ettha suttamevādhippetaṁ, paribhāsāya nibbattaṁ pāribhāsikaṁ suttikanti attho. Ārabhitabbamevidaṁ suttaṁ (napuṁsakassāpi) rassattavidhānāyāti adhippāyo. Ghanissitampi kāriyanti ‘‘ghabrahmādīte’’tyādinā (2-60) vidhiyamānamekārādikāriyampi. Etaṁ ghanissitaṁ kāriyaṁ naca yuttanti sambandho. Ayuttattepi doso-yamāpatatevākyāsaṅkiyāha-‘nāyampidoso’ccādi, na rassassa ettheva laddhāvasarattā paṭhamaṁ tena paviṭṭhe… (ghani)ssitaṁ kāriyanti nāyampi doso paribhāsāva senāti mantabbaṁ. Salabhacchāye iti padacchedo.",
  "anya-e0806n3:175": "24. Ghama",
  "anya-e0806n3:176": "Atoevacātiādi heṭṭhā vuttanayāvalambena vuttaṁ.",
  "anya-e0806n3:177": "25. Gossu",
  "anya-e0806n3:178": "Sakatthapariccāgena kule pavattattāti iminā chaṭṭhīsamāsassa uttarapadatthappadhānattamāha.",
  "anya-e0806n3:179": "26. Itthi",
  "anya-e0806n3:180": "Itthividhīsu ‘‘puthussa pathavaputhavā’’ti (3-39) suttapariyantesu. Itthiyanti idaṁ nāmavisesanaṁ vā siyā paccayatthavisesanaṁ vā, tattha nāmavisesanamevidaṁ na paccayatthavisesananti dassetumāha- ‘nāme’ccādi. Akārantato nāmasmāti ekattādimahantatthavācito akārantato nāmasmā. Itthattanti ettha itthīti itthiliṅgaṁ vuccati. Itthiyeva hi esāti liṅgīyati saṅketīyatīti liṅgaṁ. Itthiyā esāti pasiddhimato atthassa bhāvo sāmaññaṁ bālayuvattādi lakkhaṇaṁ itthattaṁ. Kimettha liṅgaṁ nāma–",
  "anya-e0806n3:181": "Eseso etamiti ca,",
  "anya-e0806n3:182": "Pasiddhi atthesu yesu lokassa;",
  "anya-e0806n3:183": "Thīpuṁ napuṁsakānīti,",
  "anya-e0806n3:184": "Vuccante tāni nāmāni.",
  "anya-e0806n3:185": "Atthesu yesu esā eso etanti pasiddhi lokassa hoti etāni yathākkamaṁ itthipurisanapuṁsakaliṅgānīti lokena vuccantīti attho. Evañcakatvā vuccate ‘‘liṅgaṁ nānusāsanīyaṁ lokanissa yattā liṅgassā’’ti. Tattha goiccādīsvesā esoti pasiddhiyā itthiliṅgattaṁ, acciādīsvesā etanti pasiddhiyā itthinapuṁsakattaṁ, taṭobhaṭī taṭamiccādīsveso esāetanti pasiddhiyā pumitthinapuṁsakattaṁ, mālāiccādīsvesāti pasiddhiyā itthattaṁ, rukkhoccādīsvesoti pasiddhiyā pulliṅgattaṁ, kulamiccādo etanti pasiddhiyā napuṁsakattaṁ. Samāsassāpyevaṁ daṭṭhabbaṁ, jotakāti dassetīti sambandho. Jotakā itthattasseti pakaraṇato viññāyati. Tato veccādinā paccayatthabhāvino ye dosā tesametthanāvakāsoti dasseti. Samānādhikaraṇattaṁ bahuvacanampi hotītisambandho. Iminā idaṁ dīpeti ‘‘itthattassa paccayatthatte sati padhānattāssa byatirekalakkhaṇāya chaṭṭhiyā ‘kumārittaṁ (devadattāyā’tibhavitabbaṁ, tato ca na siyā kumārī) devadattā’ti samānādhikaraṇattaṁ, tathā kumāriyoti bahuvacanampi itthattassekattā. Pakatiyattha visesanapakkhe tu pakatiyā itthattavisiṭṭhaṁ dabbamevoccate, āādayo tu jotakatāti tattha byatirekābhāvā chaṭṭhiyā appasaṅgo ca bahuvacanampi anekattāva dabbassa yuttanti yathāvuttadosāvasarābhāvā iṭṭhatthasiddhī’’ti. Aññeti jayādicca jinindabuddhyācariyādayo dasseti.",
  "anya-e0806n3:186": "Itthiyamabhidheyyāyanti itthiliṅgasaṅkhāte itthatte atthabhūte, yathevahītiādinā upamāvasena yathāvuttamevatthaṁ vibhāveti. Tattha itthattamiccādinā paropavaṇṇitapakkhassāyuttattannicchindeti, no papajjate nopapajjeyya (pañcikā) devadattāsaddavacanīyassāpi itthattato abyatirittattā ‘itthattaṁ devadattāyā’ti bhinnādhikaraṇatā na yujjate, anupapattimeva samattheti ‘devadattāyāti’ccādinā. Samānādhikaraṇattameva siyā itthisaddavacanīyato anaññattā devadattā saddavacanīyassa itthī devadattāti.",
  "anya-e0806n3:187": "Atoevāti itthatte āvidhānatoyeva. Tabbatotthassāti idaṁ jayādiccādimatānugāminā nugāmī pana (potthake) vuttaṁ, tathā hi te evaṁ liṅgalakkhaṇa māhu (pā, 4-1-3 kāsikāyaṁ) ‘‘sāmaññavisesā itthattādayo gottādayo viya bahuppakārabyattiyoti sāmaññāni ca tulyajātiyapadatthasādhāraṇattā tāni visesā ca añña maññehi vijātiyeti ca visissante byāvattanteti sāmaññavisesā. byañjīyantiā etehīti byattiyo sāmaññavisesānaṁ nissayā, bahuppakārā byatti yo yesaṁ sāmaññavisesānaṁ te tathāvuttāti– (kāsikāvivaraṇa pañjikā.) te hyevaṁ maññante ‘‘yathā gottādayo samānajātiyesu sabbesvanuvattante, vijātiyehi pana nivattante, tathā itthattādayopi. Vicittattā pana sāmaññavisesanissayānaṁ byañjakānaṁ kociyeva sāmaññaviseso kenacideva nissayena byañjate, na sabbo sabbena (pati) niyatavisayattā bhāvasattīnaṁ, tattha yenatthena itthattameva byañjate na pumattaṁ nāpi napuṁsakattaṁ, sā itthiyeva bhavati na pumā nāpi napuṁsakaṁ. Yena pumattameva byañjate, so pumāyeva. Yena tu napuṁsakattaṁ taṁ napuṁsakameva. Yo tu dvinnaṁ tiṇṇaṁ (vā) byañjako, so dviliṅgo tiliṅgo ve’’ti (pā, 4-1-3 kāsikāvivaraṇapañjikā) tasmā pabbato yathā vuttaitthattavato atthassa abhidheyyassāti evamettha attho daṭṭhabbo.",
  "anya-e0806n3:188": "Atheccādinā yathāvuttadosaparihārāya jinindabuddhinā yadupavaṇṇi taṁ taṁ parikappeti. So eva carahiccādinā upahāsapubbakamuttara mācikkhate. Masimakkhitakukkuṭoviyāti yadā koci aññakukkuṭo aññasmā bhīto siyā, tadā vijayino kukkuṭassa mukhaṁ masiyā makkhetvā upanenti so paṭhamaṁ tato bhītopi puna aññoti mantvā yujjhitumussahate. Yathātra sova kukkuṭo byāje nopadassito, tathā trāmītyattho.",
  "anya-e0806n3:189": "29. Ārā",
  "anya-e0806n3:190": "Puṁyogena bhariyāyaṁ vattamānatova niyamena ‘‘mātulāditvānī bhariyāyaṁ’’ (3-33) tyānī, iminā tvaniyamena bhariyāyamabhariyāyañca inītyaniyamena vattumāha- ‘ārāmikassa bhariyā’iccādi.",
  "anya-e0806n3:191": "31. Kti",
  "anya-e0806n3:192": "Ttimhāti ettake vuttepi ttippaccayantatoti vacane kāraṇamāha-kevalassa aññapadatthe payogābhāvā’ti. Iminā paccayaggahaṇaparibhāsamantarenāpi sāmatthiyenevāyamatthaviseso labbhatīti dīpeti.",
  "anya-e0806n3:193": "32. Ghara",
  "anya-e0806n3:194": "Taṁsanniyogāti tena nīppaccayena sanniyogā ekībhāvā, ayametthādhippāyo ‘yattha nīppaccayo tattheva yalopo’ti.",
  "anya-e0806n3:195": "33. Mātu",
  "anya-e0806n3:196": "Bhariyāyanti pakativisesanattā māha- ‘bhariyāya’ntiādi. Punnāmadheyyāti purisassa samaññābhūtā, puṁyogenāti purisena saha sambandhena hetunā. Itthiyaṁ vattantīti soyamityabhedavacanicchāyaṁ yadā bhariyāsaṅkhātāyamitthiyaṁ vattante, nadādipāṭhāti vutte viññāyati ‘ākatigaṇattā nadādipāṭho honto evaṁ hotī’ti dasseti, punnāmasmāyogāapālakantāti nadādipāṭhatoti atthoti seso. Idañca nadādīsu gaṇasuttanti veditabbaṁ, tassa atthaṁ vadati-‘pumuno’iccādi, apālakantāti kiṁpasupālikā khettapālikā.",
  "anya-e0806n3:197": "39. Puthu",
  "anya-e0806n3:198": "Puthusaddato saññāyaṁ vīppaccayaṁ samattheti‘puthubhūtā pathavīti hi mahī vuccatī’’ti, puthubhūtāti hi iminā pathavīsaddassa puthusaddabhūtattaṁ viññāpeti, mahī vuccatīti iminā nadādipāṭhā saññāyaṁ vīppaccayattaṁ, puthubhūtā patthaṭāti attho.",
  "anya-e0806n3:199": "40. Samā",
  "anya-e0806n3:200": "Parādhikārato paccayassa paravidhināva sāmīpyassa siddhattā sādhīpyavacanassantasaddassa gahaṇamanatthakaṁ siyāti mantvāvayavavacano yamantasaddo gayhatīti dassento āha- ‘tassa anto’iccādi. Avasānavati+avayavoti padacchedo, samāsaggahaṇena gahaṇe kāraṇamāha-‘avayavattā’ti. Yathāvuttacodanāya niddosattamupamāvasena dassetumāha-‘nāyaṁ doso’ccādi. Pallavitassa rukkhassa pallavānamavayavattaṁ viya samāsato uttarakālaṁ vidhīya mānassa akārassa samāsāvayavattaṁ na virujjhatīti attho.",
  "anya-e0806n3:201": "44. Asaṁ",
  "anya-e0806n3:202": "Atikkantamaṅguliyoti viggaho. Dve aṅguliyo samāhaṭāti paraviggahenātthamāha, dve aṅguliyo pamāṇamassāti viggahenevaṁ samāso tato mattappaccaye tagghappaccaye vā tassa ‘‘lopo’’ti (4-123) iminā lope kate visesanasamāsā akāroti dassetuṁ ‘katha’miccādinā yaṁ vuttaṁ taṁ dassetuṁ ‘aññapadatthe’ccādi vuttaṁ. Samāsavidhānaṁ atopīti mattādippaccayalopaṁ katvā ‘‘visesanamekatthene’’ti (3-11) samāsavidhānā, atha nāyamaṅgulisaddenevaṁ samāso, māne paccayalopavasena vināva appaccayena niṭṭhappattīti mantvā ‘aṅgulasaddo vā’ccādinā yaṁ vuttiyaṁ vuttaṁ tattha āsaṅkaṁ viracayati ‘athe’ccādi. Dvaṅgulasaddassa pamāṇinivattanato kathañcipi aññapadatthatā siyāti ‘yathā tathā aññapadatthe vattatū’tivuttaṁ. Nanu niraṅgulantyādi sabbamaṅgulasaddena sādhetuṁ sakkā, tathā sati kimaṅguli saddā appaccayavidhānenetyāsaṅkiya payojanantaraṁ apadisitumāha- ‘sabbatthe’ccādi. Aṅgulisaddato appaccaye avihite niraṅguliccādipi siyā tannivattanamettha payojananti dasseti ‘aṅgulisaddanivattanattha’nti.",
  "anya-e0806n3:203": "45. Dīghā",
  "anya-e0806n3:204": "Dīgharattantyādo nānusiṭṭhattā liṅgavisesassa kathaṁ napuṁsakattameviccāsaṅkiya codeti ‘nanuce’ccādi. Nāyaṁdosoccādinā pariharati. ‘‘Liṅgaṁ nānusāsanīyaṁ lokanissayattā liṅgassā’’tīdamālamba vadati ‘loke’tiādi. Athavāti pakkhantaropadassanatthe nipāto, vibhajjāti vibhajitvā. Kvacīti yogavibhāgenāti adhippāyo.",
  "anya-e0806n3:205": "Ahorattanti samāhāre (cattha) samāsā napuṁsakattaṁ. Atirattoti pulliṅge pādisamāso, samudāyasaddassāpyavayave vutti sabbhāvato ekadesavacano pubbarattādo rattisaddoccāha-‘pubbā ca sā ratti cā’tiādi. Evamekarattanti pāṭhena na bhavitabbaṁ… tassa samāhārena samāsattābhāvā. Napuṁsakaliṅgampana lokasannissa yattā viññeyyaṁ.",
  "anya-e0806n3:206": "Asamāsantapakkheti samāsantaappaccayassābhāvapakkhe. Pubbā atikkantā ratti pubbarattī(ti ratti saddo) nekadesavacanoti samāsantābhāvo.",
  "anya-e0806n3:207": "46. Gotva",
  "anya-e0806n3:208": "Nanuceccādinā yathāpāditadosaṁ nāyaṁ dosoti pariharati. Syādilopassiccādinā sulabhasyādi lopato pyasulabhataddhita lopova alopetīminā parāmaṭṭhuṁ yuttoti dasseti.",
  "anya-e0806n3:209": "47. Ratti",
  "anya-e0806n3:210": "Rattindivaṁ bhuñjatīti payoge ādheyye bhojanasaṅkhāte apekkhite ratyādayo ādeyyasāpekkhā, tesampi iminā nipāta nenevātimatā samāsassa siddhīti dassento āha- ‘rattandiva’ntiādi, ratti ca divācāti viggaho, catthasamāse tu ra(ttindi) vā.",
  "anya-e0806n3:211": "50. Dāru",
  "anya-e0806n3:212": "Samāsattho (ettha) dāru, nāssa mukhyāhi aṅgulīhi sambandho yujjati, nanu dve aṅgulī pamāṇamassa dārunoccādiṁ mukhyo aṅgulisaddogahitoti sambandho sambhavati kimevaṁ vuccateccāsaṅkiyāha-‘yadipi’ccādi, pamāṇavacanenāti mattādipaccayatthabhūtapamāṇavācakena, aṅguli saddassa dāruno pamāṇavācakattā vuttaṁ- ‘dāruno sambandho atthī’ti. Visesanasamāsato paraṁ tadatthavisaye tasmiṁpamāṇatthavisaye ‘‘mānematto’’tiādinā (4-46) mattādippaccayenabhavitabbantiattho, lopenabhavitabbanti sambandho, ‘‘asaṅkhyehi cāṅgulyā naññāsaṅkhyatthesu’’iccatra (3-44) yadākhyātaṁ, tadihāpyatidisamāha-‘pubbe viyasiddha’nti, anakārantānanti bhūmiādīnaṁ, tabbidhāne tassa appaccayassa vidhāne payojanaṁsissokārotisambandho. Iminā kaccāyanānaṁ pakaraṇe payojanaṁ dassitaṁ. Athaca panettha ‘‘kvaci samāsantagatānamakāranto’’ti (ka, 2-7-22) iminā akārantassa samāsante kate sāmatthiyā ‘syāca’iti (ka, 2-3-29) sissākārādesābhāvā niccamokārantarūpaṁ sampajjatīti parikappiyatassāyuttabhāvaṁ dassetuṁ yaṁ vuttaṁvuttikārena, taṁ dassetumāha‘akārantassapi’ccādi, yaṁ-vuttaṁ sissākārā desanivattane akārakaraṇe sāmatthiyaṁ, tadabhāvā sissākārādeso na nivārīyatīti dassetumāha-‘nace’ccādi. Caritatthatāya niṭṭhitappayojanatāya, teneva kaccāyanavuttikāreneva appaccayanta mudāhaṭaṁ sakkataganthānusārena, abyañjanantattāti iminā tiṇṇamesaṁ saddānaṁ sakkate byañjanantattameva bodheti, niratthakanti pubbeva akārantattā niratthakaṁ, ākāravidhānenevāti (ka, 2-7-25) ‘‘dhanumhāca’’ ityākāravidhāneneva.",
  "anya-e0806n3:213": "51. Civī",
  "anya-e0806n3:214": "Aññamaññakiriyeti kiriyāparivattanamāha, iminā sutte kiriya saddābhāvepi vītiharaṇasaddeneva kiriyābyatihāreti labbhatīti dasseti.",
  "anya-e0806n3:215": "52. Latvī",
  "anya-e0806n3:216": "Paṭimukkakambū āmukkavalayā.",
  "anya-e0806n3:217": "53. Vāñña",
  "anya-e0806n3:218": "Kāpekkhehīti kappaccayamapekkhitehi.",
  "anya-e0806n3:219": "54. Utta",
  "anya-e0806n3:220": "Āparicchedāvasānā na pare parena (potthake) tato paraṁ ṇādikāriyavidhānā.",
  "anya-e0806n3:221": "57. Ṭanta",
  "anya-e0806n3:222": "Ṭādese pubbasaralopo, atisayena mahantīti viggahe ‘‘taratamissikiyiṭṭhātisaye’’ti (4-64) tarappaccayo ṇādivuttiyaṁ vibhattilopo. Mahattarasaddā ‘nadāditovī’’ (3-27) mahato bhāvoti vākye‘‘tassa bhāvakammesuttatā ttana ṇya ṇeyya ṇiya ṇiyā’’ti (4-56) tto, vibhattilopo, chaṭṭhīsamāso, tenāha ‘rattaññūna’miccādi.",
  "anya-e0806n3:223": "58. A",
  "anya-e0806n3:224": "Nto neti sambandho.",
  "anya-e0806n3:225": "60. Para",
  "anya-e0806n3:226": "Parāsaddo ettha adhikatthoti āha-‘adhikā’ti.",
  "anya-e0806n3:227": "63. Klu",
  "anya-e0806n3:228": "Apavādavisayepīti ‘‘vijjāyonisambandhānamā tatra catthe’’ti (3-64) imassa apavādasuttassa visayepi.",
  "anya-e0806n3:229": "64. Vijjā",
  "anya-e0806n3:230": "Atha vijjāyonisambandhānamityuccamāne vijjāsambandhīnaṁ yonisambandhīnanti kathaṁ vivaraṇamiccāha-‘vijjāyoni’ccādi, vijjā ca yoni ca vijjā yonī tāsaṁ sambandho, so yesaṁ atthi te hotādayo mātādayo ca abhedopacāreneha vijjāyonisambandhisaddena gayhantīti adhippāyo, tasaddenāti tatretyatra. Te ca ltupitādayoti tasaddena parāmaṭṭhā ltupitādayo ca, atthe kāriyā sambhavā taṁvācako saddo gayhati.",
  "anya-e0806n3:231": "65. Putte",
  "anya-e0806n3:232": "Ltupitādī (ti pubba) sutte tatreti gahitaltupitādi.",
  "anya-e0806n3:233": "66. Cismiṁ",
  "anya-e0806n3:234": "Paccayaggahaṇaparibhāsāya cippaccayanteti vuttaṁ.",
  "anya-e0806n3:235": "67. Itthi",
  "anya-e0806n3:236": "Itthisaddena itthiliṅgaṁ gahitaṁ na itthī, taggahaṇe sati ‘itthiyaṁ vattamāne’ti vuttiganthassa itthisaṅkhāte atthe vattamāneti attho gayheyya, evaṁ sati ‘kalyāṇippadhānā’ti etthāpi pumbhāvo pasajjeyya… padhānasaddassa kalyāṇiyaṁ vattamānattāti āha- ‘itthiyanti itthiliṅge’ti. Atha itthiyanti ettake vutte kathaṁ taggahaṇaṁ siyāti āha-‘visesane’ccādi, ekattheti vuttepi itthiyaṁ vattamāneti ayamattho viññāyatīti itthiyanti vacanamanatthaṁ siyāti samatthamaññathānupapattiyanti itthiyanti visesanamitthiliṅgasseva gahaṇeti āha- ‘visesane’ccādi, itthiyanti itthiliṅgasseva gahaṇanti sambandho. Byavacchejjābhāvā visesanamanatthakaṁ siyāti ekattheiccaneneva itthiyaṁ vuttiyā (gamma) bhāvatoti bhāvo. Pume pulliṅge vattamāno saddo pumāsaddo, sakaloti padesasakalo hi gayhati… kassaci suttatthassa puthabhūtattā, tenevacāha- ‘itthiyantu na vattatte’ti.",
  "anya-e0806n3:237": "69. Sabbā",
  "anya-e0806n3:238": "Vattanaṁ ekasmiṁ atthe adhitthiccādo itthivisiṭṭhe sattamiyatthādo, vāsiṭṭhoccādo vasiṭṭhādivisiṭṭhe apaccādo, puttīyaticcādo puttādivisiṭṭhe icchādyatthe pavatti, tenāha-‘ekatthībhāvo’ti. Sāmañña gahaṇatthanti iminā mattasaddassa kasiṇatthe pavattimāha.",
  "anya-e0806n3:239": "70. Jāyā",
  "anya-e0806n3:240": "Evanti iminā itarītarayoge catthasamāsaṁ vibhāveti. Jānijāyā, saddantarenāti jānisaddena tathāsaddopadiṭṭhena daṁ jaṁ saddantarena ca, kesañciti kharīgatantiādīsu ‘kharī’tiādīnaṁ kesañci, kharīti kharatthe vattamāno-yaṁ saddo niyatavisayo… gatasaddaṁ vinā aññattha adiṭṭhattā, nāyampayogoti tudampatippayogaṁ nivattetvā hetumāha- ‘āgame’ccādi, aññehi cāti iminā rūpasiddhiṁ gaṇhāti.",
  "anya-e0806n3:241": "75. Ana",
  "anya-e0806n3:242": "Nanu sutte‘sare’ti ettakaṁ vuttaṁ‘sarādo’ti kathaṁ laddhanti āha-‘sare’tiādi, vaṇṇe yantantadādoti siṭṭhavacanaṁ, vaṇṇe parabhūte yaṁ kāriyaṁ vidhīyate taṁ so vaṇṇo ādi yassa taṁ tadādi, tasmiṁ tadādo uttarapade sampajjatīti attho, khādhātuto ktappaccaye vihite rassenākārenevāyampayogo, na visuṁ akārenāti dassetuṁ na ākkhātaṁ anakkhāta ‘‘byañjane dīgharassā’’ti uttarapadādi sarassa rassatta’nti vuttaṁ.",
  "anya-e0806n3:243": "76. Nakhā",
  "anya-e0806n3:244": "Saññāsaddesucātiādinā avayavatthanirapekkhānampi yathākathañci nipphattiṁ dassento sabbesameva saddānaṁ nipphannavācitañcāttano dīpeti, yathākathañci nipphatti, ruḷhiyā atthanicchayo, tena saññeccādo-dhippāyaṁ vivarati ‘yaṁkiñci’tyādinā, itthī ca pumā ca itthipumaṁ, na itthi pumanti samāse nipātaneniminā napuṁsakādeso napuṁsakaniddeso (potthake) ti dasseti ‘na itthi’ccādinā. Khī-khaye, khara-vināse cāti hi etehi ‘na khīyati na kharatī’ti atthe ‘‘bhāvakārakesva ghaṇa ghakā’’ti (5-44) appaccaye’ na khaya na khara’iti ṭhite khattādesoti āha- na khīyati’ccādi.",
  "anya-e0806n3:245": "77. Nago",
  "anya-e0806n3:246": "Evanti iminā gacchatīti vākye kvippaccayādiṁ dasseti, viseso panettha nañssa(ṭo) vasalo caṇḍālo, sītena karaṇabhūtena.",
  "anya-e0806n3:247": "78. Saha",
  "anya-e0806n3:248": "Tattha tasmiṁ parabhūte, yassa ca jhattanti sambandho.",
  "anya-e0806n3:249": "80. Apa",
  "anya-e0806n3:250": "Appaccakkhaṁ paccakkhañāṇenānupalabbhanīyaṁ tampanātthato-numeyyameva. Tasmiṁ gammamāne yamādesoti kenaci liṅgenādhigatenānumānañāṇenānumeyuttamagyādinoti dassetumāha- ‘kapote’ccādi. Kapotādibhāveti katthaci gharādo kapotavātamaṇḍalikādīnaṁ dassanavasena sabbhāve sati. Agyādidassanatoti aggipisācādidassanato, aññatrāpīti gharādito aññatra, kapotavātamaṇḍalikādino liṅgassa, agyādiyoganti aggiādīhi anumeyyehi sambandhaṁ. Mantvāti anumānañāṇena jānitvāpayogoti sāggisapisācāti payogo.",
  "anya-e0806n3:251": "81. Akā",
  "anya-e0806n3:252": "Sakatthe vattamānassa sahasaddassāti vattabbe vattamāno tappadhānoyevāti āha- ‘sakatthappadhānassa sahasaddassā’ti, vutti bhavatīti sambandho, yugapadi dhurā sadhuraṁ. Aparaṇhena sahitaṁ sahā paraṇhaṁ.",
  "anya-e0806n3:253": "82. Gantha",
  "anya-e0806n3:254": "‘‘Aṭṭhādasa nimesā tu, kaṭṭhā tiṁsantu tākalā’’ti vacanato āha- ‘kalā kālaviseso’ti. Kalādisaṅkhātaganthassānte sahasaddo vattatītisamāsavākyaṁ niddisati ‘kalanta’miccādi. Ganthanteccādinā āsaṅkatoyamadhippāyo ‘‘kālatthapariccāgena ganthante vattamānattā akālattho’’ti. Ganthavuttipi kalādi kālasaddatthaṁ nātikkamatīti adhippāyenāha- ‘ganthavuttipi’ccādi. Adhiko māsako assāti samāsako, vikappena siddheti ‘‘sahassa so-ññatthe’’ti (3-78).",
  "anya-e0806n3:255": "83. Samā",
  "anya-e0806n3:256": "Samāno pati yassā sapattinī sapattī iti nipphannānamekadeso ‘pattinī pattī’ti dassitoti vattumāha- ‘yakkhādi tvini’ccādi. Vayasaddassa ‘‘saravayāyavāsacetā jalāsayākkhayalohapaṭamanesū’’ti gaṇapāṭhato akkhaye vattamānasso manādittā okārantattanti dassetumāha- ‘vayo’tiādi. Yappaccayantoti iminā nipātanena takayappaccayanto.",
  "anya-e0806n3:257": "84. Uda",
  "anya-e0806n3:258": "‘‘Aññasmi’’nti (4-121) iyappaccayavidhāyakaṁ suttaṁ.",
  "anya-e0806n3:259": "88. Tumhā",
  "anya-e0806n3:260": "Tumhe viya dissantīti tumhādī amhādīccādiṁ ‘‘sabbādīnamā’’ti (3-86) ā.",
  "anya-e0806n3:261": "90. Vidhā",
  "anya-e0806n3:262": "Gabbhenāti iminā kucchigatena gabbhena saha dvihadayattamassāti dasseti, pubbapadeti dusadde.",
  "anya-e0806n3:263": "92. Digu",
  "anya-e0806n3:264": "Guṇā paṭalā dve padāni assa iti bhavitabbaṁ dve pādā esaṁ dve satāni assa, dve sahassāni assa, dvinnaṁ satānaṁ dvinnaṁ sahassānaṁ vā samāhāroti viggaho.",
  "anya-e0806n3:265": "93. Tīsva",
  "anya-e0806n3:266": "Dvattipattāti paṭhamantā‘pūra-pūraṇe’iccasmā karaṇatthe ‘‘bhāva kārakesva ghaṇa ghakā’’ti (5-44) appaccaye syādisamāsoti dassetu māha- ‘dvattipatta’iccādi.",
  "anya-e0806n3:267": "94. Āsaṁ",
  "anya-e0806n3:268": "Dve ca tiṁsā ca, dvīhi vā adhikā tiṁsāti viggaho.",
  "anya-e0806n3:269": "96. Cattā",
  "anya-e0806n3:270": "Sampattavibhāsāyanti ayaṁyogo (sampattavibhāsāti) dasseti, sampatte vibhāsā vikappoti attho, tayo ca cattālīsā ca, tīhi vā adhikā cattālīsāccādinā viggaho, tisso cattālīsā assa ticattālīsaṁ gaṇo.",
  "anya-e0806n3:271": "97. Dvissā",
  "anya-e0806n3:272": "Sampattavibhāsattāti ‘‘āsaṅkhyāye’’ccādinā (3-94) ākāre sampatte vibhāsattā.",
  "anya-e0806n3:273": "Iti moggallānapañcikāṭīkāyaṁ sāratthavilāsiniyaṁ",
  "anya-e0806n3:274": "Tatiyakaṇḍavaṇṇanā niṭṭhitā."
}