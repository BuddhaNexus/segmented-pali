{
  "anya-e0807n4:0": "5. Ṇādikaṇḍa",
  "anya-e0807n4:1": "Samāso padasaṁkhepo, padapaccayasaṁhitaṁ;",
  "anya-e0807n4:2": "Taddhitaṁ nāma hotīti, viññeyyaṁ tesa+mantaraṁ.",
  "anya-e0807n4:3": "1. Ṇo vā+pacce",
  "anya-e0807n4:4": "Chaṭṭhīyantā nāmasmā vā ṇapaccayo hoti apacce+bhidheyye. Apaccasaddasambandhittena apaccavantato katasarapaccayo samatthyato chaṭṭhyantato hotīti ‘‘chaṭṭhīyantā nāmasmā’’ti sutte avuttampi vuttaṁ. Ṇādīnaṁ taddhitanti pubbācariyasaññā. Ṇakāro vuddhyattho. Eva+maññatrāpi. Ṇādivuttittā ‘‘ekatthatāyaṁ’’ti vibhattilopo.",
  "anya-e0807n4:5": "124. Sarāna+mādissā+yuvaṇṇassā+eo ṇānubandhe",
  "anya-e0807n4:6": "Sarāna+mādibhūtā ye akāri+vaṇṇu+vaṇṇā, tesaṁ ā+e+o vā honti yathākkamaṁ ṇānubandheti akārassa ākāro. Ā+e+onaṁ vuddhītipi pubbācariyasaññā. Vasiṭṭhassā+paccaṁ vāsiṭṭho. Vīmhi vāsiṭṭhī. Veti vasiṭṭhassā+paccaṁti vākyassa ca vasiṭṭhāpaccaṁti samāsassa ca vikappatthaṁ. So ca vāsaddo yāva ‘‘sakatthe’’ti adhikarīyati.",
  "anya-e0807n4:7": "Napuṁsakena liṅgena, saddo+dāhu pumena vā;",
  "anya-e0807n4:8": "Niddissatīti ñātabba+mavisese pani+cchiteti –",
  "anya-e0807n4:9": "Vuttatthā apaccasaddassa napuṁsakatthepi puttaputtīnaṁ dvinnampi vācako hoti.",
  "anya-e0807n4:10": "Ṇādayo+bhidheyyaliṅgā , apacce tva+napuṁsakā;",
  "anya-e0807n4:11": "Napuṁsake sakatthe ṇyo, bhiyyo bhāvasamūhajā;",
  "anya-e0807n4:12": "Tā tu+tthiya+masaṁkhyāne, tvādicīpaccayantakā.",
  "anya-e0807n4:13": "Bhāradvājassa apaccaṁ=putto bhāradvājo, evaṁ vessāmitto, gotamo. Ettha ca a+yuvaṇṇantābhāvā ā+e+onaṁ na vuddhi. Vāsudevassa apaccaṁ vāsudevo, baladevo. Cittakotiādīsu pana saṁyogantattā ‘‘saṁyoge kvacī’’ti kvaci na vuddhi. Upaguno apaccaṁ opagavo opagavī. Ettha ‘‘uvaṇṇassā+vaṅa sare’’ti ukārassa avaṅa.",
  "anya-e0807n4:14": "Vacchassā+paccanti viggayha pubbasuttena ṇapaccaye kate puna vacchassā+paccaṁti viggaho.",
  "anya-e0807n4:15": "2. Vacchādito ṇāna+ṇāyanā",
  "anya-e0807n4:16": "Vacchādīhi apaccapaccayantehi gottādīhi ca saddehi ṇāna+ṇāyanapaccayā vā honti apacce. Vacchāno, vacchāyano, ‘‘saṁyoge kvacī’’ti na vuddhi. Katissā+paccaṁ kacco, ‘‘ṇya diccādīhī’’ti ṇyo, ‘‘lopo+vaṇṇi+vaṇṇānaṁ’’ti akāralope cavaggapubbarūpāni. Kaccassā+paccaṁ kaccāno, kaccāyano, yāgame kātiyāno. Muggassā+paccaṁ=nattādīti vākye vuddhi+ikāralopa+pubbarūpāni. Moggallassā+paccaṁti punaṇāna+ṇāyanā honti, moggallāno moggallāyano. Ime cattāro apaccapaccayantā. Gottādito yathāsakaṭassā+paccaṁ nattādīhi sakaṭāno sakaṭāyano. Kaṇhassā+paccaṁ nattādi kaṇhāno kaṇhāyano. Evaṁ aggivessāno aggivessāyano , muñjāno muñjāyano, kuñjāno kuñjāyano. Sabbattha saṁyogattā na vuddhi. Ākatigaṇo+yaṁ.",
  "anya-e0807n4:17": "3. Kattikāvidhavādīhi ṇeyyaṇerā",
  "anya-e0807n4:18": "Kattikādīhi vidhavādīhi ca ṇeyyaṇerappaccayā honti vā yathākkamaṁ. Kattikāya apaccaṁ kattikeyyo, garuḷo vinatāya=supaṇṇamātuyā apaccaṁ venateyyo. Rohiṇiyā apaccaṁ rohiṇeyyo, gaṅgāya apaccaṁ gaṅgeyyo. Evaṁ bhāgineyyo, nādeyyo, anteyyo, āheyyo, kāpeyyo, suciyā apaccaṁ soceyyo, bāleyyo. Ṇere-vidhavāya apaccaṁ vedhavero. Bandhakiyā=abhisārikāya apaccaṁ bandha-kero. Samaṇassa upajjhāyassā+paccaṁ sāmaṇero, nāḷikero iccādi.",
  "anya-e0807n4:19": "4. Ṇya diccādīhi",
  "anya-e0807n4:20": "Ditippabhutīhi ṇyo hoti apacce.",
  "anya-e0807n4:21": "125. Saṁyoge kvaci",
  "anya-e0807n4:22": "Saṁyogavisaye kvaci ā+e+ovuddhiyo honti ṇānubandhe.",
  "anya-e0807n4:23": "131. Lopo+vaṇṇi+vaṇṇānaṁ",
  "anya-e0807n4:24": "Avaṇṇi+vaṇṇānaṁ lopo hoti yakārādo paccaye. Ditiyā=asuramātuyā apaccaṁ decco ādicco. Kuṇḍaniyā apaccaṁ koṇḍañño, nassa ññe pubbarūpaṁ. Aditīti devamātā.",
  "anya-e0807n4:25": "Bhātuno apaccaṁ bhātabyo, ‘‘yamhi gossa cā’’ti yamhi ussa avaṅa akāralopapubbarūpāni.",
  "anya-e0807n4:26": "5. Ā ṇi",
  "anya-e0807n4:27": "Akārantato ṇi vā hota+pacce bahulaṁ. Ā=ti nāmavisesanattā a-kārantatoti vuttaṁ. Dakkhassā+paccaṁ dakkhi, datti, doṇi, vāsavi, vāruṇi. Jinadattassā+paccaṁ jenadatti, suddhodani, ānuruddhi iccādi.",
  "anya-e0807n4:28": "6. Rājato ñño jātiyaṁ",
  "anya-e0807n4:29": "Rājato ñño vā hota+pacce khatthiyajātiyaṁ gamyamānāyaṁ. Rañño apaccaṁ rājañño. Jātīyanti kiṁ, rājāpaccaṁ.",
  "anya-e0807n4:30": "7. Khattā yi+yā",
  "anya-e0807n4:31": "Tijātiyaṁ apacce ya+iyā honti. Khattassā+paccaṁ khatyo khattiyo. Jātiyaṁ tveva, khatti.",
  "anya-e0807n4:32": "8. Manuto ssa+saṇa",
  "anya-e0807n4:33": "Manuto jātisamudāye ssa+saṇa hontu+pacce. Manuno apaccaṁ manusso mānuso, manussī mānusī. Jātiyaṁ tveva, mānavo, nassa ṇo, māṇavo.",
  "anya-e0807n4:34": "9. Janapadanāmasmā khattiyā raññe ca ṇo",
  "anya-e0807n4:35": "Janapadassa yaṁ nāmaṁ, taṁ nāmasmā khattiyā apacce raññe ca ṇo hoti. Pañcālānaṁ apaccaṁ rājā vā pañcālo, kosalo , māgadho, okkāko. Janapadanāmasmāti kiṁ, dāsarathi. Khattiyāti kiṁ, pañcālassa brāhmaṇassā+paccaṁ pañcāli.",
  "anya-e0807n4:36": "10. Ṇya kurusivīhi",
  "anya-e0807n4:37": "Kurusivīhi apacce raññe ca ṇyo hoti. Kurūnaṁ apaccaṁ rājā vā korabyo. ‘‘Yamhi gossa cā’’timinā avaṅa, bakārapubbarūpāni. Sebbo, ilopo. (Apaccataddhitaṁ).",
  "anya-e0807n4:38": "11. Ṇa rāgā tena rattaṁ",
  "anya-e0807n4:39": "Rāgavācītatiyantato ratta+micce+tasmiṁ atte ṇo hoti. Kusumbhādīhi vaṇṇantarapattaṁ rattaṁ nāma. Kasāvena rattaṁ kāsāvaṁ. Evaṁ kusumbhena rattaṁ kosumbhaṁ, hāliddaṁ, pattaṅgaṁ, mañjeṭṭhaṁ, kuṅkumaṁ. Idha na hoti nīlaṁ pītanti, guṇavacanattā ṇena vināpi dabbassā+bhidhānato.",
  "anya-e0807n4:40": "12. Nakkhatteni+nduyuttena kāle",
  "anya-e0807n4:41": "Tatiyantato nakkhattā tena lakkhite kāle ṇo hoti, taṁ ce nakkhatta+minduyuttaṁ hoti. Phussena induyuttena lakkhitā puṇṇamāsī phussī ratti, phusso aho, maghāya induyuttāya lakkhitā puṇṇamāsī māghī, māgho.",
  "anya-e0807n4:42": "13. Sā+ssa devatā puṇṇamāsī",
  "anya-e0807n4:43": "Seti paṭhamantā asseti chaṭṭhiyatthe ṇo hoti, yaṁ paṭhamantaṁ, sā ce devatā puṇṇamāsī vā. Sugato devatā assa sogato, māhindo, yāmo, vāruṇo. Buddho assa devatāti buddho. Phussī puṇṇamāsī assa sambandhinīti phusso māso. Evaṁ māgho, phagguno, citto, vesākho, jeṭṭhamūlo, āsāḷho, sāvaṇo, poṭṭhapādo, assayujo, kattiko, māgasiro. Puṇṇamāsī ca bhatakamāsasambandhinī na hoti, puṇṇo mā assanti nibbacanā, ato eva nipātanā ṇo, sāgamo ca.",
  "anya-e0807n4:44": "14. Ta+madhīte taṁ jānāti ka+ṇikā ca",
  "anya-e0807n4:45": "Dutiyantato ta+madhīte taṁ jānātīti etesva+tthesu ṇo hoti ko ṇiko ca. Ettha casaddo ko caṇiko ca hotīti samuccino, no ṇapaccayaṁ. Byākaraṇa+madhīte jānātīti vā veyyākaraṇo, vi+ā+karaṇanti vicchijja katayādesassi+kārassa ‘‘tadādesā tadīva bhavantī’’ti ñāyā ‘‘sarāna’’miccādinā ekāre yāgamadvittāni. Evaṁ mohutto, nemitto, aṅgavijjo, vatthuvijjo, chandaso, ‘‘manā, dīnaṁ saka’’ iti sakāgamo. Kamako, padako, venayiko, suttantiko, ābhidhammiko. Dvitaggahaṇaṁ ajjhenajānane ca visuṁ visuṁ paccayavidhānatthaṁ, ajjhenavisayadassanatthaṁ, pasiddhupasaṁharaṇatthañca.",
  "anya-e0807n4:46": "15. Tassa visaye dese",
  "anya-e0807n4:47": "Chaṭṭhiyantā visaye desasarūpe ṇo hoti. Vasātīnaṁ visayo deso vāsāto. Deseti kiṁ, cakkhussa visayo rūpaṁ, devadattassa visayo+nuvāko.",
  "anya-e0807n4:48": "16. Nivāse tannāme",
  "anya-e0807n4:49": "Ti tannāme nivāse dese ṇo hoti. Sivīnaṁ nivāso deso sebbo. Ettha ‘‘yavā sare’’ti yakāre bakārapubbarūpāni. Vāsāto.",
  "anya-e0807n4:50": "17. Adūrabhaveti",
  "anya-e0807n4:51": "Ṇo, vidisāya adūrabhavaṁ vedisaṁ.",
  "anya-e0807n4:52": "18. Tena nibbatteti",
  "anya-e0807n4:53": "Tatiyantā nibbattatthe ṇo hoti. Kusambena nibbattā kosambī nagaraṁ, evaṁ kākandī, mākandī, sahassena nibbattā sāhassī parikhā, hetumhi kattari karaṇe ca yathāyogaṁ tatiyā.",
  "anya-e0807n4:54": "19. Ta+midha+tthi",
  "anya-e0807n4:55": "Tanti paṭhamantā idhāti sattamyatthe dese tannāme ṇo hoti, yaṁ taṁ paṭhamanta+matthi ce. Udumbarā asmiṁ dese santīti odumbaro, bādaro, pabbajo.",
  "anya-e0807n4:56": "20. Tatra bhaveti",
  "anya-e0807n4:57": "Sattamyantā bhavatthe ṇo. Udake bhavo odako, oraso, jānapado, māgadho, kāpilavatthavo, kosambo, manasi bhavaṁ mānasaṁ sukhaṁ, sakāgamo. Sāraso sakuṇo, sārasī sakuṇī, sārasaṁ pupphaṁ. Mitte bhavā mettā mettī vā. Pure bhavā porī vācā. Pāvuse bhavo pāvuso megho. Pāvusā ratti, pāvusaṁ abbhaṁ. Sārado, sāradā, sāradaṁ pupphaṁ. Mādhuro jano, mādhurā gaṇikā, mādhuraṁ vatthaṁ.",
  "anya-e0807n4:58": "21. Ajjādīhi tanoti",
  "anya-e0807n4:59": "Bhavatthe tano. Ajja bhavo ajjatano, svātano, hiyyatano. ‘‘Eona+ma vaṇṇe’’ti eonaṁ a hoti.",
  "anya-e0807n4:60": "22. Purāto ṇo cati",
  "anya-e0807n4:61": "Bhavatthe ṇo tano ca. Ettha ṇakāro avayavo, nevā+nubandho. Purāṇo, purātano.",
  "anya-e0807n4:62": "23. Amātva+ccoti",
  "anya-e0807n4:63": "Bhavatthe acco hoti. Amā=saha bhavo amacco.",
  "anya-e0807n4:64": "24. Majjhāditvi+moti",
  "anya-e0807n4:65": "Bhavatthe imo, majjhe bhavo majjhimo. Evaṁ antimo, heṭṭhimo, uparimo, orimo, pārimo, pacchimo, abbhantaridho, paccantimo.",
  "anya-e0807n4:66": "25. Kaṇa+ṇeyya+ṇeyyaka+yi+yāti",
  "anya-e0807n4:67": "Bhavatthe kaṇaādayo honti. Kaṇa-kusinārāyaṁ bhavo kosinārako, māgadhako, āraññako vihāro, rājagahako, kosambako, indapattako, kāpilako, bhārukacchako, nāgarako. Aṅgesu jāto aṅgako, kosalako, vedehako, kambojako, gandhārako, sovīrako, sindhavako, assako iccādi. Ṇeyya-gaṅgeyyo, pabbateyyo, vāneyyo. Ṇeyyaka-kosaleyyako , bārāṇaseyyako, campeyyako, silāya jātaṁ seleyyakaṁ, mithileyyako. Bārāṇaseyyakotyādīsu ‘‘dissanta+ññepi paccayā’’ti eyyako, evaṁ upari sutte dassitapaccayato visuṁ paccaye dassite iminā suttenāti daṭṭhabbaṁ. Ya-gammo, yamhi akāralope pubbarūpaṁ rasso ca. Dibbo. Iya-udariyo, diviyo, pañcāliyo, bodhipakkhiyo, lokiyo.",
  "anya-e0807n4:68": "26. Ṇiko",
  "anya-e0807n4:69": "Sattamyantā bhavatthe ṇiko hoti. Sarade bhavo sāradiko divaso, sāradikā ratti.",
  "anya-e0807n4:70": "27. Ta+massa sippaṁ sīlaṁ paṇyaṁ paharaṇaṁ payojanaṁ",
  "anya-e0807n4:71": "Paṭhamantā sippādivācakā asseti chaṭṭhyatthe ṇiko hoti. Vīṇāvādanaṁ sippa+massa veṇiko, vīṇāvādanaṁ abhedopacārena vīṇā nāma. Modiṅgiko, vaṁsiko. Paṁsukūladhāraṇaṁ sīla+massa paṁsukūliko, tecīvariko. Gandho paṇya+massa gandhiko, teliko, goḷiko, pūviko, paṇṇiko, tambuliko, loṇiko. Cāpopaharaṇa+massa cāpiko, tomariko, muggariko, mosaliko. Upadhi=kkhandhādi payojana+massa opadhikaṁ, sātikaṁ, sāhassikaṁ.",
  "anya-e0807n4:72": "28. Taṁ hanta+rahati gacchatu+ñchati+carati",
  "anya-e0807n4:73": "Dutiyantā hantīti evamādīsva+tthesu ṇiko hoti. Pakkhino hantīti pakkhiko, sākuṇiko, māyūriko, macche hantīti macchiko, meniko. Mige hantīti māgaviko, vakārāgamo . Migassa ‘‘tadaminā’’dinā magavādesepi māgaviko. Orabbhiko, hāriṇiko. Sūkarikoti iko. Sata+marahatīti sātikaṁ, sandiṭṭhikaṁ, ehi passa vidhiṁ arahatīti ehipassiko. Ettha tyādyantasamudāyato anukaraṇattā vā taddhitassa abhidhānalakkhaṇattā vā bahulaṁvidhānena vā paccayo. Sāhassiko, kumbhiko, doṇiko, addhamāsiko, kahāpaṇiko, āsītikā gāthā, nāvutikā. Sahassiyoti iyo. Paradāraṁ gacchatīti pāradāriko, maggiko, paññāsayojaniko, pathiko. Badare uñchatīti bādariko, sāmākiko. Dhammaṁ caratīti dhammiko, adhammiko.",
  "anya-e0807n4:74": "29. Tena kataṁ kītaṁ baddha+mabhisaṅkhataṁ saṁsaṭṭhaṁ hataṁ hanti jitaṁ jayati dibbati khanati tarati carati vahati jīvatiti",
  "anya-e0807n4:75": "Katādīsva+tthesu ṇiko. Kāyena kataṁ kāyikaṁ, vācasikaṁ, mānasikaṁti sakāgamo. Vātena kato ābādho vātito, semhiko, pittiko. Satena kītaṁ sātikaṁ, sāhassikaṁ, vatthena kītaṁ vatthikaṁ, kumbhikaṁ, sovaṇṇikaṁ, ghātikaṁ. Mūlatova paccayo, amūlavācittā devadattena kītoti na hoti, tadatthāppatītiyā. Varatthāya baddho vārattiko, āyasiko, pāsiko, suttiko. Ghatena abhisaṅkhataṁ saṁsaṭṭhaṁ vā ghātikaṁ, goḷikaṁ, dadhikaṁ, mārīcikaṁ. Jālena hato hantīti vā jāliko, bālisiko. Akkhehi jitaṁ akkhikaṁ dhanaṁ, sālākikaṁ, tindukiko, ambaphaliko. Akkhehi jayati dibbati vā akkhiko. Khaṇittiyā khanatīti khāṇittiko, kuddāliko. Devadattena jitaṁ, aṅgulyā khanatīti na hoti, tadatthānavagamā. Uḷumpena taratīti oḷumpiko, uḷumpikoti iko. Kulliko, gopucchiko, nāviko. Sakaṭena caratīti sākaṭiko, rathiko. Parappikoti iko. Khandhena vahatīti khandhiko. Aṁsiko, sīsikoti iko. Vetanena jīvatīti vetaniko, bhatiko, kayiko, vikkayiko, kayavikkayikoti iko.",
  "anya-e0807n4:76": "30. Tassa saṁvattati",
  "anya-e0807n4:77": "Catutthyantā saṁvattatīti asmiṁ attheṇiko hoti. Punabbhavāya saṁvattatīti ponobbhaviko, itthiyaṁ ponobbhavikā. Lokāya saṁvattatīti lokiko. Suṭṭhu aggoti saggo, saggāya saṁvattatīti sovaggiko, sasso+vaka tadaminādīpāṭhā. Dhanāya saṁvattatīti dhaññaṁ.",
  "anya-e0807n4:78": "31. Tato sambhūta+māgataṁ",
  "anya-e0807n4:79": "Pañcamyantā sambhūta+māgatanti etesva+tthesu ṇiko hoti. Mātito sambhūta+māgataṁvā+ti ettha ‘‘mātito ca bhaginiyaṁccho’’ti ‘‘mātito’’ti bhāgena ussa imhi vākyaṁ, rassadvittesu mattikaṁ, pettikaṁ. Ṇya+riyaṇa+ryapaccayāpi dissanti. Surabhito sambhūtaṁ sorabhyaṁ. Yamhi thaññaṁ. Ubhayattha ‘‘lopo+vaṇṇi+vaṇṇānaṁ’’ti lopo. Riyaṇa-pituto sambhūto pettiyo, mātiyo, ‘‘rānubandhe+ntasarādissā’’ti ulopo, mattiyo. Ryamhi-ulopo, cavaggapubbarūpāni, macco vā.",
  "anya-e0807n4:80": "32. Tattha vasati vidito bhatto niyutto",
  "anya-e0807n4:81": "Sattamyantā vasatītvevamādīsva+tthesu ṇiko hoti. Rukkhamūle vasatīti rukkhamūliko, āraññiko, rājagahiko, māgadhiko, sosāniko. Loke vidito lokiko. Catumahārājesu bhattā cātummahārājikā. Dvāre niyutto dovāriko, dassoka tadaminādipāṭhā. Bhaṇḍāgāriko. Ike-navakammiko, ādikammiko. Kiye-jātikiyo, andhakiyo.",
  "anya-e0807n4:82": "33. Tassi+daṁ",
  "anya-e0807n4:83": "Chaṭṭhiyantā ida+micca+smiṁ atthe ṇiko hoti. Saṅghassa idaṁ saṅghikaṁ, puggalikaṁ, sakyaputtiko, nāṭaputtiko, jenadattiko. Kiye-sassa idaṁ sakiyo, parakiyo. Niyeattaniyaṁ. Ke-sako, rañño idaṁ rājakaṁ bhaṇḍaṁ.",
  "anya-e0807n4:84": "34. Ṇo",
  "anya-e0807n4:85": "Chaṭṭhiyantā ida+micca+smiṁ atthe ṇo hoti. Kaccāyanassa idaṁ kaccāyanaṁ, byākaraṇaṁ, sogataṁ sāsanaṁ, māhisaṁ maṁsādi.",
  "anya-e0807n4:86": "35. Gavādīhi yo",
  "anya-e0807n4:87": "Gavādīhi chaṭṭhiyantehi ida+micca+smiṁ atthe yo hoti. Gunnaṁ idaṁ gabyaṁ, avaṅa, maṁsādi. Ilope kabbaṁ. Duno idaṁ dabbaṁ.",
  "anya-e0807n4:88": "36. Pitito bhātari reyyaṇa",
  "anya-e0807n4:89": "‘‘Pitito mātito’’ti tena tena suttanipāteneva ussa i. Pitusaddā tassa bhātari reyyaṇa. Pitu bhātā petteyyo.",
  "anya-e0807n4:90": "37. Mātito ca bhaginiyaṁ ccho",
  "anya-e0807n4:91": "Mātuto ca pituto ca tesaṁ bhaginiyaṁ ccho hoti. Mātu bhagini mātucchā, pitu bhagini pitucchā. Kathaṁ ‘‘mātu bhātā mātulo’’ti, ‘‘mātulāditvānī’’ti nipātanā lapaccayo.",
  "anya-e0807n4:92": "38. Mātāpitūsvā+maho",
  "anya-e0807n4:93": "Mātāpitūhi tesaṁ mātāpitūsvā+maho hoti. Mātu mātā mātāmahī, mātu pitā mātāmaho. Pitu mātā pitāmahī, pitu pitā pitāmaho. Na yathāsaṅkhyaṁ paccekābhisambandhato visuṁ visuṁ mātāpitusaddehi tesaṁ mātāpitunnaṁ atthe paccayo hoti.",
  "anya-e0807n4:94": "39. Hite reyyaṇa",
  "anya-e0807n4:95": "Mātāpitūhi hite reyyaṇa hoti. Mātu hito matteyyo, petteyyo.",
  "anya-e0807n4:96": "40. Nindā+ññāta+ppa paṭibhāga rassa dayā saññāsu ko",
  "anya-e0807n4:97": "Nindādīsva+tthesu nāmasmā ko hoti. Nindāyaṁ-nindito muṇḍo muṇḍako, evaṁ samaṇako, paṇḍitako, brāhmaṇako , veyyākaraṇako. Aññāte-kassā+yaṁ asso assako, payogasāmatthiyā sambandhivisesānāvagamo+vagamyate. Appatthe-appakaṁ telaṁ telakaṁ, ghatakaṁ. Paṭibhāgatthe-hatthī viya hatthiko, assako, balībaddhako. ‘‘Ime no hatthikā assā, balībaddhā ca no ime’’tyādipāṭhe ‘‘lopo’’ti kapaccayalopena vā abhedopacārena vā daṭṭhabbaṁ, ime ca dāruādīhi katarūpāni. Rasserasso mānuso mānusako, rukkhako, pilakkhako. Dayāyaṁ-dayito=nukampito putto puttako, vacchako. Saññāyaṁ-moro viya morako, katako, bhatako.",
  "anya-e0807n4:98": "41. Ta+massa parimāṇaṁ ṇiko ca",
  "anya-e0807n4:99": "Paṭhamantā asseti asmiṁ atthe ṇiko hoti ko ca, tañce paṭhamantaṁ parimāṇaṁ bhavati. Doṇādīnaṁ parimitavīhādīnaṁ karaṇattā ‘‘parimīyantya+nenāti parimāṇa’’nti hoti. Doṇo parimāṇa+massāti doṇiko vīhi, khārasatiko, khārasahassiko, āsītiko vayo, upaḍḍhakāyo parimāṇa+massa upaḍḍhakāyikaṁ bimbohanaṁ. Pañcakaṁ, chakkaṁ.",
  "anya-e0807n4:100": "42. Ya+te+tehi+ttako",
  "anya-e0807n4:101": "Yādīhi paṭhamantehi asseti chaṭṭhyatthe ttako hoti, tañce paṭhamantaṁ parimāṇaṁ bhavati. Yaṁ parimāṇa+massa yattakaṁ, tattakaṁ, ‘‘etasseṭa ttake’’ti etassa eṭa, ettakaṁ. Āvatake-yaṁ parimāṇa+massa yāvatako, tāvatako.",
  "anya-e0807n4:102": "43. Sabbā cā+vantu",
  "anya-e0807n4:103": "Sabbato paṭhamantā yādīhi ca asseti chaṭṭhyatthe āvantu hoti, tañce paṭhamantaṁ parimāṇaṁ bhavati. Sabbaṁ parimāṇa+massa sabbāvantaṁ, ‘‘aṁṅaṁ napuṁsake’’ti aṁ. Yāvantaṁ, tāvantaṁ.",
  "anya-e0807n4:104": "44. Kimhā rati+rīva+rīvataka+rittakā",
  "anya-e0807n4:105": "Kimhā paṭhamantā asseti chaṭṭhyatthe rati+rīva+rīvataka+rittakā honti. Kiṁsaṅkhyānaṁ parimāṇa+mesaṁ kati, rānubandhattā iṁbhāgalopo. Kīva, kīvatakaṁ, kittakaṁ. Rīvanto sabhāvato asaṁkhyo.",
  "anya-e0807n4:106": "45. Sañjātaṁ tārakāditvi+toti",
  "anya-e0807n4:107": "Sañjātatthe ito. Tārakā sañjātā assa tārakitaṁ gaganaṁ, pupphāni sañjātāni assa pupphito rukkho, pallavitā latā.",
  "anya-e0807n4:108": "46. Māne matto",
  "anya-e0807n4:109": "Paṭhamantā mānavuttito asseti asmiṁ atthe matto hoti. Palaṁ ummāna+massa palamattaṁ. Hattho paṇāma+massa hatthamattaṁ. Sataṁ māna+massa satamattaṁ. Doṇo parimāṇa+massa doṇamattaṁ. Abhedopacārā doṇotipi hoti. Mīyate+nenāti mānaṁ, mānassa sambandhittā chaṭṭhyantabhūtānameva vidhi hoti. Ettha ca –",
  "anya-e0807n4:110": "Uddhamānantu ummānaṁ, parimāṇantu sabbato;",
  "anya-e0807n4:111": "Pamāṇaṁ hoti āyāmo, saṁkhyāseso tu sabbato.",
  "anya-e0807n4:112": "47. Taggho cu+ddhaṁ",
  "anya-e0807n4:113": "Uddhamānavuttito taggho hoti matto ca. Jaṇṇu parimāṇa+massa jaṇṇutagghaṁ, jaṇṇumattaṁ.",
  "anya-e0807n4:114": "48. Ṇo ca purisāti",
  "anya-e0807n4:115": "Purisā ṇo hoti mattādayo ca. Puriso parimāṇa+massa porisaṁ, purisamattaṁ+purisatagghaṁ.",
  "anya-e0807n4:116": "49. Ayu+bhadvitīhaṁ+se",
  "anya-e0807n4:117": "Ubhadvitīhi avayavavuttīhi ayo hoti. Ubho aṁsā assa ubhayaṁ, dvayaṁ, tayaṁ. Aṁsasambandhena samudāye vidhi hotīti na ubhayādito bahuvacananti ce, ‘‘rāhuno siro’’ tyādo abhedepi bhedavivakkhāya labbhamānato bahuvacanaṁ hoteva.",
  "anya-e0807n4:118": "50. Saṅkhyāya saccu+tī+sā+sa+dasantāyā+dhikā+smiṁ satasahasse ḍo",
  "anya-e0807n4:119": "Satyantāya utyantāya īsantāya āsantāya dasantāya saṅkhyāya paṭhamantāya asminti sattamyatthe ḍo hoti, sā ce saṅkhyā adhikā hoti, ya+dasminti, taṁ ce sataṁ sahassaṁ satasahassaṁ vā hoti. Vīsati adhikā asmiṁ sateti vīsaṁsataṁ.",
  "anya-e0807n4:120": "139. Ḍe satissa tissati",
  "anya-e0807n4:121": "Ḍe pare satyantassa tikārassa lopo hoti. Ekavīsaṁsataṁ sahassaṁ satasahassaṁ vā. Tiṁsati adhikā asmiṁ satādiketi tiṁsasataṁ ekatiṁsasataṁ iccādi. Utyantāyanavuti adhikā asmiṁ satādiketi navutaṁsataṁ sahassaṁ satasahassaṁ vā. Īsantāya-cattālīsaṁ adhikā asmiṁ sate sahasse satasahasseti cattālīsasata+miccādi. Āsantāya evaṁ, paññāsaṁsata+miccādi. Dasantāya-ekādasaṁsata+miccādi.",
  "anya-e0807n4:122": "51. Tassa pūraṇe+kādasādito vā",
  "anya-e0807n4:123": "Chaṭṭhiyantāye+kādasādikāya saṁkhyāya ḍo hoti pūraṇatthe vibhāsā. Sā saṁkhyā pūriyate yena taṁ pūraṇaṁ. Ekādasannaṁ pūraṇo ekādaso. Aññatra ‘‘ma pañcādikatīhī’’ti mo, ekādasamo. Vīsatiyā pūraṇo vīso vīsatimo, tiṁso, tiṁsatimo. Vāsaddassa vavatthitavibhāsattā niccaṁ cattālīso paññāso.",
  "anya-e0807n4:124": "52. Ma pañcādikatīhiti",
  "anya-e0807n4:125": "Mapaccaye pañcamo, pañcamī. Sattamo, sattamī. Aṭṭhamo, aṭṭhamī. Katimo, katimī iccādi.",
  "anya-e0807n4:126": "53. Sathādīna+mi cati",
  "anya-e0807n4:127": "Satādīnaṁ mo ca antādeso i ca. Satassa pūraṇo satimo, sahassimo.",
  "anya-e0807n4:128": "54. Chā ṭṭha+ṭṭhamāti",
  "anya-e0807n4:129": "Chasaddā pūraṇatthe ṭṭha+ṭṭhamā. Channaṁ pūraṇo chaṭṭho, chaṭṭhamo. Itthiyaṁ chaṭṭhī, chaṭṭhamī. ‘‘Catutthadutiyesve+saṁ tatiyapaṭhamā’’ti nipātanā pūraṇatthe dvito tiyo dvissa du ca, ticatūhi tissa a, tiya+tthā ca yathākkamaṁ, dutiyo tatiyo, catuttho.",
  "anya-e0807n4:130": "55. Ekā kā+kya+sahāye",
  "anya-e0807n4:131": "‘‘Sati byabhicāre visesanaṁ sātthakaṁ’’ti ñāyā saṁkhyāto visesetuṁ ‘‘asahāye’’ti vuttaṁ. Ekasmā asahāyatthe ka+ākī honti vā. Ekova ekako, ekākī, eko vā.",
  "anya-e0807n4:132": "56. Vacchādīhi tanutte taro",
  "anya-e0807n4:133": "Vacchādīnaṁ sabhāvassa tanutte=kiñcimattāvasese taro hoti. So=sako bhāvo sabhāvo attaniyapavattinimittaṁ. Susuttassa tanutte vacchataro, itthiyaṁ vacchatarī. Yobbanassa tanutte okkhataro. Okkhā=dutiyavayaṭṭhagoṇo. Assabhāvassa tanutte assataro. Gāvoti jātisāmatthiyassa tanutte usabhataro. Ettha tanuttaṁ appabalatā.",
  "anya-e0807n4:134": "57. Kimhā niddhāraṇe ratara+ratamā",
  "anya-e0807n4:135": "Kiṁsaddā niddhāraṇe ratara+ratamā honti. Ko evāti kataro bhavataṁ devadatto, kataro bhavataṁ kaṭṭho. Katamo bhavataṁ devadatto, katamo bhavataṁ kaṭṭho. Bhāradvājānaṁ katamo+si brahme.",
  "anya-e0807n4:136": "58. Tena datte li+yāti",
  "anya-e0807n4:137": "Datte+bhidheyye la+iyā honti bahulādhikārā manussasaññāyaṁ. Devena datto devalo deviyo, brahmalo brahmiyo. Sīvalo sīviyo sissa dīgho. Deva+brahma+sivāti tannāmakā manussā. (Rattamiccādianekatthataddhitaṁ).",
  "anya-e0807n4:138": "59. Tassa bhāvakammesutta+tā+ttana+ṇya+ṇeyya+ṇi+ya+ṇiyā",
  "anya-e0807n4:139": "Chaṭṭhiyantā bhāve kamme ca ttādayo honti bahulaṁ. Na sabbe paccayā sabbato honti aññatratta+tāhi. Bhavanti etasmā buddhisaddāti bhāvo saddapavattinimittaṁ. Vuttañca –",
  "anya-e0807n4:140": "Hontya+smā saddabuddhīti, bhāvo taṁ saddavuttiyā;",
  "anya-e0807n4:141": "Nimittabhūtaṁ nāmañca, jāti dabbaṁ kriyā guṇoti.",
  "anya-e0807n4:142": "Nīlassa paṭassa bhāvo nīlattaṁ nīlatāti guṇo bhāvo. Ettha nīlaguṇavasena paṭe nīlasaddassa vuttiyā paṭabuddhiyā nimittaṁ bhāvo nāma. Nīlassa guṇassa bhāvo nīlattaṁ nīlatāti nīlaguṇajāti, ettha nīlaguṇajāti nimittaṁ hutvā nīlasaddassa guṇavuttiyā nīlaguṇajāti nimittaṁ. Gottaṁ gotāti gojāti, ettha jātisaddānaṁ dabbavuttiyā sati jāti nimittaṁ. Pācakassa bhāvo pācakattaṁti kriyāsambandhittaṁ bhāvo, ettha pacanakriyāsambandhittaṁ bhāvo. Daṇḍittaṁ visāṇittaṁ rājapurisattaṁti daṇḍa+visāṇa+rājadabbānaṁ sambandhittaṁ bhāvo, daṇḍītyādisaddapavattiyā nimittattā.",
  "anya-e0807n4:143": "Devadattassa bhāvo devadattattaṁ, candattaṁ, sūriyattaṁti tadavatthā visesasāmaññaṁ, devadattassa bālatādiavatthābhedo, candassa kalādiavatthabhedo ca, sūriyassa mandapaṭutādiavatthābhedo ca sāmaññaṁ, tadettha nimittaṁ. Ettha vijjamānapadatthānaṁ visayabhūtasaññāsaddānaṁ pavattinimittaṁ vuttaṁ. Ākāsattaṁ abhāvattaṁti, tattha ghaṭākāsa+pīṭharākāsa, paṭābhāva+ghaṭābhāvādinā upacaritabhedasāmaññaṁ bhāvo.",
  "anya-e0807n4:144": "Ttana-puthujjanattanaṁ. Vedanāya bhāvo vedanattanaṁ, rasso. Evaṁ jāyattanaṁ, jārattanaṁ.",
  "anya-e0807n4:145": "Ṇya-alasassa bhāvo kammaṁ vā ālasyaṁ, ettha ‘‘lopo+vaṇṇi+vaṇṇānaṁ’’ti a-lope ‘‘sarāna+mādissā’’dinā ākāro, eva+mupari ca. Brāhmaṇassa bhāvo brahmaññaṁ, ññakārapubbarūpāni. Cāpalyaṁ, nepuññaṁ, pesuññaṁ, rañño bhāvo rajjaṁ, ādhipaccaṁ, dāyajjaṁ, vesammaṁ, vesamaṁ, ṇapaccayo. Sakhino bhāvo sakhyaṁ, vāṇijjaṁ, ārogyaṁ, odagyaṁ, ānaṇyaṁ, dubbalyaṁ, balyaṁ, paṇḍiccaṁ, bāhussaccaṁ, porohiccaṁ. Muṭṭhassatissa bhāvo muṭṭhassaccaṁ, ilopo. Kosallaṁ, vepullaṁ. Samānassa bhāvo sāmaññaṁ, perissaṁ, somanassaṁ, domanassaṁ, sovacassaṁ, dovacassaṁ, nipakassa bhāvo nepakkaṁ, ādhikkaṁ, dubhagassa bhāvo dobhaggaṁ, sarūpassa bhāvo sāruppaṁ, opammaṁ, sokhummaṁ, tathassa bhāvo tacchaṁ. Dummedhassa bhāvo dummejjhaṁ. Bhesajassa bhāvo bhesajjaṁ, byāvaṭassa kammaṁ veyyāvaccaṁ yathā veyyākaraṇaṁ.",
  "anya-e0807n4:146": "Ṇeyya-sucino bhāvo soceyyaṁ, ādhipateyyaṁ, kapissa bhāvo kāpeyyaṁ. Saṭhassa bhāvo kammaṁ vā sāṭheyyaṁ.",
  "anya-e0807n4:147": "Ṇa-garūnaṁ bhāvo gāravaṁ, u avaṅa. Pāṭavaṁ, ajjavaṁ, maddavaṁ, ‘‘kosajjā’’dinā ussa attaṁ dvittañca. Paramānaṁ bhāvo pāramī, vīpaccayo. Samaggānaṁ bhāvo sāmaggī.",
  "anya-e0807n4:148": "Iya-adhipatino bhāvo adhipatiyaṁ, paṇḍitiyaṁ, bahussutiyaṁ, naggiyaṁ, sūriyaṁ.",
  "anya-e0807n4:149": "Ṇiya-alasassa bhāvo kammaṁ vā ālasiyaṁ, tālusiyaṁ, mandiyaṁ, dakkhiyaṁ, porohitiyaṁ, veyyattiyaṁ.",
  "anya-e0807n4:150": "Kathaṁ rāmaṇīyakaṁti, sakatthe kantā ṇena siddhā. Kammaṁ=kriyā, tattha alasassa kammaṁ alasattaṁ alasatā alasattanaṁ ālasyaṁ ālasiyaṁ vā.",
  "anya-e0807n4:151": "122. Sakattheti",
  "anya-e0807n4:152": "Sakatthepi yathāyogaṁ ttādayo honti. Yathābhūtameva yathābhuccaṁ, kāruññaṁ, pattakallaṁ. Ākāsānantameva ākāsānañcaṁ, ettha akāralopo, tassa ce pubbarūpe ca kate ‘‘tadaminā’’dinā nassa ñño ca lopo ca hoti, kāyapāguññatā.",
  "anya-e0807n4:153": "60. Bya vaddhadāsā vā",
  "anya-e0807n4:154": "Chaṭṭhiyantā vaddhā dāsā ca byo hoti bhāvakammesu. Vaddhassa bhāvo kammaṁ vā vaddhabyaṁ, vaddhatā. Dāsassa bhāvo kammaṁ vā dāsabyaṁ, dāsyaṁ, dāsatā. Kathaṁ vaddhavaṁti, ṇe vāgamo.",
  "anya-e0807n4:155": "61. Nasa yuvā bo ca vassa",
  "anya-e0807n4:156": "Chaṭṭhiyantā yuvasaddā bhāvakammesu naṇa vā hoti vassa bo ca. Yuvassa bhāvo yobbanaṁ, yuvattaṁ yuvatā vā.",
  "anya-e0807n4:157": "62. Aṇvāditvi+moti",
  "anya-e0807n4:158": "Bhāve vā imo. Aṇuno bhāvo aṇimā, laghimā, mahato bhāvo mahimā. Kisassa bhāvo kasimā.",
  "anya-e0807n4:159": "133. Kisa+mahata+mime kasa, mahāti",
  "anya-e0807n4:160": "Imamhi mahato maho ca kisassa kasādeso ca hoti.",
  "anya-e0807n4:161": "63. Bhāvā tena nibbatteti",
  "anya-e0807n4:162": "Kriyāvācakasaddato imo, pākena nibbattaṁ pākimaṁ, sekimaṁ.",
  "anya-e0807n4:163": "127. Kosajjā+jjava+pārisajja+sohajja+maddavā+rissā+sabhā+jañña+theyya+ bāhusaccā",
  "anya-e0807n4:164": "Ete saddā nipaccante ṇānubandhe. Kusītassa bhāvoti bhāve ṇyo hoti, iminā īssa akāre ca tassa je ca kate yassa pubbarūpaṁ, kosajjaṁ. Ujuno bhāve ajjavaṁti ṇo, iminā ussa attaṁ, ‘‘uvaṇṇassā+vaṅa sare’’ti avaṅaādese jassa dvittaṁ. Parisāsu sādhūti vākye ‘‘ṇyo tattha sādhū’’ti ṇyo, iminā jāgamo ca, ‘‘byañjane dīgharassā’’ti āssa rasse ca kate jassa pubbarūpaṁ, pārisajjo. Iminā kamena vākyeneva saddasiddhi veditabbā. Suhadayova suhajjo, tassa bhāvo sohajjaṁ, iminā ayalopo. Muduno bhāvo maddavaṁ, iminā ussa attaṁ. Isino idaṁ bhāvo vā ārissaṁ, ṇyapaccaye iminā ārañāgame ‘‘lopo+vaṇṇi+vaṇṇānaṁ’’ti antaikāralopo ca. Usabhassa idaṁ bhāvo vā āsabhaṁ, iminā ussa ā. Ājānīyassa bhāvo ājaññaṁ, iminā yalope ‘‘lopo+vaṇṇi+vaṇṇānaṁ’’ti īkāralopo. Thenassa bhāvo theyyaṁ, iminā nassa yakāro. Bahussutassa bhāvo bāhusaccaṁ, iminā ussa akāro saṁyogādilopo. (Bhāvataddhitaṁ).",
  "anya-e0807n4:165": "64. Tara+tami+ssiki+yi+ṭṭhā+tisaye",
  "anya-e0807n4:166": "Atisaye vattamānato honte+te paccayā. Atisayena pāpo pāpataro pāpatamo pāpissito pāpiyo pāpiṭṭho, itthiyaṁ pāpatarā iccādi. Atisayappaccayantāpi atisayappaccayo, atisayena pāpiṭṭho pāpiṭṭhataro pāpiṭṭhatamo. Evaṁ paṭutaro paṭutamo, paṭissiko, paṭiyo, paṭiṭṭho, varataro iccādi paṇītataro iccādi ca.",
  "anya-e0807n4:167": "135. Jo vuddhassi+yi+ṭṭhesu",
  "anya-e0807n4:168": "Vuddhassa jo hoti iyaiṭṭhesu. Atisayena vuddho jeyyo jeṭṭho, jādese pubbasaralope luttā sarā issa ekāre ca yassa dvittaṁ.",
  "anya-e0807n4:169": "136. Bāḷha+ntika+pasatthānaṁ sādha+neda+sā",
  "anya-e0807n4:170": "Iyaiṭṭhesu bāḷha+ntika+pasatthānaṁ sādha+neda+sā honti yathākkamaṁ. Atisayena bāḷho sādhiyo sādhiṭṭho. Atisayena antiko nediyo nediṭṭho. Atisayena pasattho seyyo seṭṭho, pubbeva sare lutte issa e dvittañca.",
  "anya-e0807n4:171": "137. Kaṇa+kana+ppa+yuvānaṁ",
  "anya-e0807n4:172": "Iyaiṭṭhesu appayuvānaṁ kaṇa+kanā honti yathākkamaṁ. Atisayena appo kaṇiyo kaṇiṭṭho. Atisayena yuvā kaniyo kaniṭṭho.",
  "anya-e0807n4:173": "138. Lopo vī+mantu+vantūnanti",
  "anya-e0807n4:174": "Iyaiṭṭhesu vī+mantu+vantūnaṁ lopo. Atisayena medhāvī medhiyo medhiṭṭho. Atisayena satimā satiyo satiṭṭho. Atisayena guṇavā guṇiyo guṇiṭṭho. Ettha yathākkamaṁ mantvatthe vī+mantu+vantu hoti.",
  "anya-e0807n4:175": "65. Tannissite llo",
  "anya-e0807n4:176": "Llapaccayo hoti dutiyantā tannissitatthe. Vedaṁ nissitaṁ vedallaṁ. Duṭṭhu nissitaṁ duṭṭhullaṁ. Vedanti tuṭṭhi. Ille saṅkhāraṁ nissitaṁ saṅkhārillaṁ.",
  "anya-e0807n4:177": "66. Tassa vikārāvayavesu ṇa+ṇika+ṇeyya+mayā",
  "anya-e0807n4:178": "Pakatiyā uttara+mavatthantaraṁ vikāro. Chaṭṭhiyantā nāmasmā vikāre+vayave ca ṇādayo honti bahulaṁ. Ṇa-ayaso vikāro āyasaṁ bandhanaṁ, sakāgamo. Udumbarassa avayavo vikāro vā odumbaraṁ bhasmaṁ paṇṇaṁ vā. Kāpotaṁ maṁsaṁ satti vā. Ṇika-kappāsassa vikāro kappāsikaṁ vatthaṁ. Ṇeyya-eṇissa vikāro+vayavo vā eṇeyyaṁ. Kosānaṁ vikāro koseyyaṁ vatthaṁ. Maya-tiṇānaṁ vikāro tiṇamayaṁ, dārumayaṁ, naḷamayaṁ, mattikāmayaṁ, suvaṇṇamayo ratho, rūpiyamayaṁ. ‘‘Aññasmiṁ’’ti mayo, gunnaṁ karīsaṁ gomayaṁ.",
  "anya-e0807n4:179": "67. Jatuto ssaṇa vā",
  "anya-e0807n4:180": "Vikārāvayavesu jatuto ssaṇa vā hoti. Ettha ‘‘vikārāvayavesū’’ti vattantesupi bahulādhikārā vikāreyeva hoti. Jatuno vikāro jātussaṁ jatumayaṁ.",
  "anya-e0807n4:181": "123. Lopoti",
  "anya-e0807n4:182": "Bahulaṁ paccayalopopi. ‘‘Phalitassa rukkhassa phala+mavayavo vikāro ca, pallavitasseva pallavaṁ’’ti vuttattā phalādayo avayavā vikārā ca honti, tasmā idaṁ vuccati phalapupphamūlesu vikārāvayavesu-piyālassa phalāni piyālāni, mallikāya pupphāni mallikā, usīrassa mūlaṁ usīraṁ. Taṁsaddena vā tadabhidhānaṁ abhedopacārena, tasmā paccayalopaṁ vināpi sijjhati.",
  "anya-e0807n4:183": "68. Samūhe kaṇa+ṇa+ṇikā",
  "anya-e0807n4:184": "Chaṭṭhiyantā samūhe kaṇa+ṇa+ṇikā honti. Gottapaccayantā kaṇa-rājaññānaṁ samūho rājaññakaṁ, mānusakaṁ. Ukkhādīhi ukkhānaṁ samūho okkhakaṁ, ‘‘saṁyoge kvacī’’ti okāro. Oṭṭhakaṁ. Urabbhānaṁ samūho orabbhakaṁ. Rājakaṁ, rājaputtakaṁ, hatthikaṁ, dhenukaṁ, māyūrakaṁ, kāpotakaṁ, māhisakaṁ. Ṇa-kākānaṁ samūho kākaṁ, bhikkhaṁ. Ṇika acittā-apūpānaṁ samūho āpūpikaṁ, saṁkulikaṁ.",
  "anya-e0807n4:185": "69. Janādīhi tāti",
  "anya-e0807n4:186": "Samūhatthe tā. Janānaṁ samūho janatā, gajatā, bandhutā, gāmatā, sahāyatā, nāgaratā. Tāntā sabhāvato itthiliṅgā.",
  "anya-e0807n4:187": "Madanīyanti karaṇe+dhikaraṇe vā anīyena siddhaṁ. Dhūmāyitattantiktantā nāmadhātuto ttena siddhaṁ, dhūmo viya ācaratīti ‘‘kattutā+yo’’ti āye ‘‘gamanatthākammakādhāre cā’’ti ktapaccaye ūāgame ca kate dhūmāyitassa bhāvoti dhūmāyitattaṁ.",
  "anya-e0807n4:188": "70. Iyo hiteti",
  "anya-e0807n4:189": "Hitatthe iyo. Upādānānaṁ hitaṁ upādāniyaṁ.",
  "anya-e0807n4:190": "71. Cakkhādito ssoti",
  "anya-e0807n4:191": "Hitatthe sso. Cakkhuno hitaṁ cakkhussaṁ, āyussaṁ.",
  "anya-e0807n4:192": "72. Ṇyo tattha sādhu",
  "anya-e0807n4:193": "Sattamyantā tattha sādhūti asmiṁ atthe ṇyo hoti. Sādhūti kusalo yoggo hito vā. Sabhāyaṁ kusalo sabbho, ākāralopo. Parisāyaṁ sādhu pārisajjo, ‘‘kosajjā’’dinā jāgame akāravuddhi. Medhāya hitaṁ mejjhaṁ ghataṁ. Pādānaṁ hitaṁ pajjaṁ telaṁ. ‘‘Aññasmiṁ’’ti ṇyo, rathaṁ vahatīti racchā.",
  "anya-e0807n4:194": "73. Kammā niya+ññāti",
  "anya-e0807n4:195": "Kammasaddā sādhvatthe niya+ññā honti. Kamme sādhu kammaniyaṁ kammaññaṁ.",
  "anya-e0807n4:196": "74. Kathāditvi+koti",
  "anya-e0807n4:197": "Iko. Kathāyaṁ kusalo kathiko. Dhammakathiko, saṅgāmiko, pavāsiko, upavāsiko.",
  "anya-e0807n4:198": "75. Pathādīhi ṇeyyoti",
  "anya-e0807n4:199": "Ṇeyyo. Pathe hitaṁ pātheyyaṁ, sapatismiṁ hitaṁ sāpateyyaṁ dhanaṁ. Padīpeyyaṁ telaṁ.",
  "anya-e0807n4:200": "76. Dakkhiṇāyā+raheti",
  "anya-e0807n4:201": "Arahatthe ṇeyyo. Dakkhiṇaṁ arahatīti dakkhiṇeyyo.",
  "anya-e0807n4:202": "77. Rāyo tumantāti",
  "anya-e0807n4:203": "Arahatthe tumantā rāyo vā. Ghātetuṁ arahatīti ghātetāyaṁ, ‘‘rānubandhe+ntasarādissā’’ti uṁlopo. Jāpetāyaṁ, pabbājetāyaṁ. Vāti kiṁ, ghātetuṁ. (Saṁkiṇṇataddhitaṁ).",
  "anya-e0807n4:204": "78. Ta+mettha+ssa+tthīti mantu",
  "anya-e0807n4:205": "Paṭhamantā ettha assa atthīti etesva+tthesu mantu hoti. Gāvo ettha dese assa vā purisassa santīti gomā, gomanto iccādi guṇavantusamaṁ.",
  "anya-e0807n4:206": "Atthīti vattamānakālopādānato bhūtāhi bhavissantīhi vā gohi na gomā. Kathaṁ gomā āsi, gomā bhavissatīti. Tadāpi vattamānāhiyeva gohi gomā, āsi bhavissatīti padantarā kālantaraṁ. Itisaddato visayaniyamo. Vuttañhi –",
  "anya-e0807n4:207": "Pahūte ca pasaṁsāyaṁ, nindāyañcā+tisāyane;",
  "anya-e0807n4:208": "Niccayoge ca saṁsagge, honti+me mantuādayoti.",
  "anya-e0807n4:209": "134. Āyussā+yasa mantumhi",
  "anya-e0807n4:210": "Mantumhi āyussa āyasādeso hoti. Āyu assa atthīti āyasmā. Go assoti jātisaddānaṁ dabbābhidhāna- sāmatthiyā mantvādayo na honti, tathā guṇasaddānaṁ seto paṭoti. Yesaṁ tu guṇasaddānaṁ dabbābhidhānasāmatthiyaṁ natthi, tehi honteva, buddhi assa atthīti buddhimā. ‘‘Vantva+vaṇṇā’’ti vantumhi rūpavā rasavā gandhavā saddavā. ‘‘Daṇḍāditvi+kaī vā’’ti ika+ī, rasī rasiko, rūpī rūpiko, gandhī gandhikoti.",
  "anya-e0807n4:211": "79. Vantva+vaṇṇāti",
  "anya-e0807n4:212": "Vantu. Pasatthaṁ sīla+massa atthīti sīlavā. Pahutā pasatthā vā paññā assa atthīti paññavā.",
  "anya-e0807n4:213": "80. Daṇḍāditvi+ka+ī vāti",
  "anya-e0807n4:214": "Ika+ī honti vā mantatthe. Bahulaṁvidhānā kutocisaddato dve honti, kuto ce+kamekaṁva. Niccayutto daṇḍo assa atthīti daṇḍiko daṇḍī. Gandhiko gandhī. Vātveva, daṇḍavā.",
  "anya-e0807n4:215": "‘‘Uttamiṇeva dhanā iko’’ti gaṇasuttena iko dhaniko. Añño dhanī dhanavā.",
  "anya-e0807n4:216": "‘‘Asannihite atthā’’ asannihito attho assa atthīti atthiko atthī. Sannihite atthavā. ‘‘Tadantā ca’’ puññattho assa atthīti puññatthiko puññatthī.",
  "anya-e0807n4:217": "‘‘Vaṇṇantā īyeva’’. Brahmavaṇṇaṁ assa atthīti brahmavaṇṇī, devavaṇṇī.",
  "anya-e0807n4:218": "‘‘Hatthadantehi jātiyaṁ’’. Hattha+massa atthīti hatthī, dantī. Aññatra hatthavā dantavā.",
  "anya-e0807n4:219": "‘‘Vaṇṇato brahmacārimhi’’. Vaṇṇo assa atthīti vaṇṇiko brahmacārī.",
  "anya-e0807n4:220": "‘‘Pokkharādito dese’’. Pokkharaṁ jalaṁ padumaṁ vā assa atthīti pokkharī, ‘‘yuvaṇṇehi nī’’ti nīmhi ‘‘gharaṇyādayo’’ti īssa attaṁ, nassa ṇo ca, pokkharaṇī, uppalinī, kumudinī, bhisinī, mulālinī, sālukinī.",
  "anya-e0807n4:221": "‘‘Kvacā+desepi’’. Paduma+massa atthīti padumī paduminī paduminīpaṇṇaṁ. Desato+ññatra pokkharavā hatthī.",
  "anya-e0807n4:222": "‘‘Nāvāyi+ko’’ nāviko. Sikhī, bālī, sīlī, balī.",
  "anya-e0807n4:223": "‘‘Sukhadukkhā ī’’. Sukhī dukkhī. ‘‘Balā bāhūrupubbā ca’’. Bāhubalī, ūrubalī.",
  "anya-e0807n4:224": "81. Tapādīhi ssīti",
  "anya-e0807n4:225": "Ssī. Tapo assa atthīti tapassī, yasassī, tejassī, manassī, payassī. Vātveva, yasavā.",
  "anya-e0807n4:226": "82. Mukhādito roti",
  "anya-e0807n4:227": "Ro. Ninditaṁ mukha+massa atthīti mukharo. Susi=chiddaṁ assa atthīti susiro. Ūso=khāramattikā asmiṁ atthīti ūsaro . Madhuro guḷo, madhurā sakkharā, madhuraṁ khīraṁ. Khaṁ=gīvāya vivaraṁ assa atthīti kharo gadrabho. Kuñjo=hanu assa atthīti kuñjaro. Nagaro.",
  "anya-e0807n4:228": "‘‘Dantassa ca unnatadante’’ti gaṇasuttena dantassa u ca, unnataṁ danta+massa atthīti danturo.",
  "anya-e0807n4:229": "83. Tuṭṭhyādīhi bhoti",
  "anya-e0807n4:230": "Bho vā. Tuṭṭhi assa atthīti tuṭṭhibho, sālibho, vālibho.",
  "anya-e0807n4:231": "84. Saddhāditva",
  "anya-e0807n4:232": "Iti vā a hoti. Atisayā saddhā assa atthīti saddho, pañño, paññavā, saddhā kaññā, saddhaṁ kulaṁ.",
  "anya-e0807n4:233": "85. Ṇo tapāti",
  "anya-e0807n4:234": "Ṇo, tāpaso, sakāgamo. Tāpasī.",
  "anya-e0807n4:235": "86. Ālva+bhijjhādīhiti",
  "anya-e0807n4:236": "Ālu vā. Abhijjhā assa atthīti abhijjhālu, sītālu, dhajālu, dayālu, dayāvā. Abhijjhālu eva abhijjhāluko.",
  "anya-e0807n4:237": "87. Picchāditvi+loti",
  "anya-e0807n4:238": "Ilo vā. Piccha+massa atthīti picchilo, picchavā. Pheṇilo, jaṭilo, tuṇḍilo. Ninditā vācā assa atthīti vācāloti parassaralopo.",
  "anya-e0807n4:239": "88. Sīlādito voti",
  "anya-e0807n4:240": "Vo hoti vā. Sīlavo, sīlavā. Kesavo, kesavā.",
  "anya-e0807n4:241": "‘‘Aṇṇā niccaṁ’’ aṇṇavo. ‘‘Gaṇḍīrājīhi saññāyaṁ’’ gaṇḍī=meṇḍasiṅgaṁ assa atthīti gaṇḍīvaṁ dhanu, rājīvaṁ paṅkajaṁ.",
  "anya-e0807n4:242": "89. Māyā medhāhi vīti",
  "anya-e0807n4:243": "Vī. Māyāvī, medhāvī pumā. Nīmhi medhāvinī. Medhāvī kulaṁ, ‘‘ekavacanayosva+ghonaṁ’’ti simhi rasso. Evaṁ māyāvī.",
  "anya-e0807n4:244": "90. Si+ssare āmyu+vāmī",
  "anya-e0807n4:245": "Issare+bhidheyye sasaddā āmī+uvāmī honti mantvatthe. Saṁ=āyattaṁ assa atthīti sāmī suvāmī. Suvāminī kaññā.",
  "anya-e0807n4:246": "91. Lakkhyā ṇo a ca",
  "anya-e0807n4:247": "Lakkhīsaddā ṇo hoti mantvatthe a ca+ntassa. Lakkhī assa atthīti lakkhaṇo.",
  "anya-e0807n4:248": "92. Aṅgā no kalyāṇeti",
  "anya-e0807n4:249": "Aṅgasmā no hoti. Kalyāṇāni sobhaṇāni aṅgāni assā atthīti aṅganā.",
  "anya-e0807n4:250": "93. So lomāti",
  "anya-e0807n4:251": "Lomā so, pahūtā lomā assa atthīti lomaso, lomasā kaññā.",
  "anya-e0807n4:252": "94. Imi+yāti",
  "anya-e0807n4:253": "Ima+iyā honti, putto assa atthīti puttimo, kittimo, puttiyo, kappiyo, jaṭiyo, hānabhāgiyo, seniyo. (Atthyatthataddhitaṁ).",
  "anya-e0807n4:254": "95. To pañcamyā",
  "anya-e0807n4:255": "Pañcamyantā bahulaṁ to hoti vā. Toādipaccayantā nipphannanipātā, tehi parāsaṁ vibhattīnaṁ ‘‘asaṁkhyehi sabbāsaṁ’’ti lopova. Gāmato āgacchatīti gāmasmā āgacchati, corato bhāyatīti corehi bhāyati, satthato parihīno satthā parihīno. Evaṁ purisato, rājato, aggito, hatthito, hetuto, yuttito, itthito, bhikkhunito, yāguto, jambuto, cittato, āyuto. Sabbādito-sabbato, yato, tato iccādi.",
  "anya-e0807n4:256": "96. Ito+te+tto kuto",
  "anya-e0807n4:257": "Tomhi imassa ṭi nipaccate etassa ṭa+eṭa kiṁ saddassa kuttañca. Ito imasmā, ato etto etasmā, kuto kasmā.",
  "anya-e0807n4:258": "97. Abhyādīhiti",
  "anya-e0807n4:259": "To. Abhito, parito, pacchato, heṭṭhato.",
  "anya-e0807n4:260": "98. Ādyādīhiti",
  "anya-e0807n4:261": "Sattamyantehi to hoti. Ādo ādito, majjhato, antato, piṭṭhito, passato, mukhato. Paṭhamantā yato+dakaṁ ta+dādittaṁ, yaṁ udakaṁ, tadevā+dittanti attho.",
  "anya-e0807n4:262": "99. Sabbādito sattamyā tra+tthā",
  "anya-e0807n4:263": "Sabbādīhi sattamyantehi tra+tthā vā honti. Sabbatra sabbattha sabbasmiṁ, yatra yattha, tatra tattha iccādi. Bahulādhikārā na tumhaamhehi.",
  "anya-e0807n4:264": "100. Katthe+ttha+kutrā+tra kve+hi+dha",
  "anya-e0807n4:265": "Etehi ‘‘sabbādito’’tiādinā tra+tthā. Sesādesā ca paccayā ca imināva nipaccante. Iminā kissa ka+ku ca, etassa ṭe+ṭā ca, vapaccaye kissa ilopo ca, ha+dhapaccayesu imassa ṭi ca nipaccate. Kasmiṁ kattha kutra kva, etasmiṁ ettha atra, imasmiṁ iha idha.",
  "anya-e0807n4:266": "101. Dhi sabbā vāti",
  "anya-e0807n4:267": "Sabbasmā dhi vā. Sabbasmiṁ sabbadhi sabbatra.",
  "anya-e0807n4:268": "102. Yā hinti",
  "anya-e0807n4:269": "Yasaddā hiṁ, yasmiṁ yahiṁ yatra.",
  "anya-e0807n4:270": "103. Tā hañcati",
  "anya-e0807n4:271": "Tasaddā haṁ hoti hiñca. Tahaṁ tahiṁ tatra.",
  "anya-e0807n4:272": "104. Kuhiṁ kahanti",
  "anya-e0807n4:273": "Hiṁ haṁ nipaccante kissa ku+kā ca. Kuhiṁ kahaṁ. Kuhiñcanaṁti nipātantaraṁ.",
  "anya-e0807n4:274": "105. Sabbe+ka+ñña+ya+tehi kāle dā",
  "anya-e0807n4:275": "Etehi kāle dā hoti vā. Sabbasmiṁ kāle sabbadā, ekadā, aññadā, yadā, tadā.",
  "anya-e0807n4:276": "106. Kadā kudā sadā+dhune+dāni",
  "anya-e0807n4:277": "Ete saddā nipaccante. Kasmiṁkāle kadā kudā, sabbasmiṁ kāle sadā, imasmiṁ kāle adhunā idāni.",
  "anya-e0807n4:278": "107. Ajja sajjva+parajjve+tarahi karahā",
  "anya-e0807n4:279": "Pakati paccayo ādeso kālavisesoti sabba+metaṁ nipātanā labbhati. Imassa ṭo jjo cā+hani nipaccante, asmiṁ ahani ajja. Samānassa sa-bhāvo jju cā+hani. Samāne ahani sajju. Aparasmā jju, aparasmiṁ ahani aparajju. Imassa eto, kāle rahi ca, imasmiṁkāle etarahi. Kiṁ saddassa ko, raha cā+najjatane. Kasmiṁ kāle karaha.",
  "anya-e0807n4:280": "108. Sabbādīhi pakāre thā",
  "anya-e0807n4:281": "Sāmaññassa bhedako viseso pakāro, tasmiṁ thāpaccayo hoti. Sabbena pakārena sabbathā, yathā, tathā.",
  "anya-e0807n4:282": "109. Katha+mitthaṁ",
  "anya-e0807n4:283": "Ki+mimehi thaṁpaccayo, ka+ittaṁ tesaṁ yathākkamaṁ. Kena pakārena kathaṁ, iminā pakārena itthaṁ.",
  "anya-e0807n4:284": "110. Dhā saṅkhyāhiti",
  "anya-e0807n4:285": "Pakāre dhā hoti. Dvīhi pakārehi dve vā pakāre karoti dvidhā karoti, bahudhā karoti, ekaṁ rāsiṁ pañcappakāraṁ karoti pañcadhā karoti. Pañcappakāra+mekappakāraṁ karoti ekadhā karoti.",
  "anya-e0807n4:286": "111. Ve+kā+jjhanti",
  "anya-e0807n4:287": "Ekasmā pakāre jjhaṁ vā hoti. Ekena pakārena ekaṁ vā pakāraṁ karoti ekajjhaṁ karoti, ekadhā karoti vā.",
  "anya-e0807n4:288": "112. Dvitīhe+dhāti",
  "anya-e0807n4:289": "Edhā vā. Dvīhi pakārehi dve vā pakāre karoti dvedhā, tedhā. Dvidhā tidhā.",
  "anya-e0807n4:290": "113. Tabbati jātiyo",
  "anya-e0807n4:291": "Pakāravati taṁsāmaññavācakā saddā jātiyo hoti. Paṭujātiyo, mudujātiyo.",
  "anya-e0807n4:292": "114. Vārasaṅkhyāya kkhattuṁ",
  "anya-e0807n4:293": "Vārasambandhiniyā saṁkhyāya kkhattuṁ hoti. Dve vāre bhuñjati dvikkhattuṁ divasassa bhuñjati. Vāraggahaṇaṁ kiṁ, pañca bhuñjati. Saṅkhyāyāti kiṁ, pahūte vāre bhuñjati.",
  "anya-e0807n4:294": "115. Katimhāti",
  "anya-e0807n4:295": "Kkhattuṁ hoti. Kati vāre bhuñjati katikkhattuṁ bhuñjati.",
  "anya-e0807n4:296": "116. Bahumhā dhā ca paccāsattiyaṁ",
  "anya-e0807n4:297": "Vārasambandhiniyā bahusaṁkhyāya dhā hoti kkhattuñca, vārānaṁ ce paccāsatti hoti. Bahuvāre bhuñjati bahudhā divasassa bhuñjati, bahukkhattuṁ vā. Paccāsattiyaṁti kiṁ, bahukkhattuṁ māsassa bhuñjati.",
  "anya-e0807n4:298": "117. Sa kiṁ vāti",
  "anya-e0807n4:299": "Kiṁpaccayo ekassa sādeso ca nipaccate. Ekaṁ vāraṁ bhuñjati sakiṁ bhuñjati, ekakkhattuṁ vā.",
  "anya-e0807n4:300": "118. So vicchā+pakāresu",
  "anya-e0807n4:301": "Vicchāyaṁ pakāre ca so hoti. Khaṇḍaṁ khaṇḍaṁ karoti khaṇḍaso karoti. Puthuppakārena puthuso. Sabbena pakārena sabbaso.",
  "anya-e0807n4:302": "119. Abhūtatabbhāve karā+sa+bhūyoge vikārā cī",
  "anya-e0807n4:303": "Avatthāvato+vatthantarenā+bhūtassa tāyā+vatthāya bhāve karā+sa+bhūhi sambandhe sati vikāravācakācī hoti. Adhavalaṁ dhavalaṁ karoti dhavalī karoti. Adhavalo dhavalo siyā dhavalī siyā. Adhavalo dhavalo bhavati dhavalī bhavati. Abhūtatabbhāveti kiṁ, ghaṭaṁ karoti, dadhi atthi, ghaṭo bhavati . Karāsabhūyogeti kiṁ, adhavalo dhavalo jāyate. Vikārāti kiṁ, pakatiyā mā hotu, suvaṇṇaṁ kuṇḍalī karoti. (Nipātataddhitaṁ).",
  "anya-e0807n4:304": "120. Dissanta+ññepi paccayāti",
  "anya-e0807n4:305": "Vuttato+ññepi paccayā dissanti. Vividhā mātaro vimātaroti visesanasamāso, tāsaṁ puttā vemātikāti rikaṇapaccaye rānubandhattā ulope vuddhimhi kate vemātikā. Pathaṁ gacchantīti pathāvino, āvī. Issā assa atthīti issukī, ukī. Dhuraṁ vahantīti dhorayhā, yhaṇa.",
  "anya-e0807n4:306": "Sāmaññañca viseso ca, bhāvajo ca nipātajo;",
  "anya-e0807n4:307": "Iti viññūhi viññeyyo, taddhito tu catubbidho.",
  "anya-e0807n4:308": "Iti payogasiddhiyaṁ ṇādikaṇḍo pañcamo."
}