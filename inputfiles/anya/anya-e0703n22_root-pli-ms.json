{
  "anya-e0703n22:0": "Tevīsatima pariccheda",
  "anya-e0703n22:1": "Yodhalābho",
  "anya-e0703n22:2": "1.",
  "anya-e0703n22:3": " Balalakkhaṇarūpeti ,",
  "anya-e0703n22:4": "Tejojavaguṇehi ca;",
  "anya-e0703n22:5": "Aggo hutvā mahākāyo,",
  "anya-e0703n22:6": "So ca kaṇḍūlavāraṇo.",
  "anya-e0703n22:7": "2.",
  "anya-e0703n22:8": " Nandīmitto suranimilo, mahāsoṇo goṭṭhayimbaro;",
  "anya-e0703n22:9": "Theraputtābhayo bharaṇo, veḷusumano tatheva ca.",
  "anya-e0703n22:10": "3.",
  "anya-e0703n22:11": " Khañjadevo phussadevo, labhiyya vasabhopi ca;",
  "anya-e0703n22:12": "Ete dasa mahāyodhā, tassā’hesuṃ mahabbalā.",
  "anya-e0703n22:13": "4.",
  "anya-e0703n22:14": " Ahu eḷārarājassa, mitto nāma camūpati;",
  "anya-e0703n22:15": "Tassa kammantagāmamhi, pācīnakhaṇḍarājiyā.",
  "anya-e0703n22:16": "5.",
  "anya-e0703n22:17": " Cittapabbatasāmantā, ahu bhaginiyā suto;",
  "anya-e0703n22:18": "Kosohitavatthaguyho, mātulasseva nāmato.",
  "anya-e0703n22:19": "6.",
  "anya-e0703n22:20": " Dūrampi parisappantaṃ, daharaṃ taṃ kumārakaṃ;",
  "anya-e0703n22:21": "Ābajjha nandiyā kaṭyaṃ, nisadamhi abandhisu.",
  "anya-e0703n22:22": "7.",
  "anya-e0703n22:23": " Nisadaṃ kaḍḍhato tassa, bhūmiyaṃ parisappato;",
  "anya-e0703n22:24": "Ummārātikkame nandi, sā chajjati yato tato.",
  "anya-e0703n22:25": "8.",
  "anya-e0703n22:26": " Nandimittoti ñāyittha, dasanāgabalo ahu;",
  "anya-e0703n22:27": "Vuddho nagaramāgamma, so upaṭṭhāsi mātulaṃ.",
  "anya-e0703n22:28": "9.",
  "anya-e0703n22:29": " Thūpādīsu asakkāraṃ, karonto damiḷe tadā;",
  "anya-e0703n22:30": "Ūruṃ akkammapādena, hatthena itaraṃ tuso.",
  "anya-e0703n22:31": "10.",
  "anya-e0703n22:32": " Gahetvā sampadāletvā, bahikkhapatiṃ thāmavā;",
  "anya-e0703n22:33": "Devā antaradhāpenti, tena khittaṃ kaḷevaraṃ.",
  "anya-e0703n22:34": "11.",
  "anya-e0703n22:35": " Damiḷānaṃ khayaṃ disvā, rañño ārocayiṃ sutaṃ;",
  "anya-e0703n22:36": "‘‘Sahoṭṭaṃ gaṇhathetaṃ’’ti, vuttaṃ kātuṃ na sakkhisuṃ.",
  "anya-e0703n22:37": "12.",
  "anya-e0703n22:38": " Cintesi nandimitto so, ‘‘evampi karato mama;",
  "anya-e0703n22:39": "Janakkhayo kevalañhi, natthi sāsanajotanaṃ.",
  "anya-e0703n22:40": "13.",
  "anya-e0703n22:41": " Rohaṇe khattiyā santi, pasannaṃ ratanattaye;",
  "anya-e0703n22:42": "Tattha katvā rājasevaṃ, gaṇhitvā damiḷe’khile.",
  "anya-e0703n22:43": "14.",
  "anya-e0703n22:44": " Rajjaṃ datvā khattiyānaṃ, jotessaṃ buddhasāsanaṃ’’;",
  "anya-e0703n22:45": "Iti gantvā gāmaṇissa, taṃ kumārassa sāvayi.",
  "anya-e0703n22:46": "15.",
  "anya-e0703n22:47": " Mātuyā mantayitvā so, sakkāraṃ tassa kārayi;",
  "anya-e0703n22:48": "Sakkato nandimitto so, yodho vasi tadantike.",
  "anya-e0703n22:49": "16.",
  "anya-e0703n22:50": " Kākavaṇṇo tissarājā, vāretuṃ damiḷisadā;",
  "anya-e0703n22:51": "Mahāgaṅgāya titthesu, rakkhaṃ sabbesu kārayi.",
  "anya-e0703n22:52": "17.",
  "anya-e0703n22:53": " Ahu dīghābhayo nāma, rañño’ñña bhariyā suto;",
  "anya-e0703n22:54": "Kacchakatitthe gaṅgāya, tena rakkhamakārayi.",
  "anya-e0703n22:55": "18.",
  "anya-e0703n22:56": " So rakkhākaraṇatthāya, samantā yojanadvaye;",
  "anya-e0703n22:57": "Mahākulamhā ekekaṃ, puttaṃ āṇāpayi tahiṃ.",
  "anya-e0703n22:58": "19.",
  "anya-e0703n22:59": " Koṭṭhivāle janapade, gāme khaṇḍakaviṭṭhike;",
  "anya-e0703n22:60": "Sattaputto kulapati, saṅgho nāmā’si issaro.",
  "anya-e0703n22:61": "20.",
  "anya-e0703n22:62": " Tassāpi dhūtaṃ pāhesi, rājaputto sutatthiko;",
  "anya-e0703n22:63": "Sattamo nimilo nāma, dasahatthibalo suto.",
  "anya-e0703n22:64": "21.",
  "anya-e0703n22:65": " Tassa akammasīlattā, khīyantā chapi bhātaro;",
  "anya-e0703n22:66": "Rocayuṃ tassa gamanaṃ, na tu mātā pitā pana.",
  "anya-e0703n22:67": "22.",
  "anya-e0703n22:68": " Kujjhitvā sesabhātūnaṃ, pātoyeva tiyojanaṃ;",
  "anya-e0703n22:69": "Gantvā suraggameyeva, rājaputtaṃ apassiso.",
  "anya-e0703n22:70": "23.",
  "anya-e0703n22:71": " So taṃ vimaṃsanatthāya, dūre kicce niyojayi;",
  "anya-e0703n22:72": "Cetiya pabbatā sanne, dvāra maṇḍalagāmake.",
  "anya-e0703n22:73": "24.",
  "anya-e0703n22:74": " Brāhmaṇo kuṇḍalo nāma, vijja te me sahāyako;",
  "anya-e0703n22:75": "Samuddapāre bhaṇḍāni, tassa vijjanti santike.",
  "anya-e0703n22:76": "25.",
  "anya-e0703n22:77": " Gantvā taṃ tena dinnāni, bhaṇḍakāni idhā’hara;",
  "anya-e0703n22:78": "Iti vatvāna bhojetvā, lekhaṃ datvā vissajjayi.",
  "anya-e0703n22:79": "26.",
  "anya-e0703n22:80": " Tato nava yojanañhi, anurādhapuraṃ idaṃ;",
  "anya-e0703n22:81": "Pubbaṇheyeva gantvāna, so taṃ brāhmaṇa maddasa.",
  "anya-e0703n22:82": "27.",
  "anya-e0703n22:83": " ‘‘Nhatvā vāpiyaṃ tāta, ehī’’ti āha brāhmaṇo;",
  "anya-e0703n22:84": "Idhā’nāgata pubbattā, nhatvāna tissavāpiyaṃ.",
  "anya-e0703n22:85": "28.",
  "anya-e0703n22:86": " Mahābodhiñca pūjetvā, thūpārāme ca cetiyaṃ;",
  "anya-e0703n22:87": "Nagaraṃ pavisitvāna, passitvā sakalaṃ puraṃ.",
  "anya-e0703n22:88": "29.",
  "anya-e0703n22:89": " Āpaṇā gandhamādāya, uttara dvārato tato;",
  "anya-e0703n22:90": "Nikkhammuppala khettamhā, gahetvā uppalāni ca.",
  "anya-e0703n22:91": "30.",
  "anya-e0703n22:92": " Upāgami brāhmaṇaṃ taṃ, puṭṭho tenā’ha so gatiṃ;",
  "anya-e0703n22:93": "Sutvā so brāhmaṇo tassa, pubbāgamamidhāgamaṃ.",
  "anya-e0703n22:94": "31.",
  "anya-e0703n22:95": " Vimhito cintayī evaṃ, ‘‘purisā jānīyo ayaṃ;",
  "anya-e0703n22:96": "Sace jāneyya eḷāro, imaṃ hatthe karissati.",
  "anya-e0703n22:97": "32.",
  "anya-e0703n22:98": " Tasmā’yaṃ damiḷā’sanne, vāsetuṃ neva arahati;",
  "anya-e0703n22:99": "Rājaputtassa pituno, santike vāsamarahati’’.",
  "anya-e0703n22:100": "33.",
  "anya-e0703n22:101": " Eva mevaṃ likhitvāna, lekhaṃ tassa samappayi;",
  "anya-e0703n22:102": "Puṇṇavaḍḍhana vatthāni, paṇṇākāre bahūpi ca.",
  "anya-e0703n22:103": "34.",
  "anya-e0703n22:104": " Datvā taṃ bhojayitvā ca, pesesī sakhisantikaṃ;",
  "anya-e0703n22:105": "So vaḍḍhamānacchāyāyaṃ, gatvā rājasutanti kaṃ.",
  "anya-e0703n22:106": "35.",
  "anya-e0703n22:107": " Lekhañca paṇṇākāre ca, rājaputtassa appayi;",
  "anya-e0703n22:108": "Tuṭṭho āha ‘‘sahassena, pasādetha ima’’nti so.",
  "anya-e0703n22:109": "36.",
  "anya-e0703n22:110": " Issaṃ kariṃsu tassa’ññe, rājaputtassa sevakā;",
  "anya-e0703n22:111": "So taṃ dasasahassena, pasādāpesi dārakaṃ.",
  "anya-e0703n22:112": "37.",
  "anya-e0703n22:113": " Tassa kesaṃ likhāpetvā, gaṅgāyeva nahāpiya;",
  "anya-e0703n22:114": "Puṇṇavaḍḍhana vatthayugaṃ, gandhamālañca sundaraṃ;",
  "anya-e0703n22:115": "Acchādetvā vilimpetvā, maṇḍayitvā surūpakaṃ.",
  "anya-e0703n22:116": "38.",
  "anya-e0703n22:117": " Sīsaṃ dukūlapaṭṭena, veṭhayitvā upānayuṃ;",
  "anya-e0703n22:118": "Attano parihārena, bhattaṃ tassa adāpayi.",
  "anya-e0703n22:119": "39.",
  "anya-e0703n22:120": " Attano dasasahassa-agghanasayanaṃ subhaṃ;",
  "anya-e0703n22:121": "Sayanatthaṃ adāpesi, tassa yodhassa khattiyo.",
  "anya-e0703n22:122": "40.",
  "anya-e0703n22:123": " So sabbaṃ ekato katvā, netvā mātāpitantikaṃ;",
  "anya-e0703n22:124": "Mātuyā dasasahassaṃ, sayanaṃ pituno adā.",
  "anya-e0703n22:125": "41.",
  "anya-e0703n22:126": " Taṃyeva rattiṃ āgantvā, rakkhaṭhāne addassayi;",
  "anya-e0703n22:127": "Pabhāte rājaputto taṃ, sutvā tuṭṭhamano ahu.",
  "anya-e0703n22:128": "42.",
  "anya-e0703n22:129": " Datvā paricchadaṃ tassa, parivārajanaṃ tathā;",
  "anya-e0703n22:130": "Datvā dasasahassānī, pesesi pitusantikaṃ.",
  "anya-e0703n22:131": "43.",
  "anya-e0703n22:132": " Yodho dasasahassāni, netvā mātāpitantikaṃ;",
  "anya-e0703n22:133": "Tesaṃ datvā kākavaṇṇa-tisso rājā mupāgami.",
  "anya-e0703n22:134": "44.",
  "anya-e0703n22:135": " So gāmaṇikumārassa, tamappesi mahīpati;",
  "anya-e0703n22:136": "Sakkato suranimilo, yodho vasi tadantike.",
  "anya-e0703n22:137": "45.",
  "anya-e0703n22:138": " Kuṭumbarikaṇṇikāyaṃ,",
  "anya-e0703n22:139": "Hundarīvāpi gāmake;",
  "anya-e0703n22:140": "Tisassa aṭṭhamo putto,",
  "anya-e0703n22:141": "Ahosi soṇa nāmako.",
  "anya-e0703n22:142": "46.",
  "anya-e0703n22:143": " Sattavassikakālepi, tālagacche aluñci so;",
  "anya-e0703n22:144": "Dasa vassikakālamhi, tāle luñcimahabbalo.",
  "anya-e0703n22:145": "47.",
  "anya-e0703n22:146": " Kāle na so mahāsoṇo,",
  "anya-e0703n22:147": "Dasa hatthi balo ahu;",
  "anya-e0703n22:148": "Rājā taṃ tādisaṃ sutvā,",
  "anya-e0703n22:149": "Gahetvā pitusantikā.",
  "anya-e0703n22:150": "48.",
  "anya-e0703n22:151": " Gāmaṇissa kumārassa, adāsi posanatthiko;",
  "anya-e0703n22:152": "Tena so laddhasakkāro, yodho vasi tadantike.",
  "anya-e0703n22:153": "49.",
  "anya-e0703n22:154": " Girināme janapade, gāme nicchelaviṭṭhike;",
  "anya-e0703n22:155": "Dasahatthibalo āsi, mahānāgassa atrajo.",
  "anya-e0703n22:156": "50.",
  "anya-e0703n22:157": " Lakuṇṭakasarīrattā, ahu goṭṭhaka nāmako;",
  "anya-e0703n22:158": "Karonti keḷiparihāsaṃ, tassa jeṭṭhā cha bhātaro.",
  "anya-e0703n22:159": "51.",
  "anya-e0703n22:160": " Te gantvā māsakhettatthaṃ, koṭṭayitvā mahāvanaṃ;",
  "anya-e0703n22:161": "Tassa bhāgaṃ ṭhapetvāna, gantvā tassa nivedayuṃ.",
  "anya-e0703n22:162": "52.",
  "anya-e0703n22:163": " So gantvā taṃ khaṇaṃyeva, rukkhe imbarasaññite;",
  "anya-e0703n22:164": "Luñcitvāna samaṃ katvā, bhūmiṃ gantvā nivedayi.",
  "anya-e0703n22:165": "53.",
  "anya-e0703n22:166": " Gantvāna bhātaro tassa, disvā kammanta mabbhutaṃ;",
  "anya-e0703n22:167": "Tassa kammaṃ kittayantā, āgacchiṃsu tadantikaṃ.",
  "anya-e0703n22:168": "54.",
  "anya-e0703n22:169": " Tadupādāya so āsi, goṭṭhayimbaranāmako;",
  "anya-e0703n22:170": "Tatheva rājā pāhesi, tambi gāmaṇisantikaṃ.",
  "anya-e0703n22:171": "55.",
  "anya-e0703n22:172": " Koṭipabbatasāmantā, kittigāmamhi issaro;",
  "anya-e0703n22:173": "Rohaṇo nāma gahapati, jātaṃ puttakamattano.",
  "anya-e0703n22:174": "56.",
  "anya-e0703n22:175": " Samāna nāmaṃ kāresi, goṭṭhakāhayarājino;",
  "anya-e0703n22:176": "Dārako so balī āsi, dasadvādasavassiko.",
  "anya-e0703n22:177": "57.",
  "anya-e0703n22:178": " Asakkuṇeyyapāsāṇe, uddhattuṃ catupañcahi;",
  "anya-e0703n22:179": "Kīḷamāno khipi tadā, so kīḷāguḷake viya.",
  "anya-e0703n22:180": "58.",
  "anya-e0703n22:181": " Tassa soḷasavassassa, pitā gadamakārayi;",
  "anya-e0703n22:182": "Aṭṭhatiṃsaṅgulavaṭṭaṃ, soḷasahatthadīghakaṃ.",
  "anya-e0703n22:183": "59.",
  "anya-e0703n22:184": " Kālānaṃ nāḷikerānaṃ,",
  "anya-e0703n22:185": "Khandhe āhacca tāya so;",
  "anya-e0703n22:186": "Te pātayitvā teneva,",
  "anya-e0703n22:187": "Yo dho so pākaṭo ahu.",
  "anya-e0703n22:188": "60.",
  "anya-e0703n22:189": " Tatheva rājā pāhesi, tampi gāmaṇisantike;",
  "anya-e0703n22:190": "Upaṭṭhāko mahāsumma-therassā’si pitā pana.",
  "anya-e0703n22:191": "61.",
  "anya-e0703n22:192": " So mahāsummatherassa, dhammaṃ sutvā kuṭumbiko;",
  "anya-e0703n22:193": "Sotāpattiphalaṃ patto, vihāre koḷapabbate.",
  "anya-e0703n22:194": "62.",
  "anya-e0703n22:195": " Sotu sañjātasaṃvego, ārocetvāna rājino;",
  "anya-e0703n22:196": "Datvā kuṭumbaṃ puttassa, pabbaji therasantike.",
  "anya-e0703n22:197": "63.",
  "anya-e0703n22:198": " Bhāvanaṃ anuyuñjitvā, arahattamapāpuṇi;",
  "anya-e0703n22:199": "Putto tena’ssa paññāyi, theraputtābhayo iti.",
  "anya-e0703n22:200": "64.",
  "anya-e0703n22:201": " Kappakandaragāmamhi, kumārassa suto ahu;",
  "anya-e0703n22:202": "Bharaṇo nāma so kāle, dasadvādasavassike.",
  "anya-e0703n22:203": "65.",
  "anya-e0703n22:204": " Dārakehi vanaṃ gantvā’-nubandhitvā sase bahū;",
  "anya-e0703n22:205": "Pādena paharitvāna, dvikhaṇḍaṃ bhūmiyaṃ khipi.",
  "anya-e0703n22:206": "66.",
  "anya-e0703n22:207": " Gāmikehi vanaṃ gantvā, soḷasavassiko pana;",
  "anya-e0703n22:208": "Tatheva pātesi lahuṃ, miga gokaṇṇasūkare.",
  "anya-e0703n22:209": "67.",
  "anya-e0703n22:210": " Bharaṇo so mahāyodho,",
  "anya-e0703n22:211": "Teneva pākaṭo ahu;",
  "anya-e0703n22:212": "Tatheva rājā vāsesi,",
  "anya-e0703n22:213": "Tampi gāmaṇisantike.",
  "anya-e0703n22:214": "68.",
  "anya-e0703n22:215": " Girigāme janapade, kuṭumbiyaṅgaṇagāmake;",
  "anya-e0703n22:216": "Kuṭumpivasabho nāma, ahosi tattha sammato.",
  "anya-e0703n22:217": "69.",
  "anya-e0703n22:218": " Veḷo janapado tassa, sumano giribhojako;",
  "anya-e0703n22:219": "Sahāyassa sute jāte, paṇṇākārapurassarā.",
  "anya-e0703n22:220": "70.",
  "anya-e0703n22:221": " Gantvā ubho sakaṃ nāmaṃ, dārakassa akārayuṃ;",
  "anya-e0703n22:222": "Taṃ vuddhaṃ attano gehe, vāsesi siribhojako.",
  "anya-e0703n22:223": "71.",
  "anya-e0703n22:224": " Tasse’ko sindhavo posaṃ, kañcinā rohituṃ adā;",
  "anya-e0703n22:225": "Disvā tu veḷusumanaṃ, ayaṃ arohako mama.",
  "anya-e0703n22:226": "72.",
  "anya-e0703n22:227": " Anurūpo’ti cintetvā,",
  "anya-e0703n22:228": "Pahaṭṭho hesitaṃ akā;",
  "anya-e0703n22:229": "Taṃ ñatvā bhojako ‘‘assaṃ,",
  "anya-e0703n22:230": "Ārohā’’ti tamāhaso.",
  "anya-e0703n22:231": "73.",
  "anya-e0703n22:232": " So assaṃ āruhitvā taṃ, sīghaṃ dhāvayi maṇḍale;",
  "anya-e0703n22:233": "Maṇḍale sakale asso, ekābaddho adissi so.",
  "anya-e0703n22:234": "74.",
  "anya-e0703n22:235": " Nisīdi dhāvato ca’ssa, vassahāro’va piṭṭhiyaṃ;",
  "anya-e0703n22:236": "Mocetipi uttariyaṃ, bandhatipi anādaro.",
  "anya-e0703n22:237": "75.",
  "anya-e0703n22:238": " Taṃ disvā parisā sabbā, ukkuṭṭhiṃ sampavattayi;",
  "anya-e0703n22:239": "Datvā dasasahassāni, tassa so giribhojako.",
  "anya-e0703n22:240": "76.",
  "anya-e0703n22:241": " Rājānucchaviko’yaṃti, haṭṭho rañño adāsi taṃ;",
  "anya-e0703n22:242": "Rājā taṃ veḷusumanaṃ, attanoyeva santike.",
  "anya-e0703n22:243": "77.",
  "anya-e0703n22:244": " Kāretvā tassa sakkāraṃ, vāsesi bahumānayaṃ;",
  "anya-e0703n22:245": "Nakulanagarakaṇṇikāyaṃ, gāme mahinda doṇike.",
  "anya-e0703n22:246": "78.",
  "anya-e0703n22:247": " Abhayassa’ntime putto, devonāmā’si thāmavā;",
  "anya-e0703n22:248": "Īsakaṃ pana khañjattā, khañjadevoti taṃ viduṃ.",
  "anya-e0703n22:249": "79.",
  "anya-e0703n22:250": " Migamaṃ gāmavāsīhi, saha gantvāna so tadā;",
  "anya-e0703n22:251": "Mahise anubandhitvā, mahante uṭṭhituṭṭhite.",
  "anya-e0703n22:252": "80.",
  "anya-e0703n22:253": " Hatthena pāde gaṇhitvā, bhametvā sīsamatthake;",
  "anya-e0703n22:254": "Asumha bhūmiṃ cuṇṇeti, tesaṃ aṭṭhīni māṇavo.",
  "anya-e0703n22:255": "81.",
  "anya-e0703n22:256": " Taṃ pavattiṃ suṇitvāva, khañjadevaṃ mahīpati;",
  "anya-e0703n22:257": "Vāsesi āharāpetvā, gāmaṇisse’va santike.",
  "anya-e0703n22:258": "82.",
  "anya-e0703n22:259": " Cittalapabbatā’sanne, gāme kapiṭṭhanāmake;",
  "anya-e0703n22:260": "Uppalassa suto āsi, phussadevoti nāmako.",
  "anya-e0703n22:261": "83.",
  "anya-e0703n22:262": " Gantvā saha kumārehi, vihāraṃ so kumārako;",
  "anya-e0703n22:263": "Bodhiyā pūjitaṃ saṅkhaṃ, ādāya dhamithāmasā.",
  "anya-e0703n22:264": "84.",
  "anya-e0703n22:265": " Asanīpātasaddova, saddo tassa mahā ahu;",
  "anya-e0703n22:266": "Ummattā viya āsuṃ te, bhītā sabbepi dārakā.",
  "anya-e0703n22:267": "85.",
  "anya-e0703n22:268": " Tena so āsi ummāda-phussa devoti pākaṭo;",
  "anya-e0703n22:269": "Dhanusippaṃ akāresi, tassa vaṃsāgataṃ pitā.",
  "anya-e0703n22:270": "86.",
  "anya-e0703n22:271": " Saddavedhi vijjuvedhī, vālavedhī ca so ahu;",
  "anya-e0703n22:272": "Vālukāpuṇṇasakaṭaṃ, baddhadhammasataṃ tathā.",
  "anya-e0703n22:273": "87.",
  "anya-e0703n22:274": " Asano dumbaramayaṃ, aṭṭhasoḷasaaṅgulaṃ;",
  "anya-e0703n22:275": "Tathā ayo lohamayaṃ, paṭṭaṃdi caturaṅgali.",
  "anya-e0703n22:276": "88.",
  "anya-e0703n22:277": " Nibbedhayatikaṇṇena, kaṇḍo tena visajjito;",
  "anya-e0703n22:278": "Thale aṭṭhusabhaṃ yāti, jale tu usabhaṃ pana.",
  "anya-e0703n22:279": "89.",
  "anya-e0703n22:280": " Taṃ suṇitvā mahārājā, pavattiṃ pitusantikā;",
  "anya-e0703n22:281": "Tampi āṇāpayitvāna, gāmaṇimhi avāsayi.",
  "anya-e0703n22:282": "90.",
  "anya-e0703n22:283": " Tulādhāranagāsanne, vihāravāpi gāmake;",
  "anya-e0703n22:284": "Mattakuṭumbissa suto, ahu vasabhanāmako.",
  "anya-e0703n22:285": "91.",
  "anya-e0703n22:286": " Taṃ sujātasarīrattā, labhiya vasabhaṃ viduṃ;",
  "anya-e0703n22:287": "So vīsativassuddesamhi, mahākāyabalo ahu.",
  "anya-e0703n22:288": "92.",
  "anya-e0703n22:289": " Ādāya so katipayo, puriseyeva ārabhi;",
  "anya-e0703n22:290": "Khettatthiko mahāvāpiṃ, karonto taṃ mahabbalo.",
  "anya-e0703n22:291": "93.",
  "anya-e0703n22:292": " Dasahi dvādasahi vā, vahitabbe dhurehipi;",
  "anya-e0703n22:293": "Vahanto paṃsupiṇḍe so, lahuṃ vāpiṃ samāpayi.",
  "anya-e0703n22:294": "94.",
  "anya-e0703n22:295": " Tena so pākaṭo āsi, tampi ādāya bhūmipo;",
  "anya-e0703n22:296": "Datvā taṃ tassa sakkāraṃ, gāmaṇissa adāsi taṃ.",
  "anya-e0703n22:297": "95.",
  "anya-e0703n22:298": " Vasabhodakavāroti, kaṃ khettaṃ pākaṭaṃ ahu;",
  "anya-e0703n22:299": "Evaṃ labhiyāvasabho, vasi gāmaṇisantike.",
  "anya-e0703n22:300": "96.",
  "anya-e0703n22:301": " Mahāyodhānametesaṃ, dasannampi mahipati;",
  "anya-e0703n22:302": "Puttassa sakkārasamaṃ, sakkāraṃ kārayi tadā.",
  "anya-e0703n22:303": "97.",
  "anya-e0703n22:304": " Āmantetvā mahāyodhe, dasāpi ca disampati;",
  "anya-e0703n22:305": "‘‘Yodhe dasadase’keko, esathā’ti udāhari.",
  "anya-e0703n22:306": "98.",
  "anya-e0703n22:307": " Te tathevā’nayuṃ yodhe, tesampāha mahīpati;",
  "anya-e0703n22:308": "Tassa yodhasahassāpi, tatheva pariyesituṃ.",
  "anya-e0703n22:309": "99.",
  "anya-e0703n22:310": " Tathā tepā’nayuṃ yodhe, tesampāhaṃ mahīpati;",
  "anya-e0703n22:311": "Punayodhasahassassa, tatheva pariyesituṃ.",
  "anya-e0703n22:312": "100.",
  "anya-e0703n22:313": " Tathā tepā’nayuṃ yodhe, sabbe sampiṇḍitā tu te;",
  "anya-e0703n22:314": "Ekādasasahassāni, yodhāsataṃ tathā dasa.",
  "anya-e0703n22:315": "101.",
  "anya-e0703n22:316": " Sabbe te laddhasakkārā, bhūmipālena sabbadā;",
  "anya-e0703n22:317": "Gāmaṇiṃ rājaputtaṃ taṃ, vasiṃsu parivāriya.",
  "anya-e0703n22:318": "102.",
  "anya-e0703n22:319": " Iti sucaritajātabbhutaṃ,",
  "anya-e0703n22:320": "Suṇiya naro matimā sukhattiko;",
  "anya-e0703n22:321": "Akusalapathato parammukho,",
  "anya-e0703n22:322": "Kusalapathe’bhirameyya sabbadāti.",
  "anya-e0703n22:323": "Sujanappasādasaṃvegatthāya kate mahāvaṃse",
  "anya-e0703n22:324": "Yodhalābho nāma",
  "anya-e0703n22:325": "Tevīsatimo paricchedo."
}