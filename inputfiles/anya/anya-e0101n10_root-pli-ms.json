{
  "anya-e0101n10:0": "10. Āruppaniddeso",
  "anya-e0101n10:1": "Paṭhamāruppavaṇṇanā",
  "anya-e0101n10:2": "275. Brahmavihārānantaraṁ uddiṭṭhesu pana catūsu āruppesu ākāsānañcāyatanaṁ tāva bhāvetukāmo ‘‘dissante kho pana rūpādhikaraṇaṁ daṇḍādānasatthādānakalahaviggahavivādā, natthi kho panetaṁ sabbaso āruppeti. So iti paṭisaṅkhāya rūpānaṁyeva nibbidāya virāgāya nirodhāya paṭipanno hotī’’ti (ma. ni. 2.103) vacanato etesaṁ daṇḍādānādīnañceva cakkhusotarogādīnañca ābādhasahassānaṁ vasena karajarūpe ādīnavaṁ disvā tassa samatikkamāya ṭhapetvā paricchinnākāsakasiṇaṁ navasu pathavīkasiṇādīsu aññatarasmiṁ catutthajjhānaṁ uppādeti.",
  "anya-e0101n10:3": "Tassa kiñcāpi rūpāvacaracatutthajjhānavasena karajarūpaṁ atikkantaṁ hoti, atha kho kasiṇarūpampi yasmā tappaṭibhāgameva, tasmā tampi samatikkamitukāmo hoti. Kathaṁ? Yathā ahibhīruko puriso araññe sappena anubaddho vegena palāyitvā palātaṭṭhāne lekhācittaṁ tālapaṇṇaṁ vā valliṁ vā rajjuṁ vā phalitāya vā pana pathaviyā phalitantaraṁ disvā bhāyateva uttasateva, neva naṁ dakkhitukāmo hoti. Yathā ca anatthakārinā veripurisena saddhiṁ ekagāme vasamāno puriso tena vadhabandhagehajhāpanādīhi upadduto aññaṁ gāmaṁ vasanatthāya gantvā tatrāpi verinā samānarūpasaddasamudācāraṁ purisaṁ disvā bhāyateva uttasateva, neva naṁ dakkhitukāmo hoti.",
  "anya-e0101n10:4": "Tatridaṁ opammasaṁsandanaṁ – tesaṁ hi purisānaṁ ahinā verinā vā upaddutakālo viya bhikkhuno ārammaṇavasena karajarūpasamaṅgikālo. Tesaṁ vegena palāyanaaññagāmagamanāni viya bhikkhuno rūpāvacaracatutthajjhānavasena karajarūpasamatikkamanakālo. Tesaṁ palātaṭṭhāne ca aññagāme ca lekhācittatālapaṇṇādīni ceva verisadisaṁ purisañca disvā bhayasantāsaadassanakāmatā viya bhikkhuno kasiṇarūpampi tappaṭibhāgameva idanti sallakkhetvā tampi samatikkamitukāmatā. Sūkarābhihatasunakhapisācabhīrukādikāpi cettha upamā veditabbā.",
  "anya-e0101n10:5": "276. Evaṁ so tasmā catutthajjhānassa ārammaṇabhūtā kasiṇarūpā nibbijja pakkamitukāmo pañcahākārehi ciṇṇavasī hutvā paguṇarūpāvacaracatutthajjhānato vuṭṭhāya tasmiṁ jhāne ‘‘imaṁ mayā nibbiṇṇaṁ rūpaṁ ārammaṇaṁ karotī’’ti ca, ‘‘āsannasomanassapaccatthika’’nti ca, ‘‘santavimokkhato oḷārika’’nti ca ādīnavaṁ passati. Aṅgoḷārikatā panettha natthi. Yatheva hetaṁ rūpaṁ duvaṅgikaṁ, evaṁ āruppānipīti.",
  "anya-e0101n10:6": "So tattha evaṁ ādīnavaṁ disvā nikantiṁ pariyādāya ākāsānañcāyatanaṁ santato anantato manasikaritvā cakkavāḷapariyantaṁ vā yattakaṁ icchati tattakaṁ vā kasiṇaṁ pattharitvā tena phuṭṭhokāsaṁ ‘‘ākāso ākāso’’ti vā, ‘‘ananto ākāso’’ti vā manasikaronto ugghāṭeti kasiṇaṁ. Ugghāṭento hi neva kilañjaṁ viya saṁvelleti, na kapālato pūvaṁ viya uddharati, kevalaṁ pana taṁ neva āvajjeti, na manasi karoti, na paccavekkhati, anāvajjento amanasikaronto apaccavekkhanto ca aññadatthu tena phuṭṭhokāsaṁ ‘‘ākāso ākāso’’ti manasikaronto kasiṇaṁ ugghāṭeti nāma. Kasiṇampi ugghāṭiyamānaṁ neva ubbaṭṭati na vivaṭṭati, kevalaṁ imassa amanasikārañca ‘‘ākāso ākāso’’ti manasikārañca paṭicca ugghāṭitaṁ nāma hoti, kasiṇugghāṭimākāsamattaṁ paññāyati. Kasiṇugghāṭimākāsanti vā kasiṇaphuṭṭhokāsoti vā kasiṇavivittākāsanti vā sabbametaṁ ekameva.",
  "anya-e0101n10:7": "So taṁ kasiṇugghāṭimākāsanimittaṁ ‘‘ākāso ākāso’’ti punappunaṁ āvajjeti, takkāhataṁ vitakkāhataṁ karoti. Tassevaṁ punappunaṁ āvajjayato takkāhataṁ vitakkāhataṁ karoto nīvaraṇāni vikkhambhanti, sati santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti, bahulīkaroti. Tassevaṁ punappunaṁ āvajjayato manasikaroto pathavīkasiṇādīsu rūpāvacaracittaṁ viya ākāse ākāsānañcāyatanacittaṁ appeti. Idhāpi hi purimabhāge tīṇi cattāri vā javanāni kāmāvacarāni upekkhāvedanāsampayuttāneva honti. Catutthaṁ pañcamaṁ vā arūpāvacaraṁ. Sesaṁ pathavīkasiṇe vuttanayameva.",
  "anya-e0101n10:8": "Ayaṁ pana viseso, evaṁ uppanne arūpāvacaracitte so bhikkhu yathā nāma yānapputoḷi kumbhimukhādīnaṁ aññataraṁ nīlapilotikāya vā pītalohitodātādīnaṁ vā aññatarāya pilotikāya bandhitvā pekkhamāno puriso vātavegena vā aññena vā kenaci apanītāya pilotikāya ākāsaṁyeva pekkhamāno tiṭṭheyya, evameva pubbe kasiṇamaṇḍalaṁ jhānacakkhunā pekkhamāno viharitvā ‘‘ākāso ākāso’’ti iminā parikammamanasikārena sahasā apanīte tasmiṁ nimitte ākāsaññeva pekkhamāno viharati. Ettāvatā cesa ‘‘sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharatī’’ti vuccati (vibha. 508; dī. ni. 2.129).",
  "anya-e0101n10:9": "277. Tattha sabbasoti sabbākārena, sabbāsaṁ vā anavasesānanti attho. Rūpasaññānanti saññāsīsena vuttarūpāvacarajjhānānañceva tadārammaṇānañca. Rūpāvacarajjhānampi hi rūpanti vuccati ‘‘rūpī rūpāni passatī’’tiādīsu (dī. ni. 2.129), tassa ārammaṇampi ‘‘bahiddhā rūpāni passati suvaṇṇadubbaṇṇānī’’tiādīsu (dī. ni. 2.173), tasmā idha rūpe saññā rūpasaññāti evaṁ saññāsīsena vuttarūpāvacarajjhānassetaṁ adhivacanaṁ. Rūpaṁ saññā assāti rūpasaññaṁ. Rūpaṁ assa nāmanti vuttaṁ hoti. Pathavīkasiṇādibhedassa tadārammaṇassa cetaṁ adhivacananti veditabbaṁ. Samatikkamāti virāgā nirodhā ca. Kiṁ vuttaṁ hoti? Etāsaṁ kusalavipākakiriyavasena pañcadasannaṁ jhānasaṅkhātānaṁ rūpasaññānaṁ, etesañca pathavīkasiṇādivasena navannaṁ ārammaṇasaṅkhātānaṁ rūpasaññānaṁ sabbākārena anavasesānaṁ vā virāgā ca nirodhā ca virāgahetuñceva nirodhahetuñca ākāsānañcāyatanaṁ upasampajja viharati. Na hi sakkā sabbaso anatikkantarūpasaññena etaṁ upasampajja viharitunti.",
  "anya-e0101n10:10": "Tattha yasmā ārammaṇe avirattassa saññāsamatikkamo na hoti, samatikkantāsu ca saññāsu ārammaṇaṁ samatikkantameva hoti. Tasmā ārammaṇasamatikkamaṁ avatvā ‘‘tattha katamā rūpasaññā ? Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ , imā vuccanti rūpasaññāyo. Imā rūpasaññāyo atikkanto hoti vītikkanto samatikkanto. Tena vuccati sabbaso rūpasaññānaṁ samatikkamā’’ti (vibha. 602) evaṁ vibhaṅge saññānaṁyeva samatikkamo vutto. Yasmā pana ārammaṇasamatikkamena pattabbā etā samāpattiyo, na ekasmiññeva ārammaṇe paṭhamajjhānādīni viya. Tasmā ayaṁ ārammaṇasamatikkamavasenāpi atthavaṇṇanā katāti veditabbā.",
  "anya-e0101n10:11": "278.Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ ārammaṇānañca paṭighātena samuppannā saññā paṭighasaññā. Rūpasaññādīnaṁ etamadhivacanaṁ. Yathāha – ‘‘tattha katamā paṭighasaññā? Rūpasaññā saddasaññā gandhasaññā rasasaññā phoṭṭhabbasaññā, imā vuccanti paṭighasaññāyo’’ti (vibha. 603). Tāsaṁ kusalavipākānaṁ pañcannaṁ, akusalavipākānaṁ pañcannanti sabbaso dasannampi paṭighasaññānaṁ atthaṅgamā pahānā asamuppādā appavattiṁ katvāti vuttaṁ hoti.",
  "anya-e0101n10:12": "Kāmañcetā paṭhamajjhānādīni samāpannassāpi na santi. Na hi tasmiṁ samaye pañcadvāravasena cittaṁ pavattati. Evaṁ santepi aññattha pahīnānaṁ sukhadukkhānaṁ catutthajjhāne viya, sakkāyadiṭṭhādīnaṁ tatiyamagge viya ca imasmiṁ jhāne ussāhajananatthaṁ imassa jhānassa pasaṁsāvasena etāsamettha vacanaṁ veditabbaṁ.",
  "anya-e0101n10:13": "Atha vā kiñcāpi tā rūpāvacaraṁ samāpannassāpi na santi, atha kho na pahīnattā na santi. Na hi rūpavirāgāya rūpāvacarabhāvanā saṁvattati, rūpāyattā ca etāsaṁ pavatti. Ayaṁ pana bhāvanā rūpavirāgāya saṁvattati. Tasmā tā ettha pahīnāti vattuṁ vaṭṭati. Na kevalañca vattuṁ, ekaṁseneva evaṁ dhāretumpi vaṭṭati. Tāsañhi ito pubbe appahīnattāyeva paṭhamaṁ jhānaṁ samāpannassa saddo ‘‘kaṇṭako’’ti (a. ni. 10.72) vutto bhagavatā. Idha ca pahīnattāyeva arūpasamāpattīnaṁ āneñjatā (vibha. 226) santavimokkhatā (ma. ni. 1.66) ca vuttā. Āḷāro ca kālāmo arūpasamāpanno pañcamattāni sakaṭasatāni nissāya nissāya atikkamantāni neva addasa, na pana saddaṁ assosīti (dī. ni. 2.192).",
  "anya-e0101n10:14": "279.Nānattasaññānaṁamanasikārāti nānatte vā gocare pavattānaṁ saññānaṁ, nānattānaṁ vā saññānaṁ. Yasmā hi etā ‘‘tattha katamā nānattasaññā? Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṁ, imā vuccanti nānattasaññāyo’’ti evaṁ vibhaṅge (vibha. 604) vibhajitvā vuttā idha adhippetā asamāpannassa manodhātumanoviññāṇadhātusaṅgahitā saññā rūpasaddādibhede nānatte nānāsabhāve gocare pavattanti, yasmā cetā aṭṭha kāmāvacarakusalasaññā, dvādasākusalasaññā, ekādasa kāmāvacarakusalavipākasaññā, dve akusalavipākasaññā, ekādasa kāmāvacarakiriyasaññāti evaṁ catucattālīsampi saññā nānattā nānāsabhāvā aññamaññaṁ asadisā, tasmā nānattasaññāti vuttā. Tāsaṁ sabbaso nānattasaññānaṁ amanasikārā anāvajjanā asamannāhārā apaccavekkhaṇā. Yasmā tā nāvajjeti, na manasi karoti, na paccavekkhati, tasmāti vuttaṁ hoti.",
  "anya-e0101n10:15": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti. Pageva tasmiṁ bhave imaṁ jhānaṁ upasampajja viharaṇakāle, tasmā tāsaṁ samatikkamā atthaṅgamāti dvedhāpi abhāvoyeva vutto. Nānattasaññāsu pana yasmā aṭṭha kāmāvacarakusalasaññā, nava kiriyasaññā, dasākusalasaññāti imā sattavīsatisaññā iminā jhānena nibbatte bhave vijjanti, tasmā tāsaṁ amanasikārāti vuttanti veditabbaṁ. Tatrāpi hi imaṁ jhānaṁ upasampajja viharanto tāsaṁ amanasikārāyeva upasampajja viharati, tā pana manasikaronto asamāpanno hotīti.",
  "anya-e0101n10:16": "Saṅkhepato cettha rūpasaññānaṁ samatikkamāti iminā sabbarūpāvacaradhammānaṁ pahānaṁ vuttaṁ. Paṭighasaññānaṁ atthaṅgamā nānattasaññānaṁ amanasikārāti iminā sabbesaṁ kāmāvacaracittacetasikānaṁ pahānañca amanasikāro ca vuttoti veditabbo.",
  "anya-e0101n10:17": "280.Ananto ākāsoti ettha nāssa uppādanto vā vayanto vā paññāyatīti ananto. Ākāsoti kasiṇugghāṭimākāso vuccati. Manasikāravasenāpi cettha anantatā veditabbā. Teneva vibhaṅge vuttaṁ ‘‘tasmiṁ ākāse cittaṁ ṭhapeti, saṇṭhapeti, anantaṁ pharati, tena vuccati ananto ākāso’’ti (vibha. 605).",
  "anya-e0101n10:18": "Ākāsānañcāyatanaṁupasampajja viharatīti ettha pana nāssa antoti anantaṁ, ākāsaṁ anantaṁ ākāsānantaṁ, ākāsānantameva ākāsānañcaṁ, taṁ ākāsānañcaṁ adhiṭṭhānaṭṭhena āyatanamassa sasampayuttadhammassa jhānassa devānaṁ devāyatanamivāti ākāsānañcāyatanaṁ.",
  "anya-e0101n10:19": "Upasampajja viharatīti tamākāsānañcāyatanaṁ patvā nipphādetvā tadanurūpena iriyāpathavihārena viharatīti.",
  "anya-e0101n10:20": "Ayaṁ ākāsānañcāyatanakammaṭṭhāne vitthārakathā.",
  "anya-e0101n10:21": "Viññāṇañcāyatanakathā",
  "anya-e0101n10:22": "281. Viññāṇañcāyatanaṁ bhāvetukāmena pana pañcahākārehi ākāsānañcāyatanasamāpattiyaṁ ciṇṇavasībhāvena ‘‘āsannarūpāvacarajjhānapaccatthikā ayaṁ samāpatti, no ca viññāṇañcāyatanamiva santā’’ti ākāsānañcāyatane ādīnavaṁ disvā tattha nikantiṁ pariyādāya viññāṇañcāyatanaṁ santato manasikaritvā taṁ ākāsaṁ pharitvā pavattaviññāṇaṁ ‘‘viññāṇaṁ viññāṇa’’nti punappunaṁ āvajjitabbaṁ, manasikātabbaṁ, paccavekkhitabbaṁ, takkāhataṁ vitakkāhataṁ kātabbaṁ. ‘‘Anantaṁ ananta’’nti pana na manasikātabbaṁ.",
  "anya-e0101n10:23": "Tassevaṁ tasmiṁ nimitte punappunaṁ cittaṁ cārentassa nīvaraṇāni vikkhambhanti, sati santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti, bahulīkaroti. Tassevaṁ karoto ākāse ākāsānañcāyatanaṁ viya ākāsaphuṭe viññāṇe viññāṇañcāyatanacittaṁ appeti. Appanānayo panettha vuttanayeneva veditabbo. Ettāvatā cesa ‘‘sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharatī’’ti (vibha. 508; dī. ni. 2.129) vuccati.",
  "anya-e0101n10:24": "282. Tattha sabbasoti idaṁ vuttanayameva. Ākāsānañcāyatanaṁ samatikkammāti ettha pana pubbe vuttanayena jhānampi ākāsānañcāyatanaṁ, ārammaṇampi . Ārammaṇampi hi purimanayeneva ākāsānañcañca taṁ paṭhamassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena āyatanañcāti ākāsānañcāyatanaṁ. Tathā ākāsānañcañca taṁ tassa jhānassa sañjātihetuttā ‘‘kambojā assānaṁ āyatana’’ntiādīni viya sañjātidesaṭṭhena āyatanañcātipi ākāsānañcāyatanaṁ. Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ viññāṇañcāyatanaṁ upasampajja vihātabbaṁ, tasmā ubhayampetaṁ ekajjhaṁ katvā ‘‘ākāsānañcāyatanaṁ samatikkammā’’ti idaṁ vuttanti veditabbaṁ.",
  "anya-e0101n10:25": "Anantaṁ viññāṇanti taṁyeva ananto ākāsoti evaṁ pharitvā pavattaviññāṇaṁ ‘‘anantaṁ viññāṇa’’nti evaṁ manasikarontoti vuttaṁ hoti. Manasikāravasena vā anantaṁ. So hi tamākāsārammaṇaṁ viññāṇaṁ anavasesato manasikaronto ‘‘ananta’’nti manasi karoti. Yaṁ pana vibhaṅge vuttaṁ ‘‘anantaṁ viññāṇanti, taṁyeva ākāsaṁ viññāṇena phuṭaṁ manasi karoti, anantaṁ pharati, tena vuccati anantaṁ viññāṇa’’nti (vibha. 610).",
  "anya-e0101n10:26": "Tattha viññāṇenāti upayogatthe karaṇavacanaṁ veditabbaṁ. Evañhi aṭṭhakathācariyā tassa atthaṁ vaṇṇayanti, anantaṁ pharati taññeva ākāsaṁ phuṭaṁ viññāṇaṁ manasi karotīti vuttaṁ hoti.",
  "anya-e0101n10:27": "Viññāṇañcāyatanaṁ upasampajja viharatīti ettha pana nāssa antoti anantaṁ. Anantameva ānañcaṁ. Viññāṇaṁ ānañcaṁ viññāṇānañcanti avatvā viññāṇañcanti vuttaṁ. Ayañhettha rūḷhīsaddo. Taṁ viññāṇañcaṁ adhiṭṭhānaṭṭhena āyatanamassa sasampayuttadhammassa jhānassa devānaṁ devāyatanamivāti viññāṇañcāyatanaṁ. Sesaṁ purimasadisamevāti.",
  "anya-e0101n10:28": "Ayaṁ viññāṇañcāyatanakammaṭṭhāne vitthārakathā.",
  "anya-e0101n10:29": "Ākiñcaññāyatanakathā",
  "anya-e0101n10:30": "283. Ākiñcaññāyatanaṁ bhāvetukāmena pana pañcahākārehi viññāṇañcāyatanasamāpattiyaṁ ciṇṇavasībhāvena ‘‘āsannaākāsānañcāyatanapaccatthikā ayaṁ samāpatti, no ca ākiñcaññāyatanamiva santā’’ti viññāṇañcāyatane ādīnavaṁ disvā tattha nikantiṁ pariyādāya ākiñcaññāyatanaṁ santato manasikaritvā tasseva viññāṇañcāyatanārammaṇabhūtassa ākāsānañcāyatanaviññāṇassa abhāvo suññatā vivittākāro manasikātabbo. Kathaṁ? Taṁ viññāṇaṁ amanasikaritvā ‘‘natthi natthī’’ti vā, ‘‘suññaṁ suñña’’nti vā, ‘‘vivittaṁ vivitta’’nti vā punappunaṁ āvajjitabbaṁ, manasikātabbaṁ, paccavekkhitabbaṁ, takkāhataṁ vitakkāhataṁ kātabbaṁ.",
  "anya-e0101n10:31": "Tassevaṁ tasmiṁ nimitte cittaṁ cārentassa nīvaraṇāni vikkhambhanti, sati santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti, bahulīkaroti. Tassevaṁ karoto ākāse phuṭe mahaggataviññāṇe viññāṇañcāyatanaṁ viya tasseva ākāsaṁ pharitvā pavattassa mahaggataviññāṇassa suññavivittanatthibhāve ākiñcaññāyatanacittaṁ appeti. Etthāpi ca appanānayo vuttanayeneva veditabbo.",
  "anya-e0101n10:32": "Ayaṁ pana viseso, tasmiṁ hi appanācitte uppanne so bhikkhu yathā nāma puriso maṇḍalamāḷādīsu kenacideva karaṇīyena sannipatitaṁ bhikkhusaṅghaṁ disvā katthaci gantvā sannipātakiccāvasāneva uṭṭhāya pakkantesu bhikkhūsu āgantvā dvāre ṭhatvā puna taṁ ṭhānaṁ olokento suññameva passati, vivittameva passati. Nāssa evaṁ hoti ‘‘ettakā nāma bhikkhū kālaṅkatā vā disāpakkantā vā’’ti, atha kho suññamidaṁ vivittanti natthibhāvameva passati, evameva pubbe ākāse pavattitaviññāṇaṁ viññāṇañcāyatanajjhānacakkhunā passanto viharitvā ‘‘natthi natthī’’tiādinā parikammamanasikārena antarahite tasmiṁ viññāṇe tassa apagamasaṅkhātaṁ abhāvameva passanto viharati. Ettāvatā cesa ‘‘sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharatī’’ti (vibha. 508; dī. ni. 2.129) vuccati.",
  "anya-e0101n10:33": "284. Idhāpi sabbasoti idaṁ vuttanayameva. Viññāṇañcāyatananti etthāpi ca pubbe vuttanayeneva jhānampi viññāṇañcāyatanaṁ ārammaṇampi. Ārammaṇampi hi purimanayeneva viññāṇañcañca taṁ dutiyassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena āyatanañcāti viññāṇañcāyatanaṁ. Tathā viññāṇañcañca taṁ tasseva jhānassa sañjātihetuttā ‘‘kambojā assānaṁ āyatana’’ntiādīni viya sañjātidesaṭṭhena āyatanañcātipi viññāṇañcāyatanaṁ. Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ ākiñcaññāyatanaṁ upasampajja vihātabbaṁ, tasmā ubhayampetaṁ ekajjhaṁ katvā viññāṇañcāyatanaṁ samatikkammāti idaṁ vuttanti veditabbaṁ.",
  "anya-e0101n10:34": "Natthi kiñcīti natthi natthi, suññaṁ suññaṁ, vivittaṁ vivittanti evaṁ manasikarontoti vuttaṁ hoti. Yampi vibhaṅge vuttaṁ ‘‘natthi kiñcīti taññeva viññāṇaṁ abhāveti vibhāveti antaradhāpeti natthi kiñcīti passati, tena vuccati natthi kiñcī’’ti, taṁ kiñcāpi khayato sammasanaṁ viya vuttaṁ, atha khvassa evameva attho daṭṭhabbo. Tañhi viññāṇaṁ anāvajjento amanasikaronto apaccavekkhanto kevalamassa natthibhāvaṁ suññabhāvaṁ vivittabhāvameva manasikaronto abhāveti vibhāveti antaradhāpetīti vuccati, na aññathāti.",
  "anya-e0101n10:35": "Ākiñcaññāyatanaṁ upasampajja viharatīti ettha pana nāssa kiñcananti akiñcanaṁ, antamaso bhaṅgamattampi assa avasiṭṭhaṁ natthīti vuttaṁ hoti. Akiñcanassa bhāvo ākiñcaññaṁ, ākāsānañcāyatanaviññāṇāpagamassetaṁ adhivacanaṁ. Taṁ ākiñcaññaṁ adhiṭṭhānaṭṭhena āyatanamassa jhānassa devānaṁ devāyatanamivāti ākiñcaññāyatanaṁ. Sesaṁ purimasadisamevāti.",
  "anya-e0101n10:36": "Ayaṁ ākiñcaññāyatanakammaṭṭhāne vitthārakathā.",
  "anya-e0101n10:37": "Nevasaññānāsaññāyatanakathā",
  "anya-e0101n10:38": "285. Nevasaññānāsaññāyatanaṁ bhāvetukāmena pana pañcahākārehi ākiñcaññāyatanasamāpattiyaṁ ciṇṇavasībhāvena ‘‘āsannaviññāṇañcāyatanapaccatthikā ayaṁ samāpatti, no ca nevasaññānāsaññāyatanaṁ viya santā’’ti vā ‘‘saññā rogo, saññā gaṇḍo, saññā sallaṁ, etaṁ santaṁ, etaṁ paṇītaṁ yadidaṁ nevasaññānāsaññā’’ti vā evaṁ ākiñcaññāyatane ādīnavaṁ, upari ānisaṁsañca disvā ākiñcaññāyatane nikantiṁ pariyādāya nevasaññānāsaññāyatanaṁ santato manasikaritvā ‘‘sāva abhāvaṁ ārammaṇaṁ katvā pavattitā ākiñcaññāyatanasamāpatti santā santā’’ti punappunaṁ āvajjitabbā, manasikātabbā, paccavekkhitabbā, takkāhatā vitakkāhatā kātabbā.",
  "anya-e0101n10:39": "Tassevaṁ tasmiṁ nimitte punappunaṁ mānasaṁ cārentassa nīvaraṇāni vikkhambhanti, sati santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti, bahulīkaroti. Tassevaṁ karoto viññāṇāpagame ākiñcaññāyatanaṁ viya ākiñcaññāyatanasamāpattisaṅkhātesu catūsu khandhesu nevasaññānāsaññāyatanacittaṁ appeti. Appanānayo panettha vuttanayeneva veditabbo. Ettāvatā cesa ‘‘sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharatī’’ti (vibha. 508; dī. ni. 2.129) vuccati.",
  "anya-e0101n10:40": "286. Idhāpi sabbasoti idaṁ vuttanayameva. Ākiñcaññāyatanaṁ samatikkammāti etthāpi pubbe vuttanayeneva jhānampi ākiñcaññāyatanaṁ ārammaṇampi. Ārammaṇampi hi purimanayeneva ākiñcaññañca taṁ tatiyassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena āyatanañcāti ākiñcaññāyatanaṁ. Tathā ākiñcaññañca taṁ tasseva jhānassa sañjātihetuttā kambojā assānaṁ āyatanantiādīni viya sañjātidesaṭṭhena āyatanañcātipi ākiñcaññāyatanaṁ. Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ nevasaññānāsaññāyatanaṁ upasampajja vihātabbaṁ, tasmā ubhayampetaṁ ekajjhaṁ katvā ākiñcaññāyatanaṁ samatikkammāti idaṁ vuttanti veditabbaṁ.",
  "anya-e0101n10:41": "Nevasaññānāsaññāyatananti ettha pana yāya saññāya bhāvato taṁ nevasaññānāsaññāyatananti vuccati. Yathā paṭipannassa sā saññā hoti, taṁ tāva dassetuṁ vibhaṅge ‘‘nevasaññīnāsaññī’’ti uddharitvā ‘‘taññeva ākiñcaññāyatanaṁ santato manasi karoti, saṅkhārāvasesasamāpattiṁ bhāveti, tena vuccati nevasaññīnāsaññī’’ti (vibha. 619) vuttaṁ. Tattha santato manasi karotīti ‘‘santā vatāyaṁ samāpatti, yatra hi nāma natthibhāvampi ārammaṇaṁ karitvā ṭhassatī’’ti evaṁ santārammaṇatāya taṁ santāti manasi karoti.",
  "anya-e0101n10:42": "Santato ce manasi karoti, kathaṁ samatikkamo hotīti? Asamāpajjitukāmatāya. So hi kiñcāpi taṁ santato manasi karoti, atha khvassa ‘‘ahametaṁ āvajjissāmi, samāpajjissāmi, adhiṭṭhahissāmi, vuṭṭhahissāmi, paccavekkhissāmī’’ti esa ābhogo samannāhāro manasikāro na hoti. Kasmā? Ākiñcaññāyatanato nevasaññānāsaññāyatanassa santatarapaṇītataratāya.",
  "anya-e0101n10:43": "Yathā hi rājā mahacca rājānubhāvena hatthikkhandhavaragato nagaravīthiyaṁ vicaranto dantakārādayo sippike ekaṁ vatthaṁ daḷhaṁ nivāsetvā ekena sīsaṁ veṭhetvā dantacuṇṇādīhi samokiṇṇagatte anekāni dantavikatiādīni sippāni karonte disvā ‘‘aho vata re chekā ācariyā īdisānipi nāma sippāni karissantī’’ti evaṁ tesaṁ chekatāya tussati, na cassa evaṁ hoti ‘‘aho vatāhaṁ rajjaṁ pahāya evarūpo sippiko bhaveyya’’nti. Taṁ kissa hetu? Rajjasiriyā mahānisaṁsatāya. So sippino samatikkamitvāva gacchati. Evameva esa kiñcāpi taṁ samāpattiṁ santato manasi karoti, atha khvassa ‘‘ahametaṁ samāpattiṁ āvajjissāmi, samāpajjissāmi, adhiṭṭhahissāmi, vuṭṭhahissāmi, paccavekkhissāmī’’ti neva esa ābhogo samannāhāro manasikāro hoti.",
  "anya-e0101n10:44": "So taṁ santato manasikaronto pubbe vuttanayena taṁ paramasukhumaṁ appanāppattaṁ saññaṁ pāpuṇāti, yāya nevasaññīnāsaññī nāma hoti, saṅkhārāvasesasamāpattiṁ bhāvetīti vuccati. Saṅkhārāvasesasamāpattinti accantasukhumabhāvappattasaṅkhāraṁ catutthāruppasamāpattiṁ.",
  "anya-e0101n10:45": "287. Idāni yaṁ taṁ evamadhigatāya saññāya vasena nevasaññānāsaññāyatananti vuccati, taṁ atthato dassetuṁ ‘‘nevasaññānāsaññāyatananti nevasaññānāsaññāyatanaṁ samāpannassa vā upapannassa vā diṭṭhadhammasukhavihārissa vā cittacetasikā dhammā’’ti (vibha. 620) vuttaṁ. Tesu idha samāpannassa cittacetasikā dhammā adhippetā. Vacanattho panettha oḷārikāya saññāya abhāvato sukhumāya ca bhāvato nevassa sasampayuttadhammassa jhānassa saññā nāsaññanti nevasaññānāsaññaṁ. Nevasaññānāsaññañca taṁ manāyatanadhammāyatanapariyāpannattā āyatanañcāti nevasaññānāsaññāyatanaṁ. Atha vā yāyamettha saññā, sā paṭusaññākiccaṁ kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññāti nevasaññānāsaññā. Nevasaññānāsaññā ca sā sesadhammānaṁ adhiṭṭhānaṭṭhena āyatanañcāti nevasaññānāsaññāyatanaṁ.",
  "anya-e0101n10:46": "Na kevalañcettha saññāva edisī, atha kho vedanāpi nevavedanānāvedanā, cittampi nevacittaṁnācittaṁ, phassopi nevaphassonāphasso. Esa nayo sesasampayuttadhammesu. Saññāsīsena panāyaṁ desanā katāti veditabbā. Pattamakkhanatelappabhutīhi ca upamāhi esa attho vibhāvetabbo.",
  "anya-e0101n10:47": "Sāmaṇero kira telena pattaṁ makkhetvā ṭhapesi, taṁ yāgupānakāle thero pattamāharāti āha. So ‘‘patte telamatthi, bhante’’ti āha. Tato ‘‘āhara, sāmaṇera, telaṁ, nāḷiṁ pūressāmī’’ti vutte ‘‘natthi, bhante, tela’’nti āha. Tattha yathā antovutthattā yāguyā saddhiṁ akappiyaṭṭhena ‘‘telamatthī’’ti hoti. Nāḷipūraṇādīnaṁ vasena ‘‘natthī’’ti hoti. Evaṁ sāpi saññā paṭusaññākiccaṁ kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññā hoti.",
  "anya-e0101n10:48": "Kiṁ panettha saññākiccanti? Ārammaṇasañjānanañceva vipassanāya ca visayabhāvaṁ upagantvā nibbidājananaṁ. Dahanakiccamiva hi sukhodake tejodhātu sañjānanakiccaṁ pesā paṭuṁ kātuṁ na sakkoti. Sesasamāpattīsu saññā viya vipassanāya visayabhāvaṁ upagantvā nibbidājananampi kātuṁ na sakkoti. Aññesu hi khandhesu akatābhiniveso bhikkhu nevasaññānāsaññāyatanakkhandhe sammasitvā nibbidaṁ pattuṁ samattho nāma natthi apica āyasmā sāriputto. Pakativipassako pana mahāpañño sāriputtasadisova sakkuṇeyya. Sopi ‘‘evaṁ kirime dhammā ahutvā sambhonti, hutvā paṭiventī’’ti (ma. ni. 3.95) evaṁ kalāpasammasanavaseneva, no anupadadhammavipassanāvasena. Evaṁ sukhumattaṁ gatā esā samāpatti.",
  "anya-e0101n10:49": "Yathā ca pattamakkhanatelūpamāya, evaṁ maggudakūpamāyapi ayamattho vibhāvetabbo. Maggappaṭipannassa kira therassa purato gacchanto sāmaṇero thokaṁ udakaṁ disvā ‘‘udakaṁ, bhante, upāhanā omuñcathā’’ti āha. Tato therena ‘‘sace udakamatthi, āhara nhānasāṭikaṁ, nhāyissāmā’’ti vutte ‘‘natthi, bhante’’ti āha. Tattha yathā upāhanatemanamattaṭṭhena ‘‘udakamatthī’’ti hoti, nhāyanaṭṭhena ‘‘natthī’’ti hoti. Evampi sā paṭusaññākiccaṁ kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññā hoti.",
  "anya-e0101n10:50": "Na kevalañca etāheva, aññāhipi anurūpāhi upamāhi esa attho vibhāvetabbo. Upasampajja viharatīti idaṁ vuttanayamevāti.",
  "anya-e0101n10:51": "Ayaṁ nevasaññānāsaññāyatanakammaṭṭhāne vitthārakathā.",
  "anya-e0101n10:52": "Pakiṇṇakakathā",
  "anya-e0101n10:53": "288. Asadisarūpo nātho, āruppaṁ yaṁ catubbidhaṁ āha.",
  "anya-e0101n10:54": "Taṁ iti ñatvā tasmiṁ, pakiṇṇakakathāpi viññeyyā.",
  "anya-e0101n10:55": "289. Āruppasamāpattiyo hi –",
  "anya-e0101n10:56": "Ārammaṇātikkamato, catassopi bhavantimā;",
  "anya-e0101n10:57": "Aṅgātikkamametāsaṁ, na icchanti vibhāvino.",
  "anya-e0101n10:58": "Etāsu hi rūpanimittātikkamato paṭhamā, ākāsātikkamato dutiyā, ākāse pavattitaviññāṇātikkamato tatiyā. Ākāse pavattitaviññāṇassa apagamātikkamato catutthīti sabbathā ārammaṇātikkamato catassopi bhavantimā āruppasamāpattiyoti veditabbā. Aṅgātikkamaṁ pana etāsaṁ na icchanti paṇḍitā. Na hi rūpāvacarasamāpattīsu viya etāsu aṅgātikkamo atthi. Sabbāsupi hi etāsu upekkhā, cittekaggatāti dve eva jhānaṅgāni honti.",
  "anya-e0101n10:59": "290. Evaṁ santepi –",
  "anya-e0101n10:60": "Suppaṇītatarā honti, pacchimā pacchimā idha;",
  "anya-e0101n10:61": "Upamā tattha viññeyyā, pāsādatalasāṭikā.",
  "anya-e0101n10:62": "Yathā hi catubhūmikassa pāsādassa heṭṭhimatale dibbanaccagītavāditasurabhigandhamālābhojanasayanacchādanādivasena paṇītā pañcakāmaguṇā paccupaṭṭhitā assu. Dutiye tato paṇītatarā. Tatiye tato paṇītatarā. Catutthe sabbapaṇītatarā. Tattha kiñcāpi tāni cattāripi pāsādatalāneva, natthi nesaṁ pāsādatalabhāvena viseso. Pañcakāmaguṇasamiddhavisesena pana heṭṭhimato heṭṭhimato uparimaṁ uparimaṁ paṇītataraṁ hoti.",
  "anya-e0101n10:63": "Yathā ca ekāya itthiyā kantitathūlasaṇhasaṇhatarasaṇhatamasuttānaṁ catupalatipaladvipalaekapalasāṭikā assu āyāmena ca vitthārena ca samappamāṇā. Tattha kiñcāpi tā sāṭikā catassopi āyāmato ca vitthārato ca samappamāṇā, natthi tāsaṁ pamāṇato viseso. Sukhasamphassasukhumabhāvamahagghabhāvehi pana purimāya purimāya pacchimā pacchimā paṇītatarā honti, evameva kiñcāpi catūsu etāsu upekkhā, cittekaggatāti etāni dveyeva aṅgāni honti, atha kho bhāvanāvisesena tesaṁ aṅgāni paṇītapaṇītatarabhāvena suppaṇītatarā honti pacchimā pacchimā idhāti veditabbā.",
  "anya-e0101n10:64": "291. Evaṁ anupubbena paṇītapaṇītā cetā –",
  "anya-e0101n10:65": "Asucimhi maṇḍape laggo, eko tannissito paro;",
  "anya-e0101n10:66": "Añño bahi anissāya, taṁ taṁ nissāya cāparo.",
  "anya-e0101n10:67": "Ṭhito catūhi etehi, purisehi yathākkamaṁ;",
  "anya-e0101n10:68": "Samānatāya ñātabbā, catassopi vibhāvinā.",
  "anya-e0101n10:69": "Tatrāyamatthayojanā – asucimhi kira dese eko maṇḍapo, atheko puriso āgantvā taṁ asuciṁ jigucchamāno taṁ maṇḍapaṁ hatthehi ālambitvā tattha laggo laggito viya aṭṭhāsi. Athāparo āgantvā taṁ maṇḍape laggaṁ purisaṁ nissito. Athañño āgantvā cintesi ‘‘yo esa maṇḍapalaggo, yo ca tannissito, ubhopete duṭṭhitā. Dhuvo ca nesaṁ maṇḍapapapāte pāto, handāhaṁ bahiyeva tiṭṭhāmī’’ti. So tannissitaṁ anissāya bahiyeva aṭṭhāsi. Athāparo āgantvā maṇḍapalaggassa ca tannissitassa ca akhemabhāvaṁ cintetvā bahiṭṭhitañca suṭṭhitoti mantvā taṁ nissāya aṭṭhāsi. Tattha asucimhi dese maṇḍapo viya kasiṇugghāṭimākāsaṁ daṭṭhabbaṁ, asucijigucchāya maṇḍapalaggo puriso viya rūpanimittajigucchāya ākāsārammaṇaṁ ākāsānañcāyatanaṁ, maṇḍapalaggaṁ purisaṁ nissito viya ākāsārammaṇaṁ ākāsānañcāyatanaṁ ārabbha pavattaṁ viññāṇañcāyatanaṁ, tesaṁ dvinnampi akhemabhāvaṁ cintetvā anissāya taṁ maṇḍapalaggaṁ bahiṭṭhito viya ākāsānañcāyatanaṁ ārammaṇaṁ akatvā tadabhāvārammaṇaṁ ākiñcaññāyatanaṁ, maṇḍapalaggassa tannissitassa ca akhemataṁ cintetvā bahiṭṭhitañca suṭṭhitoti mantvā taṁ nissāya ṭhito viya viññāṇābhāvasaṅkhāte bahipadese ṭhitaṁ ākiñcaññāyatanaṁ ārabbha pavattaṁ nevasaññānāsaññāyatanaṁ daṭṭhabbaṁ.",
  "anya-e0101n10:70": "292. Evaṁ pavattamānañca –",
  "anya-e0101n10:71": "Ārammaṇaṁ karoteva, aññābhāvena taṁ idaṁ;",
  "anya-e0101n10:72": "Diṭṭhadosampi rājānaṁ, vuttihetu jano yathā.",
  "anya-e0101n10:73": "Idañhi nevasaññānāsaññāyatanaṁ ‘‘āsannaviññāṇañcāyatanapaccatthikā ayaṁ samāpattī’’ti evaṁ diṭṭhadosampi taṁ ākiñcaññāyatanaṁ aññassa ārammaṇassa abhāvā ārammaṇaṁ karoteva. Yathā kiṁ? Diṭṭhadosampi rājānaṁ vuttihetu yathā jano. Yathā hi asaṁyataṁ pharusakāyavacīmanosamācāraṁ kañci sabbadisampatiṁ rājānaṁ ‘‘pharusasamācāro aya’’nti evaṁ diṭṭhadosampi aññattha vuttiṁ alabhamāno jano vuttihetu nissāya vattati, evaṁ diṭṭhadosampi taṁ ākiñcaññāyatanaṁ aññaṁ ārammaṇaṁ alabhamānamidaṁ nevasaññānāsaññāyatanaṁ ārammaṇaṁ karoteva.",
  "anya-e0101n10:74": "293. Evaṁ kurumānañca –",
  "anya-e0101n10:75": "Āruḷho dīghanisseṇiṁ, yathā nisseṇibāhukaṁ;",
  "anya-e0101n10:76": "Pabbataggañca āruḷho, yathā pabbatamatthakaṁ.",
  "anya-e0101n10:77": "Yathā vā girimārūḷho, attanoyeva jaṇṇukaṁ;",
  "anya-e0101n10:78": "Olubbhati tathevetaṁ, jhānamolubbha vattatīti.",
  "anya-e0101n10:79": "Iti sādhujanapāmojjatthāya kate visuddhimagge",
  "anya-e0101n10:80": "Samādhibhāvanādhikāre",
  "anya-e0101n10:81": "Āruppaniddeso nāma",
  "anya-e0101n10:82": "Dasamo paricchedo."
}