{
  "anya-e0703n58:0": "Ekūnasaṭṭhima pariccheda",
  "anya-e0703n58:1": "Caturājacariya niddeso",
  "anya-e0703n58:2": "1.",
  "anya-e0703n58:3": " Tadārañño nujāmittā, tassa puttā tayo’pi ca;",
  "anya-e0703n58:4": "Mahāmaccā cayatayo, tathā yatanavāsino.",
  "anya-e0703n58:5": "2.",
  "anya-e0703n58:6": " Tabbete ādipādassa, rohaṇe vasato sato;",
  "anya-e0703n58:7": "Anārocāpayitvāna, bhūpālamatasāsanaṁ.",
  "anya-e0703n58:8": "3.",
  "anya-e0703n58:9": " Sambhūyamantayitvāna, samānacchandataṁ gatā;",
  "anya-e0703n58:10": "Adaṁsu yuvarājassa, laṅkārajjābhisecanaṁ.",
  "anya-e0703n58:11": "4.",
  "anya-e0703n58:12": " Oparajje nivesesuṁ, mānabharaṇanāmakaṁ;",
  "anya-e0703n58:13": "Kumāraṁ pubbacāritta-maggaṁ laṅghittha te’khilā.",
  "anya-e0703n58:14": "5.",
  "anya-e0703n58:15": " Tayo’tha bhātaro sabbe, te māṇabharaṇādayo;",
  "anya-e0703n58:16": "Jayabāhumahīpāla-sahitā sahasā tadā.",
  "anya-e0703n58:17": "6.",
  "anya-e0703n58:18": " Muttāmaṇippabhūtikaṁ, ratanaṁ sārasammataṁ;",
  "anya-e0703n58:19": "Sabbaṁ hatthagataṁ katvā, vāhanañca gajādikaṁ.",
  "anya-e0703n58:20": "7.",
  "anya-e0703n58:21": " Sakalaṁ balamādāya, pulatthinagarā tadā;",
  "anya-e0703n58:22": "Khippaṁ taṁ vikkamabhujaṁ, gaṇhisāmā’ti nikkhamuṁ.",
  "anya-e0703n58:23": "8.",
  "anya-e0703n58:24": " Sutvā pavattiṁ sakalaṁ, imaṁ vikkamabāhuso;",
  "anya-e0703n58:25": "Tā tassantimasakkāraṁ, vidhātuṁ handano labhiṁ.",
  "anya-e0703n58:26": "9.",
  "anya-e0703n58:27": " Idāni khippaṁ gantvāna, pulatthinagaraṁ tahiṁ,",
  "anya-e0703n58:28": "Tā tassāḷāhanaṭṭhāna dassane neva so ahaṁ.",
  "anya-e0703n58:29": "10.",
  "anya-e0703n58:30": " Sokabhāraṁ vinodessaṁ, mama ceto gataṁ iti;",
  "anya-e0703n58:31": "Katadaḷha vavatthāno, viniggamma tato purā.",
  "anya-e0703n58:32": "11.",
  "anya-e0703n58:33": " Pulatthipuramāgacchaṁ, ādipādo’ti sāsaso;",
  "anya-e0703n58:34": "Sattaṭṭhasatasaṅkhena, balena parivārito.",
  "anya-e0703n58:35": "12.",
  "anya-e0703n58:36": " Antarālapatheyeva, guttahālakamaṇḍale;",
  "anya-e0703n58:37": "Gāme pana samukkavhe, disvā senaṅgamāgataṁ.",
  "anya-e0703n58:38": "13.",
  "anya-e0703n58:39": " Mahantaṁ yuddhasannaddhaṁ, ekavīro bhayātiko;",
  "anya-e0703n58:40": "Yujjhitvā te palāpesi, khaṇeneva disodisaṁ.",
  "anya-e0703n58:41": "14.",
  "anya-e0703n58:42": " Tayo te bhātaro tattha, sampattāva jayā tato;",
  "anya-e0703n58:43": "Abhimānuddhatā khippaṁ, annayha balavāhanaṁ.",
  "anya-e0703n58:44": "15.",
  "anya-e0703n58:45": " Ādipādakajambūti, vissutamhi padesake;",
  "anya-e0703n58:46": "Saṅgāmesuṁ parājesi, bhiyyo yujjhittha so tayo.",
  "anya-e0703n58:47": "16.",
  "anya-e0703n58:48": " Tatiyaṁ kaṭagāmasmiṁ, kāḷavāpyaṁ catutthakaṁ;",
  "anya-e0703n58:49": "Pañcamaṁ uddhaṭadvāre, chaṭṭhaṁso paṅkavelake.",
  "anya-e0703n58:50": "17.",
  "anya-e0703n58:51": " Tehi yuddhaṁ karitvāna, gahītavijayo sadā;",
  "anya-e0703n58:52": "Pulatthipuramāgañci, sahāmacca parijjano.",
  "anya-e0703n58:53": "18.",
  "anya-e0703n58:54": " Sacintitakkameneva, passitvāḷāhanaṁ pitu;",
  "anya-e0703n58:55": "Vidūritamahāseko, laddhassāso purevasaṁ.",
  "anya-e0703n58:56": "19.",
  "anya-e0703n58:57": " Dukkhe sahāya bhūtāna-mattano so yathārahaṁ;",
  "anya-e0703n58:58": "Amaccānamadā sabba-bhoge ṭhānantare hi so.",
  "anya-e0703n58:59": "20.",
  "anya-e0703n58:60": " Bhaṭānañcāpi sabbesaṁ, sahāyātānamattano;",
  "anya-e0703n58:61": "Anurūpamadā vuttiṁ, saraṁ dukkhasahāyataṁ.",
  "anya-e0703n58:62": "21.",
  "anya-e0703n58:63": " Māṇābharaṇabhūpopi, saddhiṁ sesehi bhātūhi;",
  "anya-e0703n58:64": "Karitvā rohaṇaṁ passaṁ, rohaṇañca sahatthagaṁ.",
  "anya-e0703n58:65": "22.",
  "anya-e0703n58:66": " Tato kittisirīmeghe, sadvādasasahassakaṁ;",
  "anya-e0703n58:67": "Raṭṭhaṁ datvāna vasituṁ, tahiṁyeva samādisi.",
  "anya-e0703n58:68": "23.",
  "anya-e0703n58:69": " Āṇatto bhātarākitti-sirīmegho janādhipo;",
  "anya-e0703n58:70": "Gantvā vasi puretattha, mahānāgahulavhaye.",
  "anya-e0703n58:71": "24.",
  "anya-e0703n58:72": " Sirīvallabhanāmassa, kumārassāpi cādisi;",
  "anya-e0703n58:73": "Desamaṭṭhasahassavhaṁ, datvāna vasituṁ tahiṁ.",
  "anya-e0703n58:74": "25.",
  "anya-e0703n58:75": " Tatheva sopi gantvāna, uddhanadvāranāmakaṁ;",
  "anya-e0703n58:76": "Gāmaṁ katvā rājadāniṁ, vasanto anusāsitaṁ.",
  "anya-e0703n58:77": "26.",
  "anya-e0703n58:78": " Sayañca sahasenāya, gantvā dakkhiṇapassakaṁ;",
  "anya-e0703n58:79": "Vīrabāhūti paññāto, puṅkhagāmaṁ samāvasi.",
  "anya-e0703n58:80": "27.",
  "anya-e0703n58:81": " Mātā ca tiṇṇaṁ bhātūnaṁ, jayabāhu ca bhūmipo;",
  "anya-e0703n58:82": "Nivasiṁsu tadā kitti-sirimeghassa santike.",
  "anya-e0703n58:83": "28.",
  "anya-e0703n58:84": " Tato saṁvacchare’tīte, te māṇabharaṇādayo;",
  "anya-e0703n58:85": "Tenattani kataṁ yuddhe, sabbaṁ vikkamabāhunā.",
  "anya-e0703n58:86": "29.",
  "anya-e0703n58:87": " Durārohaṁ mahantaṁ taṁ, parājayatarābhavaṁ;",
  "anya-e0703n58:88": "Anussarantabahuso, abhimānasamunnatā.",
  "anya-e0703n58:89": "30.",
  "anya-e0703n58:90": " Muddhābhisittarājūna-mekākīrājaraṭṭhakaṁ;",
  "anya-e0703n58:91": "Vināyamabhisekena, kathaṁ nāmānubhossati.",
  "anya-e0703n58:92": "31.",
  "anya-e0703n58:93": " Iti issā parattañca, yātā saṅgayhasāvake;",
  "anya-e0703n58:94": "Bhiyyo sambhūyasaṅgāma-karaṇatthāya nikkhamuṁ.",
  "anya-e0703n58:95": "32.",
  "anya-e0703n58:96": " Sutvā tamatthaṁ dūtehi, so vikkamabhujopi ca;",
  "anya-e0703n58:97": "Agā tesaṁva visayaṁ, mahāsenāpurakkhato.",
  "anya-e0703n58:98": "33.",
  "anya-e0703n58:99": " Dese dakkhiṇake bodhi-senapabbatagāmake;",
  "anya-e0703n58:100": "Yujjhitvā te parājesi, tayo vikkamabāhuso.",
  "anya-e0703n58:101": "34.",
  "anya-e0703n58:102": " Ripavo dāni me sabbe, ummūlessāmahaṁ iti;",
  "anya-e0703n58:103": "Palāyante nubandhittha, padānupadikaṁ’va te.",
  "anya-e0703n58:104": "35.",
  "anya-e0703n58:105": " Te ca duggaṁ palāyiṁsu, pañcayojanaraṭṭhake;",
  "anya-e0703n58:106": "Khippaṁ pāvekkhi kalyāṇiṁ, so’pi te gahaṇatthiko.",
  "anya-e0703n58:107": "36.",
  "anya-e0703n58:108": " Vīro ariyadesiyo, vīradevoti pākaṭo;",
  "anya-e0703n58:109": "Paḷandīpissaro eko, bhūsaṁ sahasiko tadā.",
  "anya-e0703n58:110": "37.",
  "anya-e0703n58:111": " Saddhiṁ sūrehi yodhehi, mahātitthamhi otari;",
  "anya-e0703n58:112": "Kātuṁ hatthagahaṁ sakkā, laṁkādīpanti cintiya.",
  "anya-e0703n58:113": "38.",
  "anya-e0703n58:114": " So vikkamabhujo sutvā, pavattiṁ bhūbhujo tadā;",
  "anya-e0703n58:115": "Yāvatā nātra laṁkāyaṁ, laddhogāho bhavissati.",
  "anya-e0703n58:116": "39.",
  "anya-e0703n58:117": " Tāva ummūlanīyoti, kalyāṇimhā viniggato;",
  "anya-e0703n58:118": "Mahātitthamhi mannāra-nāmakaṁ gāmakaṁ gato.",
  "anya-e0703n58:119": "40.",
  "anya-e0703n58:120": " Katvāna vīradevo’pi, saṅgāmaṁ tena rājinā;",
  "anya-e0703n58:121": "Anīkaṅgādayo rāja-putte dve bhātaropi ca.",
  "anya-e0703n58:122": "41.",
  "anya-e0703n58:123": " Senādhināyakañceva, kittināmappakāsitaṁ;",
  "anya-e0703n58:124": "Ghātetvā sahasā vīra-sammate ca bahūjane.",
  "anya-e0703n58:125": "42.",
  "anya-e0703n58:126": " Gāhetvā jīvaggāhaṁso, rakkhakañca camūpatiṁ;",
  "anya-e0703n58:127": "Sabalaṁ taṁ parājetvā, anubandhi padāpadaṁ.",
  "anya-e0703n58:128": "43.",
  "anya-e0703n58:129": " Palāyamāno so bhīto, āgantvāna nijaṁ puraṁ;",
  "anya-e0703n58:130": "Hatthasāraṁ samādāya, koṭṭhasāraṁ gato lahuṁ.",
  "anya-e0703n58:131": "44.",
  "anya-e0703n58:132": " Pacchato pacchato vīra-devo tamanubandhiya;",
  "anya-e0703n58:133": "Āgantvāna purevāsaṁ, katipāhaṁ vidhāyaso.",
  "anya-e0703n58:134": "45.",
  "anya-e0703n58:135": " Gaṇhituṁ vikkamabhujaṁ, tattheva turitaṁ agā;",
  "anya-e0703n58:136": "Pesayitvā sakaṁ sopi, mahantaṁ sakalaṁ balaṁ.",
  "anya-e0703n58:137": "46.",
  "anya-e0703n58:138": " Yujjhāpetvāna ghātetvā, gāme antaraviṭṭhike;",
  "anya-e0703n58:139": "Mahākaddamaduggamhi, vīradevaṁ mahabbalo.",
  "anya-e0703n58:140": "47.",
  "anya-e0703n58:141": " Abhisekaṁ vināyeva, pulatthi nagare vasaṁ;",
  "anya-e0703n58:142": "Akāsi rājaraṭṭhassa, pasāsanavidhiṁ vibhū.",
  "anya-e0703n58:143": "48.",
  "anya-e0703n58:144": " Apanīyaraṇe chandaṁ, bhātaropi tayo tato;",
  "anya-e0703n58:145": "Āvasiṁsu yathāpubbaṁ, gantvā raṭṭhaṁ sakaṁ sakaṁ.",
  "anya-e0703n58:146": "49.",
  "anya-e0703n58:147": " Caturopi mahīpālā, yatamānā ciraṁ tahiṁ;",
  "anya-e0703n58:148": "Ekacchattaṅkitaṁ kātuṁ, neva sakkhiṁsu sabbaso.",
  "anya-e0703n58:149": "50.",
  "anya-e0703n58:150": " Anisammakāribhāvena, kulīne parihāpayuṁ;",
  "anya-e0703n58:151": "Ṭhapesuñca mahantatte, hīne sābhimate jane.",
  "anya-e0703n58:152": "51.",
  "anya-e0703n58:153": " Vaḍḍhitaṁnekadhā sammā, raññā vijayabāhunā;",
  "anya-e0703n58:154": "Sāsanañca tathālokaṁ, hāpayiṁsu subuddhino.",
  "anya-e0703n58:155": "52.",
  "anya-e0703n58:156": " Kulīnānaṁ manussāna-mabhāvepi ca tādise;",
  "anya-e0703n58:157": "Dose vittaṁ tadāyattaṁ, pasayhāvahariṁsu ca.",
  "anya-e0703n58:158": "53.",
  "anya-e0703n58:159": " Pīḷetuṁ sakalaṁ loka-muddharantādhikaṁ baliṁ;",
  "anya-e0703n58:160": "Ucchūva ucchuyantete, khīṇako sādhanesino.",
  "anya-e0703n58:161": "54.",
  "anya-e0703n58:162": " Uddharitvāna buddhādi-santake bhogagāmake;",
  "anya-e0703n58:163": "So vikkamabhujo rājā, sevakesu samappayī.",
  "anya-e0703n58:164": "55.",
  "anya-e0703n58:165": " Pulatthinagare neka-vihāre dhātumaṇḍite;",
  "anya-e0703n58:166": "Sova desantarīyānaṁ, bhaṭānaṁ vasituṁ adā.",
  "anya-e0703n58:167": "56.",
  "anya-e0703n58:168": " Saddhehi pattadhātussa, dāṭhādhātuvarassa ca;",
  "anya-e0703n58:169": "Pūjanatthāya dinnāni, maṇimuttādikāni ca.",
  "anya-e0703n58:170": "57.",
  "anya-e0703n58:171": " Candanāgarukappuraṁ, suvaṇṇādimayā bahū;",
  "anya-e0703n58:172": "Paṭimāyo ca acchijja, yathākāmaṁ vayaṁ nayī.",
  "anya-e0703n58:173": "58.",
  "anya-e0703n58:174": " Sāsanassa ca lokassa, kriyamānamupaddavaṁ;",
  "anya-e0703n58:175": "Passantā bahuso tasmiṁ, tadā nibbannamānasā.",
  "anya-e0703n58:176": "59.",
  "anya-e0703n58:177": " Aṭṭhamūlavihāresu, yatayo garusammatā;",
  "anya-e0703n58:178": "Paṁsukūlikabhikkhū ca, koṭṭhāsadvayanissitā.",
  "anya-e0703n58:179": "60.",
  "anya-e0703n58:180": " Evaṁ titthiyatulyānaṁ, sāsanopaddavaṁ bahuṁ;",
  "anya-e0703n58:181": "Karontānaṁ sakā sambhā-payātaṁ pavaraṁ iti.",
  "anya-e0703n58:182": "61.",
  "anya-e0703n58:183": " Dāṭhādhātuvaraṁ patta-dhātumādāya rohaṇaṁ;",
  "anya-e0703n58:184": "Gantvā vāsamakappesuṁ, phāsuṭhāne tahiṁ tahiṁ.",
  "anya-e0703n58:185": "62.",
  "anya-e0703n58:186": " Tatheva phāsuṭhānesu, vippakiṇṇā tahiṁ tahiṁ;",
  "anya-e0703n58:187": "Te kulīnā nilīnā’va, hutvā vāsamakappayuṁ.",
  "anya-e0703n58:188": "63.",
  "anya-e0703n58:189": " Pakkhadvayamahīpāla-gayhāsīmā suṭhāpitā;",
  "anya-e0703n58:190": "Sāmantā aññamaññehi, karonto bahuso raṇaṁ.",
  "anya-e0703n58:191": "64.",
  "anya-e0703n58:192": " Susamiddhesu nekesu, gāmesu nigamesu ca;",
  "anya-e0703n58:193": "Aggiṁ dentā taḷāke ca, chindantā jalapūrite.",
  "anya-e0703n58:194": "65.",
  "anya-e0703n58:195": " Nāsentā sabbathā sabba-mātikāvaraṇāni ca;",
  "anya-e0703n58:196": "Chindantā nāḷikerādi, so pakāre ca bhūruhe.",
  "anya-e0703n58:197": "66.",
  "anya-e0703n58:198": " Yathā porāṇakaggāma-ṭhānantipi na ñāyate;",
  "anya-e0703n58:199": "Vināsesuṁ tathā raṭṭhaṁ, aññamaññavirodhino.",
  "anya-e0703n58:200": "67.",
  "anya-e0703n58:201": " Te ca bhūmi patīgāma-vilopaṁ patthamosanaṁ;",
  "anya-e0703n58:202": "Kārentā nijacārehi, ācaruṁ lokupaddavaṁ.",
  "anya-e0703n58:203": "68.",
  "anya-e0703n58:204": " Kulīnānaṁ manussānaṁ, dāsakammakarāpi ca;",
  "anya-e0703n58:205": "Sasāmino’ti vattantā, nissaṅkā vītabhītikā.",
  "anya-e0703n58:206": "69.",
  "anya-e0703n58:207": " Hutvā yudhīyā rājūnaṁ, abbhantarapavattino;",
  "anya-e0703n58:208": "Balavantatarā jātā, laddhaṭhānantarā tadā.",
  "anya-e0703n58:209": "70.",
  "anya-e0703n58:210": " Janā samantakūṭādi-nekadugganivāsino;",
  "anya-e0703n58:211": "Adentā bhūmipālānaṁ, pubbapaṭṭhapitaṁ karaṁ.",
  "anya-e0703n58:212": "71.",
  "anya-e0703n58:213": " Rājāṇamagaṇentā te, gatā dāmarikattanaṁ;",
  "anya-e0703n58:214": "Sakaṁ sakaṁ’va visaya-māvasiṁsu samuddhatā.",
  "anya-e0703n58:215": "72.",
  "anya-e0703n58:216": " Anatthe nicitā nāma, parivattanti sabbatā;",
  "anya-e0703n58:217": "Iti vattabba taṁyeva, yātaṁ laṅkātalaṁ tadā.",
  "anya-e0703n58:218": "73.",
  "anya-e0703n58:219": " Evaṁ gāmakabhojakā viya bhusaṁtejo vihīnā sadā;",
  "anya-e0703n58:220": "Accantaṁ byasanāti sattahadayā rājābhimānujjhitā.",
  "anya-e0703n58:221": "74.",
  "anya-e0703n58:222": " Niccaṁ attaparatthasiddhividhurāsaṅgā vihīnāsayā;",
  "anya-e0703n58:223": "Sabbe te vihariṁsu bhūmipatayo cārittamaggātigā.",
  "anya-e0703n58:224": "Sujanappasādasaṁvegatthāya kate mahāvaṁse",
  "anya-e0703n58:225": "Caturājacariyaniddeso nāma",
  "anya-e0703n58:226": "Ekūnasaṭṭhimo paricchedo."
}