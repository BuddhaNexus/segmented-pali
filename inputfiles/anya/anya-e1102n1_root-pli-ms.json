{
  "anya-e1102n1:0": "1. Upasampadākaṇḍo",
  "anya-e1102n1:1": "Imasmiñhi ṭhāne ṭhatvā buddhaguṇapaṭisaṁyuttāya kathāya vuccamānāya sādhūnaṁ cittasampahaṁsanañceva, imasseva pakaraṇassa anummattavacanabhāvo ca bhaveyya, anummattavacanatte ca siddhe sotabbaṁ maññissanti, tasmā buddhaguṇaṁ vaṇṇayissāma. Amhākaṁ kira bhagavā brahmadevabuddhamādiṁ katvā yāva porāṇasakyagotamā manopaṇidhivasena, kaṭṭhavāhanajātakaṁādiṁkatvā yāva majjhimadīpaṅkarā vācaṅgavasena majjhimadīpaṅkarapādamūlato paṭṭhāya kāyavācaṅgavasena sabbaṁ sampiṇḍetvā yāva vessantarattabhāvā vīsati asaṅkhyeyyāni pāramiyo pūrentassa sabbaññutaññāṇatthāya yeva alaṅkataṁ sīsaṁ chinditvā dentassa sabbaññubodhisattassa sīsaṁ jambudīpavāsīnaṁ uddhanatopi bahutaraṁ, añjitanayanaṁ uppāṭetvā dentassa nayanaṁ ajaṭākāse gaganatale tārāgaṇatopi bahutaraṁ, hadayamaṁsaṁ vā dakkhiṇabāhuṁ vā chinditvā dentassa maṁsaṁ chanahuta aṭṭhasa hassādhikasatasahassapamāṇasinerurājatopi bahutaraṁ, lohitaṁ uppāṭetvā dentassa ruhiraṁ catūsu mahāsamuddesu udakatopi bahutaraṁ, maddīsadise ca bhariye jālīkaṇhājinasadise ca putte paresaṁ dāsatthāya dentassa gaṇanapathaṁ vītivattā. Evaṁ pāramiyo pūrentasseva.",
  "anya-e1102n1:2": "Cintitaṁ sattasaṅkhyeyyaṁ, navasaṅkhyeyya’vācakaṁ;",
  "anya-e1102n1:3": "Kāyavācā catukhyātaṁ, buddhattaṁ samupāgamīti.",
  "anya-e1102n1:4": "Jātattakīsotattakiyā vuttanayena asūro hutvā buddhattaṁ cintentasseva sattaasaṅkhyeyyāni vītivattāni. Atisūro ahutvā vācāmattameva nava asaṅkhyeyyāni vītivattāni. Atisūro hutvā kāyaṅgavācaṅgavasena pūrentassa cattāri asaṅkhyeyyāni vītivattāni. Imāni cattāri asaṅkhyeyyāni dīpaṅkarapādamūlato paṭṭhāya veditabbāni. Satasahassakappamatthake pana ajjhattapāramī pūritāti veditabbā. Vessantarattabhāvena ca sattakamahādānaṁ datvā sattakkhattuṁ pathaviṁ kampetvā vaṅkapabbataṁ gantvā nayanasadise dve putte brāhmaṇassa dāsatthāya datvā dutiyadivase brāhmaṇavaṇṇena āgatassa sakkassa devarañño attasamaṁ maddiṁ nāma bhariyaṁ datvā tasmiṁ bhave aparimeyyāni puññāni katvā tato tusitapuraṁ gantvā tattha yāvatāyukaṁ ṭhatvā dasahi cakkavāḷasahassehi āgantvā devatāvisesehi.",
  "anya-e1102n1:5": "Kālo deva mahāvīra, uppajja mātukucchiyaṁ;",
  "anya-e1102n1:6": "Sadevakaṁ tārayanto, bujjhassu amataṁ padanti.",
  "anya-e1102n1:7": "Yāciyamāno kālaṁ dīpañca desañca kulaṁ mātaramevacāti imāni pañca mahāvilokanāni viloketvā tusitapurato cavitvā mahāsammatavaṁsajassa okkākarañño puttānaṁ kusalambhedabhayena bhaginīhiyeva saddhiṁ āvāhakaraṇaṁ sutvā sakyā vata bho rājakumārāti okkākamahārājena vuttavacanaṁ pavattanimittaṁ katvā sakyāti laddhanāmānaṁ rājūnamabbhantare pavattassa suddhodanamahārājassa jeṭṭhamahesiyā sirimahāmāyāya kucchimhi nibbattitvā dasamāsaccayena devadahanagarassa kapilavatthussa ca majjhe lumbinīvane mātukucchito nikkhamitvā jātakkhaṇeyeva uttarābhimukhaṁ sattapadavītihārena gantvā achambhivācaṁ nicchāretvā pitaraṁ vandāpetvā anukkamena soḷasavassuddesikakāle rajjasiriṁ anubhavitvā rāhulabhaddassa jātadivase nikkhamitvā chabbassāni dukkaracariyaṁ caritvā vesākhapuṇṇamadivase anuttaraṁ sammāsambodhiṁ abhisambujjhitvā pañcacattālīsa vassāni devamanussānaṁ ratanadāmaṁ ganthento viya dhammaratanavassaṁ vassāpetvā yāva subhaddaparibbājakavinayanā katabuddhakicce kusinārāyaupavaṭṭane mallānaṁ sālavane vesākhapuṇṇamadivase paccūsasamaye anupādisesāya nibbānadhātuyā parinibbute bhagavatilokanāthe subhaddena vuḍḍhapabbajitena ‘‘alaṁ āvuso mā socittha mā paridevittha, sumuttā mayaṁ tena mahāsamaṇena, upaddutā ca homa’idaṁ vo kappati idaṁ vo na kappatī’ti. Idāni pana mayaṁ yaṁ icchissāma taṁ karissāma, yaṁ na icchissāma na taṁ karissāmā’’ti vuttavacanaṁ sallakkhetvā gaṇapāmokkhānaṁ sattannaṁ bhikkhusatasahassānaṁ saṅghatthero āyasmā mahākassapo dhammasaṅgītiṁ katvā parisuddhe dhammavinaye tato aparabhāge vassasatassa accayena vesāliyā vajjiputtakā dasavatthūni dassetvā sāsanavipattiṁ karonte disvā āyasmatā yasattherena kākaṇḍakaputtena samussāhiyamāno dutiyasaṅgītiṁ katvā tato aparabhāge tathāgatassa parinibbānato dvinnaṁ vassasatānaṁ upari aṭṭhārasame vasse dhammāsokonāma rājā sakalajambudīpatale ekarajjābhisekaṁ pāpuṇitvā buddhasāsane mahantaṁ lābhasakkāraṁ pavattetvā parihīnalābhasakkārā titthiyā antamaso ghāsacchādanamattampi alabhantā lābhasakkāraṁ patthayamānā sāsane pabbajitvā sakāni sakāni diṭṭhigatāni dīpetvā sāsane mahantaṁ abbudañca malañca pavattesuṁ. Tadā dhammāsokarañño pattābhisekato sattarasame vasse saṭṭhisatasahassa bhikkhūsu sahassabhikkhuṁ gahetvā moggaliputtatisso nāma saṅghatthero mahāpavāraṇāya parappavādaṁ bhinditvā kathāvatthuppakaraṇaṁ desetvā tatiyadhammasaṅgītiṁ katvā parisuddhe dhammavinaye sāṭṭhakathebuddhavacane dharanteva pāḷiyaṭṭhakathāsu atthacchāyaṁ gahetvā attano mativasena nānāganthavisesāni karonti, tesu attanomativasena atthacchāyaṁ gahetvā kāraṇapatirūpakaṁ katvā vuttavacanaṁ sārato sallakkhetvā sutta-suttānulomaācariyavāde muñcitvā pāḷiyā aṭṭhakathaṁ, aṭṭhakathāya ca pāḷiṁ tabbivaraṇabhūtaṁ sāratthadīpaniñca aññāni ca ganthavisesāni asaṁsanditvā attanomatiyāpi pubbāparaṁ asamānetvā vādappakāsanamattameva ṭhapetvā garukalahukesu garukeyeva ṭhātabbepi garuke aṭṭhatvā keci bhikkhū nadiyā udakukkhepaṁ akatvā karonti. Evaṁ sāsane dvidhā bhinnā honti. Idañca bhindanaṁ kosambakakkhandhake bhinnatopi sataguṇena sahassaguṇena balavatarameva sāsanassa vipattikāraṇattā, tathā hi na idaṁ manussaloke bhikkhūnaṁyeva hoti, bhikkhūnaṁ, upāsakamanussānaṁ, ārakkhakadevatānampi, tāsaṁ sahāyakānaṁ bhummanissitadevatānampi tāsaṁ sahāyakānaṁ rukkhanissitadevatānampi tāsaṁsahāyakānaṁ ākāsaṭṭhakadevatānampi, tāsaṁ sahāyakānaṁ cātumahārājikadevatānampi, tāsaṁ sahāyakānaṁ tāvatiṁsadevatānampi, evaṁ mittaparamparavasena chakāmāvacaradevatānampi tāsaṁ mittānaṁ brahmapārisajjānampīti evaṁ yāvaakaniṭṭhabrahmalokā ariyapuggale ṭhapetvā sabbe puthujjanā devamanussā bhinnā honti, tesaṁ bhinnattā bahu ca pāpaṁ pasavati, tasmā pāḷiyā aṭṭhakathaṁ, aṭṭhakathāya ca pāḷiṁ saṁsanditvā tāni tāni ganthavisesāni ca ekato katvā gaṅgodake na yamunodakaṁ viya missitvā ekībhāvaṁ katvā sīmavisodhaniṁ nāma karissāmi, taṁ suṇātha sādhukaṁ manasikarotha dhammarājassa sāvakāti.",
  "anya-e1102n1:8": "Tattha buddhuppādo dullabho ti buddhassa uppādakālo dullabho tathā hi anuppannakāle buddhe buddhoti saddampi asutvā vītivattānaṁ kappānaṁ gaṇanapathaṁ vītivattā. Buddhakāraṇassa dukkarattaṁ heṭṭhā vuttameva.",
  "anya-e1102n1:9": "Tato pabbajā ca upasampadācā tiettha topaccayo lāmakatthe, pañcamyatthe vā. Buddhuppādo dullabho, tamanupabbajjā ca upasampadā ca dullabhāyevāti adhippāyo. Yathā ca loke kiñcideva mahagghaṁ alabhitabbaṁ labhitvā vā tena sahakārīkāraṇabhūtaṁ appagghampi mahagghaṁ mahagghaṁ dullabhaṁ dullabhanti vuccati, evameva atidullabhaṁ buddhuppādaṁ āgamma tamanupabbajitampi dullabhanti vuccati, yathā ca nidiyā uparimabhāge sattāhavaṭṭalikādibhāvena udakapūraṇe heṭṭhā kismiñci ṭhāne tarituṁ avisahantā idameva ṭhānaṁ dukkaranti vuccati, evameva buddhakāraṇassa dukkarabhāve na tamanupabbajjupasampadāpi dukkaraṁ dullabhanti vuccati. Aññathā buddhabhagavato pi pabbajjupasampadabhāvoyeva seṭṭho bhaveyya. Athavā kāraṇūpacāravasenāpi evaṁ vuttanti daṭṭhabbaṁ, yathā semhoguḷoti tathā hi guḷassa pi vanapaccayā semho ussanno, taṁ jano guḷenasemhoti vattabbepi kāraṇasmiṁ guḷe phalabhūtaṁ semhaṁ ropetvā semho guḷoti vuccati, evaṁ kāraṇassa dukkarattā dullabhe buddhuppāde tamanukriyā pabbajjāpi taṁ mūlakāraṇabhūte buddhuppāde ropetvā dullabhā pabbajjāti vuccati. Buddhuppādakālepi buddhadassanaṁ dullabhameva, anuppannakāle pana pageva, sabbakhaṇesu navamakhaṇattā ca tathā hi milakkhudesaarūpabhūmiasaññasattanirayapetatiracchānabhūmīsu jāyamānesu vā majjhimadese jāyamānopi micchādiṭṭhibhūtā vā, sammādiṭṭhikule jāyamānāpi cakkhusota vikalabhāvena aṅgavikalā vā buddhadassanaṁ na arahanti, dassanampi dassanamattameva. Supaṇṇanāgarājādīnaṁ tasmiṁ bhave maggaphalabhāgino na honti, honti cettha.",
  "anya-e1102n1:10": "‘‘Paccantajo arūpino, vikalaṅgo asaññajo;",
  "anya-e1102n1:11": "Micchādiṭṭhi tiracchāno, peto nerayikopica.",
  "anya-e1102n1:12": "Ete aṭṭhakkhaṇā vuttā, buddhenādiccabandhunā;",
  "anya-e1102n1:13": "Buddhuppādo khaṇo eko, navamoti pavuccatīti’’.",
  "anya-e1102n1:14": "Pabbajjā ticettha sāmaññena vuttepi sāmaṇerāva adhippetā, upasampadā cāti visuṁ vuttattā. Sāmaṇerā ca nāma buddhaṁ saraṇaṁ gacchāmityādinā tikkhattuṁ vatvā ubhatosuddhivaseneva sāmaṇerabhūmiyaṁ tiṭṭhanti. Dasasīlāni pana tesaṁ sikkhāpadamattameva. Tāni pāḷivasena asakkonto atthavasena ‘‘idañca samādāya vattehī’’ti ācikkhitumpi vaṭṭatiyeva. Idha vattabbaṁ natthi. Upasampadā pana aṭṭhavidhā honti ehibhikkhūpasampadā, saraṇagamanūpasampadā, ovāda paṭiggahaṇūpasampadā, pañhābyākaraṇūpasampadā, aṭṭhagarudhammapaṭiggahaṇūpasampadā, dūtenūpasampadā, aṭṭhavācikūpasampadā, ñatticatutthūpasampadā cāti. Tattha bhagavā ehi bhikkhubhāvāya upanissayasampannaṁ puggalaṁ disvā rattapaṁsukūlantarato suvaṇṇavaṇṇaṁ dakkhiṇahatthaṁ nīharitvā brahmaghosaṁ nicchārento ‘‘ehi bhikkhu cara brahmacariyaṁ sammā dukkhassa antakiriyāyā’’ti vadati. Tassānantarameva gihiliṅgaṁ antaradhāyitvā.",
  "anya-e1102n1:15": "Ticīvarañca patto ca, vāsi sūcica bandhanaṁ;",
  "anya-e1102n1:16": "Parissāvanamaṭṭhete, yuttayogassa bhikkhunoti.",
  "anya-e1102n1:17": "Evaṁ vuttehi aṭṭhahiparikkhārehi sarīre paṭimuttoyeva vassasatikatthero viya iriyāpathasampanno buddhācariyako buddhupajjhāyako sammāsambuddhaṁ vandamānova tiṭṭhati. Ayaṁ ehi bhikkhūpasampadā nāma. Bhagavā hi paṭhamabodhiyaṁ etasmiṁ kāle ehi bhikkhupasampadāya eva upasampādeti. Tāni pana pañcavaggiyādayo aṅgulimālattherapariyosānā.",
  "anya-e1102n1:18": "Tīṇisataṁ sahassañca, cattālīsaṁ punāparo;",
  "anya-e1102n1:19": "Eko ca thero sappañño; Sabbe te ehi bhikkhukāti.",
  "anya-e1102n1:20": "Ete vinayapiṭake niddiṭṭhaehibhikkhū nāma vinayapiṭake aniddiṭṭhā pana tisataparivāraselabrāhmaṇādayo.",
  "anya-e1102n1:21": "Sattavīsa sahassāni, tīṇiyeva satāni ca;",
  "anya-e1102n1:22": "Ete hi sabbe saṅkhātā, sabbe te ehibhikkhukāti.",
  "anya-e1102n1:23": "Taṁ sabbaṁ sampiṇḍetvā aṭṭhavīsasahassāni chasatāni ekacattālīsuttarāni ca honti. Paṭhamabodhica nāmesā vīsativassāni honti.",
  "anya-e1102n1:24": "Bhagavā hi anuttaraṁ dhammacakkaṁ pavattetvā aṭṭhārasakoṭibrāhmaṇānaṁ amataṁ pāyetvā paṭhamavassaṁ vasi. Dutiyatatiyacatutthavassesu rājagahe veḷuvanavihāre vassaṁ vasi, bhagavā hi āsāḷhinakkhattapuṇṇamiyaṁ bārāṇasiyā isipatane migadāye paṭhamavassaṁ vasitvā phagguṇamāse phagguṇapuṇṇamiyaṁ rājagahaṁ patvā bimbisāraraññā kārite veḷuvana vihāre ekamāsamattaṁ vasitvā citramāse vīsatikhīṇāsavasahassaparivuto kapilavatthuṁ gantvā asītiyā ñātisahassānaṁ majjhe vippaṭipannānaṁ rājūnaṁ matthake paṁsurajaṁ okiritvā te vandāpetvā pokkharavassañca vassāpetvā tamāgamma asītiyā ñātisahassānaṁ vessantara jātakaṁ kathetvā rāhulamātaramāgamma candakinnarījātakañca kathetvā pitaraṁ anāgāmiphale patiṭṭhāpetvā rājagahameva āgantvā vāsaṁ kappesi, tena vuttaṁ dutiya tatiya catuttha vassesu rājagahe veḷuvanavihāre vassaṁ vasī’’ti . Pañcame pana vesāliyaṁ ekavāsaṁ vasi. Chaṭṭhe makuḷapabbate ekavāsaṁ vasi. Puṇṇo vā tattha. Tatrāyaṁ anupubbikathā sunāparantaraṭṭhe kira ekasmiṁ vāṇijakagāme dve bhātaro. Tesu kadāci jeṭṭho pañcasakaṭasatāni gahetvā janapadaṁ gantvā bhaṇḍaṁ āharati, kadāci kaniṭṭho. Imasmiṁ pana samaye kaniṭṭhaṁ ghare ṭhapetvā jeṭṭhabhātiko pañca sakaṭasatāni gahetvā janapadacārikaṁ caranto anupubbena sāvatthiṁ patvā jetavanassa avidūre pañcasakaṭasatāni ṭhapetvā bhuttapātarāso parijanaparivuto phāsukaṭṭhāne nisīdi. Tena ca samayena sāvatthivāsino bhuttapātarāsā uposathaṅgāni adhiṭṭhāya suṭṭhuttarāsaṅgā gandhapupphādihatthā yenabuddho, yenadhammo, yenasaṅgho, tanninnā tappoṇā tappabbharā hutvā dikkhiṇadvārena nikkhamitvā jetavanaṁ gacchanti. So te disvā ‘‘kahaṁ ime gacchantī’’ti ekaṁ manussaṁ pucchi. Kiṁ tvaṁ ayyo na jānāsi, loke buddhadhammasaṅgharatanāni nāma uppannāni, icceva mahājano satthusantike dhammakathaṁ sotuṁ gacchatīti. Tassa ‘‘buddho’’ti vacanaṁ chavicammādīni chinditvā aṭṭhimiñjaṁ āhacca aṭṭhāsi. Atha attano parijanaparivuto tāya parisāyasaddhiṁ vihāraṁ gantvā satthāmadhurassarena dhammaṁ desentassa parisa pariyante ṭhito dhammaṁ sutvā pabbajjāya cittaṁ uppādesi. Atha tathāgatena kālaṁ viditvā parisāya uyyojitāya satthāraṁ upasaṅkamitvā vanditvā svātanāya nimantetvā dutiyadivase maṇḍapaṁ karetvā āsanāni paññāpetvā buddhappamukhassa saṅghassa mahādānaṁ datvā bhattakiccāvasāne bhagavā anumodanaṁ katvā pakkami. Bhuttapātaraso uposathaṅgāni adhiṭṭhāya bhaṇḍāgārikaṁ pakkosāpetvā ‘‘ettakaṁ bhaṇḍaṁ vissajjitaṁ ettakaṁ pana na vissajjita’’nti sabbaṁ ācikkhitvā ‘‘imaṁ sāpateyyaṁ mayhaṁ kaniṭṭhassa dehī’’ti sabbaṁ niyyotetvā satthu santike pabbajitvā kammaṭṭhāna parāyaṇo ahosi. Athassa kammaṭṭhānaṁ manasikarontassa kammaṭṭhānaṁ na upaṭṭhāti, tato cintesi ‘‘ayaṁ janapado mayhaṁ asappāyo, yaṁnūnāhaṁ satthu santike kammaṭṭhānaṁ gahetvā sakaṭṭhānameva gaccheyya’’nti. Atha pubbaṇhasamaye piṇḍāya caritvā sāyanhasamaye paṭisallānā vuṭṭhito bhagavantaṁ upasaṅkamitvā kammaṭṭhānaṁ kathāpetvā satthā sīhanādaṁ naditvā pakkami. Atha kho āyasmā puṇṇo sūnāparantaraṭṭhaṁ patvā sammatapabbataṁ nāma pavisitvā vāṇijakagāmaṁ piṇḍāya pāvisi. Atha naṁ kaniṭṭhabhātā sagehaṁ netvā bhikkhaṁ datvā ‘‘bhante aññattha agantvā idheva vasathā’’ti paṭiññaṁ kāretvā vasāpesi. Tato samuddagirivihāraṁ nāma agamāsi. Tattha samuddavīciyo āgantvā ayakaṇṭapāsāṇesu paharitvā mahāsaddaṁ karonti. Thero kammaṭṭhānaṁ manasikaronto na phāsuvihāro hotīti samuddaṁ nisaddaṁ katvā adhiṭṭhāsi. Tato mātulagiriṁ nāma āgamāsi. Tattha sakuṇasaṅgho ussanno rattiñca divā ca saddo eko baddho hoti. Thero ‘‘idaṁ ṭhānaṁ aphāsukanti tato makuḷakārāmavihāraṁ nāma gato. So vāṇijagāmassa nātidūro nāccāsanno gamanāgamanasampanno vivitto appasaddo. Thero ‘‘idaṁ ṭhānaṁ phāsuka’’nti tattha rattiṭṭhānadivāṭhāne caṅkamanādīni kāretvā vassaṁ upagacchati. Evaṁ catūsu ṭhānesu vihāsi. Athekadivasaṁ tasmiṁyeva antovasse pañca vāṇijakasatāni ‘‘parasamuddaṁ gacchāmā’’ti nāvāya bhaṇḍaṁ pakkhipiṁsu. Nāvārohanadivase therassa kaniṭṭhabhātā theraṁ bhojetvā therassa santike sikkhāpadāni gahetvā gacchanto ‘‘bhante mahāsamuddo nāma assaddheyyo cānekantarāyo ca, amhe āvajjeyyāthā’’ti vatvā nāvaṁ ārūyhi. Nāvā ūmijavena gacchamānā aññataraṁ dīpaṁ pāpuṇi. Manussā ‘‘pātarāsaṁ karissāmā’’ti dīpake otiṇṇā. Tasmiṁ dīpake aññaṁ kiñci natthi, candanavanameva ahosi. Atheko vā siyā rukkhaṁ ākoṭetvā lohitacandanabhāvaṁ ñatvā ‘‘bho mayaṁ lābhatthāya parasamuddaṁ gacchāma, ito ca uttari lābhā nāma natthi, caturaṅgula mattāpi ghaṭikā satasahassaṁ agghati, saṁhāretabbakayuttaṁ bhaṇḍaṁ hāretvā gacchāmā’’ti. Te tathā kariṁsu candanavane adhivatthā amanussā kujjhitvā imehi amhākaṁ candanavanaṁ nāsitaṁ, ghātessāma ne’’ti cintetvā na imesu ghāṭitesu sabbaṁ ekakuṇapaṁ bhavissati, samuddamajjhe nesaṁ nāvaṁ osīdessāmā’’ti āhaṁsu. Atha tesaṁ nāvaṁ ārūyha muhuttaṁ gatakāleyeva uppādikaṁ upaṭṭhāpetvā sayampi te amanussā bhayānakāni rūpāni dassayiṁsu. Bhītā manussā attano devatā namassanti. Therassa kaniṭṭho cūḷapuṇṇakuṭumbiko ‘‘mayhaṁ bhātā avassayo hotū’’ti therassa namassamāno aṭṭhāsi. Thero pi kira tasmiṁyeva khaṇe āvajjetvā tesaṁ byasanappattiṁ ñatvā vehāsaṁ uppatitvā abhimukho aṭṭhāsi. Amanussā theraṁ disvāva ‘‘ayyapuṇṇatthero ehī’’ ti pakkamiṁsu. Uppādikaṁ sannisīdi. Thero ‘‘mā bhāyathā’’ti tesaṁ assāsetvāva kahaṁ gantukāmatthā’’ti pucchi. ‘‘Bhante amhākaṁ sakaṭṭhānameva gacchāmā’’ti thero nāvaṁ phale akkamitvā ‘‘etesaṁ icchitaṭṭhānaṁ gacchatū’’ti adhiṭṭhāti. Vāṇijā sakaṭṭhānaṁ gantvā taṁ pavattiṁ puttadārassa ārocetvā ‘‘etha theraṁ saraṇaṁ gacchāmā’’ti pañcasatāni attano attano pañcamātugāmasatehi saddhiṁ tīsu saraṇesu patiṭṭhāya upāsakattaṁ paṭivedesuṁ. Tato nāvāya bhaṇḍaṁ otāretvā therassa ekaṁ koṭṭhāsaṁ katvā ‘‘ayaṁ bhante tumhākaṁ koṭṭhāso’’ti āhaṁsu. Thero ‘‘mayhaṁ visuṁ koṭṭhāsa kiccaṁ natthi’’. Satthā pana tumhehi diṭṭhapubbo’ti. Na diṭṭhapubbo bhante’ti, tenahi iminā satthu maṇḍalamāḷaṁ karotha. Evaṁ satthāraṁ passissathāti te sādhu bhante’ti tena ca koṭṭhāsena attano ca koṭṭhāsena maṇḍalamāḷaṁ kātuṁ ārabhiṁsu. Satthā kirassa āraddhakālato paṭṭhāya paribhogaṁ akāsi. Tatho manussā rattiṁ obhāsaṁ disvā ‘‘mahesakkhā devatā atthī’’ti saññaṁkariṁsu. Upāsakā maṇḍalamāḷañca bhikkhusaṅghassa senāsanāni ca niṭṭhapetvā dānasambhāraṁ sajjetvā ‘‘kataṁ bhante amhehi attanokiccaṁ, satthāraṁ pakkosathā’’ti therassa ārocesuṁ. Thero sāyanhasamaye iddhiyāsāvatthiṁ patvā ‘‘bhante vāṇijagāmavāsino tumhe daṭṭhukāmā, tesaṁ anukampaṁ karothā’’ti. Bhagavā adhivāsesi. Thero bhagavato adhivāsanaṁ viditvā sakaṭṭhānameva paccāgato. Bhagavā ānandattheraṁ āmantesi ‘‘ānanda sve sūnāparante vāṇijagāme piṇḍāya carissāma, tvaṁ ekūnapañcasatānaṁ bhikkhūnaṁ salākaṁ dehī’’ti. Thero sādhu bhante’ti bhikkhusaṅghassa tamatthaṁ ārocetvā ‘‘cārikā salākaṁ gaṇhantū’’ti āha. Taṁ divasaṁ kuṇḍadhānatthero paṭhamaṁ salākaṁ aggahoti. Vāṇijagāmavāsinopi ‘‘sve kira satthā āgamissatī’’ti gāmamajjhe maṇḍapaṁ katvā dānaggaṁ sajjayiṁsu. Bhagavā pātova sarīrapaṭijagganaṁ katvā gandhakuṭiṁ pavisitvā phalasamāpattiṁ appetvā nisīdi. Sakkassa paṇḍukambalasilāsanaṁ uṇhaṁ ahosi. So kiṁ idanti āvajjetvā satthu sūnāparantagamanaṁ disvā visukammaṁ āmantesi ‘‘tāta ajja bhagavā tīṇimattāni yojanasatāni piṇḍācāraṁ gamissati, pañca kūṭāgārasatāni māpetvā jetavanadvāra koṭṭhamatthake gamanasajjāniṁ katvā ṭhapehī’’ti, so tathā akāsi. Bhagavato kūṭāgāraṁ catumukhaṁ ahosi, dvinnaṁ aggasāvakānaṁ dvimukhaṁ, sesānaṁ ekamukhaṁ, satthā gandhakuṭito nikkhamma paṭipāṭiyā ṭhapita kūṭāgāresu dhurakūṭāgāraṁ pāvisi. Dve aggasāvake ādiṁ katvā ekūnapañcabhikkhusatānipi kūṭāgāraṁ gantvā nisinnā ahesuṁ, ekaṁ tucchakūṭāgāraṁ ahosi. Pañcapi kūṭāgārasatāni ākāse uppatiṁsu. Satthā saccabandhapabbataṁ nāma patvā kūṭāgāraṁ ākāse ṭhapetvā tasmiṁ pabbate saccabandho nāma micchādiṭṭhi, so mahājanaṁ micchādiṭṭhiṁ uggaṇhāpento lābhaggayasaggappatto hutvā vasati. Abbhantare cassa antocāṭiyaṁ padīpo viya arahattassa upanissayo jalati, taṁ disvā ‘‘dhammamassa kathessāmī’’ti gantvā dhammaṁ deseti. Tāpaso desanāpariyosāne arahattaṁ pāpuṇi. Maggenevassa abhiññā āgatā, ehi bhikkhu hutvā iddhimayapattacīvaro kūṭāgāraṁ pāvisi. Bhagavā kūṭāgāragatehi pañcahi bhikkhusatehisaddhiṁ vāṇijagāmaṁ gantvā kūṭāgārāni adissamānāni katvā vāṇijagāmaṁ pāvisi. Vāṇijā buddhappamukhassa bhikkhusaṅghassa mahādānaṁ datvā sasatthāraṁ makuḷakārāmaṁ nayiṁsu. Satthā maṇḍalamāḷaṁ pāvisi. Mahājano yāva satthā bhattadarathaṁ paṭippassambheti, tāva pātarāsaṁ katvā uposathaṅgāni samādāya gandhañca pupphañca ādāya dhammasavanatthāya ārāmaṁ paccāgamāsi. Satthā dhammaṁ desesi. Mahājanassa bandhanā mokkho jāto, mahanta buddhakolāhalaṁ ahosi. Satthā mahājanassa saṅgahatthaṁ katipāhaṁ tattheva vasi, aruṇaṁ pana mahāgandhakuṭiyaṁyeva uṭṭhapesi. Tattha katipāhaṁ vasitvā vāṇijagāme piṇḍāya caritvā ‘‘tvaṁ idheva vasāhī’’ti puṇṇattheraṁ nivattetvā antare nammadānadī nāma atthi, tassā tīraṁ agamāsi. Nammadānāgarājā satthu paccuggantvā nāgabhavanaṁ pavesetvā tiṇṇaṁ ratanānaṁ sakkāraṁ akāsi. Satthā tassa dhammaṁ kathetvā nāgabhavanā nikkhami. So ‘‘mayhaṁ bhante paricaritabbaṁ dethā’’ti yāci. Bhagavā nammadānadītīre padacetiyaṁ dassesi. Taṁ vīcīsu āgahāsu pidhiyati vīcīsu gatāsu vivarati, mahāsakkārappattaṁ ahosi. Satthā tato nikkhamma saccabandhapabbataṁ gantvā saccabandhaṁ āha ‘‘tayā mahājano apāyamagge otārito. Tvaṁ idheva vasitvā etesaṁ laddhiṁ vissajjāpetvā nibbānamagge patiṭṭhāpehī’’ti. Sopi paricaritabbaṁ yāci. Satthā ghanapiṭṭhipāsāṇe allamattikapiṇḍamhi lañchanaṁ viya padacetiyaṁ dassesi. Evaṁ sūnāparantaraṭṭheyeva dve cakkaratanacetiyāni yāvasāsanantaradhānaṁ patiṭṭhāpesi. Sattame pana vasse sāvatthiyaṁ kaṇḍambarukkhamūle titthi maddanaṁ karonto yamakapāṭihāriyaṁ katvā dasahi cakkavāḷa sahassehi āgatānaṁ devatānaṁ mātaraṁ kāyasakkhiṁ katvā abhidhammaṁ desente tāvatiṁsabhavane pāricchattakamūle paṇḍukambalasilāyaṁ vassaṁ vasi. Aṭṭhame saṁsumāranagare ekavassaṁ vasi. Navame kosambiyaṁ ekavassaṁ vasi. Tadā bhaddiyo, kimilo, bhagu, ānando, anuruddho, devadatto, cāti cha khattiyā pabbajiṁsu. Tesaṁ vitthāro dhammapade āgato. Dasame pana vasse pālileyyāgāme dakkhiṇavanasaṇḍe bhaddasālamūle pālileyyakena hatthinā upaṭṭhiyamāno phāsukaṁ vassāvāsaṁ vasi. Ekādasame nālandhabrāhmaṇagāme ekavāsaṁ vasi. Dvādasame verañjāyaṁ ekavāsaṁ vasi duccaritassa vipākaṁ anubhavamāno, bhagavatā kira phussassa bhagavato kāle sāvakānaṁ vacīduccaritavasena katupacitassa akusalakammassa tadā laddhokāsavasena upaṭṭhitattā verañjabrāhmaṇena nimantitopi samāno mārāvaṭṭana vasena asallakkhetvā assavāṇijakānaṁ nibaddhavattasaṅkhepena paññattaṁ patthapatthamūlakaṁ yavataṇḍulameva temāsaṁ bhuñjati, vuttañhetaṁ apadāne.",
  "anya-e1102n1:25": "‘‘Phussassāhaṁ pāvacane, sāvake paribhāsissaṁ;",
  "anya-e1102n1:26": "Yavaṁ khādatha bhuñjatha, māca bhuñjatha sālino.",
  "anya-e1102n1:27": "Tena kammavipākena, temāsaṁ khāditaṁ yavaṁ;",
  "anya-e1102n1:28": "Nimantito brāhmaṇena, verañjāyaṁ vasiṁ tadāti’’.",
  "anya-e1102n1:29": "Tena vuttaṁ ‘‘dvādasame verañjāyaṁ ekavāsaṁ vasi duccaritassa vipākaṁ anubhavamāno’’ti. Terasame jāliyapabbate ekavāsaṁ vasi. Catuddasame sāvatthiyaṁ anāthapiṇḍikassa ārāme jetavanavihāre paṭhamavāsaṁ vasitvā pannarasame vasse ñātijanasaṅgahatthaṁ kapilavatthuṁ gantvā ekameva vāsaṁ kappesi . Soḷasame vasse āḷavakayakkhadamanatthaṁ aggāḷavīnagare ekavāsaṁ vasi. Sattarasame vasse rājagahameva nivattitvā vāsaṁ kappesi. Aṭṭhārasame vasse jāliyapabbatameva nivattitvā vasi. Ekūnavīsatimepi vasse tattheva jāliyapabbatameva vasi. Vīsatime vasse rājagahassa avidūre bhīsanake bhesakalavanasaṇḍe vāsaṁ kappesī’’ti imāni vīsati vassāni paṭhamabodhīti veditabbāni. Etasmiṁ kāle ehibhikkhūpasampadāyaeva upasampādesīti yebhuyyena bhagavantaṁyeva uddissa ācariyupajjhāyaṁ katvā ehibhikkhu bhāvamāpanne puññavantapuggaleyeva sandhāya vuttaṁ, aññesampi ariyabhāvamanāpannānaṁ sudinnādīnaṁ vā yamakapāṭihāriye pasīditvā āyasmato sāriputtattherassa santike pabbajitānaṁ pubbe kassapabuddhakāle vaggulibhūtapubbānaṁ pañcannaṁ bhikkhusatānaṁ therasseva santike pabbajitabhāvassa dissanato tena vuttaṁ ‘‘bhagavā hi paṭhamabodhiyaṁ etasmiṁ kāle ehi bhikkhūpasampadāya eva upasampādesī’’ti. Ito paresu pana pañcavīsativassesu anāthapiṇḍikena kārite jetavanamahāvihāre ekūnavīsativassā vāsaṁ vasi. Visākhāya sattavīsati koṭidhanapariccāgena kārite pubbārāme chabbassāni vasi. Dvinnaṁ kulānaṁ guṇamahattaṁ paṭicca sāvatthiyaṁ nissāya pañcavīsati vassāni vāsaṁ vasi. Antime pana vasse beḷuvagāme vasitvā maraṇantikā vedanā uppajji, āyusaṅkhārossajjanañca tattha akāsi. Imāni idha nādhippetāni, bhagavato vassakkamajānanatthaṁyeva vuttanti.",
  "anya-e1102n1:30": "Saraṇagamanūpasampadā nāma ‘‘buddhaṁ saraṇaṁ gacchāmi’’tyādinā tikkhattuṁ vācaṁ bhinditvā vuttehi tīhi saraṇagamanehi upasampanno.",
  "anya-e1102n1:31": "Ovādapaṭiggahaṇūpasampadā nāma ‘‘tasmā tiha te kassapa evaṁ sikkhitabbaṁ tibbameva hirottappaṁ paccupaṭṭhitaṁ bhavissati theresu navesu majjhimesu cāti, evañhi te kassapa sikkhitabbaṁ tasmā tiha te kassapa evaṁ sikkhitabbaṁ yaṁ kiñci dhammaṁ sossāmi kusalūpasañhitaṁ sabbantaṁ aṭṭhiṁ katvā manasikatvā sabbameva cetaso samannāharitvā ohitasoto dhammaṁ sossāmīti, evañhi te kassapa sikkhitabbaṁ tasmā tiha te kassapa evaṁ sikkhitabbaṁ sātasahagataṁ me kāyagatā satiṁ na jahissatīti , evañhi te kassapa sikkhitabbanti iminā ovādapaṭiggaṇena mahākassapattherassa anuññātaupasampadā nāma.",
  "anya-e1102n1:32": "Pañhābyākaraṇūpasampadā nāma sopākassa anuññātaupasampadā, bhagavā kira pubbārāme anucaṅkamanto sopākasāmaṇeraṁ ‘‘uddhumātakasaññāti vā sopāka rūpasaññāti vā ime dhammā nānatthā nānābyañjanā, udāhu ekatthā byañjanameva nāna’’nti dasaasubhanissite pañhe pucchi. So te byākāsi. Bhagavā tassa sādhukāraṁ datvā ‘‘kativassosi tvaṁ sopākā’’ti pucchi. ‘‘Sattavasso ahaṁ bhagavā’’ti, ‘‘sopāka tvaṁ mama sabbaññutaññāṇena saddhiṁ saṁsanditvā pañhe byākāsī’’ti āraddhacitto upasampadaṁ anujānāti, ayaṁ pañhābyākaraṇūpasampadā.",
  "anya-e1102n1:33": "Aṭṭhavācikūpasampadā nāma bhikkhuniyā bhikkhunisaṅghato ñatticatutthena bhikkhusaṅghato ñatticatutthenāti imehi dvīhi kammehi upasampadā. Ñatticatutthakammūpasampadā nāma bhikkhūnaṁ etarahi upasampadā, ayameva idhādhippetā, sampattivipattivasena sambhavato. Kasmā hesa upasampanno nāmāti. Samaggena saṅghena ñatticatutthena kammena akuppena ṭhānārahena uparibhāvaṁ samāpanno pattoti upasampanno, seṭṭhabhāvaṁ pattotiattho tathā hi gihibhāvato sāmaṇerabhāvo seṭṭho nāma, tatopi upasampannabhāvoyeva seṭṭho. Tattha samaggena saṅghenāti sabbantimena pariyāyena pañcavaggakaraṇīye kamme yāvatikā bhikkhū kammappattā, tesaṁ āgatattā chandārahānaṁ chandassa āhaṭattā, sammukhībhūtānañca appaṭikkosanato etasmiṁ kamme samaggabhāvaṁ upagatena. Ñatticatutthenāti tīhi anusāvanāhi ekāya ca ñattiyā kattabbena. Ettha ca kiñcāpi ñatti sabbapaṭhamaṁ vuttā, tissannaṁ pana anusāvanānaṁ atthabyañjanabhedābhāvato atthabyañjanabhinnā ñatti tāsaṁ catutthanti katvā ñatticatutthanti vuccati. Kammenā ti dhammikena kammena, vinayakammenātiattho. Akuppenā ti vatthu ñatti anusāvana sīma parisasampatti sampannattā akopetabbataṁ appaṭikkositabbatañca upagatena. Ṭhānārahenā ti kāraṇārahena, satthusāsanārahenāti attho. Etehi kāraṇehi seṭṭhabhāvamāpannoti attho. Tattha sampattivipattivasena sambhavato ti vatthusampatti ñattisampatti anusāvanasampattisīmasampattiparisasampattivasena pañcahi sampattīhi upasampadakammassa sijjhanatoti attho. Tattha vatthu sampattināma paripuṇṇavīsativassabhāvo idāni purisattabhāvo ca. Unnavīsativassaṁ, antimavatthuajjhāpannapubbaṁ, paṇḍako, theyyasaṁvāsako, titthiyapakkantako, tiracchānagato, mātughātako, pitughātako, arahantaghātako, bhikkhunidūsako, saṅghabhedako, lohituppādako, ubhatobyañjanako, ti ime terasa puggalā upasampadāya avatthu. Tattha ūnavīsativassanti sāmaññena vuttepi mātukucchito nikkhamanato paṭṭhāya ekūnavīsaparipuṇṇo purisapuggalo upasampadāya vatthu, tato oraṁ na upasampadāya vatthu tatho hi ekasmiṁ saṁvacchare hemantagimhavassavasena tiṇṇaṁ utūnaṁ sambhavattā tayo utū honti, honti cettha.",
  "anya-e1102n1:34": "‘‘Kattikantikapakkhamhā, hemaṁ phagguṇapuṇṇamā;",
  "anya-e1102n1:35": "Tassanti kapakkhamhā, gimhaṁ āsāḷhipuṇṇamā;",
  "anya-e1102n1:36": "Vassakālaṁ tato sesaṁ, catuvīsatūposathā.",
  "anya-e1102n1:37": "Cātuddasī cha etesu, pakkhā tatiyasattamā;",
  "anya-e1102n1:38": "Sesā pannarasī ñeyyā, aṭṭhārasa uposathāti’’.",
  "anya-e1102n1:39": "Ettha ca kattikassa kāḷapakkhapāṭipadato paṭṭhāya yāva phagguṇapuṇṇamā cattāro māsā hemautu nāma. Phagguṇassa kāḷapakkhapāṭipadato paṭṭhāya yāva āsāḷhīpuṇṇamā cattāro māsā gimhautu nāma. Asāḷhakāḷapakkhapāṭipadato paṭṭhāya yāva aparakattikapuṇṇamā cattāro māsā vassautu nāma. Evaṁ ekasmiṁ saṁvacchare tayo utū honti. Tattha ekasmiṁ utumhi pakkhassa tatiyasattamesu dve dve katvā cha catuddasikā, paṭhamadutiyacatutthapañcamachaṭṭhaaṭṭhamesu cha cha katvā aṭṭhārasa pannarasikāti evaṁ ekasaṁvacchare catuvīsati uposathā honti. Imesu catuvīsatuposathesu cātuddasiyā ekūnatiṁsa divasā hontīti katvā ekasaṁvacchare cha ūnā divasā honti. Iminā nayena ekūnavīsatime vasse chamāsādhikāni aṭṭhārasavassāni honti. Tasmiṁ mātukucchimhi nibbattakāle dasamāse pakkhipitvā cattāri māsādhikāni ekūnavīsavassāni paripuṇṇāni. Rājāno pana tiṇṇaṁ tiṇṇaṁ vassānaṁ accayena māsaṁ ākaḍḍhanti , divasena saha māsampi, tasmā aṭṭhārasavasse yeva cha māsādhikāni honti. Taṁ heṭṭhācatumāsādhika ekūnavīsatime vasse pakkhipitvā ekamāsādhikāni vīsativassāni sabbaso paripuṇṇāni honti. Evaṁ ekūnavīsativassato paṭṭhāya gabbhavīso upasampadāya vatthūti veditabbo. Idāni purisattabhāvo ti bhikkhuniyā abhāvato purisapuggalova idāni vaṭṭatīti adhippeto tathā hi mātugāmassa pabbajitatthā pañcavassasatāni saddhammo tiṭṭheyya, paññattattā pana aparāni pañcavassasatāni ṭhassatīti evaṁ vassasahassameva paṭisambhidāppattasaddhammassa patiṭṭhitabhāvo vutto. Mātugāmā ca nāma duppaññā tibbakilesā lāmakā ca. Bhagavatā ca paṭhamabodhiyaṁ ādito paṭṭhāyameva mahāpajāpatiyā gotamiyā aṭṭhagarudhammapaṭiggahaṇena upasampadatte anuññātepi sāsanassa aciraṭṭhitikabhāvo vutto. Duppaññattā itthiyo sāsane ciraṁ na tiṭṭhanti, tibbakilesattā yathā paññatta sikkhāpadānurūpaṁ saṁvarampi rakkhituṁ na sakkonti. Lāmakattāpi tā aṭṭhasamāpattiṁ labhantāpi brāhmapārisajjaṁ nātikkamanti, evaṁ bhikkhuniyā abhāvato idāni purisapuggaloti vuttaṁ. Imasmiṁ ṭhāne ṭhatvā cattāri khettāni veditabbāni tathā hi mātugāmassa pabbajitattā vassasahassameva ṭhassatīti cetaṁ paṭisambhidāppattakhīṇāsavavasena vuttaṁ, tato paraṁ uttaripi sukkhavipassakakhīṇāsavavasena vassasahassaṁ, anāgāmivasena vassasahassaṁ, sakadāgāmivasena vassasahassaṁ, sotāpannavasena vassasahassanti evaṁ pañcavassasahassāni paṭivedhasaddhammo tiṭṭhati. Pariyattisaddhammopi tāniyeva na hi pariyattiyā asati paṭivedho atthi. Nāpi pariyattiyā sati paṭivedho na hoti. Liṅgaṁ pana pariyattiyā antarahitāya ciraṁ pavattissati, idaṁ khandhakabhāṇakānaṁ matena vuttanti veditabbaṁ. Dīghanikāyaṭṭhakathāyaṁ pana evaṁ vuttaṁ ‘‘paṭisambhidāppattehi vassasahassaṁ aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi vassasahassaṁ, pātimokkhena vassasahassaṁ aṭṭhāsī’’ti. Idampi dīghabhāṇakattherānaṁ matena vuttaṁ. Aṅguttaranikāyaṭṭhakathāyampi buddhānaṁ parinibbānato vassasahassameva paṭisambhidā nibbattetuṁ sakkonti, tato paraṁ cha abhiññā , tato tāpi asakkontā tisso vijjā nibbattanti. Gacchantekāle tānipi nibbattetuṁ asakkontā sukkhavipassakā honti. Eteneva upāyena anāgāmino sakadāgimino, sotāpannāti vuttaṁ. Idampi aṅguttaranikāye vuttaṁ. Saṁyuttanikāyaṭṭhakathāyaṁ pana paṭhamabodhiyaṁ bhikkhū paṭisambhidāppattā. Atha kāle gacchante paṭisambhidā pāpuṇituṁ na sakkhiṁsu, chaḷabhiññā ahesuṁ. Tato chapi abhiññā pattuṁ asakkontā tisso vijjā pāpuṇiṁsu. Idāni kāle gacchante tisso vijjā pāpuṇituṁ asakkontā āsavakkhayaṁ pāpuṇissanti, tampi asakkontā anāgāmiphalaṁ, tampi asakkontā sakadāgāmiphalaṁ, tampi asakkontā sotāpattiphalaṁ. Gacchantekāle sotāpattiphalampi pattuṁ na sakkhissantī’ti vuttaṁ. Yasmā ce te ācariyā bhinnavādā, tasmā tesaṁ ācariyānaṁ bhāṇakānaṁ matameva buddhaghosācariyena tattha tattha likhitanti gahetabbaṁ, aññathā ācariyasseva pubbāparavirodhappasaṅgo siyā ācariyabuddhaghoseneva hi sīhaḷabhāsaṁ apanetvā māgadhabhāsāya sāṭṭhakathaṁ buddhavacanaṁ likhitaṁ, na aññena ācariyena tasmā aṭṭhakathāya vuttavacanameva pamāṇanti gahetabbaṁ. Nanu cattāropi nikāyaṭṭhakathāsaṅgītiṁ ārūḷhā, atha kasmā evaṁ bhinnāti. Saccaṁ, tathāpi kesañci therānaṁ vādappakāsanatthaṁ vuttaṁ. Na saṅgāhakattherānaṁ, tasmā aṭṭhakathāvacanameva pamāṇanti vuttaṁ.",
  "anya-e1102n1:40": "Antimavatthuajjhāpannapubbanti pārājikabhikkhu, so abhabbo sāsane upasampadakammassa laddhuṁ.",
  "anya-e1102n1:41": "Paṇḍakoticetta pañcavidho hoti āsittapaṇḍako, ussūyapaṇḍako, opakkamikapaṇḍako, napuṁsako, pakkhapaṇḍakoti. Tattha yassa paresaṁ aṅgajātaṁ mukhena gaṇhitvā asucinā āsittassa pariḷāho vūpasamati, ayaṁ āsittapaṇḍako nāma. Yassa paresaṁ ajjhācāraṁ passato ussūyāya uppannāya pariḷāho vūpasamati, ayaṁ ussūyapaṇḍako nāma. Yassa upakkamena bījāni apanītāni honti, ayaṁ opakkamikapaṇḍako nāma. Yo pana paṭisandhiyaṁ yeva abhāvako uppanno hoti, ayaṁ napuṁsako nāma. Ekacco pana akusalavipākānubhāvena kāḷapakkhe paṇḍako hoti, juṇhapakkhe panassa pariḷāhovūpasamati , ayaṁ pakkhapaṇḍako nāma, keci pana yo kāḷapakkhe itthī hoti, juṇhapakkhe puriso, ayaṁ pakkhapaṇḍakoti vadanti, taṁ tesaṁ matimattameva. Etesu āsittapaṇḍakassa ca ussūyapaṇḍakassa ca pabbajjā na vāritā. Opakkamikanapuṁsakapakkhapaṇḍakānaṁ pana vāritā. Tesupi pakkhapaṇḍakassa yasmiṁ pakkhe paṇḍako hoti, tasmiṁyeva pabbajjā vāritā. Ettha ca apaṇḍakapakkhe pabbajitvā paṇḍakapakkhe nāsetabboti tīsupi gaṇṭhipadesu vuttaṁ. Keci pana ‘‘apaṇḍakapakkhepabbajito sato kilesakkhayaṁ pāpuṇāti, na nāsetabbo’’ti vadanti, taṁ tesaṁ matimattameva, paṇḍakassa kilesakkhayā sambhavato khīṇakilesassa ca paṇḍakabhāvānupapattito ahetuka paṭisandhikathāyañhi avisesena paṇḍakassa ahetukapaṭisandhi katā vuttā, āsitta ussūyapakkhapaṇḍakānañca paṭisandhito paṭṭhāyeva paṇḍakabhāvo, na pavattiyaṁyevāti vadanti. Teneva ahetukapaṭisandhiniddese jaccandha-jaccabadhirādayo viya paṇḍako jātisaddena visesetvā niddiṭṭho. Catutthapārājikasaṁvaṇṇanāyaṁ pana abhabbapuggale dassentena paṇḍakatiracchānagataubhato byañjanakā tayo vatthuvipannā ahetukapaṭisandhikā, tesaṁ saggo avāritoti avisesena vuttaṁ, evaṁ pañcavidhā paṇḍakā te paṇḍakasāmaññena avisesetvā ‘‘paṇḍakāti evameva vatvā paṇḍako bhikkhave na upasampādetabbo’’ti vuttanti daṭṭhabbaṁ.",
  "anya-e1102n1:42": "Theyyasaṁvāsako ti yo sayameva pabbajjāliṅgaṁ gahetvā bhikkhuvassaṁ gaṇetvā bhikkhūti paṭiññaṁ sampaṭicchati, yathāvuḍḍhaṁ vandanaṁ sādiyati, so liṅgassa saṁvāsassa ca thenattā ubhayatthenako nāma. Yo pana yathāvuḍḍhaṁ vandanaṁ na sādiyati, asuddhacittavasena liṅgassathenattāliṅgatthenako nāma. Yo vā pana sāmaṇerabhūmiyaṁ ṭhatvā musāvādena bhikkhuti paṭiññaṁ gahetvā bhikkhuvassaggena vandanādiṁ sādiyati, so bhikkhūhi dinnaliṅgattā liṅgatthenako na hoti, saṁvāsassa thenattā saṁvāsatthenako nāma. Ettha ca ubhayatthenakopi asuddhacittena liṅgatthenakeeva paviṭṭhoti veditabbo. Yopi sāmaṇero vuḍḍhasāmaṇerānaṁ vandanaṁ sādiyati, daharabhikkhūpi vuḍḍhabhikkhūnaṁ vandanaṁ sādiyati, sopi theyyasaṁvāsako nāpi hoti, athenattā. Yo vā pana bhikkhupārājikamāpannova bhikkhuliṅge ṭhito yāva paṭijānāti, tāva attheva tassa bhikkhubhāvo, na so anupasampannasaṅkhyaṁ gacchati, tathā hi so saṁvāsaṁ sādiyantopi theyyasaṁvāsako na hoti, so sahaseyyādiāpattimpi na janeti, omasavāde pācittiyañca na janeti teneva ‘‘asuddho hoti puggalo aññataraṁ pārājikaṁ dhammaṁ ajjhāpanno, tañce suddhadiṭṭhi samāno okāsaṁ kārāpetvā akkosādhippāyo vadati āpatti omasavādassā’’ti omasavāde pācittiyaṁ vuttaṁ. Asati hi bhikkhubhāve dukkaṭaṁ vadeyya. Yo pana sāmaṇero sāmaṇeraliṅgeneva pāṇātipātādipañcavidhaṁ silavipattiṁ pāpuṇāti, sopi āgato liṅganāsanāya nāsetvā saraṇasīlaṁ dātabbaṁ, athenattā upasampadāya avatthubhāvampi na pāpuṇāti. Vikālabhojanādikaṁ karontassa pana ‘‘accayo maṁ bhante accāgamā’’tyādinā saṅghamajjhe accayaṁ desāpetvā vā daṇḍakammaṁ vā katvā sīlaṁ dātabbameva. Titthiyapakkantako uttānoyeva.",
  "anya-e1102n1:43": "Tiracchānagatoti yokoci amanussabhūto cattāro apāyikāpi upasampadāya avatthuyeva. Te paṭisandhiyā lāmakattā abhabbā sāsane pabbajituṁ. Yadi cattāro apāyikā upasampadāya avatthu bhaveyya, atha kasmā sese anapadisitvā tiracchānagatova avatthūti vuttanti. Sesānaṁ apākaṭavatthuttā, tathā hi sambuddhakāle tiracchānayoniyaṁ nibbatto eko nāgarājā nāgayoniyā aṭṭīyati harāyati jigucchati. Athakho tassa nāgassa etadahosi kenanukho ahaṁ upāyena nāgayoniyā parimucceyyaṁ khippañca manussattaṁ labheyyanti. Athakho tassa nāgassa etadahosi ‘‘ime kho samaṇāsakyaputtiyā dhammacārino samacārino brahmacārino saccavādino sīlavanto kalyāṇadhammā sace kho ahaṁ samaṇesu sakyaputtiyesu pabbajeyyaṁ, evāhaṁ nāgayoniyā parimucceyyaṁ khippañca manussattaṁ paṭilabheyya’’nti. Atha kho so nāgo māṇavakavaṇṇena bhikkhū upasaṅkamitvā pabbajjaṁ yāci. Taṁ bhikkhū pabbājesuṁ upasampādesuṁ. Tena kho pana samayena so nāgo aññatarena bhikkhunā saddhiṁ paccantime vihāre paṭivasati. Atha kho so bhikkhu rattiyā paccūsasamayaṁ paccūṭṭhāya ajjhokāse caṅkamati. Atha kho so nāgo tassa bhikkhuno nikkhante vissaṭṭho niddaṁ okkamesi. Sabbo vihāro ahinā puṇṇo, vātapānehi bhogā nikkhantā honti. Athakho so bhikkhu ‘‘vihāraṁ pavisissāmī’’ti kavāṭaṁ paṇāmento addasa sabbaṁ vihāraṁ ahināpuṇṇaṁ vātapānehi bhoge nikkhante. Disvāna bhīto vissaramakāsi. Bhikkhū upadhāvitvā taṁ bhikkhuṁ etadavocuṁ ‘‘kissa tvaṁ āvuso vissaramakāsī’’ti. Ayaṁ āvuso sabbo vihāro ahinā puṇṇo vātapānehi bhogā nikkhantāti. Atha kho so nāgo tena saddena pabujjhitvā sake āsane nisīdi. Bhikkhū evamāhaṁsu ‘‘koci tvaṁ āvuso’’ti. ‘‘Ahaṁ bhante nāgo’’ti. ‘‘Kissa pana tvaṁ āvuso evarūpaṁ akāsī’’ti. Atha kho so nāgo bhikkhūnaṁ etamatthaṁ ārocesī. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ nāgaṁ etadavoca ‘‘tumhe khvattha nāgā avirūḷhidhammā imasmiṁ dhammavinaye, gaccha tvaṁ nāga, tattheva cātuddase pannarase aṭṭhamiyā ca pakkhassa uposathaṁ upavasa, evaṁ tvaṁ nāgayoniyā parimuccissasi khippañca manussattaṁ paṭilabhissasī’’ti. Atha kho so nāgo ‘‘avirūḷhadhammo kirāhaṁ imasmiṁ dhammavinayeti dukkhī dummano assūni pavattayamāno vissaraṁ katvā pakkami. Atha kho bhagavā bhikkhū āmantesi ‘‘dve me bhikkhave paccayā nāgassa sabhāvapātukammāya. Yadā ca sajātiyā methunaṁ dhammaṁ paṭisevati, yadā ca vissaṭṭho niddaṁ okkamati. Ime kho bhikkhave dve paccayā nāgassa sabhāva pātukammāya. Tiracchānagato bhikkhave na upasampādetabbo, upasampanno nāsetabbo’’ti evaṁ tiracchānasseva pākaṭavattuttāti. Ettha ca pavattiyaṁ abhiṇhaṁ sabhāvapātukammadassanavasena ‘‘dve paccayā’’ti vuttaṁ. Nāgassa pana pañcasu kālesu sabhāvapātukammaṁ hoti paṭisandhikāle, tacapajahananakāle, sajātiyā methunakāle, vissaṭṭha niddokkamanakāle, cutikāleti. Nanu ca devāpi upasampadāya avatthuyeva, atha kasmā cattāro apāyikāva upasampadāya avatthūti vuttanti. Saccaṁ, tathāpi devānaṁ abhabbattā paṭivedhasāsanassa ṭhitattā te abhabbato visuṁ karaṇatthāya evaṁ vuttanti daṭṭhabbaṁ. Vakkhati hi samantapāsādikāya vinayaṭṭhakathāya mahāvagge ‘‘tiracchānagato bhikkhaveti ettha nāgo vā hotu supaṇṇamāṇavakādīnaṁ vā aññataro antamaso sakkaṁ devarājānaṁ upādāya yo koci amanussajātiyo sabbova imasmiṁ atthe tiracchānagatoti veditabbo’’ti, tena ‘‘tiracchānagatoti yokoci amanussabhūto’’ti vuttanti. Ettha cāha yadi nāgasupaṇṇā paṭisandhiyā lāmakā bhaveyya, atha kasmā vidhurajātake cattāro janā nāgasupaṇṇasakkadhanañcayakorabyesu bhavanesu taṁ tadeva ṭhānaṁ patthentā dānādīni puññāni karonti, tesu eko āyupariyosāne saputtadāro nāgabhavane nāgarājā hutvā nibbatti, eko supaṇṇabhavane simbalivimāne supaṇṇarājā hutvā nibbatti, eko tāvatiṁsabhavane sakko hutvā nibbatti, eko dhanañcayakorabyarañño aggamahesiyā kucchimhi nibbattīti catunnampi janānaṁ paṭisandhiyaṁ kusalakammeneva pavattabhāvo vutto yadi kusalakammena bhaveyya, ‘‘kusalā cetanā vipākānaṁ khandhānaṁ kaṭattā ca rūpānaṁ kammapaccayena paccayo’’ti imissāpi paṭṭhānapāḷiyā ahetukānampi paṭisandhikkhaṇe kammapaccayabhāvo vutto bhaveyya, na panevaṁ vattabbaṁ atha kathañcidaṁ paccetabbanti. Vuccate, nikantiyā balavattā sattavidhamethunasaṁyogattā ca aparisuddhā tesaṁ kusalacetanā, aparisuddhāyeva sugatibhūmiyaṁ janetuṁ na sakkonti. Duggatibhūmiyaṁ pavattamānāpi kammā yūhanakāle taṁ taṁ bhūmipatthanā taṇhāsampayuttāpubbabhāgacetanā balena tesu tiracchānabhūmīsu nibbattanti, na aññena akusalena. Evañhi patthitapatthanā siddhāpi bhaveyya. Yadi aññena akusalakammena bhaveyya, icchitapatthanāpi asiddhāva bhaveyya. Nikantica nāmesā balavajhānasampayuttacetanāpi paṭibāhituṁ sakkā tathā hi gopakadevadattassa ācariyasamaṇo jhānabalena brahmabhūmīsu anibbattitvā jhānaṁ paṭibāhitvā aññakammena gandhabbadevesuyeva uppajjati ‘‘sīlavato hi bhikkhave cetopaṇidhi samijjhati visuddhattā’’ti tesaṁ vitthāro dīghanikāye āgato, atthikehi tattha oloketabbo. Sattavidhamethunasaṁyogavasenāpi sattā dukkhato na muccanti vuttañhi bhagavatā ‘‘idha brāhmaṇa ekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṁ dvayaṁdvaya samāpattiṁ samāpajjati, api ca kho mātugāmassa ucchādanaṁ nhāpanaṁ parimaddanaṁ sambāhanaṁ sādiyati, so tadassādeti taṁ nikāmeti, tenacavittiṁ āpajjati. Idampikho brāhmaṇabrahmacariyassa khaṇḍampi chiddampi sabalampi kammāsampi. Ayaṁ vuccati brāhmaṇa aparisuddhaṁ brahmacariyaṁ carati. Saṁyutto methunasaṁyogena na parimuccati jātiyā jarāmaraṇena…pe… na parimuccati dukkhasmāti vadāmi. Punaca paraṁ brāhmaṇa idhekacco samaṇovā…pe… paṭijānamāno. Na heva kho mātugāmenasaddhiṁ dvayaṁdvayasamāpattiṁ samāpajjati, na pi mātugāmassa ucchādanaṁ…pe… sādiyati, api ca kho mātugāmena saddhiṁ saṁjagghati saṁkīḷati saṁkeḷāyati, so tadassādeti…pe… dukkhasmāti vadāmi. Punaca paraṁ brāhmaṇa idhekacco samaṇo vā…pe… na heva kho mātugāmena saddhiṁ samāpajjati. Napi mātugāmassa ucchādanaṁ sādiyati. Napi mātugāmena saddhiṁ saṁjagghati saṁkīḷati saṁkeḷāyati. Apica kho mātugāmassa cakkhuṁ upanijjhāyati pekkhati, so tadassādeti…pe… dukkhasmāti vadāmi. Punaca paraṁ brāhmaṇa idhekacco samaṇovā brāhmaṇo vā…pe… na heva kho mātugāmena, na mātugāmassa, napi mātugāmena pekkhati. Api ca kho mātugāmassa saddaṁ suṇāti tirokuṭṭaṁvā tiropākāraṁvā hasantiyā vā bhaṇantiyā vā gāyantiyā vā rodantiyā vā, so tadassādeti…pe… dukkhasmāti vadāmi. Punaca paraṁ brāhmaṇa idhekacco samaṇo vā brahmaṇo vā…pe… naheva kho mātugāmena, napi mātugāmassa, napi mātugāmena, napi mātugāmassa rodantiyā vā…pe… api ca kho yānitāni pubbe mātugāmena saddhiṁ hasitalapitakīḷitāni anussarati. So tadassā deti…pe… dukkhasmāti vadāmi. Punaca paraṁ brāhmaṇa idhekacco samaṇo vā brahmaṇo vā…pe… na heva kho mātugāmena, napi mātugāmassa…pe… na pi yāni tāni pubbe mātugāmena saddhiṁ hasitalapitakīḷitāni anussarati, api ca kho gahapatiṁ vā gahapatiputtaṁ vā pañcahi kāmaguṇehi sahitaṁ samaṅgībhūtaṁ paricārayamānaṁ, so tadassādeti…pe… dukkhasmāti vadāmi. Punaca paraṁ brāhmaṇa…pe… na heva kho mātugāmena…pe… napi anussarati gahapatiṁ vā gahapatiputtaṁ vā paricārayamānaṁ, api ca kho aññataraṁ devanikāyaṁ paṇidhāya brahmacariyaṁ carati imināhaṁ sīlena vā vatena vā tapenavā brahmacariyena vā devo vā bhavissāmi devaññataro vāti, so tadassādeti , taṁ nikāmeti, tena ca vittiṁ āpajjati. Idaṁ kho brāhmaṇa brahmacariyassa khaṇḍampi chiddampi sabalampi kammāsampī’’ti evaṁ lābhādihetukena bhedena ca sattavidhamethunasaṁyogena khaṇḍādibhāvo saṅgahitoti veditabbo.",
  "anya-e1102n1:44": "Mātughātake pana yena manussitthibhūtāpi ajanikā posā vanikā mātā vā mahāmātā vā cūḷamātā vā janikāpi amanussitthibhūtā mātā ghātitā, tassa pabbajjā na vāritā, na ca anantariko hoti. Tiracchānitthiyopi manussapurisamāgamma manussabhūtaṁ puttaṁ vijāyanti kontaputtā dvebhātikattherā viya tepi hi aṇḍajāyeva, tathā hi petaloke tiracchāne manusse cāti imesu tīsu bhūmīsu catasso yoniyo sambhavanti. Manussesu panettha kecideva opapātikā honti, seyyathāpi mahāpadumakumārādayo. Aṇḍajāpi konta puttā dvebhātikattherā viya. Vitthāro pana sīhaḷavatthusmiṁ oloketabbo. Ettha ca kontāti kinnarī, tassā puttā kontaputtā, sā hi rañño asokadhammarājassa kāle vanacarakena labhitvā manussasaṁvāsamāgamma dve putte vijāyitvā ‘‘idāni dārake pahāya na gamissatī’’ti saññāya vanacarako tassā potthaṁ adāsi, sā potthaṁ labhitvā pakkhanditvā sakaṭṭhānameva gatā kinnariyo hi potthaṁ vinā pakkhandituṁ na sakkonti, teneva tāpaso ‘‘mā potthaṁ assā adāsī’’ti āha. Kammapaccaya utusamuṭṭhānañhi tāsaṁ potthaṁ, rañño cakkavattissa cakkaratanaṁ viya, tathā hi cakkavattino vehāsagamanādi puññavato iddhināma, na tena cakkaratanaṁ vā hatthiassaratanaṁ vā vinā attano sabhāveneva gantuṁ sakkonti. Tattha cakkaratanaṁ rañño cakkavattissa kammabalena nibbattattā samuddamajjhe jāyamānampi kammapaccayautusamuṭṭhānaṁ nāma. Hatthiassaratanāni pana kammapaccayakammasamuṭṭhānāni nāma. Pakkhīnaṁ vehāsagamanādikā kammavipākajā iddhi. Kinnariyo pana potthaṁ vinā attano sabhāvena pakkhandituṁ na sakkonti, tasmā tāsaṁ potthaṁ kammapaccayautusamuṭṭhānanti daṭṭhabbaṁ. Keci pana devānaṁ alaṅkārā viya paṭisandhiyā saha āgatoti vadanti, na taṁ paccetabbaṁ, aṇḍajajalābujānaṁ tathā asambhavato. Kecipi pavatti kāle katanti vadanti, tampi ayuttameva, saṁsedajāpi padumagabbhevā veḷugabbhe vā nibbattā pokkharasātibrāhmaṇapadumavatīveḷuvatīdevīādayo viya. Jalābujā pana pākaṭāyeva. Yena sayaṁ tiracchānabhūtena manussitthibhūtā mātā ghātitā, sopi ānantariko na hoti tiracchānagatattā panassa pabbajjā paṭikkhittā, kammaṁ panassa bhāriyaṁ hoti, ānantariyaṁ āhacca tiṭṭhati. Manussitthiyopi tiracchānamāgamma gabbhaṁ janenti, seyyathāpi bhūridattassa mātā itthiyo hi aṭṭhahi kāraṇehi gabbhaggahaṇaṁ hoti - ajjhācārena, kāyasaṁsaggena, coḷaggahaṇena, asucipānena, nābhiparāmasanena, rūpadassanena, saddena gandhenāti. Tattha ajjhācārena sudinnassa purāṇadutiyikā gabbhaṁ gaṇhitvā pacchimabhavikaṁ suvaṇṇabimbasadisaṁ bījakaṁ nāma puttaṁ vijāyi. Kadāci ekaccā utusamaye chandarāgarattā purisānaṁ hatthagāhaveṇigāhaaṅgapaccaṅgaparāmasanaṁ sādiyantiyopi gabbhaṁ gaṇhanti. Evaṁ kāyasaṁsaggena gabbhaggahaṇaṁ hoti. Udāyittherassa pana purāṇadutiyikā bhikkhunī taṁ asuciṁ ekadesaṁ mukhena aggahesi, ekadesaṁ coḷakeneva saddhiṁ aṅgajāte pakkhipi, sā tena gabbhaṁ gaṇhi. Evaṁ coḷaggahaṇena gabbhaggahaṇaṁ hoti. Migasiṅgatāpasassa mātā migī utusamaye tāpasassa passāvaṭṭhānaṁ āgantvā sasambhavaṁ pivi, sā tena gabbhaṁ gaṇhitvā migasiṅgaṁ nāma tāpasadārakaṁ vijāyi. Evaṁ asucipānena gabbhaggahaṇaṁ hoti. Sāmassa pana bodhisattassa mātā utusamaye nābhiparāmasanena gabbhaṁ gaṇhitvā sāmatāpasadārakaṁ vijāyi, evaṁ maṇḍabyassa ca caṇḍapajjo tassa ca mātā utusamaye nābhiparāmasanavasena, tattha ca diṭṭhamaṅgalikāya nābhiparāmasanena maṇḍabyassa nibbatti ahosi. Caṇḍapajjotassa mātu nābhiyaṁ vicchiko pharitvā gato, tena caṇḍapajjotassa nibbatti ahosi. Idhekaccā itthī utusamaye purisasaṁsaggaṁ alabhamānā chandarāgavasena antogehegatāva purisaṁ upanijjhāyati, rājorodho viya, sā tena gabbhaṁ gaṇhāti. Evaṁ rūpadassanena gabbhaggahaṇaṁ hoti. Balākāsu pana purisonāma natthi, tā utusamaye meghasaddaṁ sutvā gabbhaṁ gaṇhanti. Gāvīeva vā kadāci usabhagandhena gabbhaṁ gaṇhanti. Evaṁ gandhena gabbhaggahaṇaṁ hoti. Evaṁ aṭṭhahi kāraṇehi itthiyo gabbhaṁ gaṇhanti. Ettha ca pitusadisāyeva puttā honti, tasmā bhūridattādayo dhataraṭṭhaṁ nāgarājānaṁ paṭicca nāgāyeva honti. Caṇḍapajjotassa pana vicchikaṁ paṭicca manusso jāto, sambhavena ajātattā. Pitughātakepi eseva nayo.",
  "anya-e1102n1:45": "Arahantaghātako pana amanussa arahantadevataṁ vā manussajātiyaṁ vā avasesaṁ ariyapuggalaṁ ghātetvā anantariyo na hoti, pabbajjāpissa na vāritā, kammaṁ pana balavaṁ hoti. Tiracchāno pana amanussaarahantampi ghātetvā ānantariko na hoti, kammaṁ pana bhāriyaṁ tiracchānagatattā panassa pabbajjā vāritā. Bhikkhunidūsakasaṅghabhedakāni pākaṭāyeva.",
  "anya-e1102n1:46": "Lohituppādako pana yo tathāgatassa abhejjakāyatāya parūpakkamena cammaṁ chinditvā lohitaṁ paggharituṁ na sakkoti, sarīrassa pana antoyeva ekasmiṁ ṭhāne lohitaṁ samosarati, āghātena patubbanamānaṁ sañcitaṁ hoti, tassa bahu apuññaṁ pasavati, ānantariko ca hoti, pabbajjāpissa vāritā, seyyathāpi devadatto. Yo pana jīvako viya rogavūpasamanatthaṁ phāletvā pūtimaṁsañca lohitañca nīharitvā phāsuṁ karoti, ayaṁ lohituppādako na hoti, bahupuññaṁ pasavati brahmapuññaṁ pasavati, seyyathāpi jīvakokomārabhacco.",
  "anya-e1102n1:47": "Ubbhatobyañjanako pana itthi-purisavasena duvidho tattha itthiubhatobyañjanakassa itthinimittaṁ pākaṭaṁ, purisanimittaṁ paṭicchannaṁ. Purisaubhatobyañjanakassa purisanimittaṁ pākaṭaṁ, itthinimittaṁ paṭicchannaṁ. Itthiubhatobyañjanakassa itthīsu purisattaṁ karontassa itthinimittaṁ paṭicchannaṁ hoti, purisanimittaṁ pākaṭaṁ hoti. Purisaubhatobyañjanakassa purisānaṁ itthibhāvaṁ upagacchantassa purisanimittaṁ paṭicchannaṁ hoti, itthinimittaṁ pākaṭaṁ. Itthiubhatobyañjanako sayañca gabbhaṁ gaṇhāti, parañca gaṇhāpeti. Purisa ubhato byañjanako pana sayaṁ na gaṇhāti, paraṁ gaṇhāpeti. Idameva tesaṁ nānākaraṇaṁ. Ubhatobyañjananti cettha ‘‘byañjananti nimittaṁ. Ubhato byañjanaṁ assa atthīti viggahena ‘‘ubhatobyañja’’nti vakkhatha, ekassa dve indriyāni honti, atha ekamevāti. Ekameva na dve, ‘‘yassa itthindriyaṁ uppajjati, tassa purisindriyaṁ uppajjatīti no. Yassa vā pana purisindriyaṁ uppajjati, tassa itthindriyaṁ uppajjatīti noti ekasmiṁ santāne indriya dvayassa paṭisevitattā. Tañca kho itthiubhatobyañjanakassa itthindriyaṁ, purisaubhatobyañjanakassa purisindriyamevāti. Yadi ekameva indriyaṁ, evaṁ ubhatobyañjanakabhāvo kathaṁ siyā. Indriyaṁ byañjanakāraṇanti vuttaṁ, tañca tassa natthīti. Vuccate na itthindriyaṁ purisabyañjanassa kāraṇaṁ, tathā purisindriyampi itthibyañjanakassa, kasmā sadā abhāvatoti, tathā hi itthi ubhatobyañjanakassa yadā itthiyā rattaṁ hoti, tadā purisabyañjanaṁ pākaṭaṁ hoti, itthibyañjanaṁ paṭicchannaṁ tathā purisaubhatobyañjanakassapi. Yadi tesaṁ indriyadvayaṁ byañjanānaṁ kāraṇaṁ bhaveyya, sadā byañjana dvayaṁ ekato tiṭṭheyya na pana tiṭṭhati, tasmā ekameva indriyanti niṭṭhametthāva gantabbaṁ. Byañjanakāraṇaṁ indriyaṁ pahāya rāgacittamevettha byañjanadvayassa kāraṇanti daṭṭhabbaṁ, tasmā itthiubhatobyañjanako sayampi gabbhaṁ gaṇhāti, parampi gaṇhāpeti, purisaubhatobyañjanako paraṁ gaṇhāpeti, sayaṁ pana na gaṇhāti, itthindriyasamaṅgisseva gabbhasambhavatoti. Kurundiyaṁ pana ‘‘yadi paṭisandhiyaṁ purisaliṅgaṁ, pavatte itthiliṅgaṁ nibbattati, yadi paṭisandhiyaṁ itthiliṅgaṁ, pavatte purisaliṅgaṁ nibbatī’’ti paṭisandhiyaṁ liṅgasambhavo vutto, so ayuttova. Kasmā, pavattiyaṁyeva itthiliṅgādīni samuṭṭhahanti. Paṭisandhiyameva samuṭṭhāti, na liṅgādīni. Indriyameva liṅganti na sakkā vattuṁ, indriyaliṅgānaṁ bhinnasabhāvattā, yathā ca bīje sati rukkho sambhavati, nāsati, evameva indriye sati liṅgādīni sambhavanti bījasadisañhi indriyaṁ, rukkhasadisāni liṅgādīni evameva tesu puggalesu paṇḍakādayo ekādasapuggalā tasmiṁ yeva bhave niyāmaṁ okkamituṁ na arahanti, tasmā abhabbā nāma. Ūnavīsati antimavatthuajjhāpannapubbā dve upasampadāya avatthumattameva, upanissaye sati tasmiṁyeva bhave niyāmaṁ okkamituṁ arahanti, tasmā bhabbānāma honti.",
  "anya-e1102n1:48": "Vatthusampattikathā niṭṭhitā.",
  "anya-e1102n1:49": "Ñattisampatti nāma.",
  "anya-e1102n1:50": "‘‘Sithilaṁ dhanitañca dīgharassaṁ, garukaṁ lahukañca niggahitaṁ;",
  "anya-e1102n1:51": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo’’ti.",
  "anya-e1102n1:52": "Evaṁ vuttaṁ dasavidhaṁ byañjanaṁ apekkhitvā vā evaṁ asakkontenāpi sithiladhanita vimuttaniggahitavasena vuttāni byañjanāni akopetvā vā duruttaṁ vā akatvā vuttaṁ ñattisampatti nāma. Ñattivipatti nāma sabbaso ñattiṁ aṭṭhapetvā vā vatthusaṅghapuggalañattīnaṁ aparāmasanāni pacchā ñattiṭṭhapanañcāti ime tāva pañca ñattidosā. Tattha ayaṁ itthanāmoti upasampadāpekkhassa api akittanaṁ vatthuaparāmasanaṁ nāma. Suṇātu me bhante saṅghoti ettha suṇātu me bhanteti vatvā saṅghoti abhaṇanaṁ saṅghaaparāmasanaṁ nāma. Itthannāmassa upasampadāpekkhoti upajjhāyassa akittanaṁ puggalaaparāmasanaṁ nāma. Sabbena sabbaṁ ñattiyā anuccāraṇaṁ ñattiaparāmasanaṁ nāma. Paṭhamaṁ kammavācaṁ niṭṭhāpetvā esā ñattīti vatvā khamati saṅghassāti evaṁ ñatti kittanaṁ pacchā ñattiṭṭhapanaṁ nāma. Iti ime pañca ñattidosā ñattivipatti nāma. Imehi dosehi vimuttāya ñattiyā sampannaṁ ñattisampatti nāma.",
  "anya-e1102n1:53": "Ñattisampattikathā niṭṭhitā.",
  "anya-e1102n1:54": "Anusāvanasampatti nāma vatthu saṅghapuggalānaṁ aparāmasanāni, sāvanāya hāpanaṁ, akāle sāvananti ime pañca anusāvanadose vajjetvā kathanaṁ anusāvanasampatti nāma. Tattha vatthādīnaṁ aparāmasanāni ñattiyaṁ vuttasadisāneva. Tīsu pana anusāvanāsu yattha katthaci etesaṁ aparāmasanaṁ aparāmasanameva. Sabbena sabbaṁ pana kammavācaṁ avatvā catukkhattuṁ ñattikittanameva vā kammavācabbhantarepi cattāri byañjanāni kopetvā vā akkharassa vā padassa vā duruccāraṇaṁ vā katvā sāvanaṁ sāvanāya hāpanaṁ nāma, tathā hi sithiladhanitavimuttaniggahitavasena cattāri byañjanāni antokammavācāya kammaṁ kopenti. Tattha ‘‘suṇātu me ti sithile vattabbe suṇāthu me’’ti vacanaṁ sithile dhanitaṁ nāma. ‘‘Bhante’’ti vattabbe bhanteti vacanaṁ dhanite sithilaṁ nāma. ‘‘Suṇātu esā ñattī’’ti vattabbe ‘‘suṇantu esaṁ ñattī’’ti vacanaṁ vimutte niggahitaṁ nāma. ‘‘Pattakalla’’nti vattabbe ‘‘pattakallā’’ti vacanaṁ niggahite vimuttaṁ nāma. Evaṁ imāni cattāri byañjanāni antokammavācāya kammaṁ dūsenti. Imāni cattāri akopetvā vadantenāpi aññasmiṁ akkhare vattabbe aññaṁ akkharaṁ vadanto duruttaṁ karoti nāma. Itaresu dīgharassādīsu chasu ṭhānesu dīghaṭṭhāne dīghaṁ, rassaṭṭhāne rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsetvā kammavācā kātabbā. Sace pana evaṁ akatvā dīghe vattabbe rassaṁ, rasse vattabbe dīghaṁ vadati, tathā garuke vattabbe lahukaṁ, lahuke vattabbe garukaṁ vadati. Sambandhe vā vattabbe vavatthitaṁ, vavatthite vā vattabbe sambandhaṁ vadati, evampi kammavācā na kuppati. Imāni cha byañjanāni kammaṁ na kopenti. Idameva ācariyānaṁ samānakathā. Apare pana idāni byañjanāni antokammavācāya kammaṁ dūsentīti vadanti, evaṁ sati anupasampannāva bahutarā bhaveyyuṁ, vīmaṁsitvā pana gahetabbaṁ. Suṭṭhutarā vā kammavācā sikkhitabbā. Sāvanāya anokāse paṭhamaṁ ñattiṁ aṭṭhapetvā anusāvanaṁ akāle sāvanaṁ nāma. Iti imehi dosehi vimuttāya anusāvanāya sampannaṁ anusāvanasampattisampannaṁ nāma. Yadi pattacīvararahitaṁ puggalaṁ upasampādeti, ‘‘paripuṇṇassa pattacīvara’’nti anusāvanāya katattā kammakopo na hoti, kārakasaṅgho pana sātisāro tenevāha vimativinodaniyampi pattacīvarānaṁ abhāvepi’paripuṇṇassa pattacīvara’nti kammavācāya sāvitattā kammakopaṁ avatvā dukkaṭameva vuttanti. Sace anupajjhāyako upasampādeti, ‘‘itthannāmassa upasampadāpekkho, itthannāmena upajjhāyenā’’ti vā upajjhāyaṁ sāveti, sūpasampannova hoti. Upajjhāyaṁ na sāveti nupasampanno. Vakkhati hi vimativinodaniyaṁ ‘‘kammaṁ na kuppatīti idaṁ upajjhāyābhāvepi itthannāmassa upasampadāpekkho itthannāmena upajjhāyenā’’ti matassa vā vibbhamantassa vā purāṇaupajjhāyassa vā yassa kassaci avijjamānassāpi nāmena sabbattha upajjhāyakittanassa katattā vuttaṁ. Yadi hi upajjhāyakittanaṁ na kareyya,’puggalaṁ na parāmasatī’ti vuttakammavipattieva siyā, teneva pāḷiyaṁ ‘‘anupajjhāyakanti vutta’’nti. Sace saṅghupajjhāyena gaṇupajjhāyena upasampādeti, kārakasaṅgho sātisāro, kammaṁ pana na kuppati, vakkhati hi vimativinodaniyaṁ ‘‘saṅghena upajjhāyenā’’ti ayaṁ itthannāmo saṅghassa upasampadāpekkho, itthannāmo saṅghaṁ upasampadaṁ yācati. Saṅghena upajjhāyenā’’ti evaṁ kammavācāya saṅghameva upajjhāyaṁ kittetvāti attho. Evaṁ’gaṇena upajjhāyenā’ti etthāpi ayaṁ itthannāmogaṇassa upasampadāpekkho’ti ādinā yojanā veditabbā. Evaṁ vuttepi kammaṁ na kuppati eva, dukkaṭasseva vuttattā, aññathā so ca puggalo anupasampannoti vadeyyā’ti. Sace paṇḍakādinā anupasampannakena upajjhāyena upasampādeti, te vajjetvā pañcavaggādigaṇo hatthapāsaṁ avijahitvā pūrati, kammaṁ na kuppati, kārakasaṅgho pana sātisāro tena vuttaṁ vimativinodaniyaṁ ‘‘paṇḍakādīhi upajjhāyehi kariyamānesu paṇḍakādikena vināva pañcavaggādigaṇo pūrati, kammaṁ na kuppati. Itarathā kuppatī’’ti. Sace cattāro ācariyā ekato anusāventi, ettha pana kathanti vuccate, sabbaaṭṭhakathāsu dvīhi vā tīhi vā ācariyehi visuṁ visuṁ ekena ekassāti ekappahāreneva dve tisso vā kammavācā kātabbā. Sace pana nānācariyā nānupajjhāyā honti, tissatthero sumanattherassa saddhivihārikaṁ, sumanatthero tissattherassa saddhivihārikaṁ anusāveti, gaṇapūrakā honti vaṭṭati. Sace pana nānupajjhāyā honti, eko ācariyo hoti, natveva’nānupajjhāyenā’ti paṭikkhittattā na vaṭṭatīti ettakameva vuttaṁ. Catunnaṁ pana janānaṁ vicāraṇakathāya nāpi kammavipattichāyā dissati, tathāpi na kattabbameva, sabbaaṭṭhakathāsu avicāritattā. Sace vatthālaṅkārādisahitaparūḷhakesamassuṁ upasampādeti, sūpasampannova hoti, pacchā kesamassuṁ ohāretvā kāsāyāni vatthāni acchādetuṁ vaṭṭati terasavatthuvimuttattā sampatti yevetthapamāṇattā ca.",
  "anya-e1102n1:55": "Anusāvanasampattikathā niṭṭhitā.",
  "anya-e1102n1:56": "Idāni sīmavisodhaniṁ nāma, nānāganthasamāhanti imissā gāthāya saṁvaṇṇanākkamo anuppatto.",
  "anya-e1102n1:57": "Paññāva sabbañeyyesu, dayā yassa mahesino;",
  "anya-e1102n1:58": "Anantesupi sattesu, pavattittha yathāruci.",
  "anya-e1102n1:59": "Tāya ussāhito satthā, bhikkhūnaṁ hitakāraṇaṁ;",
  "anya-e1102n1:60": "Yaṁ sīmaṁ anujānāti, tattha pañho pavattati.",
  "anya-e1102n1:61": "Dveḷhakā saṁsayā honti, dese sabbattha bhikkhavo;",
  "anya-e1102n1:62": "Ganthāpi visamā honti, attanomatikāraṇā.",
  "anya-e1102n1:63": "Yadi me īdisaṁ vādaṁ, sutvāvupekkhako bhave;",
  "anya-e1102n1:64": "Pabbajjā nipphalā mayhaṁ, vare sambuddhasāsane;",
  "anya-e1102n1:65": "Gambhīro nipuṇo attho, sabbaññujinagocaro.",
  "anya-e1102n1:66": "Sāriputto mahāpañño, therassapi avisayo;",
  "anya-e1102n1:67": "Kathaṁ tvaṁ sakkuṇeyyāsi, sabbaññujinagocare;",
  "anya-e1102n1:68": "Iti me upavadeyyuṁ, dharateva mahāmuni.",
  "anya-e1102n1:69": "Pāliphullo mahāsālo, ucco merunagūpamo;",
  "anya-e1102n1:70": "Parinibbānakālamhi, sambuddho iccamabravi.",
  "anya-e1102n1:71": "Mā tvaṁ ānanda rodasi, mā tvaṁ ānanda socasi;",
  "anya-e1102n1:72": "Ahamekova nibbāyi, dharanteva bahū buddhā.",
  "anya-e1102n1:73": "Sambuddhā caturāsīti, sahassāni imāni te;",
  "anya-e1102n1:74": "Ovadissanti tvaṁ bhikkhu, katapuññosi hohisi.",
  "anya-e1102n1:75": "Vare sāṭṭhakathe pāḷi, ṭhite sabbaññugocare;",
  "anya-e1102n1:76": "Nibbutopi sambuddho, asuññova pajaṁ imaṁ.",
  "anya-e1102n1:77": "Evāhaṁ cintayitvāna, rattidivaṁ atandito;",
  "anya-e1102n1:78": "Dharanteyeva sambuddhe, bhinnavādo avisayo.",
  "anya-e1102n1:79": "Taṁ vādaṁ bhindayitvāna, jahitvā vattanomatiṁ;",
  "anya-e1102n1:80": "Vissajjissamahaṁ dāni, ciraṁ saddhammasuddhiyāti.",
  "anya-e1102n1:81": "Tattha sīmavisodhani'nti sīmavipattijahanaṁ sīmavipattiṁ pahāya sampattilakkhaṇappakāsakaṁ pakaraṇaṁ karissanti attho. Tattha sīmāti pannarasavidhā sīmā. Katame pannarasa. Khaṇḍasīmā, upacārasīmā, samānasaṁvāsasīmā, avippavāsasīmā, lābhasīmā, gāmasīmā, nigamasīmā, nagarasīmā, abbhantarasīmā, udakukkhepasīmā, janapadasīmā, raṭṭhasīmā, rajjasīmā, dīpasīmā, cakkavāḷasīmā’ti. Tattha khaṇḍasīmā nāma pabbajjupasampadādīnaṁ saṅghakammānaṁ sukhakaraṇatthaṁ mahāsīmāya vā gāmakhette vā khaṇḍitvā paricchinditvā sammatā. Tassāvitthāro ''paṭhamaṁ nimittā kittetabbā''ti ādinā dvāsattatippabhedāya samantapāsādikāya vinayaṭṭhakathāya mahāvagge vutto, idha vuttopi tatheva vutto bhaveyya, tasmā na vakkhāma, duviññeyyaṭṭhānameva kiñciṭhānaṁ nīharitvā pākaṭaṁ karissāma. Tattha sace pana heṭṭhā uparimassa sīmāparicchedassa parato anto leṇaṁ hoti, bahi sīmā na otarati. Athāpi uparimassa sīmāparicchedassa orato bahi leṇaṁ hoti, antosīmā na otaratīti ime dve ekatthā byañjanameva nānaṁ. Ayañhetthatthouparimassa sīmāparicchedassa orimabhāgato heṭṭhā pabbatapāde umaṅgasaṇṭhānena pabbatapasse vijjhitvā leṇaṁ hoti, sīmāparicchedassa parato leṇe ca leṇassa bahibhūte heṭṭhā pabbate ca bhūmibhāge sīmā na otarati, leṇassa upariyeva sīmā hotīti. Tassa uparimassa sīmāparicchedassa orimabhāgato bahibhūte heṭṭhā pabbatapāde umaṅgasaṇṭhānena vijjhitvā pabbatapasse leṇaṁ athāpi hoti, leṇe ca leṇassa parabhūte heṭṭhā pabbate ca bhūmibhāge sīmā na otarati, leṇassa uparibhāge va sīmā hotīti. Esā ca vicāraṇā vimativinodaniyampi katā. Anto ti pabbatassa anto, pabbatamūleti attho. Tameva antosaddaṁ sīmāparicchedena visesetuṁ ‘‘uparimassa sīmāparicchedassa parato’’ti vuttaṁ. Pabbatapādaṁ pana apekkhitvā ‘‘orato’’ti vattabbepi sīmānissayaṁ pabbataggaṁ sandhāya ‘‘parato’’ti vuttanti daṭṭhabbaṁ teneva bahileṇanti ettha bahisaddaṁ visesento ‘‘uparimassa sīmāparicchedassa orato’’ti āha. Bahi sīmā na otaratīti ettha bahī ti pabbatapādeleṇaṁ sandhāya vuttaṁ. Leṇassa bahibhūte upari sīmāparicchedassa heṭṭhābhāge sīmā na otaratīti attho. Antosīmāti leṇassa ca pabbatapādassa ca anto attano otaraṇārahaṭṭhāne na otaratīti attho. Bahi sīmā na otaratīti attho, sīmā na otaratī ti cettha attano otaraṇārahaṭṭhāne leṇabhāvena sīmā sabbathā ‘‘anotaraṇameva dassitanti gahetabbaṁ. Tattha pi anotaraṇanti uparieva sīmā hotī’’ti vimativinodanī. Keci pana veḷususiro viya susirameva leṇanti vadanti, taṁ ayuttaṁ.",
  "anya-e1102n1:82": "Upacārasīmā nāma gāmāraññanigamādivasā yāva brahmalokā tesaṁ tesaṁ sattānaṁ nivāsagehassa vā devavimānakapparukkhādīnaṁ vā upacārārahaṭṭhānameva upacārasīmā te idha nādhippetā, bhikkhūnaṁ avisayatāya . Yaṁ pana padesaṁ paricchinditvā pariveṇaṁ katvā pākārādiparikkhittaṁ vā katvā aparikkhittepi upacārārahaṭṭhānaṁ paricchinditvā vā yasmiṁ padese bhikkhū vasanti, ayameva upacārasīmāti adhippetā. Bhikkhūnaṁ vassūpagamanakathinatthārakaraṇaṭṭhānattā, tathā hi ‘‘kathinatthatasīmāya’’nti upacārasīmaṁ sandhāya vuttaṁ, khandhasīmāya tatruppādābhāvatoti tīsupi gaṇṭhipadesu vuttaṁ. Tatruppādenā bhatanti vihārasantakena khettavatthuādinā ābhataṁ kiñci saṅghikaṁ cīvaraṁ uppajjati, taṁ tesaṁ kathinatthārakabhikkhūnaṁ yeva bhavissatīti yojanā kātabbā. Khettavatthuādinā ti ettha ādisaddena matakacīvaraṁ vā hotu saṁghaṁ uddissa dinnaṁ vā saṅghikena vā ti mahāaṭṭhakathāyaṁ vuttaṁ. Tasmiṁ upacārasīme pavattacīvaraṁ sabbaṁ saṅgaṇhāti, teneva ‘‘tena kho pana samayena aññatarena upāsakena saṅghaṁ uddissa vihāro kārito hoti, so tassa vihārassa kate ubhatosaṅghassa akālacīvaraṁ dātukāmo hoti. Tena kho pana samayena ubhatosaṅghassa kathinaṁ atthataṁ hoti. Atha kho so upāsako saṅghaṁ upasaṅkamitvā kathinuddhāraṁ yācī’’ti imasmiṁ vatthusmiṁ ānisaṁsapasambhanatthaṁ kathinuddhāraṁ bhagavatā paññattaṁ, teneva thullanandā bhikkhunī ānisaṁsaṁ appaṭippassambhentā cīvaraṁ amhākaṁ bhavissatīti kathinuddhāraṁ paṭibāhi, tasmā kathinatthatasīmāyaṁ anuddhaṭe kathine yāva phagguṇapuṇṇamā pañca māsā etthantare matakacīvaraṁ vā hotu cātuddisaṁ saṅghaṁ uddissa matānaṁ ñātijanānaṁ vā, bhikkhāpaññattiyā vā vihāramahādikiccena vā yenakenaci ākārena saṅghikaṁ cīvaraṁ dinnaṁ hoti, taṁ sabbaṁ tesaṁ kathinatthārakabhikkhūnaṁyeva hoti. Chinnavassānaṁ vā pacchimikāya upagatānaṁ vā tattha sampattānaṁ sīmaṭṭhakabhikkhūnaṁ vā na hoti. Ajānitvā ce gaṇhanti dātabbameva. Yadi taṁ cīvaraṁ taṇḍulādikhādanīyabhojanaṁ karoti, itaresampi hotiyeva. Kasmāti ce ānisaṁsa vigatattā. Teneva gaṇapūraṇavasena sampattānaṁ chinnaṁ vassānaṁ vā pacchimikāya upagatānaṁ vā aññasmiṁ vihāre vutthavassanaṁ vā khādanīyabhojanīyādīni pāpuṇanti. Kathinatthatasāṭakassa dānakammavācā pana khaṇḍasīmāyameva vaṭṭasi. Tasmiṁ vihāre asati aññavihāre baddhasīmāya vā udakukkhepasīmādīsu vā kātabbameva.",
  "anya-e1102n1:83": "Kasmāti ce , tasmiṁ vihāre purimikāya upagatā kathinatthārakusalā na honti. Atthārakusalā khandhakabhāṇakattherā pariyesitvā ānetabbā. Kammavācaṁ sāvetvā kathinaṁ attharāpetvā dānañca bhuñjitvā gamissanti, ānisaṁso pana itaresaṁ vahotī’ti. Aññasīmaṭṭhakabhikkhūnampi kammavāca sāvanassa aṭṭhakathāyaṁ vuttattā. Chinnavassāvā pacchimikāya upagatā vā aññasmiṁ vihāre vutthavassāpi vā purimikāya upagatānaṁ gaṇapūraṇamattameva labhanti, ānisaṁso itaresaṁyeva hoti. Sacepi te chinnavassādayo anumodenti, bhinno kathinatthāro, idaṁ aṭṭhakathāyaṁ vicāritaṁ. Apare pana ‘‘kathinatthatasīmanti upacārasīmaṁ sandhāya vutta’’nti vuttattā upacārasīmāyameva kathinanatthāraka ñattiṁ karonti, taṁ ayuttaṁ, sodhetuṁ dukkarattā. Tathā hi upacārasīmāyameva paviṭṭhagāmasīmāyaṁ tattha otiṇṇe bhikkhū tattha pāsānayanaṁ vā bahisīmakaraṇaṁ vā ko sakkhissati. ‘‘Kathinatthatasīmāya’’nti imināpipadena kathinatthatabhāvoyeva vutto, na kathinatthatasāṭakassa dānakammavācā, sā ca vicāraṇā kammacatukkena dīpetabbā. Tattha apalokanakammaṁ ñattikammaṁ ñattidutiyakammaṁ ñatticatutthakammanti. Tattha apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā saṅghaṁ kittetvā ‘‘ruccati saṅghassā’’ti tikkhuttuṁ anusāvetvā kattabbaṁ vuccati. Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbaṁ kammaṁ. Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā ekāya ca anusāvanāyāti evaṁ ñattidutiyāya anusāvanāya kattabbaṁ kammaṁ. Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā tīhi ca anusāvanāhīti evaṁ ñatticatutthāhi tīhi anusāvanāhi kattabbaṁ kammaṁ. Tattha apalokanakammaṁ phalabhājanakālādīsu lahukakammeyeva labbhati. Kathinatthatasāṭakadānepi anatthateyeva kathine tato bahuānisaṁsacīvarasāṭakaṁ labhitvā teneva sāṭakena attharitabbā, puna kammavācāya dānakiccaṁ natthi apalokanakammena saṅghassa anumatiyā dātabbaṁ. Kathinatthatasāṭakadānakammavācā ekā ce vaṭṭati. Puna kamma vācāyakiccaṁ natthi. Ñattikammaṁ pana dhammasaṅgāhakakāle mahākassapattherādīhi attanāva attānaṁ sammannanakāle lahukakammeyeva labbhati. Ñattidutiyakammaṁ pana sīmāsammuti, sīmāsamūhanaṁ, kathinadānaṁ, kathinuddhāro, kuṭivatthudesanā, vihāravatthudesanāti imāni cha garukammāni apaloketvā kātuṁ na vaṭṭati. Ñattidutiyakammavācaṁ sāvetvāva kātabbaṁ. Ito paresu cīvaravippavāsasammutiādīsu ñattidutiyakammesu apaloketvāpi kātabbaṁ, lahukakammattā. Ñatticatutthakammaṁ pana idāni upasampadākammaṁ idāni cattāri kammāni baddhasīmāya vā, tasmiṁ asati udakukkhepasīmāya vā sodhetuṁ asakkonte sati abaddhasīmāya vā kātabbameva. Apare evaṁ vadanti ‘‘kuṭivatthukāravihāravatthukārakāle tāni kuṭivihāravatthūni kathaṁ sīmaṭṭhā kātuṁ sakkhissanti, tasmā tattha tattheva kuṭivihārakaraṇaṭṭhāneyeva kātabba’’nti, taṁ tesaṁ vacanamattameva, na sārato paccetabbaṁ. Vatthuparāmasanamevettha pamāṇaṁ, tathā hi saṅghakuṭivatthuṁ olokentaṁ yācatityādinā vatthuparāmasanaṁ katvā heṭṭhā vatthuñattidose ca vipatti lakkhaṇe ca vajjetvā ñattidutiyakammena sammatabhikkhūhi tattha kuṭivihāraṭṭhānaṁ gantvā oloketabbaṁ teneva pāḷiyaṁ ‘‘tehi sammatehi bhikkhūhi tattha gantvā kuṭivatthu oloketabba’’nti vuttaṁ. Aññathā pattacīvaravirahitaṁ puggalaṁ vā anupajjhāyakaṁ vā katvā upasampādentehi ‘‘paripuṇṇassa pattacīvara’’nti vā ‘‘itthannāmassa upasampadāpekkho, itthannāmena upajjhāyenā’’ti kammavācāya sāvitepi kammassa asijjhanaṁ bhaveyya. Apare evaṁ vadanti ‘‘sīmāsammutikāle pana kataṁ, tathā hi sīmāsammutikāle bhikkhū tasmiṁ yeva ṭhāne ṭhatvā kammavācaṁ sāventi, tasmimpi ṭhāne abaddhasīmāva hoti. Yadi baddhasīmā bhaveyya, sīmajjhottharaṇaṁ vā sīmasambhedo vā siyā’’ti. Saccaṁ, tathāpi taṁ sīmāsammutiṭṭhānaṁ bhujissaṁ katvā sīmasammutikammassakatattā visuṁgāme sammatānaṁ bhikkhūnaṁ gāmasīme ṭhitā bhikkhū kammaṁ kopetuṁ na sakkonti. Yadi sīmasammutiṭṭhānaṁ bhujissaṁ katvāva sīmaṁ sammanneyya, kathaṁ bhagavato dharamānakāle chabbaggiyā bhikkhu yathāsukhaṁ sīmaṁ sammannissantīti na panevaṁ daṭṭhabbaṁ tathā hi vāsākhā migāramātāpi navakoṭīhi bhūmiṁ gaṇhitvā pubbārāmaṁ nāma mahā vihāraṁ kāresi, tathā anāthapiṇḍiko kahāpaṇasanthatena jetassa rājakumārassa uyyānaṭṭhānaṁ kiṇāpetvā gaṇhitvā jetavanaṁ nāma mahāvihāraṁ kāresi evaṁ puññakāmā pariveṇaṁ katvā vihāraṁ karonti tasmā chabbaggiyā bhikkhū yathāsukhaṁ sīmaṁ bandhantīti daṭṭhabbanti. Ayaṁ upacārasīmāya vicāraṇā.",
  "anya-e1102n1:84": "Samānasaṁvāsasīmā nāma diṭṭhisīlasāmaññasaṅghātasaṅkhātehi bhikkhugaṇehi uposathādisaṅghakammena samānaṁ ekībhāvaṁ hutvā vasituṁ sammatā sīmā. Avippavāsasīmā nāma ticīvarena vippavasituṁ sammatā sīmā, etā dvesīmā tiyojanaparamatāyapi sambhavato mahāsīmā tipi nāmaṁ labhanti, tāsaṁ vicāraṇā mahāaṭṭhakathāyaṁ sabbaso paripuṇṇaṁ katvā vuttā, tasmā idha na vakkhāma vuccamānampi avisesetvā vuttaṁ bhaveyya, tasmā na vakkhāma.",
  "anya-e1102n1:85": "Lābhasīmā nāma yaṁ gāmaṁ vā nigamaṁ vā pokkharaṇītaḷākavanādikaṁ vā yaṁ yaṁ padesaṁ saṅghassa catuccappayatthāya rājarājamahāmattehi paricchinditvā ṭhapitā, esā lābhasīmā nāma. Neva sammāsambuddhena anuññātā, na dhammasaṅgahakattherehi ṭhapitā, api ca kho lābhadāyakehi ṭhapitāva. Mātikāṭṭhakathāya līnatthappakāsaniyampi lābhasīmāti yaṁ rājarājamahāmattādayo vihāraṁ kāretvā gāvutaṁ vā aḍḍhayojanaṁ vā yojanaṁ vā samantā paricchinditvā ‘‘ayaṁ amhākaṁ vihārassa lābhasīmā, yaṁ etthantare uppajjati, taṁ sabbaṁ amhākaṁ vihārassa demā’’ti ṭhapenti, ayaṁ lābhasīmā nāmā’ti vuttaṁ. Imasmiṁ lābhasīmādhikāre rañño mahācetiyadāyakassa divaṅgatakālato ekasmiṁ saṁvacchare atīte tassa jeṭṭhaputtassa dhammarañño kāle īdisaṁ puññaṁ bhūtapubbaṁ. Yadi hi rājarājamahāmattādīsu yo koci yassa vihārassa yāni taḷākakhettavatthādīni datvā taṁ sahitavihāraṁ puggalassa deti, evaṁ sati kiṁ tassa puggalassa taṁ sahitavihāraṁ puggalikabhāvena paṭiggahetuṁ vaṭṭati, udāhu saṅghikabhāvenevāti taḷākakhettavatthādivirahito pana kevalo puggalikavihāro aññesaṁ dammīti adatvā puggale mate saṅghiko hoti, udāhu puggalikoyevāti. Tatrāyaṁ vissajjanā, yadi hi rājarājamahāmattādīsu yokoci vihārassa taḷākakhettāvatthādīni deti, evaṁ sati paṭikkhipituṁ na vaṭṭatītidaṭṭhabbaṁ tena vuttaṁ vinayaṭṭhakathāyaṁ ‘‘imaṁ taḷākaṁ, imaṁ khettaṁ, imaṁ vatthuṁ vihārassa demāti vutte paṭikkhipituṁ na labbhatī’’ti. ‘‘Pāsādassa dāsiṁ, dāsaṁ, khettaṁ, vatthuṁ, gomahiṁsaṁ demāti vadanti, pāṭekkaṁ gahaṇakiccaṁ natthi, pāsāde paṭiggahite paṭiggahitameva hotī’’ti ca. Vinayavinicchayapakaraṇe ca.",
  "anya-e1102n1:86": "‘‘Khettavatthutaḷākaṁ vā, dema goajikādikaṁ;",
  "anya-e1102n1:87": "Vihārassāti vuttepi, nisedhetuṁ na vaṭṭatī’’ti.",
  "anya-e1102n1:88": "Khuddasikkhāpakaraṇe ca ‘‘khettādīni vihārassa, vutte dammīti vaṭṭatī’’ti vuttaṁ. ‘‘Vihārassa demā’’ti cettha saṅghikavihārasseva, na puggalikavihārassāti daṭṭhabbaṁ, tathā hi vuttaṁ vimativinodaniyaṁ vihārassa demāti saṅghikavihāraṁ sandhāya vuttanti. ‘‘Pāsādassā’’ti ca sāmaññena vuttepi ‘‘tena kho pana samayena visākhā migāramātā saṅghassa atthāya sāḷindaṁ pāsādaṁ kārāpetukāmo hoti hatthinakhaka’’nti imasmiṁ vatthusmiṁ pāsādaparibhogassa anuññātattā saṅghikaṁyeva pāsādaṁ sandhāya vuttanti viññāyati tathā hi vuttaṁ vimativinodaniyaṁ sabbaṁ pāsādaparibhoga’nti. Pāḷiyā aṭṭhakathāya vaṇṇanādhikāre ‘‘suvaṇṇarajatādivicitrānī’’tiādi saṅghikasenāsanaṁ sandhāya vuttaṁ. Puggalikaṁ pana suvaṇṇādivicitraṁ bhikkhussa sampaṭicchitumeva na vaṭṭati, ‘‘na kenaci pariyāyena jātarūpajataṁ sādiyitabba’’nti vuttattā, tenevettha aṭṭhakathāyaṁ saṅghikavihāre vā puggalikavihāre vāti na vutta’nti. ‘‘Bhikkhūnaṁ dhammavinayavaṇṇanaṭṭhāne’’ti vuttattā saṅghikameva suvaṇṇādimayaṁ senāsanaṁ senāsanaparikkhārā ca vaṭṭanti, na puggalikānīti gahetabbanti ca, tasmā taḷākakhettavatthādisahitavihāro saṅghikoyeva hoti, na puggalikoti vinayakovidehi daṭṭhabbo. Sace pana rājarājamahāmattādīsu yokoci taḷākakhettavatthādisahitaṁ vihāraṁ puggalassa taṁ sahitavihārabhāvamārocetvā deti, evaṁ sati puggalassa saṅghikavihārabhāveneva paṭiggahetuṁ vaṭṭati, na puggalikavihārabhāvenāti daṭṭhabbaṁ. ‘‘Kasmā, vihārassa demā’’ti vatvā dinnānaṁ taḷākakhettavatthādīnaṁ saṅghasseva vaṭṭamānattā. Tenevāha vimativinodaniyaṁ ‘‘vihārassa demāti vuttaṁ saṅghassa vaṭṭati, na puggalassa, khettādi viya daṭṭhabba’’nti. Tatrāyaṁ yojanā vihārassādemāti vatvā dinnaṁ khettādi saṅghassa vaṭṭati, na puggalassa, evaṁ vihārassa demāti vuttaṁ suvaṇṇādivicittaṁ akappiyamañcaṁ saṅghassa vaṭṭati, na puggalassāti daṭṭhabbanti. Saṅghasseva kappiyavohārena khettādīni paṭiggahetuṁ vaṭṭati, tathā hi vuttaṁ vimativinodaniyaṁ ‘‘cattāropaccaye paribhuñjatūti deti vaṭṭatītiettha bhikkhusaṅghassa catupaccayaparibhogatthāya taḷākaṁ dammīti vā bhikkhusaṅgho cattāro paccaye paribhuñjituṁ taḷākaṁ dammīti vā ito taḷākato uppanne cattāro paccaye dammīti vā vuttampi vaṭṭati. Idañca saṅghassa diyyamānaññeva sandhāya vuttaṁ, puggalassa pana evampi dinnaṁ taḷākakhettādi na vaṭṭati. Suddhacittassa pana udakaparibhogatthaṁ kūpapokkharaṇīādayo vaṭṭanti. Saṅghassataḷākaṁatthi, taṁkathantiādināhisabbattha saṅghassavaseneva vuttanti. ‘‘Khettādayo pana sabbesaṅghasseva vaṭṭanti, pāḷiyaṁ puggalikavasena gahetuṁ ananuññātattāti daṭṭhabba’’nti ca. Puggalassa pana puggalānañca khettavatthādīni kappiyavohārenāpi paṭiggahetuṁ na vaṭṭati. Evañcakatvā vimativinodaniyaṁ ‘‘khettavatthādīnipi kappiyavohārenāpi puggalānaṁ gahetuṁ na vaṭṭati, tathā anuññātattāti viññāyati khettavatthupaṭiggahaṇā paṭivirato hotī’’ti ādinā hi paṭikkhittāsu ekasseva puggalikavasena gahaṇe ananuññāte taditarānaṁ tathāgahetabbatā siddhāva hotī’ti vuttaṁ, tasmā taḷākakhettavatthādisahitassa vihārassa saṅghikabhāveneva paṭiggahetabbatā siddhā hotīti daṭṭhabbā. Ayaṁ paṭhamapañhe vissajjanā.",
  "anya-e1102n1:89": "Taḷākakhettavatthādivirahitaṁ pana vihāraṁ puggalikabhāvenāpi paṭiggahetuṁ vaṭṭati. So ca vihāro tasmiṁ puggale jīvante puggaliko hoti. Aññesaṁ dammīti adatvā mate avissajjanīyo avebhaṅgiyo, saṅghikoyeva hotīti daṭṭhabbo. Yathāha, bhikkhussa bhikkhave kālaṅkate saṅgho sāmi pattacīvare. Api ca gilānupaṭṭhākā bahūpakārā, anujānāmi bhikkhave saṅghena ticīvarañca gilānupaṭṭhākānaṁ dātuṁ. Yaṁ tattha lahubhaṇḍaṁ lahuparikkhāraṁ, taṁ sammukhībhūtena saṅghena bhājetabbaṁ. Yaṁ tattha garubhaṇḍaṁgaruparikkhāraṁ taṁ āgatānāgatassa cātuddisassa saṅghassa avissajjiyaṁ avebhaṅgiyanti. Vinayaṭṭhakathāyañca ‘‘tasmiṁ jīvante puggaliko, mate saṅghikoyevāti aññesaṁ adatvā ṭhapitaparikkhārāpi tattha saṅghasseva honti. Dvinnaṁ santakaṁ hoti avibhattaṁ, ekasmiṁ kālaṅkate itaro sāmi. Bahūnaṁ santakepi eseva nayo, sabbesu matesu saṅghikaṁ hotī’’ti vuttaṁ.",
  "anya-e1102n1:90": "Ettha ca yaṁ tattha garubhaṇḍa’nti ādīsu garubhaṇḍaṁ nāma rāsivasena pañcavidhaṁ, sarūpavasena pana pañcavīsatividhaṁ hoti, tasmā matakasantakabhūtassāpi vihārassa garubhaṇḍabhāvo veditabbo, tenāha aṭṭhakathāyaṁ ‘‘yaṁ tattha lahubhaṇḍaṁ yaṁ tattha garubhaṇḍa’’nti.",
  "anya-e1102n1:91": "Iti pañcahi rāsīhi, pañcanimmalalocano;",
  "anya-e1102n1:92": "Pañcavīsavidhaṁ nātho, garubhaṇḍaṁ pakāsayīti.",
  "anya-e1102n1:93": "Ettha vihārassa garubhaṇḍabhāvo veditabbo. Ayaṁ dutiyapañhe vissajjanā.",
  "anya-e1102n1:94": "Ayaṁ haṁsāvatiyā pāmokkhamahātherānaṁ vissajjanā. Rāmaññaraṭṭhavāsino pana mahātherā puggalikabhāvenāpi paṭiggahetabbamevāti vadanti, tathā jaṁmāyaraṭṭhavāsinopi mahātherā, tathā sūnāparantaraṭṭhavāsinopi mahātherā tathā isinagaravāsinopi mahātherā puggalikabhāvena paṭiggahaṇe doso natthī’ti vadanti tesaṁ mahātherānaṁ ayamadhippāyo lābhasīmānāmesā neva sammāsambuddhena anuññātā. Na dhammasaṅgāhakattherehipi ṭhapitā. Api ca kho puññatthikehi lābhadāyakehi ṭhapitā tasmā puññatthikā rājarājamahāmattādayo vihāraṁ kārāpetvā tassa vihārassa lābhatthāya padesaṁ paricchinditvā ṭhapenti ‘‘yaṁ etthantare uppajjati, taṁ sabbaṁ amhākaṁ vihārassa demā’’ti. Taṁ pana vihāraṁ attano rucitassa yassakassaci puggalassa ‘‘imaṁ vihāraṁ tuyhaṁ dammi, tava vihāro hotū’’tivā attano ruciyā deti sopi puggalo ‘‘anujānāmi bhikkhave pañcaleṇāni vihāra’’nti ādinā anuññātavihārameva paṭiggaṇhāti, bhagavato anuññātavihāramattasseva paṭiggahitattāti. Tasmiṁ vihāre khettavatthādīni atthīti ce. ‘‘Khettavatthupaṭiggahaṇā paṭivirato hotī’’ti ādinā yaṁ khettādivatthupaṭiggahaṇaṁ paṭikkhittaṁ, tassa khettādivatthussa appaṭiggahitattā vihāramattameva hi paṭiggahite tappaṭibaddhā khettādivatthusmiṁ uppannacīvara piṇḍapātagilānapaccayabhesajjaparikkhārāpi tasseva puggalassa kappiyabhāveneva pavattanti, puggalassa paṭiggahaṇe vā paribhutte vā doso natthi, bhagavatā eva anuññātassa kappiyapaccayassa paribhuñjitattā. Suttaṁ āharāti ce, ‘‘anujānāmi bhikkhave sabbaṁ pāsādaparibhoga’’nti. Nanu ca visākhā migāramātā saṅghasseva atthāya sāḷindaṁ pāsādaṁ hatthinakhakanti. Saccaṁ, tathāpi puggalo saṅghapariyāpanno saṅghassa pāsādaparibhoge anuññāte tadantogadhassapi puggalassa anuññātameva hoti. Aññathā puggale antovihāre nisinnoyeva saṅgho tasmiṁ yeva vihārasīme kammaṁ karontopi kammakopo na bhaveyya, avaggārahattāti vakkhati ca sāratthadīpaniyaṁ ‘‘anujānāmi bhikkhave sabbaṁ pāsādaparibhoga’’nti vacanato puggalikepi senāsane se nāsanaparibhogavasena niyamitaṁ suvaṇṇaghaṭādikaṁ paribhuñjituṁ vaṭṭamānampi kevalaṁ attano santakaṁ katvā paribhuñjituṁ na vaṭṭatī’’ti, imināpi vacanena puggalikavihārassapi sabbakappiyabhāvo viññāyati ‘‘anujānāmi bhikkhave sabbaṁ pāsādaparibhoga’’nti ñāpakassa dassanato. Suvaṇṇaghaṭādikanti ettha ādisaddo mariyādattho, pakārattho vā, tena rajatahārakūṭa-jātiphalikādīni akappiyaghaṭāni suvaṇṇarajatahārakūṭa jātiphalikādibhājanasaravādīni ca senāsanaparikkhārāni saṅgaṇhāti, tāni bhikkhussa parikkhārabhāvena na vaṭṭanti tathā dāsidāsagomahiṁsāpi, tathā khettādivatthumpi bhikkhussa attano santakabhāvena paṭiggahetuṁ na vaṭṭanti, vihārassa pana paṭisedhetabbaṁ natthi, sabbasaddassa dassanato tenevāha samantapāsādikāya vinayaṭṭhakathāya ‘‘senāsane pana dvārakavāṭa vātapānakavāṭādīsu sabbaṁ ratanamayampi vaṇṇamaṭṭhakammaṁ vaṭṭati. Senāsane kiñci paṭisedhetabbaṁ natthi aññatra viruddhasenāsanā’’ti, iminā ṭhapetvā’gāmañca gāmūpacārañcā’ti ettha viruddhasenāsanaṁ ṭhapetvā sabbakappiyākappiyaṁ vihārassa kappati, kiñciappamattakampi paṭisedhetabbaṁ nāma natthīti viññāyati, tenevāha vinayavinicchaye.",
  "anya-e1102n1:95": "‘‘Khettavatthu taḷākaṁvā, dema goajikādikaṁ;",
  "anya-e1102n1:96": "Vihārassāti vuttepi, nisedhetuṁ na vaṭṭatī’’ti.",
  "anya-e1102n1:97": "Nanuca vihārassa demāti saṅghikavihāraṁ sandhāya vuttanti vimativinodaniyaṁ vuttanti. Vuttaṁ ettha hi ācariyassaadhippāyena bhavitabbaṁ ‘‘khettavattādīnipuggalikavihārassa demā’’ti vutte ‘‘na kappati upāsakā’’ti paṭikkhipitabbaṁ. Kasmā puggalo tassa vihārassa sāmi, vihārassa dinne puggalassa dinnameva hoti, evaṁ sati ca ‘‘khettavatthupaṭiggahaṇā paṭivirato hotī’’ti ādinā vuttasikkhāpadena kāretabbataṁ āpajjati. Saṅghikavihārassa pana na paṭikkhipitabbaṁ. Kasmā so puggalo tassa saṅghikavihārassa anissaro. Cātuddisaṁ saṅghaṁ uddissa dinnaṁ yaṁkiñci khuddakaṁ vā mahantaṁ vā padesaṁ acchinditvā gaṇhantassapi pārājiko na hoti, sabbasseva cātuddisikassa saṅghassa dhuranikkhepassa asambhavato tasmā saṅghikavihārassa dinne paṭikkhitte saṅghassa lābhantarāyakaro hotīti. Imamevatthaṁ sandhāya vihārassa demāti saṅghikavihāraṁ sandhāya vutta’nti vuttaṁ bhaveyya, na puggalikabhāvenāpi paṭiggahetabbanti. Evañca sati sāmikānaṁ dhuranikkhepenā’ti ettha ekassa santake taḷāke khette ca jāte tasseva dhuranikkhepena pārājikaṁ. Yadi pana taṁ taḷākaṁ sabbasādhāraṇaṁ, khettāni pāṭipuggalikāni, tassa ca dhuranikkhepe avahāro. Atha khettānipi sabbasādhāraṇāni, sabbesaṁ dhuranikkhepeyeva pārājikaṁ, nāsatīti daṭṭhabbanti vimativinodaniyaṁ vuttavacanena avirodho siyā, tathā hi khettavatthādisahitassa vihārassa puggalikabhāvena akappiye sati. Kathaṁ puggalassa khettavatthādikamārabbha abhiyuñjabhāvo bhaveyya, evañca pana vadeyya ‘‘dhuraṁ nikkhipatīti ettha ekassa santake taḷāke khette cātiettha gihisantakameva sandhāya vutta’’nti. Tathāpi na vattabbaṁ. Kasmā ‘‘dhuraṁ nikkhipatīti yadā pana sāmiko ayaṁ thaddho kakkhaḷo, jīvitabrahmacariyantarāyampi me kareyya, alaṁ dāni mayhaṁ iminā’’ti padassa dissanato teneva ‘‘khettāni pāṭipuggalikāni, tassa ca dhuranikkhepe’’ti vimativinodaniyaṁ vuttaṁ. Tathā ‘‘anujānāmi bhikkhave sabbaṁ pāsādaparibhoga’’nti vacanato puggalikepi senāsane senāsanaparibhogavasena niyamitaṁ suvaṇṇaghaṭādikaṁ paribhuñjituṁ na vaṭṭamānampi kevalaṁ attano santakaṁ katvā paribhuñjituṁ na vaṭṭatī’’ti sāratthadīpaniyaṁ vutta vacanenāpi avirodho siyā, tathā ‘‘senāsane kiñci paṭisedhetabbaṁ natthi aññatra viruddhasenāsananā’’ti aṭṭhakathāvacanenāpi saṁsandameva. Tathā ‘‘yaṁ bhikkhave mayā idaṁ na kappatīti appaṭikkhittaṁ, taṁ ce kappiyaṁ anulometi, akappiyaṁ paṭibāhati, taṁ vo kappatī’’ti iminā suttānulomenapisaṁndameva. Kathaṁ ‘‘anujānāmi bhikkhave pañcaleṇāni vihārantyā’’dinā anuññātavihārassa paṭiggahitatthā. Tappaṭibaddhacīvarādikappiyapaccayasseva paribhuñjitattā ca vihārapiṇḍapātagilānapaccayabhesajjaparikkhārāpi bhikkhussa sabbakappiyā kappiyānulomā ca honti. Evaṁ suttasuttānulomaācariyavādaattanomatīhi saṁsandanato aññadatthu gaṅgodakena yamunodakaṁ viya khettavatthādisahitavihāro puggalikabhāvenāpi paṭiggahetabboti kappiyā kappiyāni vinayakovidehi daṭṭhabbo. Ayaṁ isinagaravāsīnaṁ mahātherānaṁ samānavissajjanā.",
  "anya-e1102n1:98": "‘‘Ye ca janā garubhaṇḍaṁ saṁvidhāya avaharuṁ. Dhuranikkhepo ca hoti, pārājikamanāpannā, pañhāmesā kusalehi cintitā’’ti.",
  "anya-e1102n1:99": "Ayaṁ pañhā saṅghikabhūmithenake bhikkhu sandhāya vuttā, tattha hi paccuppannasaṅghassa dhuranikkhepena cātuddisikasaṅghassa dhuranikkhepābhāvato avahāro natthīti. Ayaṁ lābhasimāya vicāraṇā.",
  "anya-e1102n1:100": "Gāmasīmānigamasīmānagarasīmā pana pākaṭāyeva. Tāsaṁ pana viseso evaṁ veditabbo yasmiṁ pana padese āpaṇameva atthi, na pākāraparikkhittaṁ pākāraparikkhittameva vā atthi na āpaṇaṁ ayaṁ padeso gāmo nāma. Yasmiṁ pana ṭṭhāne gāmoyeva atthi, na pana āpaṇapākārā santi, ayaṁ padeso nigamo nāma. Yattha pana āpaṇampi atthi pākāraparikkhittampi, ayaṁ padeso nagaraṁ nāma. Ayaṁ padeso nāgāravanti etthāti vacanatthena rājūnaṁ vā mahāmattānaṁ vā nivāsanayogyaṭṭhānattā nagaranti vuccati. Lokiyasatthe pana.",
  "anya-e1102n1:101": "‘‘Vicittadevāyatanaṁ, pāsādāpaṇamandiraṁ;",
  "anya-e1102n1:102": "Nagaraṁ dassaye vidvā, rājamaggo pasobhita’’nti.",
  "anya-e1102n1:103": "Vuttaṁ. Evaṁ gāmanigamanagarānaṁ visesaṁ ñatvā gāmoyeva gāmasīmā, nigamoyeva nigamasīmā, nagarameva nagarasīmāti tāsaṁ vacanattho veditabbo. Tattha yaṁ padesaṁ asammatāya bhikkhave sīmāya aṭhapitāya yaṁ gāmaṁ vā nigamaṁ vā upanissāya viharati, yā tassa gāmassa vā gāmasīmā nigamassa vā nigamasīmā, ayaṁ tattha samānasaṁvāsā ekūposathā’ti anuññātaṁ, tasmiṁ padese sabbopi vā gāmapadeso. Yampi ekasmiṁyeva gāmakhette ekaṁ padesaṁ ‘‘ayaṁ visuṁ gāmo hotū’’ti paricchinditvā rājā kassaci deti sopi visuṁgāmasīmā hotiyeva tasmā sā ca itarā ca pakatigāmanagaranigamasīmā baddhasīmāsadisāyeva honti. Kevalaṁ pana ticīvaravippavāsaparihāraṁ na labhanti. Ettha ca apare evaṁ vadanti, ‘‘rājā pasenadīkosalādayo pokkharasātipabhutīnaṁ dakkhiṇodakapātanavasena denti viya brahmadeyyavasena dinnameva visuṁ gāmasīmā hoti, na āyamattassa, chejjabhejjassa anissarattā’’ti taṁ na panevaṁ daṭṭhabbaṁ, chejjabhejjassa rājārahattā tathā hi lokavohārasaṅketavasena ayaṁ padeso imassa gāmassa paricchedo’’ti issarehi kataparicchinnameva pamāṇaṁ hoti. Yadi chejjabhejjakaro bhaveyya, rājātveva saṅkhyaṁ gacchati. Sopi gāmadeso nagararajjasīmā bhaveyya, na pana gāmasīmāmattameva, tenevāha samantapāsādikāya vinayaṭṭhakathāya ‘‘yattake padese tassa gāmassa gāmabhojakā baliṁ labhanti, so padeso appo vā hotu mahanto vā, gāmasīmātveva saṅkhyaṁ gacchati. Nagaranigamasīmāsupi eseva nayo’’ti. Ayaṁ gāma nigamanagarasīmānaṁ vicāraṇā.",
  "anya-e1102n1:104": "Abbhantarasīmā nāma yaṁ paṭapadesaṁ agāmake bhikkhave araññe samantā sattabbhantarā, ayaṁ tattha samānasaṁvāsā ekūposathā’ti anuññātā abbhantarasīmā nāma. Tattha samantā sattabbhantarāti yasmiṁ viñjhāṭavisadise araññe bhikkhu vasati, athassa ṭhitokāsato samantā puratthimāya sattabbhantarā pacchimāya sattabbhantarā dakkhiṇāya sattabbhantarā uttarāya sattabbhantarāti samantā sattabbhantarā. Vinibbedhena cuddasā ti puratthimapacchimavasena cuddasabbhantarā, dakkhiṇuttaravasenapi cuddasabbhantarāti evaṁ nibbedhena cuddasa cuddasa katvā samantā aṭṭhavīsati abbhantarā honti. Ettha ca ekaṁ abbhantaraṁ aṭṭhavīsati hatthappamāṇaṁ hoti, tasmā puratthimāya sattabbhantare channavutisatahatthappamāṇaṁ hoti, evaṁ dakkhiṇuttarapacchimesupīti sabbaṁ sampiṇḍetvā caturāsītisattasatahatthappamāṇaṁ hoti. Parimaṇḍalavasena pana sabbaṁ chasattatiekasatuttarāni ca ekaṁ sahassañca hoti. Pakatiayanavasena minite pana –",
  "anya-e1102n1:105": "‘‘Pañcahattho mato daṇḍo, vīsadaṇḍo usabho;",
  "anya-e1102n1:106": "Athītiusabhā gāvī, catugāvī yojana’’nti.",
  "anya-e1102n1:107": "Vuttattā ayanavasena vinibbedhe cuddasabbhantare dvehatthādhikaaṭṭhasattati hoti. Sabbaṁ aṭṭhavīsati abbhantaraṁ sampiṇḍetvā catuhatthādhikachappaññāsuttara ekasataṁ hoti. Parimaṇḍalavasena pana chahatthādhikacatutiṁsuttaradvesatāni honti, usabhavasena pana vinibbedhena cuddasa abbhantare dvehi ūnāni cattāri usabhāni ca dveratanañca honti. Sabbaṁ sampiṇḍetvā aṭṭhavīsatiyā abbhantare caturatanañca soḷasa ayanāni adhikāni satta usabhāni honti. Parimaṇḍalavasena pana charatanañca cuddasaayanāni ca adhikāni ekādasa usabhāni honti. Ayamettha sārato vinicchayo. Keci pana abbhantarasaddaṁ hattharatanavācakaṁ parikappetvā evaṁ vadanti majjhe ṭhitassa samantā satta vinibbedhena cuddasā’ti vuttattā puratthimāya satta hatthā dakkhiṇuttarapacchimesupi satta satta hatthāti katvā evaṁ nibbedhena cuddasa hatthā honti. Sabbaṁ sampiṇḍetvā aṭṭhavīsatihatthaṁ abbhantaranti taṁ tesaṁ matimattameva, na sārato paccetabbaṁ. Kasmā aṭṭhakathāyaṁ tattha ekaṁ abbhantaraṁ aṭṭhavīsatihattha’nti vuttattā. Yadi tesaṁ matena sabbaṁ sampiṇḍetvā aṭṭhavīsatihatthabbhantaraṁ bhaveyya, aṭṭhakathāyaṁ tattha abbhantaraṁ nāma aṭṭhavīsatihatthappamāṇaṁ hoti, majjhe ṭhitassa samantā sattavinibbedhena cuddasā hontī’ti vattabbaṁ bhaveyya, na panevaṁ vuttaṁ, tasmā taṁ tesaṁ matimattamevāti daṭṭhabbaṁ. Tattha ayañhetthattho tattha tatthā’ti niddhāraṇe bhummaṁ. Ekanti gaṇanaparicchedo. Abbhantaranti paricchinnaniddeso, niyamitaparidīpanaṁ vā. Aṭṭhavīsatihatthappamāṇanti paricchinditabbadhammasamudāyaniddeso tattha tesu samantā sattabbhantaresu ekaṁ abbhantaraṁ nāma aṭṭhavīsatihatthappamāṇaṁ hotīti attho daṭṭhabbo. Ettha pana saṅkhyā kathetabbā. Sā duvidhā parimāṇaminanavasena. Tattha parimāṇa saṅkhyā evaṁ veditabbā catasso muṭṭhiyo eko kuḍuvo. Cattāro kuḍuvā eko pattho, cattāro patthā eko āḷhako. Cattāro āḷhakā ekaṁ doṇaṁ, cattāri doṇāni ekā mānikā. Catasso mānikā ekā khārī. Vīsati khārikā eko vāho. Tadeva ekaṁ sakaṭanti suttanipātaṭṭhakathādīsu vuttaṁ. Sāratthadīpaniyaṁ pana nava vāhasahassānīti ettha catasso muṭṭhiyo kuḍuvo, cattāro kuḍuvā eko pattho, cattāro patthā eko āḷhako. Cattāro āḷhakā ekaṁ doṇaṁ, cattāri doṇāni ekā mānikā, cattasso mānikā ekā khārī. Vīsatikhārikā eko vāho. Tadeva ekaṁ sakaṭanti suttanipātaṭṭhakathādīsu vutta’nti vatvā ‘‘idha pana dve sakaṭāni eko vāhoti vadantī’’ti likhitaṁ paccantavohārena minite pana saṭṭhisataṁ eko vāhoti rañño dhammāsokassa sūvakāhatasāliyā minite pana paccantavohārena vīsādhikatisataṁ hoti eko vāhoti vadanti. Minana saṅkhyā pana evaṁ veditabbā. Tathā hi –",
  "anya-e1102n1:108": "‘‘Chattiṁsa paramāṇūnaṁ, aṇumattanti vuccati;",
  "anya-e1102n1:109": "Chattiṁ saaṇumattaṁ, tajjārīti pavuccati.",
  "anya-e1102n1:110": "Chattiṁ samattātajjārī, rathareṇupamāṇaṁ;",
  "anya-e1102n1:111": "Chattiṁsa rathareṇū ca, ekā likkhāti vuccati.",
  "anya-e1102n1:112": "Sattalikkhā ca ekūkā, sattūkā dhaññamāsako;",
  "anya-e1102n1:113": "Sattadhaññaṅguli ekā, vidatthi dvādasaṅguli.",
  "anya-e1102n1:114": "Dve vidatthitu ratanaṁ, sattahatthaṁ ekayaṭṭhi;",
  "anya-e1102n1:115": "Vīsayaṭṭhitu usabhaṁ, usabhāsīti gāvutaṁ;",
  "anya-e1102n1:116": "Gāvutāni cattāri, meruyojananti vuccatī’’ti.",
  "anya-e1102n1:117": "Vuttattā ekā rajo paramāṇu atisukhumā acakkhuviññeyyā, sarīrampi ghanaselamayaṁ sinerupabbatarājampi vinijjhitvā gatā. Tassā chattiṁsaparimāṇaṁ ekoaṇu tajjāritassa chattiṁsaparimāṇaṁ ekārathareṇu. Tassā chattiṁsaparimāṇaṁ ekalikkhā. Sattalikkhā ekā ūkā. Satta ūkā ekaṁ dhaññaṁ. Sattadhaññaṁ ekā aṅguli, dvādasaaṅguli ekā vidatthi. Dve vidatthi ekaratanaṁ. Sattahatthaṁ ekayaṭṭhi, vīsayaṭṭhi ekā usabhā, asīti usabhā gāvutaṁ. Cattāri gāvutāni meruyojananti vuccati. Tattha aṇurajo kiḷañjakuṭṭachiddādīsu vāte pahaṭakāle sūriyālokesu dissati. Tajjārī pana sakaṭamaggādīsu dakkhiṇavāma passādīsu dissati . Rathareṇu pana tassā allīyanaṭṭhānesu dissati. Likkhā pana atioḷārikā pākaṭā hoti. Ayaṁ meruayanavasena vuttaṁ.",
  "anya-e1102n1:118": "Aparampi",
  "anya-e1102n1:119": "‘‘Dasa kesā ekatilaṁ, chatilaṁ yavakaṁ bhave;",
  "anya-e1102n1:120": "Catuyavañca aṅguli, pañcadasa ekapāda’’nti.",
  "anya-e1102n1:121": "Vuttattā dasa kesā ekatilaṁ nāma. Chatilaṁ ekaṁ yavaṁ nāma. Catuyavaṁ eko aṅguli nāma. Pañcadasaṅguliyo eko pādoti vuccati. Idaṁ tīsu vedesu āgatavasena vuttaṁ.",
  "anya-e1102n1:122": "Aparampi",
  "anya-e1102n1:123": "‘‘Dasa kesā ekatilaṁ, chatilaṁ yavakaṁ bhave;",
  "anya-e1102n1:124": "Catuyavañca aṅguli, aṭṭhaṅguli ekā muṭṭhi, ratanaṁ timuṭṭhi bhave’’ti.",
  "anya-e1102n1:125": "Vuttattā dasakesā ekaṁ tilaṁ nāma. Chatilaṁ ekaṁ yavaṁ nāma. Catuyavaṁ ekāaṅguli nāma. Aṭṭhaṅgulaṁ ekāmuṭṭhi. Trimuṭṭhi ekaratanaṁ. Pañca ratanāni ekodaṇḍo. Vīsati daṇḍāni ekousabho. Asīti usabhā ekā gāvī. Catasso gāviyo ekayojananti vuttaṁ, tenevāha.",
  "anya-e1102n1:126": "‘‘Pañcahattho mato daṇḍo, vīsadaṇḍo ca usabho;",
  "anya-e1102n1:127": "Asīti usabhā gāvī, catugāvī ca yojana’’nti.",
  "anya-e1102n1:128": "Idaṁ pakatiayanavasena vuttaṁ. Cakkavāḷaayanayojanavasena pana",
  "anya-e1102n1:129": "‘‘Sattahattho mato daṇḍo, vīsadaṇḍo ca usabho;",
  "anya-e1102n1:130": "Asīti usabhā gāvī, catugāvī ca yojana’’nti vuttaṁ.",
  "anya-e1102n1:131": "Aparampi.",
  "anya-e1102n1:132": "‘‘Dasa kesā ekatilaṁ; Chatilaṁ ekaṁ yavaṁ;",
  "anya-e1102n1:133": "Catuyavaṁ ekaṅguli; Aṭṭhaṅgulaṁ ekāmuṭṭhi;",
  "anya-e1102n1:134": "Trimuṭṭhi ekaratanaṁ, aṭṭhavīsatiratanaṁ ekaṁabbhantaranti.",
  "anya-e1102n1:135": "Vuttaṁ. Tenevāha ‘‘tattha ekaṁ aṭṭhavīsatihattappamāṇaṁ hotī’’ti. Ettha ca agāmake ceti ettha akāro kataratthoti, tathā hi akāro.",
  "anya-e1102n1:136": "Paṭisedhe vuddhitabbhāve, aññatthe sadisepica;",
  "anya-e1102n1:137": "Viruddhe garahe suññe, akāro viraha’ppake’ti.",
  "anya-e1102n1:138": "Vuttesu dissati tathā hi ajanetvā tiādīsu paṭisedhe dissati. ‘‘Aparihānīyā dhammā’’ti ādīsu vuddhimhi. ‘‘Anavajjaṁ bhante’’ti ādīsu tabbhāve akkharā’ti ādīsu aññatthe. ‘‘Amaru rājā’’tiādīsu sadise. ‘‘Amala’’nti ādīsu viruddhe. ‘‘Aseṭṭhoyaṁ brāhmaṇo abrahmacārī’’ti ādīsu garahe. ‘‘Agāmo’’ti ādīsu suññe. ‘‘Apatikāyaṁitthī’’ti ādīsu virahe. ‘‘Atha nāyaṁ kaññā’’ti ādīsu appake. Idha pana suññe virahe vā daṭṭhabbo. Suññatthena pana agāmake nimanusse kevalāraññeti attho. Virahattho vā agāmake gāmavirahite padeseti attho daṭṭhabbo. Teneva suññatthena virahatthena ‘‘agāmake’’timināpadena gāmanadījātassarasamudde muñcitvā yaṁ anavasesaṁ heṭṭhā pathavīsandhārakaudakampiudakasandhārako vātopi ajaṭākāsampi, tathā yāva uparibrahmalokaṁ upādāya sabbaṁ asurayakkhasurādiākāsaṭṭhakadevabrahmavimānānipi araññantveva saṅgahitā. Nadīsamuddantaresupi macchabandhānaṁ agamanapatho dīpako vā pabbato vā, sopi araññasīmātveva saṅkhyaṁ gacchati, tasmā ayaṁ sattabbhantarasīmā nimanusse kevalāraññe pathavīmaṇḍalepi devaloke vimānakapparukkhādīsupi labbhateva. Pathaviyaṁ pana yasmiṁ gāmakhette heṭṭhā pathaviyā yattha vā suvaṇṇamaṇiādīni khaṇitvā gahetuṁ sakkonti, taṁ padesaṁ gāmakhettameva. Tato parā yāva pathavīsandhārakaudakā ajaṭākāsepi labbhateva. Nanu chakāmāvacara devalokesupi devavimānakapparukkhagāmanigamādayopi attheva. Atha kasmā ‘‘araññā’’ti kathitāti amanussā vā sattā jātibhinnattā ca te agāmāyeva, teneva ‘‘nimanussamhi araññamhī’’ti vuttaṁ. Tiracchānavatthusmimpi ‘‘nāgo vā hotu supaṇṇamāṇavakādīnaṁ vā aññataro antamaso sakkaṁ devarājānaṁ upādāya yo koci amanussajātiko sabbova imasmiṁ atthe tiracchānagatoti veditabbo’’ti vuttaṁ, tasmā jātibhinnatāya amanussāvāso araññanti veditabbo. Abbhantarasīmāya vicāraṇā.",
  "anya-e1102n1:139": "Idāni udakukkhepasīmāya saṁvaṇṇanākkamo sampatto. Tattha ‘‘sabbā bhikkhave nadī asīmā. Sabbo samuddo asīmo. Sabbo jātassaro asīmo. Nadiyā vā bhikkhave samudde vā jātassare vā yaṁ majjhimassa purisassa samantā udakukkhepā, ayaṁ tattha samānasaṁvāsā ekūposathā’’ti paññattā, ayaṁ udakukkhepasīmā nāma. Tattha ‘‘sabbā bhikkhave nadī asīmā’’ti ettha asīmasadde akāro virahattho, asīmā baddhasīmā virahitāti attho. Ñattidutiyakammavācaṁ sāvetvāpi bandhasīmāvirahitāti vuttaṁ hoti. Paṭisedhattho vā, asammannitabbāti attho. Vuḍḍhiattho vā, ‘‘asekkhā dhammā’’ti yathā sikkhitasikkhā niṭṭhitasikkhāti vuttaṁ hoti. Evaṁ asīmāsīmakiccaniṭṭhappattāti attho. Ñattidutiyakamma vācaṁ sāvetvā sammatāpi asammatāyeva, attano sabhāveneva gāmasīmā viya baddhasīmāsadisāti vuttaṁ hoti. Etena nadījātassarasamuddānaṁ baddhasīmāya akhettabhāvo dassito hoti. Evaṁ ‘‘sabbā bhikkhave nadī asīmā’’tiādinā nadīsamuddajātassarānaṁ baddhasīmābhāvaṁ paṭikkhipitvā tattha lokavohārasiddhāsu etāsu nadīādīsu abaddhasīmāsu puna vaggakammaparihāratthaṁ vālikādīhi sīmaparicchindanaṁ kattukāmo bhagavā ‘‘nadiyā vā bhikkhave samudde vā jātassare vā yaṁ majjhimassa purisassa samantā udakukkhepā’’ti ādimāha. Tattha majjhimassa purisassati thāmamajjhimassa purisassa tenevāha samantapākādikāya vinayaṭṭhakathāyaṁ ‘‘thāmamajjhimena purisenā’’ti. Yadi vaḍḍhakīpurisamiccheyya, ‘‘vaḍḍhakīpurisenā’’ti vuttaṁ bhaveyya, na panevaṁ vuttaṁ, tena ñāyati ‘‘thāmamajjhimassa purisassā’’ti. Tividhā hi purisā uttamapuriso majjhimapuriso pakatipurisoti. Tattha uttamapuriso nāma sabbaññu bhagavā, so hi bhagavā sabbasattuttamo thāmayasasampattiissariyādīhi tathā hi tathāgatassa thāmo.",
  "anya-e1102n1:140": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "anya-e1102n1:141": "Gandhamaṅgalahemañca, uposathaṁ chaddantime’’ti.",
  "anya-e1102n1:142": "Vuttānaṁ dasannaṁ hatthikulānaṁ balānusārena veditabbo. Tattha kāḷāvaka nti pakatihatthikulaṁ yaṁ dasannaṁ purisānaṁ kāyabalaṁ, taṁ ekassa kāḷāvakassa hatthino balaṁ. Yaṁ dasannaṁ kāḷāvakānaṁ balaṁ, taṁ ekassa gaṅgeyyassa balaṁ. Yaṁ dasannaṁ gaṅgeyyānaṁ balaṁ, taṁ ekassa paṇḍarassa balaṁ, yaṁ dasannaṁ paṇḍarānaṁ balaṁ, taṁ ekassa tambassa balaṁ. Yaṁ dasannaṁ tambānaṁ balaṁ, taṁ ekassa piṅgalassa balaṁ. Yaṁ dasannaṁ piṅgalānaṁ balaṁ, taṁ ekassa gandhahatthino balaṁ. Yaṁ dasannaṁ gandhahatthīnaṁ balaṁ, taṁ ekassa maṅgalassa balaṁ. Yaṁ dasannaṁ maṅgalānaṁ balaṁ, taṁ ekassa hemassa balaṁ. Yaṁ dasannaṁ hemavatānaṁ balaṁ, taṁ ekassa uposathassa balaṁ. Yaṁ dasannaṁ uposathānaṁ balaṁ, taṁ ekassa chaddantassa balaṁ. Yaṁ dasannaṁ chaddantānaṁ balaṁ, taṁ ekassa tathāgatassa kāyabalaṁ. ‘‘Nārāyanasaṅkhātaṁ bala’’ntipi idameva vuccati. Tattha nārā vuccanti rasmiyo, tā bahū nānāvidhā tato uppajjantīti nārayanaṁ, vajiraṁ, tasmā vajirasaṅkhātaṁ balanti pi attho, tadetaṁ pakatihatthigaṇanāya hatthikoṭisahassaṁ, purisagaṇanāya dasannaṁ purisakoṭisahassānaṁ balaṁ hoti, idaṁ tathāgatassa kāyabalaṁ. Issariyādibalavidhānaṁ pana taṁtaṁ suttānusārena veditabbaṁ. Majjhimapuriso nāma vaḍḍhakipuriso so hi tathāgatassa balaṁ paṭicca sinerupabbatarājaṁ sāsapabījena minanto viya satenapisahassenapi satasahassenapi minetuṁ abhabbo, antamaso pādaṅguṭṭha so pādaṅguṭṭhakampi gaṇhetuṁ abhabbova. Tassa pakatipurisato mahantabhāvena majjhe bhavattā majjhimapuriso nāma jāto, tathā hi sugatavidatthi vaḍḍhakissa tisso vidatthiyo, vaḍḍhakihatthena diyaḍḍhahattho hoti, tathā vaḍḍhakividatthi pakatipurisassa dve vidatthiyo, pakatipurisahatthena paripuṇṇahattho hoti tathā hi sugatavidatthi nāma idāni majjhimassa purisassa tisso vidatthiyo, vaḍḍhakihatthena diyaḍḍho hattho hotīti kuṭikārasikkhāpadaṭṭhakathāyaṁ vuttaṁ. Ayaṁ idha majjhimapurisoti nādhippetā. Kasmā kuṭikārasikkhāpadeyeva tihatthāti vaḍḍhakihatthena tihatthā. Pamāṇayutto mañcoti pakatividatthiyā navavidatthippamāṇo mañcoti vuccati yathā, evaṁ majjhimapurisenā’ti idha avatvā’thāmamajjhimena purisenā’ti aṭṭhakathāyaṁ vuttattā. Pakatipuriso nāma’yaṁ dasannaṁ purisānaṁ kāyabalaṁ, taṁ ekassa kāḷāvakassa hatthino bala’nti vuttapuriso pakatipuriso nāma. Tattha kiñcāpi ekacce puññavantā rājā ajātasattu jīvako komārabhacco itthiyāpi visākhā migāramātāti evamādayo pañcannaṁ hatthīnaṁ balaṁ dhārenti, na pana te majjhimapurisā nāma honti, pakatipuriso yeva, puññavantabhāvena visesapurisattā. Idha pana pakatipurisoyeva thāma majjhimapurisoti adhippeto. Udakukkhepāti udakukkhepena paricchinnā, tenevāha mātikāṭṭhakathāyaṁ līnatthappakāsaniyaṁ udakukkhepāti karaṇatthe nissakkavacananti āha. Udakukkhepenā’ti ayañhetthattho . Nadīsamuddajātassaresu yaṁṭhānaṁ majjimassa purisassa samantā parisapariyantato udakukkhepena paricchinnaṁ, ayaṁ tattha nadīādīsu lokavohāra siddhāsu tāsueva abaddhasīmāsu aparāpi samānasaṁvāsā ekūposathāti kaṅkhāvitaraṇiyaṁ pana yaṁ majjhimassa purisassa samantā udakukkhepāti yaṁ ṭhānaṁ thāmamajjhimassa purisassa samantato udakukkhepena paricchinnaṁ. Tattha yathā akkhadhuttā dāruguḷaṁ khipanti, evaṁ udakaṁ vā vālikaṁ vā hatthena gahetvā majjhimena purisena sabbathāmena khipitabbaṁ. Yattha evaṁ khittaṁ udakaṁ vā vālikā patati, ayaṁ udakukkhepo nāma. Ayaṁ tattha samāna saṁvāsā ekūposathāti, ayaṁ tesu nadīādīsu udakukkhepaparicchinnā sīmā samānasaṁvāsāceva ekūposathācā’ti atthayojanaṁ katvā ayaṁ etesaṁ nadīādīnaṁ antoyeva labbhati, na bahi, tasmā nadiyā vā jātassare vā yattakaṁ padesaṁ pakativassakāle catūsu māsesu udakaṁ ottharati, samudde yasmiṁ padese pakativīciyo osaritvā saṇṭhahanti, tatopaṭṭhāya kappiyabhūmi. Dubbuṭṭhikāle vā gimhe vā nadījātassaresu sukkhesupi sāeva kappiyabhūmi. Sace pana sukkhe jātassare vāpiṁ vā khaṇanti vappaṁ vā karonti, taṁ ṭhānaṁ gāmakhettaṁ hoti. Yā panesā kappiyabhūmīti vuttā, tato bahi udakukkhepasīmā na gacchati, antoyeva gacchati, tasmā tesaṁ antoparisapariyantato paṭṭhāya samantāudakukkhepa paricchedo kātabbo’’ti vuttaṁ. Gaṇṭhipade pana yaṁ majjhimassa purisassa samantā udakukkhepāti pana etissā nadiyā catuvaggādīnaṁ saṅghānaṁ visuṁ catuvaggakaraṇīyādikammakaraṇakāle sīmāparicchedadassanatthaṁ vuttaṁ, ticīvarena vippavāsaparicchedadassanatthampi sattabbhantarasīmāya paricchedadassanaṁ viyāti ācariyā, tasmā udakukkhepaparicchedābhāvepi antonadiyaṁ kātuṁ vaṭṭatīti siddha’nti likhitaṁ. Tattha udakukkhepaparicchedābhāvepī’ti idaṁ padaṁ samantato udakukkhepena paricchinna’nti mahāaṭṭhakathāvacanena vā samantā udakukkhepaparicchedo kātabbo’ti mātikāṭṭhakathāya kaṅkhā vitaraṇiyañca vuttavacanena vā, ‘‘tatthāpi hi majjhimapuriso na ñāyati, tathā sabbathāmena khipana’’nti vā, ‘‘etadatthameva hi vālikādīhi sīmaparicchindana’’nti vā vimativinodanīvacanehi vā na sameti. Ganthakārenāpi parūpavādavivajjanatthaṁ ‘‘ayaṁ amhākaṁ khantī’’ti avatvā’acariyā’ti aññakattāre nidassitvā parato nigamane ‘‘idaṁ sabbaṁ suṭṭhu vicāretvā garukule payirupāsitvā gahetabbaṁ yuttaṁ gahetabbaṁ, itaraṁ chaḍḍetabba’’nti vuttaṁ tasmā aññesaṁ ācariyānaṁ matena likhitanti daṭṭhabbaṁ. Aññathā tissopi saṅgītiyo ārūḷhe aṭṭhakathāvacane ca kaṅkhāvitaraṇī-vimativinodanīvacanāni ca makkhetabbāni bhaveyyuṁ, ganthāpi aññamaññaviruddhā bhaveyyuṁ, bhagavatā paññattasikkhāpadampi sāvakānaṁ matena paṭisaṅkharitabbaṁ bhaveyya bhagavatā paññattasikkhāpadaṁ pana na makkhetabbaṁ, yathā paññatteyeva vattitabbaṁ vakkhati hi vatthuṁ jānitvāpi majjaṁ pivato bhikkhussa pācittiyaṁ, sāmaṇerassa pana jānitvā pivato sīlabhedo, na ajānitvāti vuttaṁ tattha kāraṇaṁ maggitabbaṁ, sikkhāpada paññattiyā buddhānameva visayattā na vā maggitabbaṁ, yathā paññatteyeva vattitabba’nti tasmā samantā udakukkhepāti paññattasikkhāpadānurūpaṁ samantato udakukkhepena paricchinnanti vā udakaṁ ukkhipitabbanti vā udakukkhepena pi paricchinnā sīmātivā samantā udakukkhepaparicchedo kātabboti vā vuttadhammasaṅgāhakattherānaṁ vacanameva pamāṇaṁ te hi buddhamataññuno, idañca vacanaṁ bhagavato na paccakkhavacanaṁ nāpisaṅgāhakattherānaṁ vacanaṁ athavā ‘‘yaṁ majjhimassa purisassa samantā udakukkhepā’’ti pana etissā nadiyā…pe… sattabbhantarasīmāya paricchedadassanaṁ viya sīmaparicchedadassanatthaṁ vutta’nti ācariyā yasmā vadanti, tasmā udakukkhepaparicchedābhāvepi antonadiyaṁ kātuṁ vaṭṭatīti siddhanti imissā atthayojanāya na dhammasaṅgāhakattherāpi paviṭṭhā, ganthakāropi apaviṭṭho. Kasmāti ce tissopi saṅgītiyo ārūḷhesu vinayaṭṭhakathāsuceva tabbivaraṇabhūtāsu silokaṭīkāsu ca ‘‘udakukkhepena paricchinnaṁ, udakaṁ ukkhipitabbaṁ, udakukkhepaparicchedo kātabbo’’ti ādinā bahūhi ākārehi udakukkhepaparicchedameva likhanti, tasmā dhammasaṅgāhakattherāpi appaviṭṭhāti viññāyati ganthakāro pi parūpavādavivajjanatthaṁ ‘‘ācariyā’’ti aññakattāre nidasseti, tasmā gantthakāropi appaviṭṭhoti viññāyati, idañca vacanaṁ kesañci therānaṁ attanomati, attanomatica nāmesā sabbadubbalā, sinerupabbatarājaṁ sāsapabījena minento viya sabbaññubuddhena paññattassa udakukkhepāti sikkhāpadassa atthaṁ vadantānaṁ mahākassapayasamoggaliputtatissapabhutīnañca tesaṁ sissānusissānaṁ mahāvihāravāsīnañca vacanaṁ ko nāma puggalo makkhetuṁ sakkhissati, upasampadādikammassa ca garukammattā sāsanassa mūlattā ca garukeyeva ṭhātabbaṁ. ‘‘Yaṁ majjhimassa purisassa samantā udakukkhepā’’ti bhagavatā paññattaṁ, kathaṁ majjhimassa purisassa udakukkhepārahaṭṭhānameva udakukkhepasīmā, udāhu udakukkhepeneva udakukkhepasīmāti codanaṁ pariharanto aṭṭhakathācariyo kathaṁ pana udakaṁ ukkhipitabbantyādimāha. Tattha kathanti kathetukamyatā pucchā, kathaṁ kena kāraṇena udakaṁ ukkhipitabbaṁ udakāsiñcanasaṅkhepena ukkhipitabbaṁ atha kho leḍḍukhipanadāruguḷakhipanākārena ukkhipitabbanti attho. Akkhadhuttāti sāmaññena vuttepi ‘‘sīho gāyati naṅguṭṭhaṁ, sīho cāleti vāladhi’’nti ettha viya dāruguḷaṁ khipanti saddantarasannidhānato atthavasena dāruguḷakīḷakā dhuttajanāti viññāyati akkhasaddo hi jūtepi nirūḷho. Dāruguḷanti bhamaṁ āropetvā āraggena katadāruvikati ayañhetthattho… yathā akkhadhuttā dāruguḷakā dhuttajanā dāruguḷaṁ hatthena gahetvā attano balaṁ dassentā viya sabbathāmena attānaṁ onamitvā khipanti, evameva thāmamajjhimena purisena udakaṁ vā vālikaṁ vā hatthena gahetvā attano balaṁ dassentāviya onamitvā sabbathāmena nisinnassa vā ṭhitassa vā parisapariyantato anupariyāyitvā khipitabbaṁ, evaṁ cittaṁ udakaṁ vā vālikaṁ vā yattha yasmiṁ ṭhāne patati, ayameko udakukkhepo nāmāti ‘‘ayameko udakukkhepo’’ti iminā padena dvinnaṁ saṅghānaṁ visuṁvisuṁ kammakaraṇādhikāre sīmantarikattā aññassāpi udakukkhepassa sambhavaṁ dasseti, teneva mātikāṭṭhakathāyaṁ ‘‘sace pana dve saṅghā visuṁvisuṁ uposathādikammaṁ karonti, dvinnaṁ udakukkhepānaṁ antare añño eko udakukkhepo upacāratthāya ṭhapetabbo’’ti vuttaṁ, vimativinodaniyampi ‘‘tassa antoti tassa udakukkhepaparicchinnassa ṭhānassa anto na kevalañca tasseva anto, tato bahipi ekassa udakukkhepassa anto ṭhātuṁ na vaṭṭatīti vacanaṁ udakukkhepaparicchedassa dubbijānato kammakopasaṅkā hotī’’ti vuttaṁ, sāratthadīpaniyaṁ pana ‘‘tassa anto hatthapāsaṁ vijahitvā ṭhito kammaṁ kopetīti iminā paricchedato bahi yattha katthaci ṭhito kammaṁ na kopetīti dīpetī’’ti vatvā mātikāṭṭhakathāvacanampi paṭikkhipi, taṁ ekasaṅghaṁ sannipātaṁ sandhāya vuttanti daṭṭhabbaṁ, yathā ca mahāsīmāya khaṇḍitvā baddhānaṁ khaṇḍasīmānaṁ aññamaññasaṅkaravivajjanatthaṁ sīmantarikā ṭhapitā, evameva attano sabhāvena gāmasīmā viya sayaṁ jātasīmāyaṁ nadīsamuddajātassarānaṁ atimahantabhāvena udakukkhepena udakukkhepasīmā bhagavatā anuññātā, tathāpi dvinnaṁ baddhasīmānamiva aññamaññasaṅkaravivajjanatthaṁ dvinnaṁ udakukkhepasīmānaṁ antare sīmantarikatthāya añño udakukkhepo ṭhapetabbo’ti vuttaṁ, sanimittā baddhasīmā, saudakukkhepā udakukkhepasīmā, sīmantarikā viya eko udakukkhepo daṭṭhabbo, teneva vimativinodaniyaṁ ‘‘idañcettha sīmantarikāvidhānaṁ dvinnaṁ baddhasīmānaṁ sīmantarikāanujānanasuttānulomato siddhanti daṭṭhabba’’nti vuttaṁ, ekasmiṁ saṅghasannipāte pana ekassa udakukkhepassa bahi tiṭṭhantopi kammaṁ na kopetīti daṭṭhabbaṁ vuttañhi vimativinodaniyaṁ bhagavatā nidānavasena ekagāmasīmanissitānaṁ ekasabhāgānañca dvinnaṁ baddhasīmānameva aññamaññaṁ sambhedajjhottharaṇaṁ sīmantarikaṁ vinā abyavadhāne ṭhānañca bhagavatā anumatamevāti ñatvā aṭṭhakathācariyā idhāpi sīmantarikāvidhānamakaṁsu visabhāgasīmānampi hi ekasīmanissitattaṁ ekasabhāvattañcāti dvīhaṅgehi samannāgate sati eva sīmantarikaṁ vinā ṭhānaṁ sambhedāya hoti, nāsatīti daṭṭhabba’nti. Evaṁ nadīsamuddajātassaresu samantāudakukkhepāti paññattasikkhāpadānurūpaṁ udakukkhepena paricchedaṁ dassetvā rassapabhave nadījātassarapadese udakukkhepena vināva attano sabhāvena gāmasīmāyamiva sabbathā kappiyabhāvaṁ dassetuṁ sace pana nātidīghā hoti, pabhavato paṭṭhāya tyādimāha. Tattha pabhavato paṭṭhāyāti yasmiṁ padese catumāsaparamā nadī sandati, tassa uparimabhāgato paṭṭhāyāti attho. Yāva mukhadvārā ti yāva nadītīramevettha mukhadvārāti adhippetā. Sabbatthā’ti sabbasmiṁ nadīpadese udakukkhepasīmākammaṁ natthī ti udakukkhepena pavattā sīmā udakukkhepasīmā. Karitabbanti kammaṁ, karakaraṇeti dhātu, rammapaccayo. Karaṇeti manodvāravīthiyā sattamakusalajavanacittasamuṭṭhāpitavāyodhātuyā vikārabhūto kāyapayogo, tena kāyapayogena khipitabbaṁ uddhaṭaṁ kammanti vuccati paramatthavasena pana kāyapayogasaṅkhātāya cittaṁ javāyodhātuyā vipphārena desantarappattisamuṭṭhāpikā aṭṭhakalāpapuñjāyeva. Udakukkhepasīmāya kammaṁ udakukkhepasīmākammaṁ taṁ ettha rassapabhavanadiyā natthīti attho. Ayañhetthattho sace nadī nātidīghā hoti aḍḍhayojanaṁ vā gāvutaṁ vā aḍḍhagāvutaṁ vā, tassā pavattanaṭṭhānato paṭṭhāya yāva nadītīrā sabbattha nadīpadese ajjhottharitvā saṅgho nisīdati, tattha tasmiṁ nadīpadese samantato avasesanadiyā abhāvā vaggakammasaṅkābhāvena udakukkhepasīmā kammaṁ natthi, kevalā nadī sīmāyevāti sāratthadīpaniyampi mātikāṭṭhakathāyalīnatthappakāsaniyampi etadeva sanniṭṭhānaṁ vuttaṁ vimativinodaniyaṁ pana yattha khuddake araññe mahantehi vā bhikkhūhi paripuṇṇatāya vaggakammasaṅkābhāvena sattabbhantarasīmāpekkhā natthi, tattha satthabbhantarasīmā na uppajjati, kevalāraññasīmāyeva tattha saṅghena kammaṁ kātabbaṁ nadīādīsupi eseva nayo vakkhati hi sace nadī nātidīghā hoti, pabhavato paṭṭhāya yāvamukhadvārā sabbattha saṅgho nisīdati, udakukkhepasīmākammaṁ natthī’ti ādi ca ubhayatthāpi ca. Yassaṁ disāyaṁ sattabbhantarassa vā udakukkhepassa vā okāso nappahoti, tattha kathaṁ minanaṁ khipanaṁ vā bhaveyya, gāmakhettādīsu pavisanato akhette sīmā paviṭṭhā nāmātisīmā vipajjeyya, apekkhāya sīmuppattiyaṁ pana yato pahoti, tattha sattabbhantaraudakukkhepasīmā sayameva paripuṇṇā jāyanti. Yato pana nappahoti, tattha attano khettappamāṇeneva jāyanti, na bahīti vuttaṁ, ettha ca’sīmāpekkhāya sattabbhantaraudakukkhepasīmā sayameva paripuṇṇā jāyantī’ti vuttattā udakukkhepaṁ vināyeva apekkhāya sīmāya udakukkhepasīmā uppajjatī’ti atthaṁ vadanti, taṁ ayuttarūpaṁ viya dissati. Kasmāti ce pāḷinayavirodhato vimativinodaniyaṁ parato vuttavacanenāpi virodhato ca. Idañca vacanaṁ ācariyassa kesañci puggalānaṁ vādappakāsanatthaṁ vuttaṁ bhaveyya. Kasmā parato vuttavacanena aghaṭiyattā ca pāḷiyaṭṭhakathāṭīkāvacanehipi virujjhanato ca, taṁ parato vaṇṇayissāma. Yathā ca loke vatiṁ aparikkhipitvā ‘‘idaṁ vatiyā ṭhāna’’nti ca yathā ca naṅgalakoṭiyā akasitvā ‘‘idaṁ kasikaṭṭhāna’’nti ca yathā ca vatthuṁ karontā manussā kudhārīpharasuādinā rukkhe acchinditvā ‘‘idaṁ mama kudhāripatanaṭṭhāna’’nti ca yathā ca dāttena alāyitvā ‘‘idaṁ mama lāyitaṭṭhāna’’nti ca na sakkā vattuṁ, evameva udakaṁ vā vālikaṁ vā hatthena akhipitvā ‘‘ayameko udakukkhepoti ca, udakapatanaṭṭhānanti ca na sakkā vattuṁ. Ettha ca dve bhikkhū evaṁ vivādaṁ karonti vimativinodaniyaṁ ‘‘yattha khuddake araññe mahantehi bhikkhūhi paripuṇṇatāya vaggakammasaṅkābhāvena sattabbhantarasīmāpekkhā natthi, tattha sattabbhantarasīmā na uppajjati, kevalāraññasīmāyeva tattha saṅghena kammaṁ kattabbaṁ nadī ādīsupi eseva nayo. Vakkhati hi sace nadī nātidīghā hoti. Pabhavato paṭṭhāya yāva mukhadvārā sabbattha saṅgho nisīdati, udakukkhepasīmākammaṁ natthī’tiādiṁ, iminā eva vacanena vaggakammaparihāratthaṁ sīmāpekkhāya sati eva udakukkhepasīmā sattabbhantarasīmā uppajjanti, nāsatīti daṭṭhabba’nti vuttattā udakukkhepaṁ vināva parisapariyantato paṭṭhāya sīmāpekkhāya saheva udakukkhepasīmā uppajjati tasmā udakukkhepena payojanaṁ natthevāti te evaṁ vattabbā ‘‘mā sappurisā evaṁ vadeyyātha ācariyavarañca mā abbhācikkhatha idañca vacanaṁ ācariyavarassa neyyavacanaṁ, paratopi ācariyavaro sanniṭṭhānaṁ vakkhati vinayaṭṭhakathāsuceva sāratthadīpaniyañca vuttavacanehipi tava vacanaṁ asaṁsandeva, vimativinodaniyameva parato vuttavacanenāpi na ghaṭiyati. Kathaṁ neyyavacanaṁ hotīti. ‘‘Sīmāpekkhāya sati eva…pe… nassatī’’ti ettha sīmāpekkhāya vinā maggagamananhānādi atthehi bhikkhūhi araññe vā nadīādīsupivā paviṭṭhakkhaṇeyeva nuppajjati, sīmāpekkhāya satieva araññe samantā sattabbhantarā’ti paññattasikkhāpadānurūpaṁ abbhantarasīmā uppajjati’ nadīsamuddajātassaresupi majjhimassa purisassa samantā udakukkhe’pāti paññatta sikkhāpadānurūpaṁ udakukkhepena saha udakukkhepasīmā uppajjati, na udakukkhepena vināti ayaṁ neyyattho. Nāsatītiettha udakukkhepena vināti atthopi na labbhate. Evañca sati vimativinodaniyaṁ yeva puna tatthāti lokavohārasiddhāsu etāsu nadīādīsu tīsu abaddhasīmāsu punavaggakammaparihāratthaṁ sāsanavohārasiddhāya abaddhasīmāya paricchedaṁ dassentoti adhippāyo. Pāḷiyaṁ ‘‘yaṁ majjhimassa purisassā’’ti ādīsu udakaṁ ukkhipitvā khipiyati etthāti udakukkhepo, udakassa pathanokāso, tasmā udakukkhepā. Ayañhettha padasambandhavasena attho… ‘‘parisa pariyantato paṭṭhāya samantā yāva majjhimassa purisassa udakukkhepo udakapatanaṭṭhānaṁ, tāva yaṁ taṁ paricchinnaṁ ṭṭhānaṁ, ayaṁ tattha nadīādīsu aparā samānasaṁvāsā udakukkhepasīmā’’ti vuttaatthapadehipi samānaṁ bhaveyya ācariyameva hi kecipana samantā abbhantaraṁ minitvā paricchedakaraṇeneva sīmā sañjāyati, na sayamevāti vadanti, taṁ na gahetabbhantyādinā kecivādaṁ paṭikkhipitvā minanakhipane dosaṁ dassetvā ca yaṁ panettha abbhantaraminanappamāṇassa vālikādikhipanakammassa ca dassanaṁ, taṁ sayaṁjātasīmānaṁ ṭhitaṭṭhānaparicchedadassanatthaṁ kataṁ, gāmūpacāragharūpacārajānanatthaṁ leḍḍusuppādikhipanavijānanadassanaṁ viya, teneva mātikāṭṭhakathāyaṁ sīmaṁ vā bandhanti udakukkhepaṁ vā pariccheda’nti vuttaṁ, evaṁ katepi tassa paricchedassa pabhavato ñātuṁ asakkuṇeyyattena thūlato ñatvā antotiṭṭhantehi nirāsaṅkaṭṭhāne ṭhātabbaṁ aññaṁ bahikarontehi atidūre nirāsaṅkaṭṭhāne pesetabbanti vā, tasmā yathā vuttasīmāpekkhavaseneva tāsaṁ sattabbhantaraudakukkhepasīmānaṁ uppatti, tabbigamena vināso ca gahetabboti amhākaṁ khanti, vīmaṁsitvā gahetabbaṁ, añño vā pakāro ito yuttataro gavesitabbo’ti āha. Vīmaṁsitvā gahetabbaṁ. Añño vā pakāro ito yuttataro gavesitabbo’ti iminā ācariyassa vacanena imassa vacanassa attanomatibhāvañca ācariyassa apaṭisambhidāpattabhāvañca dasseti. Idañca vacanaṁ na bhagavato paccakkhavacanaṁ, nāpidhammasaṅgāhakattherānaṁ vacanaṁ, tissopi saṅgītiyo anārūḷhā, nāpi aṭṭhakathāya saṁvaṇṇanācariyassa vādappakāsanameva tasmā asallakkhitabbameva sāratthadīpaniyampi sace nadī nātidīghā hotīti imissā saṁvaṇṇanādhikāre udakukkhepasīmā kammaṁ natthīti yasmā sabbopi nadīpadeso bhikkhūhi ajjhotthaṭo, tasmā samantato nadiyā abhāvā udakukkhepena payojanaṁ natthī’ti vuttaṁ tathā hi samantato nadiyā abhāvā udakukkhepena payojanaṁ natthī’tiimassa anvayavasena vā atthāpattivasena vā samantato nadiyā bhāve sati udakukkhepena payojanaṁ attheva vaggakammaparihāratthanti attho labbhate mātikāṭṭhakathāya līnatthappakāsaniyampi ‘‘samantā udakukkhepaparicchedo kātabboti pahonakaṭṭhānaṁ sandhāya vuttaṁ yattha pana kunnadiyaṁ nappahoti. Tattha pahonakaṭṭhāne udakukkhepaparicchedo kātabbo’tivuttaṁ. Udakukkhepaparicchedo kātabbo’ti iminā vacanena sīmāpekkhāya saha udakukkhepaṁ vinā attano sabhāveneva nuppajjatīti viññāyati, tathā hi udakukkhepaparicchedake kattāre asati kathaṁ udakukkhepaparicchedo kātabbo bhaveyya tasmā ‘‘vaggakammaparihāratthaṁ sīmāpekkhāya sati eva udakukkhepasattabbhantarasīmā uppajjanti, nāsatī’ti idaṁ vacanaṁ sāratthadīpaniyañca mātikāṭṭhakathāyañca vuttavacanehi aññamaññaviruddhaṁ viya dissati vimativinodaniyaṁyeva ca ‘‘mahoghena pana unnataṭṭhānato ninnaṭṭhāne patantena khato khuddako vā mahanto vā lakkhaṇayutto jātassarova etthāpi khuddake udakukkhepakiccaṁ natthi samudde pana sabbathā udakukkhepasīmāyameva kammaṁ kātabbaṁ, sodhetuṁ dukkarattā’’ti vuttaṁ tathā hi ayamācariyavaro pubbe ‘‘vaggakammaparihāratthaṁ sīmāpekkhāya sati eva udakukkhepasattabbhantarasīmā uppajjanti, nāsatī’’ti vatvā parato kathamācariyavarena ‘‘etthāpi khuddake udakukkhepakiccaṁ natthi’’tyādivacanamuccate, tatthāyaṁ viggaho udakaṁ ukkhipitvā khipīyati etthāti udakukkhepo udakassa patanokāso kintuṁ, ṭhānaṁ karitabbaṁ kiccaṁ kara karaṇeti dhātu riccapaccayo yaṁ. ‘‘Ajjeva kiccaṁ ātappa’’nti yathā, udakukkhepassa kiccaṁ karaṇaṁ udakukkhepakiccaṁ. Samudde panā ti ettha pana saddo visesattho, pakkhantaratthotipi apare visesatthe pana nadījātassaresu mahantesu udakukkhepasīmāyameva kātabbaṁ, khuddake pana kevale nadījātassarepi kātabbaṁ samudde pana visesato udakukkhepasīmāyameva kātabbanti ayaṁ pana saddassa visesattho. Sabbathā ti sabbena sabbaṁ. Udakukkhepasīmāyamevā ti ettha evakāro sanniṭṭhānattho, udakukkhepasīmāyameva kammaṁ kātabbaṁ, na samuddasīmāya kadācīti attho yujjateva. Nadījātassaresu pana mahantesu udakukkhepasīmāya kātabbaṁ, khuddake nadījātassareyeva na kātabbanti ayaṁ attho sāmatthiyato labbhateva nadījātassaresu khuddakamahantabhāvena nadījātassaraudakukkhepāti dve dve sīmā labbhanti samudde pana kasmā samuddaudakukkhepavasena dve na labbhantīti samudde pana kasmā samuddaudakukkhepavasena dve na labbhantīti codanaṁ manasisandhāyāha ‘‘sodhetuṁ dukkarattā’’ti. Tattha sodhetuṁ dukkarattā ti samuddassa atimahantabhāvena samuddamotiṇṇe bhikkhū hatthapāsanayanaṁ vā bahisamuddakaraṇaṁ vā kātuṁ atidukkaraṁ tasmā sabbathā sabbena sabbaṁ udakukkhepasīmāyameva kātabbanti ayamācariyavarassa adhippāyo. Yadi vaggakammaparihāratthaṁ sīmāpekkhāya sati eva udakukkhepasīmā uppajjeyya, evaṁ sati samuddamotiṇṇe bhikkhusamūheva hatthapāsato bahi kareyya, evañca sati sodhetuṁ dukkarattā’ti hetupadampi niratthakaṁ bhaveyya na panevaṁ sakkā vattuṁ, tena ñāyati ‘‘vaggakammaparihāratthaṁ udakukkhepapayojana’’nti. Apica tesaṁ ācariyānaṁ adhippāyena ‘‘mayaṁ udakukkhepasīmāya na karoma, kevalaṁ samuddeyeva karomā’’ti icchamāne sati kathaṁ karissanti. Tasmā tesaṁ matena sīmāpekkhāya saheva udakukkhepasīmāya sambhavato gatagataṭṭhāne udakukkhepasīmā bhaveyya evañca sati ‘‘samudde pana sabbathā udakukkhepasīmāyameva kammaṁ kātabbaṁ, sodhetuṁ dukkarattā’’ti vacanampi niratthakaṁ bhaveyya evañca pana vadeyya… sabbaso samuddasīmāya alabbhamānataṁ sandhāya ‘‘samudde panā’’tyādivacanaṁ ācariyavarena vuttanti tathāpi na vattabbaṁ kasmā evañca atthe icchamāne sati ‘‘samudde pana sabbattha udakukkhe pasīmāva labbhatī’’ti vattabbaṁ siyā nanevaṁ vuttaṁ. Athavā pakaraṇādivasena saddatthe vibhajjīyamānepi virujjhateva kathaṁ saṁyogavasena ‘‘savacchaṁ dhenumānehī’’ti vutte ‘‘gāvī’’ti viññāyati, na vaḷavā. ‘‘Avacchaṁ dhenu’’nti vutte gāvīti viññāyati, na vaḷavāti ettha viya kadācipi evasaddena nivattetabbassa samuddassa nadiyamiva nātidīghabhāve alabbhamāne sati ‘‘samudde pana sabbathā udakukkhepasīmāyameva kammaṁ kātabba’’nti evakārena avattabbaṁ siyā, tathā hi saṁyogavippayogavasena ‘‘savacchaṁ dhenuṁ, avacchaṁ dhenu’’nti vutte gāvīti viññāyati, na vaḷavā. Vaḷavā ca nāma yonimaggassa atisambādhattā vijāyituṁ na sakkonti, gabbhassa pariṇatakāle kucchiṁ phāletvā ājaññapotakaṁ gaṇhanti evaṁ ekagabbheneva maranti tasmā ‘‘vaḷavaṁ savaccha’’ntivā avaccha’’nti vā vattuṁ nārahati evameva kadācipi nātidīghasamuddassapi anupalabbhamānattā taṁ nivattāpakena evasaddena ‘‘samudde pana sabbathā udakukkhepasīmāyameva kammaṁ kātabba’’nti apadisituṁ nārahatiyeva tasmā udakukkhepena sīmā uppajjatīti niṭṭhametthāva gantabbaṁ tena vuttaṁ ‘‘evañca atthe icchamāne sati samudde pana sabbathā udakukkhepasīmāva labbhatīti vattabbaṁ siyā na panevaṁ vutta’’nti tena ñāyati vaggakammaparihāratthaṁ vālikādīhi khipananti apica vimativinodaniyaṁyeva ‘‘gacchantiyā pana nāvāya kātuṁ na vaṭṭati. Kasmā udakukkhepamattameva hi sīmā, taṁ nāvā sīghameva atikkameti evaṁ sati aññissā sīmāya ñatti, aññissā anusāvanā hotī’’ti imassa saṁvaṇṇanādhikāre tanti sīmaṁ. Sīghameva atikkametīti iminā taṁ anatikkamitvā anto eva parivattamānāya kātuṁ vaṭṭatīti dasseti. Etadatthameva hi vālikādīhi sīmāparicchindanaṁ. Itarathā ‘‘bahiparivattā nukho no vā’’ti kammakopasaṅkā bhaveyya. Aññissā anusāvanāti kevalāya nadīsīmāya anusāvanā’ti ācariyavarena vuttaṁ. Yadisī māpekkhāya saha attano sabhāvena udakukkhepasīmā uppajjeyya, evaṁ sati nāvāya gatagataṭṭhāne samantato sabhā viya parikhipitvā udakukkhepasīmā uppajjeyya, uppajjamānepi ca aññissā anusāvanāti ca aparāya udakukkhepasīmāya anusāvanāti vattabbaṁ bhaveyya na panevaṁ vuttaṁ athāpi vadeyya ‘‘paṭhamotiṇṇaṭṭhāneyeva sīmāpekkhā hoti, gatagataṭṭhāne natthī’’ti, tampi vacanaṁ ayuttameva. Kasmā yāva kammaṁ na nipphannaṁ, tāva sīmāpekkhāya vinā asambhavato tena ñāyati ‘‘vaggakammaparihāratthaṁ udakukkhepaṁ vinā sīmāpekkhāya saheva attano sabhāvena udakukkhepasīmā nuppajjatī’’ti niṭṭhametthāva gantabbaṁ tasmā nāvāya kammaṁ karontehi thirataraṁ katvā nāvaṁ agamanīyaṁ katvāva kātabbaṁ. Sāratthadīpaniyampi ‘‘gacchantiyā pana nāvāya kātuṁnavaṭṭatīti ettha udakukkhepaṁ anatikkamitvā parivattamānāya kātuṁ vaṭṭatīti veditabba’’nti vuttaṁ. Evañca pana vadeyya ‘‘yāva parisā vaḍḍhati, tāva sīmāpi vaḍḍhati parisapariyantato udakukkhepoyeva pamāṇanti vinayaṭṭhakathāyaṁ vuttattā parisavasena vaḍḍhamānā udakakhipanaṁ vināyeva vaḍḍhati upacārasīmā viya tasmā udakukkhepena payojanaṁ natthevā’’ti. Taṁ nu, ayañhetthattho… udakukkhepasīmā nāmesā vaḍḍhamānā parisavaseneva vaḍḍhati baddhasīmāyaṁ pana vaḍḍhamānā samūhavasena vaḍḍhati. Kasmā parisavasena vaḍḍhamānā parisapariyantato udakukkhepo kātabboti. Apare evaṁ vadanti pubbe udakukkhepoyeva pamāṇaṁ, puna udakukkhepakiccaṁ natthi, kathinatthatasāṭakadānakammavācāviya tathā hi kathinatthatasāṭakadānakāle vuttakammavācā ekāyevavaṭṭati, atthateyeva kathine puna varasāṭakaṁ labhitvā kammavācāya dānakiccaṁ natthi evameva etthāpi pubbe udakukkhepoyeva pamāṇaṁ, puna udakukkhepakiccaṁ natthīti te upacārasīmāyamiva maññitvā vadanti upacārasīmāyañhi purisāya nisinnaṭṭhānameva upacārasīmābhāvena vaḍḍhati idha pana parisapariyantato udakukkhepappamāṇena vaḍḍhatiyeva na udakukkhepaṁ vināva ijjhate ‘‘kathaṁ pana udakaṁ ukkhipitabbaṁ yathā akkhadhuttā dāruguḷaṁ khipanti, evaṁ udakaṁ vā vālikaṁ vā hatthena gahetvā thāmamajjhimena purisena sabbathāmena khipitabbaṁ, yattha evaṁ khittaṁ udakaṁ vā vālikaṁ vā patati, ayameko udakukkhepo’’ti aṭṭhakathāvacanaṁ bhindanti nāma. Kimivāti ce, ye pana ‘‘kammameva kammakaraṇaṁ karoti, natthi nirayapālā’’ti vadanti, te ‘‘atthi bhikkhave niraye nirayapālā’’ti devadūtasuttaṁ bhindanti viyāti. Evañcapana vadeyya ye udakukkhepena saha ijjhanti, tepi ‘‘sacepi hi bhikkhusahassaṁ tiṭṭhati, tassa ṭhitokāsassa bāhirantato paṭṭhāya bhikkhūnaṁ vaggakammaparihāratthaṁ sīmāpekkhāya uppannāya tāya saha sayameva sañjātā sattabbhantarasīmā samānasaṁvāsakāti adhippāyo. Yattha pana khuddake araññe mahantehi vā bhikkhūhi paripuṇṇatāya vaggakammasaṅkābhāvena sattabbhantarasīmāpekkhā natthi, tattha sattabbhantarasīmā na uppajjati, kevalāraññasīmāyameva tattha saṅghena kammaṁ kātabbaṁ nadīādīsupi esevanayo’’ti vimati vinodaniyaṁ vuttavacanaṁ bhindanti nāmāti. Taṁ na, tena no kā hāni evampi amhākaṁ vāde koci virodho na vijjateva. Kasmāti ce, ime dve saddaracanāpi asambandhāva bhinnalakkhaṇā bhinnavisayā cetā sīmā. Kathaṁ saddaracanā asambandhā. Yathā araññe tattha sattabbhantarasīmā na uppajjati, kevalāraññamevāti vuccati, eva meva ‘‘nadiyāpi sabbattha saṅgho nisīdati, udakukkhepasīmā nuppajjatī’’ti avatvā ‘‘udakukkhepasīmā kammaṁ natthī’’ti kriyāparāmasanavasena vuttaṁ. Karitabbaṁ kammaṁ. Kiṁ taṁ, khipanaṁ. Evampi saddaracanā asambandhāva. ‘‘Vaggakammaparihāratthaṁ…pe… udakukkhepasīmā sattabbhantarasīmā uppajjati, nāsatī’’ti ettha ‘‘nāsatī’’ti imassa udakukkhepena vināpīti atthopi yujjateva. Kasmāti ce ‘‘sīmāpekkhāya satievā’’ti iminā anulomanayavasena ‘‘sīmāpekkhāya asati nuppajjatī’’ti attho yujjateva. Kecipana ‘‘samantā abbhantaraṁ minitvā paricchedakaraṇeneva sīmā sañjāyati, na sayamevā’’ti vadanti taṁ na gahetabbaṁ. Yadi hi…pe… yathā cettha, evaṁ udakukkhepasīmāyapi nadīādīsupi tatthāpi hi majjhimapuriso na ñāyati, tathā sabbathāmena khipananti imināpi vacanena ācariyavarassa udakukkhepena saheva sīmāpekkhāya sati udakukkhepasīmā uppajjati, nāsatīti adhippāyo ñāyati. Kathaṁ bhinnalakkhaṇā, gāmasīmasattabbhantaraudakukkhepasīmā kiñcāpi abaddhasīmasāmaññena samānā, na pana samānalakkhaṇā tathā hi ‘‘asammatāya bhikkhave sīmāya aṭṭhapitāya yaṁ gāmaṁ vā nigamaṁ vā upanissāya viharati, yā tassa gāmassa vā gāmasīmā, nigamassa vā nigamasīmā, ayaṁ tattha samānasaṁvāsā ekūposathā’’ti imasmiṁ sikkhāpade khuddako vā mahanto vā sabbopi gāmapadeso gāmasīmāti anuññātā, na sattabbhantarasīmāya viya samantā leḍḍupātukkhepena anuññātā abbhantarasīmāyapi agāmake ce araññe yaṁ nissāya viharati, tassa araññassa araññasīmāti nānuññātā tathā nadīsamuddajātassaresupi gāmasīmāyamiva sabbo nadīsamuddajātassarapadeso nadīsamuddajātassa rasīmāti evameva na anuññātā tathā abbhantarasīmāyamiva samantā sattabbhantarāti vā nānuññātā evamimā gāmasīmasattabbhantaraudakukkhepasīmā bhinnalakkhaṇā, tasmā bhagavatā paññattasikkhāpadānusāreneva gāmasīmāyapi khuddako vā mahanto vā sabbo gāmapadeso gāmasīmāva hoti, sattabbhantarasīmāyapi ‘‘samantā sattabbhantarā’’ti paññattasikkhāpadānusārena samantā sattabbhantarasīmā sīmāpekkhāya saha sayameva uppajjatī’’ti minanāminanavicāraṇā pana niratthakāva tathā udakukkhepasīmāyapi ‘‘majjhimassa purisassa samantā udakukkhepā’’ti paññattasikkhāpadānurūpaṁ udakukkhepena saheva uppajjatīti natthi khipanākhipana vicāraṇāya payojananti. Kathaṁ bhinnavisayā sattabbhantarasīmā araññavisayā, udakukkhepasīmā nadīsamuddajātassaravisayā, evampi etā gāmasīmasattabbhantaraudakukkhepasīmā bhinnavisayāva tasmā ‘‘nadīādīsu eseva nayo’’ti vuttepi sattabbhantarasīmā apekkhāya saheva attano sabhāveneva sattabbhantarasīmā uppajjati yathā. Evameva udakukkhepasīmāyapi apekkhāya saha udakukkhepaṁ katvāva vaggakammaparihāratthaṁ udakukkhepasīmā uppajjati, na vināti sanniṭṭhānaṁ kātabbaṁ. Nanu ca mātikāṭṭhakathāyaṁ paricchedabbhantare hatthapāsaṁ vijahitvā ṭhitopi, paricchedā bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti, idaṁ sabbaaṭṭhakathāsu sinniṭṭhāna’nti vuttavacane navirujjhatīti ce. Taṁ na, mātikāṭṭhakathāyaṁ ‘‘sace pana dvesaṅghā visuṁvisuṁ uposathādikammaṁ karonti, dvinnaṁ udakukkhepānaṁ antare añño eko udakukkhepo upacāratthāya ṭhapetabbo’’ti dvinnaṁ saṅghānaṁ visuṁ visuṁ kammakaraṇādhikāre vuttattā. Sāratthadīpaniyampi ‘‘tattha aññaṁ tattakaṁyeva paricchedaṁ anatikkamitvā ṭhitopi kammaṁ kopetīti idaṁ neva pāḷiyaṁ, na aṭṭhakathāyaṁ upalabbhati. Yadi cetaṁ dvinnaṁ saṅghānaṁ visuṁvisuṁ uposathādikammakaraṇādhikāre vuttattā udakukkhepato bahi aññaṁ udakukkhepaṁ anatikkamitvā uposathādikaraṇatthaṁ. Ṭhito saṅgho sīmāsambhedasambhavato kammaṁ kopetīti iminā adhippāyena vuttaṁ siyā. Evaṁ sati yujjeyya, teneva mātikāṭṭhakathāyaṁ līnatthappakāsaniyaṁ aññaṁ tattakaṁyeva paricchedanti dutiyaṁ udakukkhepaṁ anatikkamantopi kopeti. Kasmā, attano udakukkhepasīmāya paresaṁ udakukkhepasīmāya ajjhotthatattā sīmāsambhedo hoti, tasmā kopetī’ti ‘‘idaṁ sabbaaṭṭhakathāsu sanniṭṭhāna’’nti ca iminā adhippāyena vuttanti gahetabbaṁ. Sabbāsupi aṭṭhakathāsu sīmāsambhedassa anicchitattā teneva attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabboti vuttaṁ. Aññe panettha aññathāpi papañcenti, taṁ na gahetabba’nti vatvā paṭikkhittaṁ. Tassa ‘‘antohatthapāsaṁ vijahitvā ṭhito kammaṁ kopetī’’ti iminā paricchedato bahi yatthakatthaci ṭhito kammaṁ na kopetīti dīpetīti sāratthadīpanīvacanenāpi ekasmiṁ saṅghasannipāte paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ na kopetīti veditabbametaṁ sāratthadīpaniyaṁyeva imamatthaṁ daḷhikaraṇavasena udakukkhepappamāṇā sīmantarikā suviññeyyatarā hoti, sīmāsambhedasaṅkā ca na siyāti sāmicidassanatthaṁ añño udakukkhepo sīmantarikatthāya ṭhapetabbo’ti vuttaṁ. Yattakena pana sīmāsambhedo na hoti, tattakaṁ ṭhapetuṁ vaṭṭatiyeva, tenāhu porāṇā ‘‘yattakena sīmasaṅkaro na hoti, tattakampi ṭhapetuṁ vaṭṭati. Khuddakaṁ pana na vaṭṭatī’’ti idampi udakukkhepasīmāya parisavasena vaḍḍhanato sīmasambhedasaṅkā siyā. Taṁ nivāraṇatthameva vuttanti.",
  "anya-e1102n1:143": "Pāḷiṁ aṭṭhakathañceva, ṭīkāvimatiādike;",
  "anya-e1102n1:144": "Oloketvā punappunaṁ, maññantu kavipuṅgavāti;",
  "anya-e1102n1:145": "Ayamettha udakukkhepasīmāya vicāraṇā.",
  "anya-e1102n1:146": "Janapadasīmā nāma ekassa rañño vijite pavatto mahāmaccānaṁ nivāsabhūto ekameko padeso janapadasīmā nāma.",
  "anya-e1102n1:147": "Raṭṭhasīmā nāma kāsikosalādikā soḷasa mahājanapadā. ‘‘Soḷasamahānagara’’ntipi tesaṁ nāmaṁ. Tattha soḷasa mahājanapadāni nāma. Aṅgaraṭṭhaṁ, magadharaṭṭhaṁ, kosalaraṭṭhaṁ, vajjiraṭṭhaṁ, cetiyaraṭṭhaṁ, kururaṭṭhaṁ, pañcālaraṭṭhaṁ, majjharaṭṭhaṁ, surasenaraṭṭhaṁ, assakaraṭṭhaṁ, avantiraṭṭhaṁ, gandhālaraṭṭhaṁ, mallaraṭṭhaṁ, kambojaraṭṭhanti imāni soḷasamahājanapadāni nāma. Ime soḷasamahājanapadā majjhimapadeseyeva pavattā mahāraṭṭhā nāma tadaññepi sunāparantaraṭṭhādikā bahutarāva. Tathā paccantavisayepi rāmaññādikā anekappabhedā mahāraṭṭhā attheva tepi sabbe raṭṭhasīmā nāma. Lokiyasatthesu pana yasmiṁ padese khattiyabrāhmaṇavessasuddavasena catuvaṇṇāni vasanti, so padeso ‘‘mahāraṭṭho’’ti pavuccati. Vuttañhe taṁ porāṇehi.",
  "anya-e1102n1:148": "‘‘Pavattā catuvaṇṇānaṁ, yasmiṁ padese na vijjate;",
  "anya-e1102n1:149": "So milakkhudeso vutto, puññabhūmi tato para’’nti.",
  "anya-e1102n1:150": "Rajjasīmā nāma ekassa rañño āṇāpavattaṭṭhānaṁ rajjasīmā nāma.",
  "anya-e1102n1:151": "Dīpasīmā nāma samuddantare vā nadimajjhe vā pavattā dīpā dīpasīmā nāma. Yasmiṁ pana dīpe gāmā vasanti, so gāmasīmātveva saṅkhyaṁ gacchati, vakkhati hi sukkhe jātassare vāpiṁ vā khaṇanti vappaṁ vā karonti, taṁ ṭhānaṁ gāmakhettaṁ hotīti.",
  "anya-e1102n1:152": "Cakkavāḷasīmā nāma ‘‘āyāmato ca vitthārato ca yojanānaṁ dvādasasatasahassāni tīṇisahassāni cattārisatāni paññāsañcayojanāni.",
  "anya-e1102n1:153": "Parikkhepato",
  "anya-e1102n1:154": "‘‘Sabbaṁ satasahassāni, chattiṁsaparimaṇḍalaṁ;",
  "anya-e1102n1:155": "Dasañceva sahassāni, aḍḍhuḍḍhāni satānicā’’ti.",
  "anya-e1102n1:156": "Vuttaṁ ekaṁ cakkavāḷaṁ cakkavāḷasīmā nāma. Evaṁ pannarasappabhedā hoti sīmā. Tattha iddhimā puggalo yasmiṁ yasmiṁ vā sīme uposathādisaṅghakammaṁ karoti, tattha tattha gate bhikkhū hatthapāsanayanaṁ vā bahisīmakaraṇaṁ vā kātuṁ chandārahānaṁ, chandaṁ āharitvā kātuṁ sakkuṇeyyabhāvoyeva pamāṇaṁ. Evamasakkonte aniddhimapuggale sandhāya atimahantāraññe samantā sattabbhantarasīmā anuññātā. Tattha sīmāpekkhāya saha samantā sattabbhantarasīmā attano sabhāveneva jātā tathā nadīsamuddajātassaresupi majjhimassa purisassa samantā udakukkhepasīmā anuññātā tatthapi vaggakammaparihāratthaṁ sīmāpekkhaṁ katvā udakukkhepena saha udakukkhepasīmā uppajjati tathā gāmanigamajanapadanagararaṭṭharajjasīmāsupi vaggakammaparihāratthaṁ baddhasīmā anuññātā. Tato paresu pana gāmasīmasattabbhantaraudakukkhepasīmā nuññātasuttānulomanayasāmatthiyato khuddakesu gāmanigamajanapadanagaresu tattha tattha gate bhikkhū sodhetvā chandārahānaṁ chandaṁ āharitvā samaggassa saṅghassa anumatiyāva uposathādisaṅghakammaṁ kātabbameva tathā khuddake araññepi nadījātassarepi yathāsukhaṁ uposathādisaṅghakammaṁ kātabbamevāti.",
  "anya-e1102n1:157": "Evaṁ paricchindanalakkhaṇena abhedepi baddhābaddhavasena duvidhā. Tappabhedena pannarasavidhā, sarūpavasena pana khaṇḍasīmā, upacārasīmā, samānasaṁvāsasīmā, avippavāsasīmā, lābhasīmā, gāmasīmā. Nigamasīmā, nagarasīmā, abbhantarasīmā, araññasīmā, udakukkhepasīmā, nadīsīmā, jātassarasīmā, samuddasīmā, janapadasīmā, raṭṭhasīmā, rajjasīmā, dīpasīmā, cakkavāḷasīmātiekūnavīsappabhede pi sīme vipattilakkhaṇaṁ pahāya sampattilakkhaṇappakāsakaṁ sīmavisodhanīnāma pakaraṇaṁ samattaṁ.",
  "anya-e1102n1:158": "Iti",
  "anya-e1102n1:159": "‘‘Sīmavisodhaniṁ nāma, nānāganthasamāhaṭaṁ;",
  "anya-e1102n1:160": "Karissaṁ me nisāmentu, sādhavo kavipuṅgavā.",
  "anya-e1102n1:161": "Pāḷiṁ aṭṭhakathañceva, mātikāpadabhājaniṁ;",
  "anya-e1102n1:162": "Ogāhetvāna taṁ sabbaṁ, punappunamasesato.",
  "anya-e1102n1:163": "Attanomatiganthesu, ṭīkāgaṇṭhipadesu ca;",
  "anya-e1102n1:164": "Vinicchayavimatīsu, mātikāṭṭhakathāsupi.",
  "anya-e1102n1:165": "Sabbaṁ asesakaṁ katvā, saṁsanditvāna ekato;",
  "anya-e1102n1:166": "Pavattā vaṇṇanā esā, tosayantī vicakkhaṇe’’ti.",
  "anya-e1102n1:167": "Imesaṁ gāthāpadānaṁ attho sabbaso saṁvaṇṇito hoti.",
  "anya-e1102n1:168": "Sīmasampattikathā niṭṭhitā.",
  "anya-e1102n1:169": "Parisasampattināma ekavīsativajjanīyapuggale vajjetvā etarahi ñatticatutthakammena upasampannā bhikkhū paccantimesu janapadesu pañcavaggato paṭṭhāya, majjhimesu janapadesu dasavaggato paṭṭhāya sabbe hatthapāsaṁ avijahitvā nisinnā honti, ayaṁ parisasampatti nāma. Tattha ekavīsati vajjanīyā nāma ‘‘na bhikkhave saga ṭṭhāya parisāyā’’ti vacanato heṭṭhā ‘‘na bhikkhave bhikkhuniyā nisinnaparisāya pātimokkhaṁ uddisitabba’’nti ādinānayena vuttā bhikkhunī, sikkhamānā, sāmaṇero, sāmaṇerī, sikkhāpaccakkhātako, antimavatthuajjhāpannako, āpattiyā adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge ukkhittako, paṇḍako, theyyasaṁvāsako, titthiyapakkantako, tiracchānagato, māghātutako, pitughātako, arahantaghātako, bhikkhunidūsako, saṅghabhedako, lohituppādako, ubhatobyañjanakoti te bahisīmakaraṇavasena nisinnāti attho. Yadi te hatthapāse vā sīmeyeva vā honti, te avajjetvā pañcavaggādiko pakatattagaṇo hatthapāsaṁ avijahitvā nisinno hoti, kārakasaṅgho sāvajjo, kammaṁpana na kuppati kasmā avaggārahattā. Aparepana evaṁ vadanti antimavatthuajjhāpannassa avandanīyesu avuttattā, tena saddhiṁ sayantassa sahaseyyāpattiyā abhāvato tassa ca paṭiggahaṇassa rūhanatoti tadeva yuttataranti viññāyati, kiñcāpi yāva so bhikkhubhāvaṁ paṭijānāti, tāva vanditabbo. Yadā pana ‘‘assamaṇomhī’’ti paṭijānāti, tadā na vanditabboti ayamettha viseso veditabbo. Antimavatthuajjhāpannassa hi bhikkhubhāvaṁ paṭijānantasseva bhikkhubhāvo, na tatoparaṁ. Bhikkhubhāvaṁ appaṭijānanto hi anupasampannapakkhaṁ bhajatīti majjhimagaṇṭhipade sāratthadīpaniyañca vuttattā antimavatthu ajjhāpannapubbo bhikkhu attano kāraṇaṁ ajānitvāva tena saha pañcavaggagaṇo uposathādisaṅghakammaṁ karoti, kārakasaṅgho anavajjo, kammampi na kuppatīti, tesaṁ matimattameva. Kasmā sahaseyyāpatti abhāvopi tassa bhikkhusaññāya patiṭṭhitattā, paṭiggahaṇaruhaṇassa ca tasmiṁ puggale bhikkhūti saddahitattā tena puggalena sahaseyyāpattipi natthi, paṭiggahaṇañca ruhati, ekavīsativajjanīyapuggalepi tathāvidhassa avicārikattā tena saha pañcavaggagaṇo uposathādisaṅghakammaṁ karonto kārakasaṅgho asañcicca anupavajjo. Kammaṁ pana kuppatīti amhākaṁ khanti, ito yuttataro labbhamāno pariyesitabbova.",
  "anya-e1102n1:170": "Parisasampattikathā niṭṭhitā.",
  "anya-e1102n1:171": "Evaṁ vatthuñattianusāvanasīmaparisasampattivasena pañcahi aṅgehi sampannoti pañcaṅgoti vā samaggena saṅghena ñatticatutthena kammena akuppena ṭhānārahena uparibhāvaṁ samāpannoti vā dvīhi kāraṇehi laddhanāmo ñatti catutthaupasampannabhāvo atidullabhova.",
  "anya-e1102n1:172": "Evaṁ buddhuppādo dullabho, tato pabbajjā ca upasampadā cā ti imesaṁ tiṇṇaṁ padānaṁ atto vuttoyeva hoti.",
  "anya-e1102n1:173": "Iti sāgarabuddhittheraviracite sīmavisodhane",
  "anya-e1102n1:174": "Upasampadākaṇḍo paṭhamo paricchedo."
}