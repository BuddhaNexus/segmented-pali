{
  "anya-e0401n7:0": "8. Paccayasaṅgahaanudīpanā",
  "anya-e0401n7:1": "166. Yehipakārehi yathā. Tesaṁ vibhāgo taṁ vibhāgo. Ayañcaniddeso ekasesaniddeso, vicchālopaniddesovāti dassetuṁ ‘‘tesaṁ’’tiādimāha. Na sameti. Gāthāyaṁ ‘yesaṁ’tiādinā tīhi-ya-saddehi dassitānaṁ tiṇṇaṁ atthānaṁ-ta-saddattha sambhavato. Ta-saddatthānañca anusandhiyaṁ paripuṇṇaṁ katvā vattabbato. ‘‘Samuppajjatī’’ti suṭṭhu paripuṇṇaṁ katvā uppajjati, pātubhavati. ‘‘Avinā’’ti avinā hutvā. ‘‘Sahajāta dhammehī’’ti avijjā paccayā saṅkhārātiādīsu saṅkhārādīnaṁ sahajāta dhammehi saheva uppajjanaṁ. ‘‘Kalāpavasenā’’ti suddha dhamma kalāpavasena. ‘‘Sāmañña lakkhaṇaṁ’’ti sādhāraṇa lakkhaṇaṁ. ‘‘Attho’’ti idappaccayatā saddassa attho. ‘‘Ayamattho paṭikkhitto’’ti ‘samuppajjanaṁ samuppādo’ti ayaṁbhāvasādhanattho paṭikkhitto. ‘‘Ayamevā’’ti ayaṁ bhāvasādhanattho eva. Jarāmaraṇaṁ sambhavatīti yojanā. ‘‘Uppādāvā tathāgatānaṁ’’ti sammāsambuddhānaṁ uppādevā sati. ‘‘Anuppādāvā’’ti anuppādevā sati. ‘‘Ṭhitāva sādhātū’’ti jātiyā sati jarāmaraṇassa pavattisabhāvo loke ṭhitoyeva. Katamā pana sādhātūti āha ‘‘dhammaṭṭhitatā’’tiādiṁ. Tattha ‘‘dhammaṭṭhitatā’’ti kenaci akatā sabhāvaṭṭhitatā. ‘‘Dhammaniyāmatā’’ti sabhāvaniyāmatā. ‘‘Tatra tathatā’’ti tasmiṁ sāmaññalakkhaṇe saṅkhata dhammānaṁ tathatā. Sāmañña lakkhaṇameva paṭiccasamuppādo nāmāti dasseti, na avijjādiko paccaya dhammo. Kasmā, tehi vacanehi dhammaniyāmatā mattassa dassitattā. Avijjādīnaṁ dhamma sarūpānaṁ adassitattā. ‘‘Dhammaniyāmatāmattaṁ’’ti ca yathā vuttasāmañña lakkhaṇameva vuccati. Yadi bhāvasādhanaṁ iccheyya, bhāvasādhanaṁ nāma katturahitaṁ bhaveyya. Katturahite ca sati, kathaṁ paṭicca kriyāya samānakattukatā labbhati. Aladdhe ca samānakattukatte kathañca pubbakāletvā paccayasambhavoti. Ayaṁ bhāvasādhanaṁ icchantassa byañjanayuttivirodho. Taṁ pariharanto na cetthātiādimāha. Gambhīrocānanda paṭiccasamuppādo gambhīrāva bhāsocāti bhagavatā vuttaṁ. Bhāvasādhane ca kate uppajjana kriyāmattaṁ nāma visuṁ eko dhammo na hotīti kathaṁ taṁ gambhīraṁ siyāti. Ayaṁ bhāvasādhanaṁ icchantassa gambhīravacana virodho. Taṁ pariharanto ‘‘saṅkhata dhammesu cā’’tiādimāha. Api ca saṅkhata lakkhaṇaṁ nāma saṅkhata dhammatopi gambhīraṁ hoti. Tathāhi cittaṁ nāma saṅkhata dhammo. Tañca atthi mecittaṁ nāmāti sattānaṁ pākaṭaṁ hoti. Tassa pana aniccatā saṅkhātaṁ saṅkhata lakkhaṇaṁ apākaṭaṁ hoti suṭṭhu santatiyā paṭicchannaṁ. Tathā vedanā nāma sukhāvā dukkhāvā saṅkhata dhammo. Sā ca atthi mevedanāti sattānaṁ pākaṭā hoti. Tassā pana aniccatā saṅkhātaṁ saṅkhata lakkhaṇaṁ apākaṭaṁ hoti suṭṭhu santatiyā paṭicchannaṁ. Evaṁ sesesu nāmadhammesu ca rūpadhammesu ca. Yato sattasu visuddhīsu saṅkhata dhamma vavatthāna saṅkhātaṁ diṭṭhivisuddhiñāṇañca avijjādipaccaya pariggaha saṅkhātaṁ kaṅkhāvitaraṇa visuddhiñāṇañca pathamaṁ sampādetvā pacchā dasavidhāni saṅkhata lakkhaṇānupassanā ñāṇāni sampādetabbāni hontīti. Yathā ca aniccatā saṅkhātaṁ saṅkhata lakkhaṇaṁ saṅkhata dhammato gambhīraṁ hoti. Tathā idampi paṭiccasamuppāda saṅkhātaṁ saṅkhata lakkhaṇaṁ saṅkhata dhammato gambhīraṁ hotīti daṭṭhabbaṁ.",
  "anya-e0401n7:2": "‘‘Tabbhāvabhāvībhāvo’’ti ettha bhavati saṁvijjatīti bhāvo. So so avijjādiko bhāvo tabbhāvo. Tabbhāve bhavanti sambhavanti sīlenāti tabbhāvabhāvino. Saṅkhārādayo. ‘‘Bhāvo’’ti uppattikāraṇaṁ. Tabbhāvabhāvīnaṁ bhāvoti tabbhāvabhāvi bhāvoti imamatthaṁ dassento ‘‘tasmiṁ tasmiṁ’’tiādimāha. Api ca ‘‘bhāvo’’ti vijjamānatā vuccati. Tassa tassa paccaya dhammassa bhāvoti tabbhāvo. Tabbhāve sati bhavanti sambhavanti dhammatāyāti tabbhāvabhāvino. Tesaṁ bhāvotipi yujjatiyeva. ‘‘Hetvādi paccaya sattiniyāmaṁ’’ti hetupaccayo, ārammaṇa paccayo, tiādīsu hetusadda ārammaṇa saddādayo lobhādīnaṁ rūpārammaṇādīnañca dhammānaṁ taṁ taṁ paccaya sattivisesaṁ dīpenti. Tesañca so so paccaya sattiviseso visuṁ dhammaniyāmo hoti, evaṁ hetvādi paccayasattiniyāmaṁ nivatteti. ‘‘Tathā tathā’’ti mūlaṭṭhagocaravisayaṭṭhādikena tena tena paccayākārena. So hi vuccatīti sambandho. ‘‘Paccaya dhammuddhāra matte aṭhatvā’’ti paccaya dhammānaṁ nāma saññāvasena uddharaṇamattaṁ akatvāti adhippāyo. ‘‘Āhaccā’’ti āhanitvā taṁ taṁ paccayasatti visesaṁ pāpetvāti attho. Tenāha ‘‘matthakaṁ pāpetvā’’ti. Paccayasatti viseso hi hetuphaladīpane tato uttari vattabba kiccābhāvato matthakaṁ nāma hotīti. ‘‘Anosakkamānā’’ti anivattamānā. ‘‘Etāyā’’ti paccaya sattiyā. Papañcente ācariye.",
  "anya-e0401n7:3": "Etasmā kāraṇā phalaṁ etadeva paṭicca anāgatapakkhato paccuppannapakkhaṁ āgacchati pātubbhavatīti paccayo. Uppattikāraṇaṁ pavattikāraṇañca. Tattha uppattikāraṇaṁ janakapaccayo. Pavattikāraṇaṁ upatthambhaka paccayo. ‘‘Etenā’’ti hetunā. ‘‘Kāyavacī manokammaṁ’’ti ettha ‘‘kammaṁ’’ti kriyāvuccati, gamana ṭhāna nisajjasayanādikaṁ kāyika kriyañca. Ālāpa sallāpa kathana sajjhāyana gāyanādikaṁ vācasika kriyañca. Vijānana cintana vīmaṁsanādikaṁ mānasika kriyañca. ‘‘Abhisaṅkharontī’’ti abhinipphādenti. ‘‘Etehī’’ti etehi lokiyakusalā kusala cetanā dhammehi. Api ca saṅkharonti sattā etehīti saṅkhārā. ‘‘Saṅkharontī’’ti kiṁ saṅkharonti. Attabhāvaṁ saṅkharonti. Bhavābhavaṁ saṅkharonti. Diṭṭhadhammikampi atthaṁ vā anatthaṁ vā saṅkharonti. Samparāyikampi atthaṁ vā anatthaṁ vā saṅkharontītiādinā. Cakkhumpi saṅkharonti, sotaṁpi saṅkharontītiādinā. Dassanampi saṅkharonti, savanampi saṅkharontītiādinā ca vattuṁ vaṭṭatiyeva. ‘‘Vijānātī’’ti vividhena jānāti. Bhūtenapi jānāti, abhūtenapi jānāti. ‘‘Namatī’’ti gocara visayatthāya namati. ‘‘Ruppatī’’ti kuppati, khobhati. ‘‘Phusatī’’ti saṁhanati. ‘‘Vedayatī’’ti viditaṁ karoti. Taṁ taṁ ārammaṇaṁ lagganavasena bhusaṁ nahati bandhati, muñcituṁ na detīti taṇhātipi yujjati. ‘‘Upādiyatī’’ti daḷhaṁ gaṇhāti. Tenāha ‘‘amuñcaggāhaṁ gaṇhātī’’ti. Bhavatīti bhavo. Upapattibhavo. Bhavanti etenāti bhavo. Kammabhavo. ‘‘Jananaṁ’’ti abhinavassa pātubbhavanaṁ. ‘‘Jīraṇaṁ’’ti abhinavabhāvato hāyanaṁ. ‘‘Socanaṁ’’ti cittasantāpanaṁ. ‘‘Paridevanaṁ’’ti rodanaṁ. ‘‘Dukkhaṁ’’ti kāyarujjanaṁ. ‘‘Domanassaṁ’’ti cittarujjanaṁ. ‘‘Visīdanaṁ’’ti bāḷhaṁ cittakilamathabhāvena virūpaṁ hutvā cittassasīdanaṁ. Thāmabalakhiyyanaṁ. Yato assāsapassāsānaṁ virūpappavattivā taṅkhaṇe sabbaso uparujjhanaṁ vā hotīti. ‘‘Kenaci sukhenā’’ti dukkhasaccato vimuttena kenaci santisukhena.",
  "anya-e0401n7:4": "‘‘Dukkhappaṭicchādikā’’ti bhayaṭṭhena dukkhabhūtānaṁ tebhūmika dhammānaṁ dukkhabhāvappaṭicchādikā. ‘‘Samudayappaṭicchādikā’’ti taṇhāya dukkha samudaya bhāvappaṭicchādikā. ‘‘Nirodhappaṭicchādikā’’ti taṇhānirodhasseva dukkhanirodha bhāvappaṭicchādikā. ‘‘Maggappaṭicchādikā’’ti aṭṭhaṅgīka maggasseva dukkhanirodha maggabhāvappaṭicchādikā. Pubbanto vuccati atītekāle bhavaparamparā. Aparanto vuccati anāgate bhavaparamparā. Pubbantā paranto vuccati tadubhayaṁ. ‘‘Paṭiccasamuppādappaṭicchādikā’’ti paccuppannabhave khandhānaṁ paṭiccasamuppādappaṭicchādikā. ‘‘Suttantikanayenā’’ti abhidhammepi vibhaṅge suttanta bhājanīyaṁ nāma āgataṁ. Tena suttanta bhājanīyanayena. Sāsavā kusalā kusala cetanā saṅkhārā nāmāti yojanā. ‘‘Abhidhammanayenā’’ti vibhaṅge abhidhammabhājanīyanayena. Aṭṭhakathāpāṭhe. Avijjā kiriya dhammānaṁ neva upanissaya paccayattaṁ labhati. Kusalā kusalamūlāni kiriya dhammānaṁ na upanissaya paccayattaṁ labhantīti yojanā. Kiriya dhammā avijjāto ca kusalā kusala mūlehi ca upanissaya paccayaṁ na labhantīti vuttaṁ hoti. ‘‘Paccayākāro’’ti paṭicca samuppādo. ‘‘Avijjāvirāgā’’ti avijjā vigamanato. Tesaṁpikiriya dhammānaṁ. Viññāṇādīsupi kiriya viññāṇaṁ, kiriya nāmaṁ, kiriya manāyatanaṁ, kiriyaphasso, kiriya vedanāti atthitāya ‘‘esanayo viññāṇādīsupī’’ti vuttaṁ. ‘‘Kusalā kusala vipākasampayuttaṁ’’ti kusala viññāṇa sampayuttaṁ, akusalaviññāṇasampayuttaṁ , vipāka viññāṇa sampayuttaṁ. ‘‘Taṁ anupapannaṁ’’ti pavattivipākaviññāṇa sahagatassa khandhattayassa taṁ sahajātassa cittajarūpassa ca avasiṭṭhattā taṁ na sampannaṁti attho. Tattha hi viññāṇapade pavattivasena dvattiṁsavidhaṁ vipākacittaṁ viññāṇaṁ nāmāti vuttaṁ. Evañcasati, nāma rūpapadepi pavattivasena tadubhayaṁ pavattiviññāṇasahagataṁpi gahetabbamevāti. ‘‘Taṁ taṁ viññāṇa sampayuttā’’ti paṭisandhiviññāṇa pavatti viññāṇasampayuttā. ‘‘Taṇhupādānānipākaṭānī’’ti cha taṇhā rūpataṇhā saddataṇhādivasena. Cattāri upādānāni kāmupādānādivasenāti evaṁ pākaṭāniyeva. ‘‘Lakkhaṇamattānī’’ti saṅkhata dhammānaṁ saṅkhatabhāvasallakkhaṇa nimittamattāni. ‘‘Ñātibyasanādīhī’’ti ñātivināsanādīhi. ‘‘Ñātibyasanādinimittaṁ’’ti ñātivināsanādikāraṇā.",
  "anya-e0401n7:5": "‘‘Khandhadukkhe’’ti paccakkhandhasaṅkhāte dukkhasacce. Khandhappavatti maggo nāma taṇhāsamudayo eva. Khandhanirodha maggo nāma ariyamaggo. ‘‘Khandha samudayabhūtā’’ti khandhappavattiyā kāraṇabhūtā. ‘‘Avijjāni vuṭānaṁ’’ti avijjāyanīvāritānaṁ pihitānaṁ. ‘‘Appahīna bhavābhilāsānaṁ’’ti maggena appahīna bhavapatthanānaṁ. Appahīnabhavataṇhānanti vuttaṁ hoti. ‘‘Vibandho’’ti antarāyo. ‘‘Udayabhūtānaṁ’’ti vaḍḍhibhūtānaṁ. ‘‘Avassayo’’ti nissayo. Sukhavedanā visesato taṇhāya paccayo hotīti vuttaṁ ‘‘sukhavedanāsadiso’’tiādi. Domanassānaṁ pana tassā paccayabhāvo parato pariyeṭṭhitaṇhāyaṁ pākaṭo bhavissati. Upekkhā vedanāpi dukkhena pīḷitassa sukhaṭhāne tiṭṭhati. Sukhaṁ viya taṁ patthetīti. Samudā caritvā paricayitvā. ‘‘Taṇhā evā’’ti kāmataṇhā eva. ‘‘Attani cā’’ti diṭṭhiyañcāti adhippāyo. ‘‘Attano ārammaṇesū’’ti atta jīva lokādīsu diṭṭhiyāgahitā rammaṇesu. ‘‘Assādana khamanarocanabhūtāyā’’ti sādhuvatāyaṁ mamadassananti evaṁ rajjana tussana kantibhūtāya. ‘‘Upādānīyassā’’ti daḷhaṁ gahetabbassa. ‘‘Atthassā’’ti attano attādikassa atthassa. Gāthāyaṁ .‘‘Bhavaṁ hotī’’ti bhavanto vaḍḍhanto hoti. ‘‘Parābhavo’’ti vināsanto.",
  "anya-e0401n7:6": "‘‘Addhānavante dhamme’’ti tekālikasaṅkhata dhamme. Apatamāne katvāti pāṭhaseso. Yathā upādānaṁti disvā upādārūpaṁti pade ādāsaddo viññāyati. Na upubba padasaddo. Itarathā upādānanti nasijjhati. Evaṁ addhā, addhāna, padesupi. Tenāha ‘‘addhānaṁ’’ti nasijjhatīti. Saṁkhipanti vīsatākārā etesūti saṅkhepā. Saṅgahā. ‘‘Vaṭṭadhammā’’ti saṅkhārādayo dhammā. ‘‘Etthā’’ti etāsu avijjātaṇhāsu. Kathaṁ tiṭṭhantīti āha ‘‘tadāyattavuttitāyā’’ti. ‘‘Patiṭṭhā’’ti suppatiṭṭhitaṭṭhānāni. ‘‘Pabhavā’’ti vaṭṭadhammaparamparappavattiyā mūla padhāna kāraṇāni. Tattha hetu ca desetabbo hoti. Itarathā issaranimmānadiṭṭhi ahetuka diṭṭhīnaṁ okāso siyāti. Phalañca desetabbaṁ hoti. Itarathā ucchedadiṭṭhiyā okāso siyāti. ‘‘Addhuno’’ti dīghakālassa. ‘‘Nivattetī’’ti samucchindati. ‘‘Ahetū apaccayā sattā pavattantī’’ti pubbaheturahitā pubbapaccayarahitā hutvā imesattā pavattanti. ‘‘Avijjādīhi sādhetabbo na hotī’’ti bhavaparamparāsu nicco hutvā sandhāvantassa avijjādīhi kattabba kiccaṁ na hotīti adhippāyo. ‘‘Kesañci na sambhavantiyevā’’ti anāgāmīnaṁ arahantānañca na sambhavantiyeva. Mahāādīnavarāsidassanatthaṁ sokādivacanaṁ hotīti yojanā. ‘‘Tesaṁ’’ti aññesaṁ paccayānaṁ. ‘‘Laddhā’’ti atthato laddhā. ‘‘Tadavinābhāvibhāvalakkhaṇenā’’ti ettha tena tena paccayena avinābhāvīnaṁ bhāvo, so eva lakkhaṇanti viggaho. ‘‘Parattha pī’’ti ito paresu taṇhupādāna bhavaggahaṇenātiādīsupi. ‘‘Ādito’’tiādimhi. Vibhāvanipāṭhe. ‘‘Kilesabhāvasāmaññato’’ti kilesabhāvena samānattā sadisattā. ‘‘Lakkhitabba dhammehī’’ti viññāṇādīhi. ‘‘Pathamena dutīyassā’’ti pathamasaṅkhepena saddhiṁ dutīyassa saṅkhepassa ekā sandhītiādinā yojetabbaṁ. ‘‘Lokassa pākaṭa vohārenā’’ti kilesadhammā kammadhammā ca loke hetūti pākaṭā honti. Vipākadhammā pana phalanti pākaṭā. Evaṁ loke pākaṭa vohārena. Idha pana kilesadhammakammadhammā vā hontu, vipākadhammā vā, yo yo paccayapakkhe ṭhito, so so hetūtipi vattabboyeva. Yo yo paccayuppanna pakkhe ṭhito, so so phalantidassento ‘‘hetuphalasaddāpanā’’tiādimāha. Aṭṭhakathā pāṭhe. ‘‘Sajjantassā’’ti saṁvidahantassa. ‘‘Āyūhana saṅkhārā nāmā’’tiādito paṭṭhāya samuccayanasaṅkhārā nāma. ‘‘Dakkhiṇaṁ’’ti dānavatthuṁ. Dakkhiṇodakaṁ vā. ‘‘Ettha cā’’ti imasmiṁ tatīyapañcake ca. ‘‘Vuttanayene vā’’ti pathamapañcake vuttanayeneva. Vibhāvanipāṭhe. ‘‘Āyatiṁ paṭisandhiyā paccayacetanā bhavo nāmā’’ti idaṁ uddesapāḷiyaṁ yathādiṭṭhapāṭhavaseneva vuttaṁ. Tathā purimakammabhavasmiṁ idha paṭisandhiyā paccayacetanā saṅkhārā nāmāti idañca. Idha pana pubbeyeva dvīsuhetupañcakesu dvinnaṁ saṅkhāra kammabhavānaṁ saṅgahitattā aṭṭhakathāyaṁ vuttanayeneva dvinnaṁ saṅkhāra kammabhavānaṁ viseso yutto. Tenāha ‘‘taṁ idha na yujjatī’’ti. ‘‘Saṅgahitattā’’ti pubbeyeva saṅgahitattā. ‘‘Etaṁ’’ti vibhāvani vacanaṁ. ‘‘Dhammavibhāgarakkhaṇatthaṁ’’ti vibhaṅge bhavapade upapattibhavassapi vibhattattā evaṁ vibhattassa dhammavibhāgassa rakkhaṇatthaṁ. Phalapañcakato anaññaṁpi upapattibhavaṁ aññaṁviya katvā ‘upapattibhavasaṅkhāto bhavekadeso’ti vuttaṁ. So ca upapattibhavo nāma paccuppannahetūhi nibbattattā catutthe phalapañcake eva saṅgahito. Tasmā tena upapattibhavasaddena catuttha pañcakameva gahitanti yuttaṁ. Itarathā dve phalapañcakāni vipākavaṭṭanti vutte siddhameva hoti. Evañcasati avasesā cāti ettha dutīyaphalapañcakameva avasiṭṭhaṁ hotīti daṭṭhabbaṁ. ‘‘Avijjā nāma moho, so ca akusala mūla’’ntiādi abhidhamme mūlayamake mūlanāmena āgatattā vuttaṁ. Dvīsupanabhava cakkesu purimacakke avijjā ādi hoti. Pacchimacakke taṇhā. Ādi ca nāma mūlanti ca sīsanti ca vattuṁ vaṭṭatīti pariyāyaṁ dassetuṁ ‘‘athavā’’tiādi vuttaṁ .‘‘Āgamanasambhāresū’’ti atītabhavato imaṁbhavaṁ āgamanasambhāresu. Taṇhā eva sīsaṁ katvā vuttāti yojanā. ‘‘Tesaṁ antare’’ti avijjāsaṅkhārānaṁ antare. Taṇhāya okāso natthīti kasmā vuttaṁ. Nanu avijjāya sati, taṇhā nāma ekantena sambhavatiyeva. Sā ca saṅkhārānaṁ balavapaccayo hoti. Tasmā sā avijjā paccayā taṇhā, taṇhā paccayā saṅkhārāti vattabbā siyāti. Taṁ pariharituṁ ‘‘ayañhī’’tiādivuttaṁ. Paṭilomapaṭiccasamuppādo nāma avijjānirodhā saṅkhāranirodhoti evaṁ pavatto paṭiccasamuppādo. ‘‘Jarāmaraṇamucchayātiādi navattabbaṁ siyā’’ti jarāmaraṇamucchāyātiādivacanaṁ anulomapaṭiccasamuppāda sambandha vacananti katvā vuttaṁ. ‘‘Uparivaṭṭamūla dhammappaṭipādakānaṁ’’ti upari dutiyānāgatabhāvādīsu avijjātaṇhā saṅkhātānaṁ vaṭṭamūladhammānaṁ niyojakānaṁ. ‘‘Te pī’’ti sokādayo dukkhadhammāpi. ‘‘Āsavasambhūtā’’ti āsavehi sambhūtā sañjātā. ‘‘Tesaṁ’’ti sokādīnaṁ dukkhadhammānaṁ. ‘‘Jarāmaraṇaṅge gahaṇaṁ’’ti dvādasasu aṅgesu jarāmaraṇaṅge saṅgahaṇaṁ. ‘‘Pavaḍḍhatī’’ti bhusaṁ vaḍḍhati. ‘‘Āsavasamudayā’’ti āsavasamuppādā. ‘‘Avijjāsamudayo’’ti avijjāsamuppādo. ‘‘Avijjāpaccayāsaṅkhārātī’’ti ettha itisaddo ādiattho. ‘‘Nānābyasana phuṭṭhassā’’ti ñātibyasanādīhi nānābyasanehi phuṭṭhassa, vihiṁsitassa. ‘‘Yato’’ti yaṁ kāraṇā, avijjātaṇhānaṁ vaḍḍhanakāraṇā. ‘‘Vaṭṭaṁ’’ti saṅkhārādikaṁ bhavacakkaṁ. Saṁmuyhanaṁ sammoho. Pariyesanaṁ pariyeṭṭhi. Vipaccatīti vipāko. Vipāko eva vepakkaṁ. Sammoho vepakkaṁ assāti sammohavepakkaṁ. Tathā pariyeṭṭhive pakkañcāti imamatthaṁ dasseti ‘‘tadubhayaṁ’’tiādinā. Tadubhayaṁ vipākaṁ etassāti katvā dukkhaṁ sammohavepakkanti ca pariyeṭṭhivepakkanti ca vuccatīti yojanā. Api ca, sammohaṁ vipāceti sañjanetīti sammoha vepakkaṁ. Evaṁ pariyeṭṭhivepakkantipi yujjati. ‘‘Kicchaṁ’’ti kasiraṁ dukkhaṁ āpanno. ‘‘Miyyatī’’ti marati. ‘‘Ca vatī’’ti saṅkamati. ‘‘Upapajjatī’’ti bhavantaraṁ upeti. ‘‘Atha ca panā’’ti evaṁbhūtassa sato. ‘‘Jarāmaraṇassā’’ti jarāmaraṇa saṅkhātassa imassa dukkhassāti sambandho. ‘‘Nissaraṇaṁ’’ti niggamanaṁ. ‘‘Nappajānātī’’ti ayaṁ loko nappajānāti. ‘‘Āgatiyā’’ti imasmiṁ bhave paṭisandhiviññāṇuppattivasena āgamanena. ‘‘Gatiyā cā’’ti anāgatabhave jātipātubbhāvavasena gamanena ca. Ādisaṅkhāto pubbapariyanto yassa atthītiādimantaṁ. Na ādimantaṁ anādimantaṁ. ‘‘Vaṭṭappavattassā’’ti tividhavaṭṭasaṅkhātassa pabandhappavattassa. Jātiyā vuttāya sabbāni tassā nidānāni vuttāni eva hontīti katvā ‘‘jātiyā eva vā’’ti vuttaṁ. ‘‘Iccevaṁ’’ti iti evaṁ. Tattha avijjāpaccayā saṅkhārātiādinā nayena paṭṭhapesi mahāmunīti sambandho. Ācariya vādepana ‘‘iccevaṁ’’ti jarāmaraṇa mucchāyātiādinānayena. Ābandhaṁ anādikanti sambandho. Idhapi tameva sambandhaṁ gahetvā yojeti ‘‘iccevaṁ ābandhanti. La. Punappunaṁ ābandhaṁ’’ti. Avijjā ādimhi vuttā. Tasmā sā sayaṁ ahetu apaccayā hutvā vaṭṭassa ādipaccayabhūtā hotīti codanā. Taṁ pariharati ‘‘vaṭṭassā’’tiādinā. ‘‘Vaṭṭakathāya sīsabhūtattā’’ti vaṭṭassa ādināma natthi. Tassa pana pavatti nivattiyo atthi. Jānantehi tāsaṁ pakāsanatthāya paṭiccasamuppādakathānāma vaṭṭakathā ekantena kathetabbā hoti. Kathentehi ca vaṭṭadhammānaṁ majjhe katamassa dhammassa kiccaṁ vaṭṭappavattatthāya padhānataraṁ hotīti jānitabbaṁ hoti. Tadā kiccavasena padhānataraṁ ekaṁ dhammaṁ mūlaṁ sīsaṁ katvā vaṭṭakathā kathetabbāti. Idaṁ vaṭṭakathāya sīsaṁ nāma. Tattha avijjā nāma moho. So ca muyhanakiriyā. Andhabhāvakaraṇañcassa kiccaṁ. Na ca paññā cakkhussa andhabhāvakaraṇa sadisaṁ aññaṁ vaṭṭassa pavattatthāya padhānakiccaṁ nāma atthi. Tasmā avijjā evettha sabbappadhāna kiccattā vaṭṭakathāya sīsabhūtā hoti. Evaṁ vaṭṭakathāya sīsabhūtattā sā ādimhi vuttāti. ‘‘Anādikabhāvo eva dassito’’ti anādikabhāvo dassito eva. No na dassitoti attho. Iti etaṁ atthajātaṁ paccakkhato siddhaṁ. ‘‘Idhā’’ti imasmiṁbhave. ‘‘Tassā’’ti atīta bhavapariyāpannāya avijjāya. ‘‘Aññāya avijjāya evā’’ti atītabhavatopi purimabhave siddhāya aññāya avijjāya eva. ‘‘Tassāpī’’ti purimatarabhave avijjāyapi. ‘‘Attabhāvo’’ti purimataro attabhāvo. ‘‘Padhāna paccayabhūtattā’’ti pubbe vuttanayena andhabhāvakaraṇa kiccattā vaṭṭappavattiyā padhāna paccayabhūtā hoti. Evaṁ padhānapaccayabhūtattā. ‘‘Tassa tassāti niṭṭhānameva na paññāyeyyā’’ti tassa paccayassa paccayo vattabbo. Tassapi paccayassa paccayo vattabboti evaṁ vassasatampi vassasahassaṁpi niṭṭhānameva na paññāyeyya. ‘‘Vuttoyevā’’ti avijjāya paccayo vuttoyeva. ‘‘Pañcanīvaraṇātissavacanīyaṁ’’ti pañcanīvaraṇa dhammā avijjāya āhāroti vacanīyaṁ bhaveyya. Tattha ‘‘āhāro’’ti balavapaccayo vuccatīti.",
  "anya-e0401n7:7": "Paṭiccasamuppādanayānudīpanā niṭṭhitā.",
  "anya-e0401n7:8": "167. Paṭṭhānanaye. ‘‘Hetu ca so paccayo cā’’ti ettha lobho hetujātikattā hetu ca hoti. Ārammaṇānantarādi paccayena aññadhammassa paccayo ca hotīti atthassa sambhavato ‘‘hetu hutvā paccayo’’ti vaṇṇeti. Evaṁ vaṇṇitepi ‘‘hetu hutvā paccayo’’ti hetu honto paccayoti atthe sati, so yevattho sambhavatīti ‘‘puna hetubhāvena paccayo’’ti vaṇṇeti. Ettha siyā, hetu ca so paccayo cāti ettha pada dvayaṁ ekadhammādhikaraṇattā tulyādhikaraṇaṁ hoti. Hetubhāvena paccayoti ettha pana padadvayaṁ tulyādhikaraṇaṁ na hoti. Purima padañhi dhamma bhāvappadhānaṁ, pacchimaṁ dhammappadhānanti. Evaṁ sante tulyādhikaraṇaṁ vākyaṁ bhinnādhikaraṇaṁ katvā vaṇṇetīti na yuttametanti. No na yuttaṁ. Mukhyopacāramattena nānatthattā. Pacchimavākyaṁhi mukhyavacanaṁ. Purimavākyaṁ upacāra vacanaṁ. Upacāravacane ca upacārattho yujjati. Mukhyavacane mukhyatthoti. ‘‘Heṭṭhāvuttamevā’’ti pakiṇṇakasaṅgahe vuttameva. Hinonti etthāti hetu. Hinonti etenāti hetu. Tattha ‘‘hinontī’’ti suṭṭhupatiṭṭhahanti. Ke patiṭṭhahantīti āha ‘‘sahajāta dhammā’’ti. Kathañca suṭṭhupatiṭṭhahantīti āha ‘‘vuddhi viruḷhi vepullapattavasenā’’ti. Kasmā te suṭṭhu patiṭṭhahantīti. Patiṭṭhitaṭṭhānassa patiṭṭhitakāraṇassa vā thāmabalasampannattāti dassetuṁ ‘‘ārammaṇe daḷhanipātinā thāmabalasampannenā’’ti vuttaṁ. Hetuvisesanañcetaṁ. Ārammaṇe daḷhanipātimhi thāmabalasampanne ettha dhammetipi yojetabbaṁ. Upakārakoti ca upaladdhiyevāti sambandho. ‘‘Yādisenasabhāvenā’’ti hetubhāvādisabhāvena. ‘‘Upaladdhiyevā’’ti kasmā vuttaṁ. Nanu upakāraka saddo kattāraṁ vā kāretāraṁ vā vadatīti. Vohāramattena vadati. Dhammato pana kattā vā kāretā vā natthīti dassetuṁ ‘‘na hi sabhāva dhammesū’’tiādimāha. Yadi dhammato kattāvā kāretāvā natthi. Kasmā upakārakoti vuccatīti āha ‘‘tathā upaladdhiyaṁ panā’’tiādiṁ.",
  "anya-e0401n7:9": "Ārammaṇapaccaye. ‘‘Ajjholambamānā’’ti ārammaṇa karaṇavasena adhiolambamānā. ‘‘Ārammaṇabhāvenā’’ti gocaravisayabhāvena.",
  "anya-e0401n7:10": "Adhipatipaccaye. ‘‘Garukatā’’ti assādanābhinandanādivasena vā saddhāpasādādivasena vā garukatā. ‘‘Sāmino viya dāse’’ti sāmino attanodāse attanovase vattayamānā viya. Sahajātādhipati pana heṭṭhā samuccaya saṅgahe vuttoti idha na vutto.",
  "anya-e0401n7:11": "Anantarapaccayadvaye. ‘‘Antaraṁ’’ti chiddaṁ vivaraṁ. ‘‘Santānaṁ’’ti cittasantānaṁ. ‘‘Santānānubandhavasenā’’ti cittasantānaṁ punappunaṁ bandhanavasena. Uppādananti sambandho. ‘‘Dhammantarassā’’ti nāmakkhandha dhammantarassa. ‘‘Anantara paccayatā’’ti anantarapaccaya kiccanti vuttaṁ hoti. Yaṁ kiñci dhammantaraṁ. ‘‘Purimapacchimabhāgappavattānaṁ’’ti nirodhassa asaññībhavassa ca purimabhāge ca pacchimabhāge ca pavattānaṁ. ‘‘Cittuppādānaṁ pī’’ti nirodhassa pubbabhāge nevasaññānāsaññāyatana kusala kriya cittuppādānaṁ. Pacchābhāge anāgāmiphala arahattaphalacittuppādānaṁ . Asaññībhavassa pubbabhāge kāmabhave cuti cittuppādānaṁ. Pacchābhāge kāmabhave eva paṭisandhi cittuppādānaṁ. Tesu pana kathaṁ anantaraṁ nāma siyā. Dvinnaṁ dvinnaṁ purimabhāga pacchima bhāgānaṁ majjhe acittakassa kālassa acittakassa rūpasantānassa ca antarikattāti codanā. Taṁ pariharituṁ ‘‘na hi abhāvabhūto’’tiādi vuttaṁ. ‘‘Tesaṁ’’ti dvinnaṁ dvinnaṁ cittuppādānaṁ. Rūpadhammo antaraṁ na ca karoti nāma. Arūpadhammānaṁ anantaratā nāmātiādinā yojanā hoti. ‘‘Tathāpavattana samatthatā’’ti ekībhūtānaṁ viya attano anantare dhammantaraṁ uppādane samatthatā.",
  "anya-e0401n7:12": "Sahajātapaccaye. ‘‘Ye pana dhammā’’ti paccayuppanna dhammā. ‘‘Attanī’’ti paccaya dhammo vuccati.",
  "anya-e0401n7:13": "‘‘Aññamaññaṁ upatthambhantaṁ tidaṇḍaṁ viyā’’ti bhūmiyaṁ aññamaññaṁ nissāya ussitā tayodaṇḍā aññamaññaṁ upatthambhantā viya. ‘‘Purimenā’’ti purimena sahajāta paccayena. ‘‘Itarītaro patthambhanaṁ’’ti aññamañño patthambhanaṁ.",
  "anya-e0401n7:14": "‘‘Sūdo’’ti bhattakārako. ‘‘Ukkhalī’’ti bhattapacanakumbhī. ‘‘Vuṭṭhidhārā’’ti meghavuṭṭhidhārā. ‘‘Upanissayo’’ti bhattuppattiyā upanissayo. ‘‘Tāsu asatī’’ti sālikkhetta vuṭṭhidhārāsu asati. ‘‘Balavataraṭṭhenā’’ti balavataranissayaṭṭhena. ‘‘Pakatūpanissayo’’ti ettha ‘‘pakato’’ti bhusaṁ kato. Tenāha ‘‘suṭṭhukato’’ti. Karaṇañca attano santāne suṭṭhuuppādanañca suṭṭhuupasevanañca daṭṭhabbanti sambandho. ‘‘Vuttappakārenā’’ti ‘yathā kate satī’tiādinā vuttappakārena.",
  "anya-e0401n7:15": "‘‘Nissayārammaṇa dhammā evā’’ti nissaya paccaya dhamma ārammaṇa paccaya dhammā eva. ‘‘Purejātatāmattavisiṭṭhā’’ti ettha mattasaddena nissayārammaṇasattito visuṁ purejātasatti nāma natthīti dasseti. Visuṁ purejātasatti nāma atthītipi vadanti. Taṁ vādaṁ dassetuṁ ‘‘ācariyānandattherenā’’tiādimāha. Ettha pañcavatthūni ca pañcārammaṇāni ca purejātattā eva suṭṭhubalavatāya pañcaviññāṇānaṁ vatthu kicca ārammaṇa kiccāni sādhenti. Tathā hadayavatthu ca manodhātu manoviññāṇadhātū nanti. Ayaṁ visuṁ purejātasatti visesoti vadeyya. Saccaṁ. Suddhamano dvārepana idha ṭhatvā nirayesu evarūpāni nirayaggirūpāni atthi. Idāni devesu ca evarūpāni dibbarūpāni atthīti cintayantānampi, tesu pure evarūpāni uppajjiṁsūti vā, tesu anāgate evarūpāni uppajjissantīti vā cintayantānaṁpitāni rūpāni nibbisesāni hutvā manoviññāṇānaṁ ārammaṇa paccayattaṁ gacchanti. Tattha pure jātāni hutvā tadā vijjamānāni paccuppannarūpāni ārammaṇa purejātapaccayo. Itarāni ārammaṇa paccayo eva. Na cettha purejātānaṁ paccuppannarūpānaṁ purejātattena viseso atthi. Na ca tāni purejātapaccayo na honti. Yadi visuṁ purejātasattiviseso purejātapaccayoti vadeyya. Tāni purejātapaccayo nāma na bhaveyyuṁ. Kasmā, tādisassa visesassa natthitāya. Na ca nabhavanti. Kasmā, purejātamattavisesassa atthitāya. Ettha vadeyyuṁ, pañcadvāresu pana pubbe vuttanayena visuṁ purejātasattiviseso dissatīti. Kiñcāpidissati. So pana bahuvidhānaṁ nissaya paccaya ārammaṇapaccayānaṁ majjhe nissaya sattiviseso eva, ārammaṇa sattiviseso eva cāti. Api ca visuṁ purejāta sattiviseso nāma natthīti idaṁ yathāvutte suddhamanodvāre tabbisesābhāvaṁ sandhāya vuttaṁ. Visuṁ purejāta sattiviseso nāma atthīti idaṁ pañcadvāresu tabbisesassa atthibhāvaṁ sandhāya vuttanti. Yaṁ ruccati, taṁ gahetabbaṁ.",
  "anya-e0401n7:16": "Pacchājātapaccaye. ‘‘Rukkhapotakānaṁ viyā’’ti pacchā āsiñciyamānaṁ udakaṁ rukkhapotakānaṁ vuddhaviruḷhabhāvaṁ pāpetvā upatthambhanavasena upakārako viyāti yojanā. Āhāraṁ āsiṁ satīti āhārāsā. Jighacchā, pipāsā, taṇhā. Tāya sampayuttā cetanāti viggaho. Sā pana āhārāsā cetanā upatthambhati yevāti sambandho. ‘‘Ayamattho’’ti ‘supākaṭenā’tiādinā vutto ayamattho. Sabbācesāvicāraṇā gijjhopamāya upamāmattabhāvaṁ nīvāretā hotīti.",
  "anya-e0401n7:17": "Āsevanti taṁ paccaya dhammaṁ paccayuppannā dhammāti āsevanaṁ. Etena bhuso paccayuppanna dhammehi āsevitabbattā āsevananti vuccatīti dassetīti. ‘‘Taṁ’’ti taṁ purimaṁ purimaṁ paccaya dhammaṁ. ‘‘Bhajantī’’ti upenti. Ke bhajantīti āha ‘‘aparāparaṁ uppajjamānā dhammā’’ti. ‘‘Dhammā’’ti ca anantaruppannā cittacetasikā dhammā. Kathañca taṁ tebhajantīti āha ‘‘suṭṭhusevamānā viya bhajamānā viya pavattantī’’ti. Viya saddena loke kiñcijanaṁ kecijanā kenaci atthena suṭṭhusevantā viyāti dasseti. Kathaṁ suṭṭhuseviyamānā viya hontīti āha ‘‘tassa purimassā’’tiādiṁ. Purimassa anantarassa cittuppādassāti attho. ‘‘Sabbaparipūraṁ ākāraṁ’’ti javavegasahitehi vijānana phusanādīhi sāvajjāna vajjādīhi ca sabbehi javanaguṇehi paripūraṁ ākāraṁ. ‘‘Āsevetī’’ti maṁ suṭṭhu sevathāti niyojentaṁ viya hoti. Tenāha ‘‘attano vāsaṁ’’tiādiṁ. Tattha ‘‘vāsaṁ’’ti vāsanaṁ. ‘‘Suṭṭhu gāhāpetī’’ti paripuṇṇaṁ detīti vuttaṁ hoti. Etena yathā loke eko paresaṁ yathicchitaṁ deti. Evaṁ dentaṁ pana pare bhajantiyeva. Maṁ bhajathāti niyojanakiccaṁ natthi. Evameva idhapi suṭṭhuvāsadānameva bhajāpanaṁ nāmāti dasseti. ‘‘Vaḍḍheti vā’’ti etena āsevanā bhāvanā vaḍḍhanāti imaṁpariyāyatthaṁ vadati. Purimābhiyogo nāma ādito paṭṭhāya sajjhāyanādikammesu yathāsatti yathābalaṁ vā yāmakaraṇaṁ. Tathā karontassa taṁ uggahaṇa kammaṁ uparūpari paguṇabhāvaṁ gacchatīti. ‘‘Āsevanaṭṭhenā’’ti vaḍḍhāpanaṭṭhena, upakārakoti sambandho. ‘‘Sajātiyānaṁ’’ti kusalādibhāvena samānajātikānaṁ.",
  "anya-e0401n7:18": "Kāyaṅgābhisaṅkharaṇaṁ nāma kāyasañcetanākiccaṁ. Vācaṅgābhisaṅkharaṇaṁ vacīsañcetanākiccaṁ. Cittaṅgābhisaṅkharaṇaṁ manosañcetanākiccaṁ. ‘‘Kiriyābhāvenā’’ti dassanasavanādikiccesu gamanaṭhāna nisajjādikiccesu saṁvidhānakiriyābhāvena. ‘‘Vatthumhī’’ti gabbhavatthumhi. Yathāvuttābhisaṅkharaṇakiccaṁ nāma kāyaṅgavācaṅga cittaṅgābhisaṅkharaṇa kiccaṁ. ‘‘Tadabhisaṅkharaṇavegajanitaṁ’’ti tassa kāyaṅgādikassa abhisaṅkharaṇavegena janitaṁ kiriyāvisesa nidhānakiccanti sambandho. ‘‘Santāne’’ti cittasantāne.",
  "anya-e0401n7:19": "Vipaccanabhāvo ca nāma pātubhāvoti sambandho. Nirussāha santabhāvo nāma kusalā kusalānaṁ viya kāyaṅgavācaṅgābhisaṅkharaṇa kiccesu ca āyatiṁ vipaccana kiccesu ca nirussāhabhāvena santabhāvo. Na kilesu pasantabhāvena. Cittābhisaṅkharaṇa kiccesupana sampayuttacetanāvasena yathopaṭṭhitesu ārammaṇesu sampayuttadhammānaṁ ekato sannipātagamanussāhamattaṁ atthi. Tatoparaṁ pana supina dassana kiccaṁpi natthīti. ‘‘Mandamandākārenā’’ti mandato atimandākārena. Kiñcijānana cittaṁ nāma kammādi ārammaṇaṁ appamattakaṁpi jānanaṁ vīthicittaṁ. Tassa pavattiyā.",
  "anya-e0401n7:20": "‘‘Arūpino’’ti arūpalakkhaṇa samaṅgino. Nāmalakkhaṇa samaṅgīnoti vuttaṁ hoti. ‘‘Janayantāpī’’ti sahajāta dhamme janentāpi. ‘‘Santānaṭṭhitiyā’’ti pabandhappatiṭṭhānassa.",
  "anya-e0401n7:21": "‘‘Kasmāpanetthā’’tiādīsu. ‘‘Bhāvindriya dvayaṁ’’ti itthindriya purisindriya dvayaṁ. ‘‘Idhā’’ti imasmiṁ indriyapaccaye. Kasmā na gahitaṁ. Nanu itthiliṅgādīnaṁ pavattikāraṇattā idha gahetabbamevāti adhippāyo. Janakattaṁ nāma janaka kiccaṁ. Evaṁ sesesupi. ‘‘Etaṁtayaṁpi natthī’’ti janakattādikiccattayaṁpi natthi. Evaṁsantekathaṁ liṅgādīnaṁ pavattikāraṇaṁ hotītiāha ‘‘kevalaṁ panā’’tiādiṁ. ‘‘Dvayaṁ’’ti itthibhāvapumbhāva dvayaṁ. Na indriya paccayattena indriyaṁ nāma hoti. Yathāhi eko rājā attano vijite gehāni karonti. Evaṁ karontūti gehasaṇṭhānaṁ paṭṭhapeti. Sabbejanā tatheva karonti, no aññathā. Tattha rājā gehuppattiyā ca gehaṭṭhitiyā ca kiñci kiccaṁ na karoti. Gehasāmikāvā gehavaḍḍhakino vā karonti. Karontā pana raññā paṭṭhapitaṁ saṇṭhānaṁ anatikkamitvāva karonti. Evameva midaṁ daṭṭhabbaṁ. Upagantvā jhāyanaṭṭhenāti sambandho. Upasaddo upanissaya padeviya upari attho. ‘‘Uparī’’ti ca thāmabalavuddhivasenāti āha ‘‘tasmiṁ vā’’tiādiṁ. ‘‘Tasmiṁ’’ti ārammaṇe.",
  "anya-e0401n7:22": "‘‘Sugati duggati nibbāna sampāpakaṭṭhenā’’ti vuttaṁ. So attho abyākatamaggaṅgesu natthi. Evañcasati tāni kathaṁ maggapaccayattaṁ gacchantīti āha ‘‘ettha cā’’tiādiṁ. ‘‘Sammādassanādinā’’ti sammādassana saṅkappanādinā. ‘‘Tesaṁ’’ti sammādiṭṭhīnaṁ. ‘‘Tesaṁ pī’’ti abyākata bhūtānaṁ sammādiṭṭhīnampi. ‘‘Tenevaṭṭhenā’’ti sammādassanādinā lakkhaṇaṭṭhena. Athavā. ‘‘Tenevaṭṭhenā’’ti sugati nibbāna sampāpakaṭṭhene vāti attho. Evañcasati sahetukā vipāka kriyā byākatadhammāpi tenevaṭṭhena sabbaso kusalasadisā siyunti. Na siyuṁ, paccaya vekallattā. Vipākābyākatāhi kammavegena santāne patitamattattā nirussāhasantasabhāvato taṁ sampayuttā cetanā nānakkhaṇika kammapaccayattaṁ na gacchati. Kiriyābyākatā ca niranusayasantāne uppannattā taṁ sampayuttacetanāpi tappaccayattaṁ na gacchatiyeva. Tasmā tesu vipāka kriyābyākatesu sammādiṭṭhādīnipi sugati sampāpakaṭṭhaṁ na sādhenti. Kilesappahāna kiccassa abhāvato nibbāna sampāpakaṭṭhampi nasādhenti. Sabhāva lakkhaṇavekallatāpana tesaṁ sammādiṭṭhādīnaṁ natthiyeva. Tasmā tāni maggapaccaye saṅgahitānīti. Indriya dhammesu arūpindriyānaṁ ādhippacca kiccaṁ arūpadhamme sveva pharati. Rūpadhammā pana taṁ samuṭṭhitattā eva tappaccayuppannesu vuttā. Tathā hetu kamma magga jhānesu. Tena vuttaṁ ‘‘esanayo kammindriyajhānapaccayesupī’’ti. Tattha kammasaddena nānakkhaṇika paccayo gahetabbo.",
  "anya-e0401n7:23": "‘‘Sampayuttāsaṅkā sambhavatī’’ti sahajātā nāmadhammā taṁ samuṭṭhāna rūpehi, pacchājātā ca attano attano paccayuppannarūpehi, vatthu dhammā ca tannissitanāmadhammehi kālato ca ṭhānato ca eka sambandhattā tesu sampayuttāsaṅkā sambhavati. ‘‘Vippayuttapaccayappasaṅgo natthī’’ti ārammaṇānantarādipaccayāpi attano paccayuppannehi sampayuttā na honti. Tasmā tepi vippayuttapaccaya bhāvena vattabbāti evarūpo vippayuttapaccayappasaṅgo tesu ārammaṇa paccayādīsu natthīti adhippāyo.",
  "anya-e0401n7:24": "‘‘Heṭṭhāvuttappakāresu evā’’ti ettha evasaddena paccayantaraṁ na hotīti dasseti. Yadi paccayantaraṁ na hoti, na vattabboyeva. Kasmā, desakassa punaruttiniratthakavāditā pattitoti. No na vattabbo. Kasmā, loke yo sayaṁ natthi, vigato hoti. So kassa paccayo bhavituṁ arahatīti evarūpassa micchābhinivesassa pahānato. Tena imamatthaṁ ñāpeti, loke kecidhammā sayaṁ atthikāle eva aññesaṁ paccayā honti, no natthikāle. Keci dhammā sayaṁ natthikāle eva aññesaṁ paccayā honti, no atthikāleti ayañcavibhāgo avassaṁ icchitabbo yevāti. ‘‘Okāsadānasaṅkhātenā’’ti tassa aññassa cittuppādassa uppattiyā okāsadānasaṅkhātena.",
  "anya-e0401n7:25": "Suttante, atthīti aya meko antoti sattānaṁ seṭṭhasārabhūto attānāma anamatagge saṁsāre niccakālaṁ atthi. Ucchedo vā vimokkho vā sabbaso natthi. Ayaṁ sassatavādo nāma ekovisamanto ekāvisamākoṭi. Natthīti sattonāma ekabhavaparamo hoti, maraṇato paraṁ natthi. Ekantena ucchijjati. Ayaṁ ucchedavādo nāma dutīyo visamanto dutīyāvisamakoṭi. Ime paṭicca samuppādaṁ ajānantānaṁ ubhovisamantā nāma. Jānantānaṁ pana tādiso attānāma natthi, yo atthīti vā natthīti vā vattabbo bhaveyya. Suddhadhammappabandho eva atthi. Tassa ca yāva avijjā appahīnā hoti, tāva ucchedo nāma natthi. Avijjāya pana pahīnāya tatoparaṁ na pavattati. Atthi nāma na hoti. Ayaṁ antadvayamutto majjhimañāyo nāma. Bahuṁ nānattha sambhavaṁ vaṇṇentiyeva. Vaṇṇentānaṁpi tesaṁ bahu payojanaṁ natthi yevāti adhippāyo.",
  "anya-e0401n7:26": "Paccayuddesānudīpanā niṭṭhitā.",
  "anya-e0401n7:27": "168. Paccayaniddese. ‘‘Pañcadhā’’ti pañcavidhehi paccayehi. ‘‘Ekadhā’’ti ekavidhena paccayena. Evaṁ sesesupi. ‘‘Avicchedāyā’’ti avicchedatthāya. ‘‘Paṭipādanāyā’’ti yojanatthāya. Yo koci cittuppādo aviruddhassa yassa kassaci cittuppādassa paccayo na na hotīti yojanā. ‘‘Punuppannānaṁ’’ti nirujjhitvā puna uppannānaṁ. ‘‘Purimāni javanānī’’ti ettha maggo gotrabhuto āsevana paccayaṁ labhati. Phalassa pana so bhinnajātikattā āsevana paccayo na hoti. Phalaṁ pana sabbaso āsevana muttaṁ hoti. Tasmā tadubhayaṁ idha purimajavanasaṅkhyaṁ na gacchatīti vuttaṁ ‘‘magga phalajavanavajjānī’’ti. Phalajavanavajjānaṁ pacchimānaṁ javanānaṁ. ‘‘Sabbākārapāripūraṁ’’ti ettha kusalādijātipi saṅgahitāti vuttaṁ ‘‘jātimattenapī’’ti. Abhinnā eva siyuṁ. Na pana bhinnā honti. Kadāci kecibhinnā eva honti. Tasmā bhinnajātikā dhammā. La. Na sakkontīti yojanā. ‘‘Kāmāvacarabhāvato mahaggatānuttarabhāvapatti nāmā’’ti cittasantānassāti adhippāyo. Gotra bhucittaṁ kāmabhūmi. Jhānacittaṁ mahaggatabhūmi. Maggacittaṁ lokuttara bhūmi. Kammacetanāya niruddhāyapi tassā pavattākāro nanirujjhati. Cittasantānaṁ anugacchati. So eva āyatiṁ vipākadhammarāsi hutvā pātubbhavati. Tasmā so vipākassa bījasaṅkhyaṁ gacchati. So ca yāva na vipaccati. Tāva saṁsārappavattiyā sati, antarā vinaṭṭho nāma na hoti. Tasmā kammacetanā uppajjamānā cittasantāne tassa bījassa nidhānatthāya uppajjati, nirujjhamānā ca nidahitvā eva nirujjhatīti vuttaṁ ‘‘attano pavattākārasaṅkhāta bījanidhānañcā’’ti. ‘‘Cetanāya hotī’’ti cetanāya sādhāraṇaṁ hoti. Purejātā sālarukkhapotakā paccayā hontīti sambandho. Purimacittakkhaṇesu uppannā catusamuṭṭhānikarūpadhammāti sambandhitabbaṁ. ‘‘Āhārajakāyo’’ti evaṁ vuttāti pāṭhaseso. ‘‘Pacchā jātenā’’ti pacchājātapaccayena payojanaṁ natthi. Jiṇṇapatarukkhassa udakāsiñcanaṁ viya hotīti adhippāyo. ‘‘Yadaggenā’’ti yenakāraṇa koṭṭhāsena. ‘‘Vatthu rūpaṁ’’ti nirodhāsannaṁ hadayavatthu rūpaṁ. ‘‘Evamayaṁ pī’’ti evaṁ ayaṁ pacchājātapaccayopi. Vividhena ākārena pharaṇaṁ kālantara desantara gamanaṁ vipphāro. Mahanto vipphāro yassāti samāso. ‘‘Vatthumhī’’ti hadayavatthumhi. Pañcahi khandhehi vokiṇṇo sammissoti pañcavokāro. Kāma rūpabhavo . Vinā uppajjituṁ na sakkoti. Rūpavirāgabhāvanābalena rūpassa avikkhambhitattāti adhippāyo. ‘‘Purejātaṁ vā’’ti ekacittakkhaṇātīte purejātaṁ vā. ‘‘Vaḍḍhanapakkhe ṭhitaṁ vā’’ti tato pacchā yāva aṭṭhama cittakkhaṇā vaḍḍhanapakkhe ṭhitaṁ vā. ‘‘Uppannaṁ vatthū’’ti uppannaṁ vatthurūpaṁ. ‘‘Etthā’’ti imasmiṁ purejāta paccaye. Kiñcāpi dissatīti sambandho. ‘‘Paccanīye’’ti paccanīya vāre. ‘‘Taṁ’’ti ārammaṇapurejātaṁ. Tassa ārammaṇassa aparibyattattāvāti sambandho. Kāraṇaṁ vadanti paṭṭhānaṭīkācariyā. Arūpabhave maraṇāsannakāle kassaci gatinimittu paṭṭhānaṁ aṭṭhakathāsu vuttameva. Evañcasati, tattha ārammaṇa purejātaṁ laddhabbameva. Paṭṭhānepana tasmiṁbhave sabbaṁ purejātapaccayaṁ paṭikkhipati. Kasmā iti ce, vatthu purejātapaccayassa tattha aladdhabbattāti iminā adhippāyena ‘‘āruppeviyā’’ti vuttaṁ. Ettha ca paṭṭhāne arūpabhave dvepi purejātapaccayā paṭikkhittā, tasmā sabbepi arūpa puggalā sabbaṁpi rūpadhammaṁ ārammaṇaṁ na karontītipi vadanti. Evañca katvā ārammaṇa saṅgahadīpaniyaṁ ‘asaññībhavato cutānaṁ viya arūpabhavato cutānaṁpi gatinimittabhūtaṁ kāmapaṭisandhiyā ārammaṇaṁ bhavantare kenacidvārena aggahitaṁ, kevalaṁ kammabaleneva upaṭṭhāpita’nti vuttaṁ. ‘‘Gūthakuṇapādīnī’’ti gūthañca matapūtisarīrāni ca. ‘‘Evaṁ vuttehī’’ti paṭṭhāne vuttehi. Te pana akusalā dhammā kathaṁ catubhūmika kusalānaṁ upanissaya paccayā hontīti āha ‘‘tattha ānantariya vajjānī’’tiādiṁ. Tattha ānantariya kammakatānaṁ kilesāvaraṇa kammāvaraṇehi samannāgatattā jhānamaggappaṭilābho nāma natthīti vuttaṁ ‘‘ānantariya vajjānī’’ti. ‘‘Tānī’’ti rāgādīni akusalāni catubhūmika kusalānaṁ uppattiyā balavanissayā hontīti yojanā. ‘‘Samatikkamamukhenā’’ti paṭṭhāne akusalo dhammo kusalassa dhammassa upanissaya paccayena paccayoti etassa pañhassa vibhaṅge pāṇaṁ hantvā tassa paṭighā tatthāya dānaṁ deti, sīlaṁ samādiyati, uposathakammaṁ karoti, jhānaṁ uppādeti, maggaṁ uppādeti, abhiññaṁ uppādetīti vuttaṁ. Tattha ‘‘tassa paṭighātatthāyā’’ti tassa pāṇātipātakammassa paṭihananatthāya pahānatthāya samatikkamanatthāyāti vuttaṁ hoti. So ce pāṇātipātī puggalo puna saṁvegaṁ āpajjitvā tassa kammassa samatikkamanatthāya dānaṁ deti, sīlaṁ samādiyati, uposatha kammaṁ karoti. Tadā taṁ pāṇāti pātakammaṁ taṁ puggalaṁ dānakammeniyojeti nāma. Tathā sīlakamme uposatha kammeti. Yathāhi rājā evaṁ vadeyya imasmiṁ divase yo uposathaṁ nupavasati, taṁ ghātessāmīti. Tadā sabbepi nāgarā uposathaṁ upavaseyyuṁ. Evamidaṁ daṭṭhabbaṁ. Rājāviya hi tassa pāṇātipātakammaṁ. Nāgarā viya so pāṇaghātako. Uposatha kamma kusalāni viya tassa dānasīla uposatha kamma kusalānīti. ‘‘Jhānaṁ uppādeti, maggaṁ uppādeti, abhiññaṁ uppādetī’’ti padesupi esevanayo. Evaṁ samatikkamamukhena ekaṁpi akusalaṁ sabbāni catubhūmika kusalāni upanissaya sattiyā janeti pavattetīti veditabbaṁ. ‘‘Tāniyeva sabbānī’’ti ānantariya kammasahitānisabbāni akusalāniyeva sabbesaṁ akusalānaṁ abyākata dhammānaṁ uppattiyā balavanissayā hontīti yojanā. Dānasīlādayo kusalā dhammā. Suṭṭhu balavaṁ kammaṁ adhippetaṁ, na dubbalaṁ. Upanissayaṭṭhānattā. Tesaṁpi rūpadhammānaṁ balavanissayā nanuhontīti sambandho. Kathaṁ hontīti āha ‘‘bahiddhārukkhatiṇādīnaṁ’’tiādiṁ. Tattha pathavīrasa āporasavassodaka bījāni rukkhatiṇādīnaṁ balavanissayā honti. Mūlabhesajjādīni ajjhattaṁ santānaṁ balavanissayā hontīti yojanā. ‘‘Pakatassevā’’ti pathamataraṁ katassa uppādanādikammasseva. ‘‘Na evaṁ rūpasantānenā’’ti evaṁ rūpasantānena uppāditā upasevitā dhammā natthi. ‘‘Taṁ’’ti utubījādikaṁ. Kammādikañca. ‘‘Pakataṁ’’ti puretaraṁ uppāditañca upasevitañca. Sacetanasseva cetanaṁ pakappanaṁ pakaraṇanti sambandho. Cetanaṁ pakappanaṁ pakaraṇaṁ nāmāti attho. ‘‘Pakappanaṁ’’ti ca saṁvidhānaṁ. ‘‘Kiñcī’’ti kiñcikammādikaṁ utubhojanādikañca. Attano ca uppannā rāgādayo parassa ca santāne parassa ca uppannā rāgādayo attano ca santāneti yojanā . ‘‘Nidassanaṁ’’ti udāharaṇaṁ hoti. Manopadosikadevā aññamaññaṁ disvā attano manaṁ padūsenti. Bāḷhaṁ issādhammaṁ uppādenti. Tasmiṁyeva khaṇe cavanti. Tesaṁ dve issādhammā aññamaññassa balavanissayā hontīti. Kāmāvacara kusalassa balavanissayā hontītiādinā yojetabbaṁ. Vibhāvanipāṭhe. Jhāna magga phala vipassanādibhedaṁ ālambaṇaṁ paccavekkhana assādanādi dhamme attādhīne karotīti yojanā. ‘‘Attādhīne’’ti attāyatte attābaddhe. Paṭṭhāne pañhavāre dānaṁ datvā sīlaṁsamādiyitvā uposathakammaṁ katvā taṁ garuṁ katvā paccavekkhati. Pubbe suciṇṇāni garuṁ katvā paccavekkhantītiādinā āgatattādāna sīla. La. Nibbānāni cevāti vuttaṁ. Rāgaṁ garuṁkatvā assādenti, abhinandatītiādinā, cakkhuṁ garuṁ katvā assādentītiādinā ca āgatattā ‘‘rāga diṭṭhi cakkhu sotādīnicā’’ti vuttaṁ. ‘‘Parattha pī’’ti parato nissaya paccayādīsupi. ‘‘So evā’’ti paccupatthambhako eva. ‘‘Kiñcī’’ti kiñcimattaṁpi. Mahābhūte kiñci upatthambhetuṁ na sakkontīti yojanā. Nanu āhāra rūpaṁ mahābhūte upatthambhetuṁ sakkoti. Jīvitarūpañca kammajamahābhūte anupāletunti. Saccaṁ. Idha pana sahajātapaccaya kiccaṁ adhippetaṁ. Tesañca dvinnaṁ sahajātapaccaya kiccaṁ natthi. Taṁ parato āvī bhavissatīti. ‘‘Vatthu vipākānaṁ’’ti vatthurūpaṁ vipākānaṁ. Paṭṭhānapāṭhe. Ārammaṇañca, nissayo ca, purejātañca, vippayutto ca, atthi ca, avigato cā,ti chasupaccayesu ghaṭitesu tīṇi visajjanāni labbhantīti yojanā. Tīṇi visajjanāni nāma vatthu kusalānaṁ khandhānaṁ cha hi paccayehi paccayo. Vatthu akusalānaṁ, vatthu abyākatānanti. Ettha ca attano ajjhattaṁ vatthuṁ ārabbha vatthu me aniccantiādinā sammasantassa vatthurūpaṁ kusalānaṁ khandhānaṁ chahi paccayehi paccayo. Etaṁ mama, eso hamasmi, eso me attā,ti upādiyantassa vatthu rūpaṁ akusalānaṁ. Ubhayatthapi āvajjanakkhaṇe abyākatānaṁ. Arahato pana taṁ aniccantiādinā sammasantassa kriyābyākatānaṁ khandhānanti. Tenāha ‘‘paccuppannaṁ vatthuṁ’’tiādiṁ. Tattha ‘‘paccuppannaṁ vatthuṁ’’ti attano paccuppannaṁ vatthuṁ. Adhiṭṭhānavidhāne pana ākāsa gamane rūpakāyaṁ ārabbhacittaṁ viya kāyaṁ lahukaṁ adhiṭṭhahantassa tappariyāpannaṁ vatthu abhiññācitta dvayassāti yojetabbaṁ. ‘‘Aniṭṭheṭhāne’’ti javanacittassa āvajjanena vinā uppajjanaṁ nāma katthaci icchitabbaṁ hoti. Katthaci anicchitabbaṁ. Tattha nirodhasamāpattito vuṭṭhāne, maggavīthīsu gotrabhuvodānaṭṭhāne, āgantuka bhavaṅgaṭṭhāneti idaṁ icchitabbaṭṭhānaṁ nāma. Ito aññaṁ anicchitaṭṭhānaṁ nāma. Evaṁ anicchitabbe ṭhāneti attho. ‘‘Pakatikāle’’ti maraṇāsannakālato aññasmiṁkāle. ‘‘Tānivā’’ti attano attano nissayavatthūnivā. ‘‘Aññaṁ vā’’ti vatthuto aññaṁ rūpādikaṁ vā. ‘‘Bhinnārammaṇāni nāmā’’ti aññaṁ āvajjanassa ārammaṇaṁ, aññaṁ javanānanti evaṁ javanāni āvajjanena bhinnārammaṇāni vā. Tena vuttaṁ ‘‘pacchāuppannānī’’tiādi. ‘‘Tesaṁ’’ti vīthicittānaṁ. ‘‘Tadevā’’ti taṁ evavatthu rūpaṁ. ‘‘Vatthu cā’’ti nissayo ca. ‘‘Tesaṁ’’ti aṭṭhakathācariyānaṁ. Na hi gahetuṁ sakkontīti sambandho. Sesamettha subodhaṁ. ‘‘Kasmā vuttaṁ’’tiādīsu. ‘‘Tassa yakkhassā’’ti indakanāmassa tassayakkhassa. ‘‘Itaresaṁpī’’ti saṁsedajopapātikānaṁpi. ‘‘Duvidhenā’’ti rūpajanana kiccaṁ rūpūpatthambhana kiccanti evaṁ duvidhena. Athavā ‘‘duvidhenā’’ti ajjhattāhārassa upatthambhanaṁ bahiddhāhārassa upatthambhananti evaṁ duvidhena. ‘‘Tathārūpānañcā’’ti appanāpattakammavisesena siddhānañca. ‘‘Ajjhattāhāropī’’ti pisaddena yathāvuttajīvitindriyañca arūpāhāre ca sampiṇḍeti. ‘‘Vatthuvipākānaṁ’’ti vatthurūpaṁ vipākānaṁ. ‘‘Sabbathā’’ti abyāyapadaṁ. Tañca sabbavibhattiyuttaṁ. Idha pana paccattavacananti āha ‘‘sabbathā’’ti sabbappakāranti. Pakāro ca veditabboti sambandho. Kathaṁ veditabboti āha ‘‘tividho’’tiādiṁ. ‘‘Sahajāte saṅgahetabbaṁ’’ti paccayabhāvena saṅgahetabbaṁ. Sahajananaṁ nāma attanā saha janentassa sahajananaṁ. Tañca kammacittādīnaṁ viya visuṁ jananakiccaṁ na hoti. Attani uppajjante eva itarāni rūpāni uppajjanti. Anuppajjante na uppajjantīti evarūpaṁ jananakiccaṁ veditabbaṁ .‘‘Vināva sahuppādanakiccenā’’ti attanā sahuppādanakicce āhārassa byāpāro natthīti adhippāyo. Teneva sahajātāni upatthambhantopi sahajātapaccayattaṁ na gacchatīti. Esanayo rūpajīvitindriyepi. Tena vuttaṁ ‘‘jīvitaṁpī’’tiādi. ‘‘Tīsū’’ti ārammaṇañca upanissayo ca atthicāti imesu tīsu. Ārammaṇādhipatimhi purejātā rammaṇādhipatipi atthi. So purejātatthi paccayo evāti atthipaccaye saṅgahito. ‘‘Tasmiṁ kate pavattamānānaṁ’’ti tasmiṁ kamme kate tassa katattā eva pavattamānānaṁ. Ārammaṇākāro gocaravisayākāro. ‘‘Santānavisesaṁ katvā’’ti bījanidhānaṁ katvāti adhippāyo. ‘‘Te’’ti ārammaṇapaccaya kamma paccayā. ‘‘Akāliko’’ti maggacetanāvasena akāliko. Sohi attano anantarephalaṁ janeti. Tasmā āgametabbassa āyatikālassa abhāvā akālikoti vuccati. Avaseso nānakkhaṇikapaccayo kāliko. ‘‘Paccayaṭṭhenā’’ti paccayakiccena. Lokappavattiyā kammahetukattāti sambandho. ‘‘Phalahetū pacārenā’’ti phalabhūtāya sabbalokappavattiyā hetubhūtassa kammassa nāmaṁ phalamhi āropetvā vohārena sabbepi tevīsatipaccayā kammasabhāvaṁ nātivattantīti yojanā. Kammapaccaya saṅkhyaṁ gacchantīti vuttaṁ hoti. ‘‘Vijjamānā yevā’’ti atthipaccayā evāti vuttaṁ hoti. ‘‘Sāsanayuttiyā viruddhamevā’’ti ettha sāsanayutti nāma tīṇipiṭakāni. ‘‘Viruddhamevā’’ti ārammaṇa paccayabhūtā sabbe pathavī pabbata nadīsamudda ajaṭākāsādayo ca sabbāpaññattiyo ca nibbānañca kammasaṅkhyaṁ gacchantīti vadanto ca, sabbe atītānāgata dhammā atthipaccayā evāti vadanto ca, tīhi piṭakehipi virujjhatiyeva. Paṭṭhānapāḷiyā pana vattabbameva natthi. Atthi saddohi paṭṭhāne paccuppannabhāvena vijjamānattho. Na paramattha dhamma bhāvena. Nāpiloka sammutivasena. Na hi paramattha dhamma bhūtāpi atītānāgatadhammā idha atthi saṅkhyaṁ gacchanti. Nāpipaññatti hoti. ‘‘Aññamaññappaṭibaddhaokāse’’ti aññamaññaṁ nissayanissitabhāve na paṭibaddhe kāmarūpabhavokāse. ‘‘Yato’’ti yamhāpaṭisandhi viññāṇato. ‘‘Yato’’ti vā yamhāsīsato, yamhābījato nibbattīti yojanā. ‘‘Bījato viya mahārukkhassā’’ti bījapaccayā kaḷīraṅkurādikassa mahārukkhasantānassa nibbattiviya. Pāḷipāṭhe. ‘‘Na okkamissathā’’ti sace na okkameyya. ‘‘Samuccissathā’’ti apinukho samucceyya, vaḍḍheyya. ‘‘Vokkamissathā’’ti sace vigameyya, vināseyya. ‘‘Abhinibbattissathā’’ti apinukho abhinibbatteyya, pātubhaveyya. ‘‘Vocchijjissathā’’ti saceucchijjeyya. ‘‘Āpajjissathā’’ti apinukho āpajjeyya. ‘‘Yadidaṁ’’ti yaṁ idaṁ. ‘‘Idaṁ’’ti nipātamattaṁ. ‘‘Viññāṇaṁ’’ti paṭisandhiviññāṇaṁ. Yaṁ viññāṇaṁ atthi. Eseva viññāṇa dhammoti yojanā. ‘‘Rūpuppattiyā’’ti rūpuppādassa. Viññāṇaṁ paccayo etassāti viññāṇa paccayā. Rūpuppatti. ‘‘Rūpappaveṇiyā’’ti kammajarūpasantatiyā. ‘‘Utuāhārāpī’’ti ajjhatta utuajjhatta āhārāpi. Idañca sambhavayutti vasena vuttaṁ. Atthato pana purimuppannāya rūpappaveṇiyā asati, ajjhattaṁ te utuāhārāpi natthiyeva. Bahiddhā utupana asatipi purimuppannāya rūpappaveṇiyā rūpaṁ na janetīti na vattabbaṁ. Ṭīkāpāṭhe. ‘‘Arūpaṁ panā’’ti arūpabhūmipana. ‘‘Yasmiṁrūpe’’ti kammajarūpe. ‘‘Paccayabhāvo atthī’’ti pacchimarūpuppattiyā paccayasatti atthi. Kasmā viññāyatīti ce. ‘‘Puttassā’’tiādimāha. ‘‘Bījabhāvasaṅkhātaṁ’’ti ambabījādīnaṁ bījabhāvasaṅkhātaṁ. ‘‘Niyāmarūpaṁ nāmā’’ti utuvisesamāha. ‘‘Yathā vā tathā vā’’ti aniyamatoti vuttaṁ hoti. ‘‘Yonibhāvasaṅkhātaṁ’’ti taṁ taṁ gottakulajātīnaṁ jātibhāvasaṅkhātaṁ. ‘‘Niyāmarūpaṁ’’ti utuvisesa saṅkhātaṁ niyāmarūpaṁ. Sadisāni rūpasaṇṭhānāni yesanti viggaho. ‘‘Paṭisandhirūpasseva ānubhāvo’’ti kalalakālādīsu uppannassa paṭisandhirūpasseva ānubhāvo. Puna tamevatthaṁ visesetvā dassetuṁ ‘‘apicā’’tiādimāha. ‘‘Samudāgataṁ’’ti suṭṭhu uparūpariāgataṁ. Itthibhāvādirūpaṁ bījarūpañca niyāmetīti sambandho. ‘‘Niyāmakaṁ’’ti nānāvaṇṇasaṇṭhānādīnaṁ niyāmakaṁ. ‘‘Tattha imasmiṁ bhave’’tiādīsu. Dhanañca dhaññañca tato avasesā sabbeupabhogaparibhogācāti viggaho. Vijjā ca sippañca nānābahussutañca pariyatti cāti dvando. ‘‘Anāgatānaṁ tāsaṁ’’ti tāsaṁ abhinavadhanadhaññādisampattīnaṁ. ‘‘Upanissaya paccayatā’’ti pubbayogakammassa upanissaya paccayatā. Tattha dhanadhaññabhogānaṁ paṭilābhatthāya pubbayogakaraṇaṁ nāma kasikamma vāṇijjakammādīnaṁ karaṇaṁ. Tattha kasikamme tāva dhanadhaññabhogānaṁ paṭilābhatthāya kasikammakaraṇe dhanadhaññabhogā anāgatūpanissaya paccayo. Idāni kasikammakaraṇaṁ tassa paccayuppannaṁ. Dhanadhañña bhogānaṁ paṭilābhaparibhogakālesu kasikammakaraṇaṁ atītūpanissaya paccayo. Tesaṁ paṭilābho ca paribhogo ca tassa paccayuppanno. Kasikammakaraṇakkhaṇe pana khetta, vatthu, bīja, meghavuṭṭhiyo ca naṅgalādīni kasibhaṇḍāni ca gomahiṁsā ca kammakāraka purisā ca paccuppannūpanissayo. Kasikammakaraṇaṁ tassa paccayuppannaṁ. Kammasādhikassa mātāpitādayo pubbapurisā tassa kammassa atītūpanissaya paccayo. Taṁ kammaṁ tassa paccayuppannanti. Evaṁ sesesupi. Sesaṁ suviññeyyaṁ.",
  "anya-e0401n7:28": "‘‘Pañcavidha’’ntiādīsu. ‘‘Saṇṭhānattaṁ’’ti aṇu, tajjārī, rathareṇu, likkhādīni upādāya sabbesaṁ rūpasaṇṭhānānaṁ bhāvo saṇṭhānattaṁ. ‘‘Bhāvo’’ti ca tesaṁ pavatti vuccati. ‘‘Pavatti hetū’’ti ca paramattha rūpa dhammā eva. ‘‘Anupagamanato’’ti ettha sabhāvato atisukhumattā anupagamanaṁ veditabbaṁ. Adhivacanasaṅkhātaṁ nāmābhidhānanti viggaho. ‘‘Adhivacanaṁ’’ti ca atthappakāsakattā adhikaṁ vacanaṁ adhivacanaṁ. ‘‘Nāmābhidhāna’’nti ca nāmapaññatti vuccati. ‘‘Gahetabba bhāvo’’ti idaṁ cittaṁ nāma, ayaṁ phassonāmātiādinā kathentānaṁ santikā nāmābhidhānaṁ sutvā tadanurūpassa sabhāvatthassa jānanavasena ñāṇena gahetabbabhāvo. Nāma paññattānusārena jānitabbattā nāmanti vuccatīti vuttaṁ hoti. Ārammaṇe namatīti nāmaṁ. Ārammaṇika dhammā vā ettha namantīti nāmantipi yujjati.",
  "anya-e0401n7:29": "Imasmiṁ paccayasaṅgahe paccayadhammesu paññattīnaṁpi saṅgahitattā paññatti saṅgahopi therena idha nikkhitto. Tattha ‘‘paññāvīyatī’’ti ettha paññāpanaṁ nāma vohāraṭṭhapanaṁ. Tañcaṭhapanaṁ dvīhikāraṇehi sijjhati vadantānaṁ vohārena ca, suṇantānaṁ sampaṭicchanena cāti dassetuṁ ‘‘ayaṁ pī’’tiādimāha. ‘‘Sampaṭicchīyatī’’ti yathā pubbapurisehi voharīyati, tathā pacchima janaparamparāhi voharīyatīti vuttaṁ hoti. Pakārena ñāpīyatīti paññattītipi yujjati. ‘‘Byañjanattho’’ti manussa, deva, pathavī, pabbatādiko saddattho. ‘‘Paññā pīyantī’’ti pakārena ṭhapīyanti. Saddapaññattiṁ āhāti adhikāro. Adhimattabhāvappakāro nāma pathavīpabbatādīsu pathavīdhātuyā adhimatta bhāvaviseso. Nadī samuddodakādīsu āpodhātuyā. Aggikkhandhesu tejodhātuyā. Vātakkhandhesu vāyodhātuyāti evaṁ adhimatta bhāvaviseso. Vividhena pakārena pariṇamanaṁ vipariṇāmoti āha tathā tathā vipariṇāmākāranti. Pathavīpabbatādivohāro saṇṭhitākāraṁ nissāya pavatto na hoti. Pathavī nāma evaṁ saṇṭhānā, pabbato nāma evaṁ saṇṭhānoti saṇṭhānaniyamo natthi. Paṁsusilānaṁ rāsipuñjappavattimattena vohāro siddhoti vuttaṁ ‘‘na hi idha saṇṭhānaṁ padhānaṁ’’ti. ‘‘Kaṭṭhādayo eva vuccantī’’ti te evasaṇṭhānanānattaṁ paṭicca nānāvohārena vuccanti. Pathavī pabbata nadī samuddādīsu viya bhūtānaṁ pavattivisesākārenāti vuttaṁ ‘‘na hi idha samūho padhānaṁ’’ti. ‘‘Upādāpaññattī’’ti pañcakkhandha dhamme upādāya tehi anaññaṁ ekībhūtaṁ katvā paññatti. Na ākāsa paññatti disādesapaññattiyo viya tehi khandhehi muñcitvā paññatti. ‘‘Yato’’ti yamhādisato. ‘‘Laddhappakāsattā’’ti laddhappabhāsattā. ‘‘Ahassā’’ti divasassa. Uddhumātakādīni ‘uddhumātakaṁ paṭikūlaṁ’tiādinā paṭikūlavasena manasikarontassapi nimittaṁ upaṭṭhahantaṁ bhūtavikārappakārena upaṭṭhahatīti katvā bhūtanimitte saṅgaṇhāti. ‘‘Aṭṭhakathāyaṁ’’ti puggalapaññatti aṭṭhakathāyaṁ. ‘‘Tāsaṁ’’ti bhūmipabbatādikānaṁ attha paññattīnaṁ. ‘‘Tathā tathā’’ti ayaṁ bhūmi, ayaṁ pabbato, tiādinā tena tena vohārena. Atthānaṁ paramatthānaṁ chāyāti atthacchāyā. ‘‘Chāyā’’ti ca nimittacchāyāyo vuccanti. Atthacchāyānaṁ ākāro atthacchāyākāro. ‘‘Ākāro’’ti ca nānāsamūha nānāsaṇṭhānādiko ākāro. Atthoti vā saddābhidheyyo vacanattho. Soyeva samūhākārādi nimitta mattattā atthacchāyākāroti vuccatīti imamatthaṁ dasseti ‘‘saddābhidheyya saṅkhātenā’’tiādinā. ‘‘Dabbappaṭibimbākārenā’’ti dabbasaṅkhātena paṭibimbākārena. ‘‘Olambiyā’’ti avalambitvā. ‘‘Gaṇanūpagaṁ katvā’’ti aya meko attho, idamekaṁ vatthūti evaṁ gaṇanūpagaṁ katvā. ‘‘Imechā’’ti ime chasaddapaññatti vohārā nāma nāmakammādi nāma. ‘‘Attanī’’ti nāmapada saṅkhāte attani. Attha visayaṁ eva hutvā pavattati bhāsaññūnanti adhippāyo. ‘‘Nāme satī’’ti akkharasamūho padaṁ, padasamūho vākyanti evaṁ vutte nāmapade vijjamāne sati. ‘‘Taduggaṇhantānaṁ’’ti taṁ taṁ nāmapadaṁ vācuggatakaraṇa vasena uggaṇhantānaṁ janānaṁ. ‘‘Tadatthā’’ti tassa tassa nāma padassa atthā. ‘‘Āgacchanti yevā’’ti bhāsaññūnaṁ ñāṇābhimukhaṁ āgacchantiyeva. Etena attani atthassa nāmanaṁ nāma atthajotana kiccamevāti dīpeti. ‘‘Suṇantānaṁ ñāṇaṁ’’ti ettha ‘‘ñāṇaṁ’’ti upalakkhaṇa vacanaṁ, akusala viññāṇassapi adhippetattā. ‘‘Taṁ taṁ atthābhimukhaṁ nāmetī’’ti ārammaṇa karaṇavasena nāmeti. ‘‘Nāmaggahaṇa vasenā’’ti ayaṁ asukonāma hotūti evaṁ nāmaggahaṇavasena. ‘‘Dhārīyatī’’ti yāvajīvaṁpi appamussamānaṁ katvā dhārīyati. Nīharitvā vuccati attho etāyāti nirutti. ‘‘Etāyā’’ti karaṇabhūtāya etāyanāmajātiyā. ‘‘Aviditapakkhe’’ti nāmapadaṁ assutakāle aviññātapakkhe. ‘‘Tato nīharitvā’’ti aviditapakkhato ñāṇena nīharitvā. ‘‘Kathīyatī’’ti taṁ sutakāle vadantena suṇantassa ācikkhīyati jānāpīyati. ‘‘Atthassā’’ti aviditapakkhe ṭhitassa atthassa. ‘‘Etasse vā’’ti nāmapadasseva. Nāmapadanti ca kriya padaṁpi , upasaggapadampi, nipātapadampi, pāṭipadikapadaṁpi, idha nāmapadantveva vuccati. ‘‘Visesanabhūtānaṁ’’ti aññapadatthasamāse samāsapadānaṁ atthā visesanā nāma. Evaṁ visesanabhūtānaṁ. ‘‘Puggalassā’’ti aññapadatthabhūtassa abhiññālābhī puggalassa. ‘‘Vadantī’’ti ānandācariyaṁ sandhāya vuttaṁ. So hi dhammasaṅgaṇiyaṁ paññattidukaniddese mūlaṭīkāyaṁ tathā vadati. ‘‘Tabbhāvaṁ’’ti akkhara padabyañjanabhāvaṁ. ‘‘Assā’’ti nāmapaññattiyā. Akkharapadabyañjanaṁ gocaro ārammaṇaṁ assāti viggaho. ‘‘Anusārenā’’ti anugamanena. ‘‘Lokasaṅketa nimmitā’’ti lokasaṅketaññāṇena pavattitā. ‘‘Lokasaṅketaññāṇaṁ’’ti ca idaṁ nāmaṁ imassatthassa nāmaṁ, ayamattho imassa nāmassa atthoti evaṁ puretaraṁ lokasaññāṇa jānanakaññāṇaṁ. ‘‘Atīta saddamattārammaṇā’’ti sotaviññāṇa vīthiyā ārammaṇaṁ hutvā niruddhaṁ atīta saddamattaṁ kurumānā. ‘‘Tena vuttavacane’’ti tena sikkhaṁ paccakkhantena bhikkhunā sikkhaṁ paccakkhāmīti vuttavacane. Paccuppannaṁ saddaṁ sotaviññāṇa vīthiyā, atītañca saddaṁ manoviññāṇa vīthiyāti yojanā. ‘‘Tāni akkharānī’’ti sikkhaṁ paccakkhāmīti vākye avayavakkharāni. ‘‘Ayaṁ akkhara samūho’’ti idaṁ nāmapadanti vuttaṁ hoti. Etassa atthassa. ‘‘Vinicchayavīthiṁ’’ti akkhara padasallakkhaṇavīthiñca. ‘‘Ekakkhare sadde’’ti ‘go’ iccādike ekakkhare paññatti sadde. ‘‘Yā’’ti nāma paññatti. ‘‘Vadantassa manasā’’ti sambandho. ‘‘Pubbabhāge’’ti yaṁ kiñci atthaṁ paresaṁ vattukāmo vadanto tassa tassa atthassa nāmaṁ pathamaṁ manodvāravīthiyā niyametvā eva vadati, taṁ nāmaṁ pubbabhāge vadantena manasā vavatthāpitā nāmapaññattīti vuccati. Paṭipāṭikathanaṁ pavattikkamakathanaṁ. ‘‘Vuttaṁ’’ti aṭṭhakathāsu vuttaṁ. Tathā addhamattikanti ca vuttanti sambandho. ‘‘Vuttaṁ’’ti ca saddasatthesu vuttaṁ.",
  "anya-e0401n7:30": "Gāthāyaṁ. ‘‘Mattā’’ti ekavijjuppādakkhaṇaṁ vuccati. Ekā mattāyassāti ekamatto. ‘‘Dīghamuccate’’ti dīgho nāma vuccate. ‘‘Pluto’’ti nānappakārena ruto gāyitoti paruto . So eva rakārassa lakāraṁ katvā pakāre ca saralopaṁ katvā plutoti vuccati. Gītanti vuttaṁ hoti. ‘‘Paramattha saddasaṅghāṭānaṁ’’ti paramparā pavattānaṁ paramattha saddarāsīnaṁ. ‘‘Anekakoṭisatasahassāni cittānī’’ti javanavīthīnaṁ antarantarā bhavaṅgacittehi saddhiṁ anekakoṭisatasahassāni cittāni.",
  "anya-e0401n7:31": "Paṭṭhānanayānudīpanā niṭṭhitā.",
  "anya-e0401n7:32": "Paccayasaṅgahānudīpanā niṭṭhitā."
}