{
  "anya-e0301n5:0": "Pakiṇṇaka saṅgaha paramatthadīpanī",
  "anya-e0301n5:1": "129. Evaṁ visuṁ visuṁ cittacetasikānaṁ niddesaṁ dassetvā idāni puna ubhinnaṁ niddesaṁ dassento sampayuttāyathāyogantiādimāha. Yathāyogaṁ sampayuttā sabhāvato tepaññāsa cittacetasikā ye dhammā mayā visuṁ visuṁ niddiṭṭhā. Idāni yathā rahaṁ tesaṁ ubhinnaṁ saṅgahonāma niyyateti yojanā. Tattha attano attano bhāvo sabhāvo. Dhammānaṁ āvenikalakkhaṇanti vuttaṁ hoti. Cittaṁ tāva bhūmijātisampayogādibhedena ekūna navutividhaṁpi attano ārammaṇa vijānanasaṅkhātena āvenikalakkhaṇena ekameva hoti. Phassopi bhūmijātisampayo gādibhedena ekūnanavutividhopi phusanalakkhaṇena ekova hoti tathā vedanāsaññādayoti evaṁ sabhāvato tepaññāsa eva hontīti. Vedanāhetuto kiccadvārālambaṇavatthuto pavatto saṅgahoti sambandho. Tattha vedanāhetutoti vedanābheda hetubhedato. Evaṁ kiccadvārālambaṇa vatthutoti etthapi. Cittuppādavasenevāti cittavaseneva niyyateti sambandho. Evasaddena cetasike nivatteti. Ettāvatā channaṁ pakiṇṇakasaṅgahānaṁ vacanattho idheva tāva therena dassito hoti vedanābhedena cittacetasikānaṁ saṅgaho vedanāsaṅgaho, hetubhedena cittacetasikānaṁ saṅgaho hetusaṅgahotiādinā.",
  "anya-e0301n5:2": "[83] Vibhāvaniyaṁ pana",
  "anya-e0301n5:3": "Cittuppādasaddena cetasikadhammepi gahetvā aññaṁ nivatte tabbaṁ apassanto ‘‘na katthaci taṁvirahenā’’ti vadati. Taṁ nayujjatiyeva.",
  "anya-e0301n5:4": "Na hi idha ettakā cetasikā sukhasahagatā, ettakā dukkha sahagatātiādinā ekopi saṅgaho cetasikehi nīto nāma atthi. Sukhasahagataṁ kusalavipākaṁ kāyaviññāṇamekamevātiādinā pana cittenaeva nīhoti. Citte pana siddhe ceta sikāpi siddhāevāti katvā cittuppādavasenevāti idaṁ vuttanti daṭṭhabbaṁ.",
  "anya-e0301n5:5": "130.Tatthāti tesu chasu saṅgahesu. Vedanābhedena taṁsampayuttānaṁ cittacetasikānaṁ saṅgaho vedanāsaṅgaho.",
  "anya-e0301n5:6": "[84] Vibhāvaniyaṁ pana",
  "anya-e0301n5:7": "‘‘Sukhādivedanānaṁ taṁsahagatacittuppādānañca vibhāgavasena saṅgaho vedanāsaṅgaho’’ti vuttaṁ. Tattha casaddena vedanāsaṅgahoca vedanāsahagata cittuppāda saṅgahocāti imasmiṁ atthe vedanāsaṅgahoti ekasesaniddeso hotīti dasseti. Taṁ na sundaraṁ.",
  "anya-e0301n5:8": "Idha hi vedanābhedo imassa saṅgahassa nissayadhammapariggahatthaṁeva vutto. Na vedanānaṁca visuṁ saṅgahadassanatthanti. Tatthatividhā vedanāti kasmā vuttaṁ. Nanu saṁyuttake dvepi tissopi pañcapi chapi aṭṭhārasapi chattiṁsapi aṭṭhasataṁpi vedanā vuttāti. Saccaṁ. Anubhavanalakkhaṇena pana vedanā tividhāeva hoti. Ye hi keci yaṁkiñci ārammaṇaṁ anubhavanti. Te taṁ sātatovā anubhavanti asātatovā majjhattatovā. Tato añño pakāro natthīti. Aññe pana pabhedā tena tena pariyāyena vuttā. Tattha hi dve kāyikacetasikavasena vuttā. Yathāha-katamāca bhikkhave dve vedanā kāyikāca cetasikācāti. Sukhadukkha vasenavā upekkhaṁ sukhe saṅgahetvā. Yathāha-dve vedanā vuttā bhagavatā sukhāvedanā dukkhāvedanā. Yāyaṁ bhante adukkha masukhā vedanā. Santasmiṁ esāpaṇīte sukhe vuttā bhagavatāti.",
  "anya-e0301n5:9": "Vibhāvaniyaṁ pana",
  "anya-e0301n5:10": "Anavajjapakkhikaṁ upekkhaṁ sukhe sāvajjapakkhikañca dukkhe saṅgahetvā dve vuttāti vuttaṁ. Taṁ pāḷiyaṁ anāgataṁpi yujjatiyeva.",
  "anya-e0301n5:11": "Indriyabhedavasena pañca. Phassabhedavasena cha. Upavicārabheda vasena aṭṭhārasa. Cha gehassitāni cha nekkhammassitānīti evaṁ paccekaṁ dvādasannaṁ somanassa domanassaupekkhānaṁ vasena chattiṁsa. Tāyeva kālattayavasena aṭṭhasataṁ vedanā vuttāti. Yañca katthaci sutte yaṁkiñci vedayitaṁ sabbaṁ taṁ dukkhasminti vuttaṁ. Taṁ saṅkhāradukkhatāvasena vuttanti. Heṭṭhā pana cittaniddese cittāni indriyabhedavasena niddiṭṭhānīti katvā idhapi indriyabhedavaseneva cittāni saṅgahetuṁ puna sukhaṁ.La. Pañcadhā hotīti vuttaṁ. Ettha ca yesu dhammesu ādhi paccavasena sukhadukkhāni indriyāni nāma honti. Tesaṁ kāyika mānasikavasena duvidhattā tānipi sukhindriyaṁ somanassindriyaṁ dukkhindriyaṁ domanassindriyanti dvidhā vuttāni. Upekkhāya pana ādhipaccaṭṭhānabhūtā dhammā mānasikāeva hontītisā upekkhindriyanti ekadhāva vuttāti. Apica, tepi pariyāyena duvidhā honti. Cakkhādipasādakāya nissitānaṁpi sabbhāvato. Vedanāpana ekarasattā ekadhāva vuttāti.",
  "anya-e0301n5:12": "Vibhāvaniyaṁ pana",
  "anya-e0301n5:13": "‘‘Kāyika mānasika sātabhedato sukhadukkhāni dvidhā vuttānī’’ti vuttaṁ.",
  "anya-e0301n5:14": "Tattha sabhāvato iṭṭhāniṭṭhaphoṭṭhabbā nubhavanalakkhaṇāni sukha dukkhāni. Sabhāvatovā parikappanatovā iṭṭhāniṭṭhamajjhattānubhavana lakkhaṇāni itarānīti. Sesānīti yathāvutta sukhadukkhato manassa domanassayuttehi sesāni bāttiṁsa kāmāvacaracittāni tevīsati pañcamajjhānikacittānicāti sabbāni pañcapaññāsacittāni. Ekatthāti ekasmiṁ citte. Itarā hi upekkhāvedanā.",
  "anya-e0301n5:15": "131. Hetūnaṁ bhedena taṁsampayuttānaṁ cittacetasikāna saṅgaho hetusaṅgaho.",
  "anya-e0301n5:16": "[85] Vibhāvaniyaṁ pana",
  "anya-e0301n5:17": "‘‘Lobhādihetūnaṁ vibhāgavasena taṁsampayuttadhammavasenaca saṅgaho hetusaṅgaho’’ti vuttaṁ. Taṁ na sundaraṁ.",
  "anya-e0301n5:18": "Kāraṇaṁ vuttameva. Hetūnāma chabbidhā bhavantīti sambandho. Tattha hetukiccaṁnāma ārammaṇe sampayuttadhammānaṁ suppatiṭṭhitabhāva sādhanaṁ. Yathā hi rukkhassa mūlāni sayaṁ anto pathaviyaṁ vaddhitvā pathaviraseca āporaseca gahetvā rukkhaṁ yāva aggā abhiharanti. Vātevā mahoghevā āgate rukkhaṁ suṭṭhu ākaḍḍhitvā tiṭṭhanti, evaṁ rukkho vuddho viruḷho vipulo ciraṭṭhitikoca hoti. Evamevaṁ imepi dhammā sayaṁ ārammaṇesu thirapattā hutvā sampayuttadhamme tattha vuddhe viruḷhe vipule ciraṭṭhitikeca sādhentīti. Ahetukacittānipana jalatale amūlakasevā lāni viya ārammaṇe suṭṭhu patiṭṭhitāni na hontīti daṭṭhabbaṁ. Apare pana dhammānaṁ kusalādibhāvasādhanaṁ hetukiccanti vadanti. Evaṁsante yesaṁ sahajātahetu natthi. Tesaṁ akusalabhāvo abyākatabhāvoca nasampajjeyya. Yānica laddhahetupaccayāni rūpāni. Tesañca kusalādibhāvo āpajjeyyāti vatvā taṁvādaṁ paṭipakkhipanti. Yathā pana loke andhakāronāma kenaci paccaya visesena sādhetabbo na hoti. Yattha āloko natthi. Tattha so attano dhammatāya siddho hoti. Evamevaṁ dhammesu muyhanakriyābhūto mohandhakāropi attano dhammatāya eva akusalo bhavituṁ arahati. Tathā hi icchānāma atthi. Sāmuyhanakriyāya yuttā lagganabhāvaṁ patvā lobho akusalo nāma hoti. Saddhāya yuttā pana dhammacchandabhāvaṁ patvā kusalacchandonāma hoti. Tathā akkhantināma atthi. Sāpi muyhana kriyāya yuttā paṭighabhāvaṁ patvā doso akusalonāma hoti. Saddhāya yuttā pana uppannaṁ kāmavitakkaṁ nādhivāsetītiādinā nayena pāpadhamma pāpārammaṇa virodhabhāvaṁ patvā alobho kusalonāma hoti. Muyhanakriyā pana asukena yuttā akusalonāma. Asukena yuttā kusalonāmāti natthi. Ambilatthāya aññena saṁyogakiccarahito jātiambilaraso viya ekantaakusalajātikāeva hotīti. Yoca dhammo kusalo akusaloca na hoti. So abyākatoti ettakameva dhammānaṁ abyākatabhāvasiddhiyā kāraṇaṁ. Tasmā ahetukacittānaṁ rūpanibbānānañca abyākatabhāvopi attano dhamma tāyaeva siddho. Tattha moho sesamūlānaṁpi mūlaṁ hoti. Rajjanadussanānipi hi muyhananisandānieva honti. Alobhādīnañca kusalabhāvo avijjānusayena saheva siddhoti. Tāni pana lobhādīni lobhasahagatādīnaṁ visesamūlāni honti. Rajjanādi nisandāni hi diṭṭhimānādīni. Arajjanādinisandāni ca saddhādīnīti. Yasmā pana hetuyonāma sampayuttesu padhānadhammā honti. Tasmā sahetukavipākakriyānaṁ abyākatabhāvo pana hetu mukhenapi vattuṁ yutto.",
  "anya-e0301n5:19": "[86] Ettāvatā yaṁ vuttaṁ vibhāvaniyaṁ",
  "anya-e0301n5:20": "‘‘Apare pana kusalādīnaṁ kusalādibhāvasādhanaṁ hetu bhāvo’’ti vadanti. Evaṁ sati hetūnaṁ attano kusalā dibhāvasādhano añño hetu maggitabbo siyā. Atha sesasampayuttahetupaṭibaddho tesaṁ kusalādibhāvo, evampi momūha cittasampayuttassa hetuno akusala bhāvo appaṭibaddho siyā. Atha tassa sabhāvato akusalabhāvopi siyā. Evaṁsati sesahetūnampi sabhāvato kusalādibhāvoti tesaṁ viya sampayutta dhammānampi so hetupaṭibaddho nasiyā, yadica hetupaṭibaddho kusalādibhāvo. Tadā ahetukānaṁ abyākatabhāvo nasiyāti alamatinippīḷanenāti taṁ paṭikkhittaṁ hoti.",
  "anya-e0301n5:21": "Yathāca laddhajjhānapaccayesu rūpārūpadhammesu jhānaṅgāni arūpadhammesueva upanijjhānaṭṭhaṁ pharanti, na rūpadhammesu. Te pana jhānadhamma samuṭṭhi tattāeva jhānapaccayuppannesu vuttā. Evameva hetuyopi arūpa dhammesueva kusalādibhāvaṁ pharanti. Na rūpadhammesu. Te pana hetu samuṭṭhitattāeva hetupaccayuppannesu vuttāti na tesaṁ rūpadhammānaṁ kusalādibhāvāpatti codetabbāti.",
  "anya-e0301n5:22": "[87] Yañca vibhāvaniyaṁ",
  "anya-e0301n5:23": "‘‘Kusalādibhāvo pana kusalākusalānaṁ yoniso ayoniso manasikārapaṭibaddho’’ti vuttaṁ. Taṁpi vicāre tabbaṁ.",
  "anya-e0301n5:24": "Tathā hi sūriyāloke āgate divā balānaṁ haṁsādīnaṁ okāso hoti. Rattandhakāle āgate rattibalānaṁ ulūkādīnaṁ okāso hoti. Naca te ālokandhakārā tesaṁ vaṇṇādivisesaṁ sāmenti. Taṁ pana tesaṁ yoniyoeva sādhenti. Tattha āloko viya yonisomanasikāro daṭṭhabbo. Andhakāro viya itaro. Te sattā viya kusalākusalā. Vaṇṇādiviseso viya kusalādibhāvo. Yoniyo viya hetuyo daṭṭhabbāti. Abyākatānaṁ panāti sabbaṁ yo dhammo kusalo akusaloca na hoti. So abyākatoti vuttapakkhe patatiyevāti. Tatthāti hetusaṅgahe. Sahetukānaṁ pariggahasukhatthaṁ idha vajjetabbānipi ahetukāni pathamaṁ uddhaṭāni. Tenāha sesāni pana. La. Sahetukā nevāti. Tesaṁvā ahetukanāmaṁpi hetūnaṁ vaseneva visuṁ siddhanti tesaṁpi idha saṅgahaṇaṁ aviruddhaṁ hoti. Tenāha ahetu kāṭṭhārasekātiādi. Sabhāva bhedena chabbidhāpi hetuyo kusalā kusalā byākatajātibhedena navadhā hontīti vuttaṁ lobho dosocātiādi.",
  "anya-e0301n5:25": "132. Cuddasannaṁ kiccānaṁ bhedena taṁkiccavantānaṁ cittacetasikānaṁ saṅgaho kiccasaṅgaho.",
  "anya-e0301n5:26": "[88] Vibhāvaniyaṁ pana",
  "anya-e0301n5:27": "‘‘Paṭisandhādīnaṁ kiccānaṁ vibhāgavasena taṁkiccavantānañca paricchedavasena saṅgaho kiccasaṅgaho’’ti vuttaṁ. Taṁ na sundaraṁ.",
  "anya-e0301n5:28": "Yena ekakammena eko upapattibhavonibbattati. Tasmiṁ sarasenavā laddhavibādhanenavā parikkhīṇe so bhavo nirujjhati. Ekassa kammassa okāso hoti. Tasmā tato nibbatta bhavato cutassa antarā khaṇamattaṁpi aṭṭhatvā laddhokāsena ekena kammena puna bhavantarādi paṭisandhāna vasena abhinibbatti paṭisandhikiccaṁ. Tathā nibbattassa upapattibhavasantānassa yāva taṁ kammaṁ nakhiyyati. Tāva aviccheda pavattipaccayaṅgabhāvena pavatti bhavaṅgakiccaṁ. Tassa hi tathā pavattiyā sati āyupabandhāca usmā pabandhāca pavattantiyevāti ete tayo dhammā imaṁ kāyaṁ abhijjamānaṁ rakkhantīti. Yathāha –",
  "anya-e0301n5:29": "Āyu usmāca viññāṇaṁ, yadā kāyaṁ jahanti maṁ;",
  "anya-e0301n5:30": "Apaviddho tadā seti, niratthaṁva kaliṅgaranti.",
  "anya-e0301n5:31": "Āvajjanaṁ cittasantānassa āvaṭṭanaṁ, taṁvā āvajjeti āvaṭṭeti, āvaṭṭativā taṁ ettha etenātivā āvajjanaṁ. Bhavaṅga vīthito okkamitvā ārammaṇantarābhimukhaṁ pavattatīti attho. Āvajjetivā ārammaṇantare ābhogaṁ karotīti āvajjanaṁ. Dassanādīni pākaṭāni. Voṭṭhabbananti visuṁ avacchinditvā thapanaṁ idaṁ nīlantivā pītakantivā subhantivāasubhantivā asaṅkaratothapanaṁ niyamananti vuttaṁ hoti. Javanantivā javotivā vegotivā atthato ekaṁ. Asaninipāto viya vegasahitassa ekekassa pittassa pavatti javanakiccaṁ.",
  "anya-e0301n5:32": "[89] Yaṁpana vibhāvaniyaṁ",
  "anya-e0301n5:33": "‘‘Ārammaṇe taṁtaṁkiccasādhanavasena anekakkhattuṁ ekakkhattuṁvā javamānassa viya pavatti javanakicca’’nti vuttaṁ. Taṁ na sundaraṁ.",
  "anya-e0301n5:34": "Na hi javamānassa cittassa ekavāramattena nivattināma atthi. Maggātiññājavanānipi hi ekāvajjanaparikammacittato paṭṭhāya ekavegena pavattajavamānacittasantānapatitāni eva honti. Na pana tāni visuṁ siddhena javena javantīti.",
  "anya-e0301n5:35": "[90] Tattha ca",
  "anya-e0301n5:36": "Javamānassa viya pavattīti etena visuṁ visuṁ uppajjitvā niruddhā naṁ khaṇikadhammānaṁ sīghagamanasaṅkhāto javonāma visuṁ natthi. Bahukkhattuṁ pavattivasena pana sīghagacchantapurisa sadisattā eva javananti vuccatīti dassitaṁ hoti. Taṁpi na sundaraṁ.",
  "anya-e0301n5:37": "Asaninipāto viya vegasahitassa ekekassa cittassa pavattijavanakiccanti hi heṭṭhā vuttaṁ. Bhavaṅgacittañhi dīghaṁ addhānaṁ pūretvā pavattaṁpi nadisote vuyhamānaṁ sukkhapaṇṇaṁ viya vegarahitaṁ hoti. Javanacittaṁ pana ekamekaṁpi samānaṁ indena vissaṭṭha vajiraṁ viya vegasahitameva pavattatīti daṭṭhabbaṁ. Taṁ ārammaṇaṁ etassāti tadārammaṇaṁ. Yaṁ javanena gahitaṁ, tadevassa ārammaṇanti vuttaṁ hoti. Yaṁ javanena gahitārammaṇaṁ, tasseva gahitattā tadārammaṇaṁ nāmāti hi vuttaṁ. Tassavā javanassa ārammaṇaṁ assa ārammaṇanti tadārammaṇaṁ. Idha pana tadārammaṇabhāvo adhippeto. Nibbattamānabhavato vacanaṁ muccanaṁ parigaḷanaṁ cuti. Idāni tāni kiccāni aniyamato na pavattanti. Ṭhānaniyameneva pavattantīti dassetuṁ ṭhānabhedo vutto. Tiṭṭhati pavattati taṁtaṁ kiccavantaṁ cittaṁ etthāti ṭhānaṁ. Okāso. Taṁtaṁ antarākāloti vuttaṁ hoti. Kālopi hi kālavantānaṁ pavattivisayattā ṭhānanti vuccati. Paṭisandhiyā ṭhānaṁ paṭisandhiṭṭhānaṁ. Paṭisandhakālo paṭisandhikkhaṇoti vuttaṁ hoti. Evaṁ sesesupi.",
  "anya-e0301n5:38": "[91] Vibhāvaniyaṁ pana",
  "anya-e0301n5:39": "‘‘Paṭisandhiyā ṭhānaṁ paṭisandhiṭṭhānanti vatvā kāmaṁ paṭisandhivini muttaṁ ṭhānaṁnāma natthi. Sukhaggahaṇatthaṁ pana silā puttakassa sarīrantiādīsu viya abhedepi bhedaparikappanāti daṭṭhabba’’nti vuttaṁ. Taṁ na gahetabbaṁ.",
  "anya-e0301n5:40": "Kālo hi nāma sabhāvato avijjamānopi cittassa visuṁ ārammaṇabhūto eko paññattidhammo. Tathā hi aṭṭhakathāyaṁ imesaṁ aṭṭhannaṁ mahāvipākacittānaṁ vipaccanaṭṭhānaṁ veditabbaṁ. Etāni hi catūsu ṭhānesu vipaccanti. Paṭisandhiyaṁ bhavaṅge cutiyaṁ tadārammaṇeti vatvā taṁ vitthārentena paṭisandhiggahaṇakāle paṭisandhihutvā vipaccanti. Asaṅkhyeyyaṁpi āyu kālaṁ bhavaṅgaṁ hutvā maraṇa kāle cuti hutvāti kālova vuttoti. Itarathā kiccāni viya ṭhānānipi cuddasavidhānieva vattabbāni siyunti. Ṭhānānaṁ vitthārabhedo pana upari dvīsu pavattisaṅgahesu cittapavattividhānānusārena veditabboti. Yasmā omakaṁ dvihetukakusalaṁ sayaṁ so manassayuttaṁpi samānaṁ atidubbalattā somanassa paṭisandhiṁ dātuṁ nasakkoti. Tasmā somanassasantīraṇaṁ paṭisandhiṭṭhānaṁ nagacchatīti vuttaṁ dveupekkhāsahagatasantīraṇānicevāti. Tathā hi paṭṭhāne pītisahagatattike paṭiccavāre hetupaccanike taṁ paṭi sandhiṭṭhānena uddhaṭanti. Manodvārāvajjanaṁ parittārammaṇevā avibhūtā rammaṇevā dvattikkhattuṁ pavattamānaṁpi vipāka santānato laddhapaccayabhāvena dubbalattā javanavegarahitameva hotīti vuttaṁ āvajjana dvaya vajjitānīti.",
  "anya-e0301n5:41": "[92] Vibhāvaniyaṁ pana",
  "anya-e0301n5:42": "‘‘Ārammaṇarasānubhavanā bhāvato’’ti kāraṇaṁ vuttaṁ. Taṁ a kāraṇaṁ.",
  "anya-e0301n5:43": "Na hi ārammaṇa rasānubhavanaṁ javanakicca siddhiyā javananāma lābhassaca kāraṇaṁ hoti. Taṁ pana javanakiccasiddhiyā phalame vahotīti. Yasmā pana phalacittaṁ āsevanabhāvarahitaṁpi magga cetanāya mahānubhāvattā parikammabhāvanābalena ca pavattattā ārammaṇe vegasahitameva patatīti tassajavanesu gahaṇaṁkataṁ.",
  "anya-e0301n5:44": "[93] Vibhāvaniyaṁ pana",
  "anya-e0301n5:45": "Maggābhiññājavanānaṁ ekavārameva pavattattā javanakiccaṁ na sampajjatīti adhippāyena ‘‘ekacittakkhaṇikaṁpi lokuttara maggāditaṁ taṁsabhāvavantatāya javanakiccaṁ nāmā’’ti vatvā sabbaññutaññāṇopamāya tamatthaṁ vibhāveti. Taṁ na yujjatiyeva.",
  "anya-e0301n5:46": "Idāni samānakiccagaṇanāni cittāni saṅgahetvā dassetuṁ tesu panātiādimāha. Paṭisandhādayo nāma cittuppādāti sambandho.",
  "anya-e0301n5:47": "[94] Vibhāvaniyaṁ pana",
  "anya-e0301n5:48": "Nāmakiccabhedenātipi yojeti. Taṁ na sundaraṁ.",
  "anya-e0301n5:49": "Nāmabhedassa visuṁ vattabbābhāvatoti. Ekakiccaṭṭhāna dvikiccaṭṭhāna tikiccaṭṭhāna catukiccaṭṭhāna pañcakiccaṭṭhānāni cittāni yathākkamaṁ aṭṭhasaṭṭhica tathā dveca navaca aṭṭhaca dveca niddiseti yojanā.",
  "anya-e0301n5:50": "133. Cakkhādīnaṁ dvārānaṁ bhedena cittacetasikānaṁ saṅgaho dvārasaṅgaho.",
  "anya-e0301n5:51": "[95] Vibhāvaniyaṁ pana",
  "anya-e0301n5:52": "‘‘Dvārānañca dvārapavattacittānañca paricchedavasena saṅgaho dvārasaṅgaho’’ti vuttaṁ. Taṁ na sundaraṁ.",
  "anya-e0301n5:53": "Dve janā aranti gacchanti etenāti dvāraṁ. Nagarassa anto janā bahijanāca yena chiddamaggena nikkhamanti pavisantica, tassetaṁ nāmaṁ. Dve janā aranti gacchanti etthāti dvārantipī vadanti. Apica, duvidhaṁ dvāraṁ ākāsadvāraṁ maṇḍadvāranti. Tattha ākāsadvāraṁnāma yathāvutto chiddamaggo. Maṇḍadvāraṁnāma ādāsa paṭṭamayo ālokamaggo. Taṁ pana puññavantānaṁ gehesu yojīyati. Yathā ca tesu, tathā sattānaṁ sarīresupi dveeva honti. Navadvāro mahāvaṇoti hi chiddadvāraṁ vuttaṁ. Navanavutilomakūpasahassā nipi chiddadvārānieva. Idha pana ādāsapaṭṭasadisaṁ maṇḍadvāraṁ adhippetaṁ. Taṁpi hi ārammaṇikadhammānaṁ ārammaṇadhammānañca niggamana pavisana mukhapathabhāvato dvārasadisattā dvāranti vuccatīti. Taṁ pana rūpamaṇḍa dvāraṁ arūpamaṇḍadvāranti duvidhaṁ. Rūpamaṇḍadvāraṁpi kammavisesamahābhūta visesasiddhena maṇḍabhāvavisesena pañcavidhanti dassetuṁ cakkhudvārantiādimāha. Tattha cakkhumevacakkhudvāranti yasmiṁ cakkhumhi canda maṇḍalādīni rūpa nimittāni paññāyanti. Āvajjanādīnica yamhi paññātāni tāni nimittāni gaṇhanti. Tasmā tadeva cakkhu tesaṁ dvinnaṁ visayavisa yibhāvupagamanassa mukhapathabhūtattā cakkhudvāraṁnāmāti attho. Athavā, yena cakkhumaṇḍena bahiddhā candamaṇḍalādīni rūpāni anto āvajjanādīnaṁ visayabhāvaṁ upagacchanti. Yenaca anto āvajjanādīni bahiddhā tesaṁ rūpānaṁ visayibhāvaṁ upagacchanti. Tameva yathāvutta kāraṇena cakkhudvāraṁ nāmāti attho. Evaṁ sesesupi.",
  "anya-e0301n5:54": "[96] Ṭīkāsu pana",
  "anya-e0301n5:55": "‘‘Āvajjanādīnaṁ arūpadhammānaṁ pavattimukhabhāvato dvārasadisattā dvārānī’’ti vuttaṁ. Taṁ na sundaraṁ.",
  "anya-e0301n5:56": "Rūpādīnaṁ ārammaṇānaṁpi pavattimukhabhūtattā. Vakkhati hi chabbidhā visayapavattiyoti. Etthaca visayānaṁ rūpādīnaṁ ārammaṇānaṁ dvāresu āpātā gamana saṅkhātā pavattiyo visayapavattiyoti vuccantīti. Tattha cakkhumeva cakkhudvāranti etena cakkhussa dvāraṁ cakkhudvāranti atthaṁ nivatteti. Tathā sotādayo sota dvārādīnīti etena sota meva sotadvāraṁ.La. Manoeva manodvāraṁ. Na manānaṁ dvāraṁ manodvāranti imamatthaṁ atidissati. Tassa pana manassa bahuvidhattā idha adhippetaṁ manaṁ dassento manodvāraṁ pana bhavaṅganti pavuccatīti vuttaṁ.",
  "anya-e0301n5:57": "[97] Vibhāvaniyaṁ pana",
  "anya-e0301n5:58": "‘‘Āvajjanādīnaṁ manānaṁ dvāranti manodvāra’’ntipi vuttaṁ. Taṁ na sundaraṁ.",
  "anya-e0301n5:59": "Kāraṇaṁ vuttameva. Tattha sabbaṁ ekūnanavutividhaṁpi cittaṁ manodvāra mevanāma hoti. Idha pana upapattidvārameva adhippetanti katvā bhavaṅganti pavuccatīti vuttaṁ. Paṭisandhito paṭṭhāya yāvatāyukaṁ nadisotamiva pavattamānaṁ ekūnavīsatividhaṁ bhavaṅgacittameva idha manodvāranti vuccati, kathīyatīti attho.",
  "anya-e0301n5:60": "[98] Vibhāvaniyaṁ pana",
  "anya-e0301n5:61": "Yathā gāmassa dvāraṁnāma gāmānantarameva hoti. Evaṁ āvajjanādīnaṁ manānaṁ pavattimukhaṭṭhena dvāraṁnāma āvajjanānantaraṁ bhavaṅgameva siyā. Na tato purimāni bhavaṅgānīti adhippāyena yaṁ vuttaṁ ‘‘bhavaṅganti āvajjānānantaraṁ bhavaṅga’’nti. Taṁ na gahetabbaṁ.",
  "anya-e0301n5:62": "Evañhi sati yesu cakkhupasādādīsu rūpādīni āpātaṁ nāgacchanti. Tānipi āvajjanādīnaṁ vīthicittānaṁ pavattimukhāni eva na hontīti katvā dvārānināma nasiyuṁ. Na ca tathā sakkā vattuṁ. Pāḷiyameva tesaṁ dvārarūpabhāvassa vuttattā. Idhaca vakkhati pasādaviññattisaṅkhātaṁ sattavidhaṁpi dvārarūpaṁnāmāti.",
  "anya-e0301n5:63": "[99] Yañca tattha",
  "anya-e0301n5:64": "Sāvajjanaṁ bhavaṅgantu, manodvāranti vuccatīti –",
  "anya-e0301n5:65": "Sādhakavacanaṁ āhaṭaṁ; Taṁpi idha nayujjatiyeva.",
  "anya-e0301n5:66": "Tañhi āvajjanaṁpi manodvārapakkhikaṁ katvā dīpetīti. Yattha pana cakkhuñca paṭicca rūpeca uppajjati cakkhuviññāṇaṁ. Sotañca. La. Manañca paṭicca dhammeca uppajjati manoviññāṇanti vuttaṁ. Tattheva taṁ yuttaṁ. Tattha hi cakkhuviññāṇuppattiyā catūsu paccayesu cakkhurūpāni eva sarūpato vuttānīti itare āvajjanañca sampayuttakkhandhā cāti dve paccayā casaddena gahitā, evaṁ sotaviññāṇādīsupi. Manoviññāṇe pana manañcāti ettha bhavaṅgacittena saha āvajjanaṁ gahetvā casaddena sampayuttakkhandhā gahitā. Evañhi sati cattā ropaccayā hontīti. Vuttañhetaṁ dhātuvibhaṅgaṭṭhakathāyaṁ paṭiccāti nāma āgataṭṭhāne āvajjanaṁ visuṁ nakātabbaṁ. Bhavaṅganissitakameva kātabbanti. Tasmā idha manoti sahāvajjanakaṁ bhavaṅgaṁ. Mano viññāṇanti javanamanoviññāṇanti. Etthaca paṭiccātināma āgataṭṭhāneti etena aññattha pana āvajjanaṁ dvārapakkhikaṁ nakātabbanti siddhaṁ hoti. Paṭiccāti āgatattāyevaca bhavaṅgaṁpi āvajjanā nantaraṁ bhavaṅgadvayameva imissaṁ pāḷiyaṁ gahetabbaṁ. Sannihitapaccayānaṁ eva tattha adhippetattāti. Idha pana dvārabhāvā rahassa sabbassa upapattidhammassa pariggahitattā sabbaṁ bhavaṅgaṁ adhippetaṁ. Na hi kiñci bhavaṅgaṁ nāma atthi. Yaṁ manodvārabhāvārahaṁ na siyāti niṭṭhamettha gantabbanti. Tatthāti niddhāraṇe bhummaṁ, tesu chasu dvāresu cakkhu dvāreti sambandho. Yathārahanti ārammaṇabhūmipuggalamanasikārā dīnaṁ anurūpavasena. Sabbathāpīti visuṁ visuṁ chacattālīsa bhedasaṅkhātena sabbapakārenapi agahita gahaṇa vasena, catupaññā sāti sambandho. Sabbathāpītivā āvajjanādi tadārammaṇa pariyo sānavasena anekakiccabhedayuttena sabbapakārenapi, kāmāvacarānevāti sambandho. Yāni āvajjanādīni kiccāni dvāravikāraṁ paṭicca pavattanti, taṁ kiccavantānieva dvāre niyuttānīti atthena dvārikānināma honti. Paṭisandhi bhavaṅga cuti kiccānipana dvāravikārena vinā kevalaṁ kammavaseneva sijjhanti. Tasmā taṁkiccavantāni dvārikānināma nahontīti vuttaṁ ekūna.La. Dvāravimuttānīti ettha ca dvāravikāronāma attani ārammaṇānaṁ āpātāgamanavasena bhavaṅgassa calanaṁ, cakkhādīnañca attani viññāṇuppādana sattivisesa yogo daṭṭhabbo.",
  "anya-e0301n5:67": "[100] Vibhāvaniyaṁ pana",
  "anya-e0301n5:68": "‘‘Cakkhādidvāresu apavattanato manodvārasaṅkhāta bhavaṅgato ārammaṇantaragahaṇavasena apavattitoca dvāravimuttānī’’ti vuttaṁ, taṁ aṭṭhakathāyapi saha nasameti.",
  "anya-e0301n5:69": "Paṭisandhi bhavaṅga cuti vasenāti hi vuttaṁ. Etena hi kiccasīseneva cittānaṁ dvārika dvāravimuttabhāgo therena dassito. Teneva hi heṭṭhāpi pañcadvārāvajjana.La. Tadārammaṇavasenātiādinā kiccasīseneva cittānaṁ cakkhudvārikādibhāvo vuttoti. Nanu cakkhādidvāresu apavattanatoti iminā etadatthova vuttoti ce. Na. Adhippetatthavirahassa apasaṅga nivattakassaca saṁvaṇṇanā vākyassa payojanābhāvatoti. Chadvārikāniceva santīraṇa tadārammaṇakiccānaṁ vasena dvāravimuttānica paṭisandhādikiccānaṁ vasenāti adhippāyo. Pañcadvārikānica chadvārikānica pañcachadvārikāni. Kadāci chadvārikāniceva tāni kadāci dvāravimuttānicāti chadvārikavimuttāni. Dvārasaddo cetthaadhikāravasena yojīyati.",
  "anya-e0301n5:70": "[101] Vibhāvaniyaṁ pana",
  "anya-e0301n5:71": "‘‘Chadvārikānica chadvārikavimuttānicā’’tipi vuttaṁ. Taṁ na sundaraṁ.",
  "anya-e0301n5:72": "Heṭṭhā cuṇṇiyavākye tathā asutattāti. Ekadvārikacittāni. La. Sabbathā dvāravimuttānica yathākkamaṁ chattiṁsati.La. Navadhā ceti pañcadhā paridīpayeti yojanā.",
  "anya-e0301n5:73": "134. Rūpādīnaṁ ārammaṇānaṁ bhedena cittacetasikānaṁ saṅgaho ārammaṇasaṅgaho.",
  "anya-e0301n5:74": "[102] Ṭīkāsu pana",
  "anya-e0301n5:75": "‘‘Ārammaṇānaṁ sarūpato vibhāgato taṁvisayacittato ca saṅgaho ārammaṇasaṅgaho’’ti vuttaṁ. Taṁ na sundaraṁ.",
  "anya-e0301n5:76": "Ayañhi cittacetasikānaṁ eva saṅgaho. Na ārammaṇānanti. Rūpādīnaṁ vacanattho upari āgamissati. Dubbalapurisena daṇḍādiviya cittacetasikehi ālambīyati amuñcamānehi gaṇhīyatīti ālambaṇaṁ. Ārammaṇasadde pana sati cittacetasikāni āgantvā ettha ramantīti ārammaṇaṁ.",
  "anya-e0301n5:77": "[103] Yaṁpana vibhāvaniyaṁ",
  "anya-e0301n5:78": "‘‘Dubbalapurisena daṇḍādiviya cittacetasikehi ālambīyati. Tānivā āgantvā ettha ramantīti ālambaṇa’’nti vuttaṁ. Taṁ na sundaraṁ.",
  "anya-e0301n5:79": "Visuṁ siddhāni hi etāni padānīti. Rūpamevāti vaṇṇāyatanameva. Pañcārammaṇavimuttaṁ yaṁkiñci dhammajātaṁ vijjamānaṁpiavijjamānaṁpi bhūtaṁpi abhūtaṁpi dhammārammaṇameva. Taṁ pana sabhāga koṭṭhāsato saṅgayhamānaṁ chabbidhaṁ hotīti vuttaṁ dhammārammaṇaṁ pana.La. Chadhā saṅgayhatīti. Tatthāti tesu rūpādīsu chasu. Cakkhudvāre ghaṭṭayamāna rūpānusāreneva uppannāni cakkhudvārikacittāni aññāni ārammaṇāni ālambituṁ nalabhanti. Rūpānipi ghaṭṭanarahitāni atītānāgatāni ālambituṁ nalabhantīti vuttaṁ cakkhudvārikacittānaṁ sabbesaṁpi rūpameva ārammaṇaṁ. Tañha paccuppannanti. Sotadvārikā dīsupi esevanayo. Tattha taṁ taṁ kāraṇaṁ paṭicca uppannaṁ paccuppannaṁ. Vattamānanti attho. Chabbidhaṁpīti rūpādivasena chabbidhaṁpi. Atikkantabhāvaṁ itaṁ gataṁ pavattanti atītaṁ. Āgacchati āgacchitthāti āgataṁ. Paccuppannaṁ, atītañca. Na āgatanti anāgataṁ. Uppādajātikā saṅkhatadhammāeva tīsu kālesu anupatanti. Tasmā uppādarahitā asaṅkhatabhūtā nibbānapaññattiyo kālavimuttaṁnāmāti veditabbā.",
  "anya-e0301n5:80": "[104] Vibhāvaniyaṁ pana",
  "anya-e0301n5:81": "‘‘Vināsābhāvato atītādikālavasena navattabbattā nibbānaṁ paññattica kālavimuttaṁnāmā’’ti vuttaṁ. Taṁ vicāretabbaṁ.",
  "anya-e0301n5:82": "Sabbepi hi saṅkhatadhammā anāgatabhāva pubbakāeva honti. Tasmā te yadā paccayasāmaggiṁ labhitvā uppajjissantīti vattabbapakkhe tiṭṭhanti, tadā anāgatānāma. Yadā paccayasāmaggiṁ labhitvā uppannā, yadā paccuppannānāma. Yadā niruddhā, tadā atītānāma. Evaṁ uppādajātikānaññeva uppādamūlikā tekālikatā siddhā. Uppādarahitānaṁ pana anāgatāvatthāpi natthi. Kuto paccuppannātītā vatthāti. Tasmā nibbānapaññattīnaṁ kālattaya vimuttatā hotīti. Vināsābhāvatoti idaṁ pana atītakālavimuttiyāeva kāraṇanti na tena tāsaṁ itarakālavimuttiṁ sādhetīti daṭṭhabbaṁ. Yathārahavibhāgo pana idheva tesūtiādinā pacchā āgamissati. Dvāravimuttānañca chabbidhaṁpi ārammaṇaṁ hotīti sambandho. Yathā pana āvajjanādīnaṁ chadvārikacittānaṁ ārammaṇaṁ bhavantarepi imasmiṁ bhavepi purimabhāge kenaci dvārena gahitaṁpi agahitaṁpi hoti. Na tathā imesanti dassetuṁ bhavantare chadvāragahitanti vuttaṁ. Bhavavisesañhi patthetvā kammaṁ katvā tattha nibbattānaṁ ārammaṇaṁ bhavantarepi kenaci dvārena gahitaṁpi hoti yevāti.",
  "anya-e0301n5:83": "[105] Vibhāvaniyaṁ pana",
  "anya-e0301n5:84": "‘‘Taṁ pana nesaṁ ārammaṇaṁ na āvajjanassa viya kenaci agahitameva gocarabhāvaṁ gacchatīti dassetuṁ chadvāra gahitanti vutta’’nti vuttaṁ. Taṁ na yujjati.",
  "anya-e0301n5:85": "Pañcadvārā vajjanassapi hi ārammaṇaṁ pubbe kenaci dvārantarena gahitaṁpi agahitaṁpi hotiyeva. Tathā hi idaṁ nāma labhissāmi bhuñjissāmi passissāmīti pubbe gahitaṁ pacchā āvajjanassa ārammaṇaṁ na na hotīti. Naca ekāvajjanavīthiyaṁ pubbe kenaci cittena agahitabhāvo idha pamāṇanti. Yathā ca pañcadvārikacittānaṁ ārammaṇaṁ ekantapaccuppannameva hoti. Yathā ca manodvārikacittānaṁ ārammaṇaṁ tekālikaṁvā kālavimuttasā maññaṁvā hoti. Na tathā imesanti dassetuṁ paccuppannamatītaṁ paññattibhūtaṁvāti vuttaṁ. Yathā ca chadvārikacittānaṁ ārammaṇaṁ āgamasiddhavohārayuttaṁpi tabbohāravinimuttaṁpi hoti. Na tathā imesanti dassetuṁ kamma kamma nimitta gatinimitta sammatanti vuttaṁ.",
  "anya-e0301n5:86": "[106] Vibhāvaniyaṁ pana",
  "anya-e0301n5:87": "‘‘Nāpi nesaṁ ārammaṇaṁ maraṇāsannato purimabhāgajavanānaṁ viya kammakammanimittādivasena āgamasiddhavohāravinimuttanti dassetuṁ kamma.La. Sammatanti āhā’’ti vuttaṁ. Taṁpi na sundaraṁ.",
  "anya-e0301n5:88": "Maraṇā sannato purimabhāgepi hi sattā attanā katakammaṁvā cetiyādīni kamma, pakaraṇānivā ārammaṇaṁ karontiyeva. Tadāpi hi kammaṁ kammameva, kammupakaraṇānica kammanimittāniyeva. Kamma siddhiyānimittaṁ kāraṇaṁ kammanimittanti katvā. Kammassa nimittaṁ ārammaṇaṁ kammanimittantipi vadanti. Ajātasatturājā viyaca supinadassanādivasena gatinimittānipi ārammaṇaṁ karontiyeva. Rājā hi dvīsu bhavesu pitaraṁ māreti. Māritakālatoca paṭṭhāya tassa niddāyantassa gatinimittāni upaṭṭhahantīti. Tattha yathāsambhavanti taṁ taṁ paṭisandhādīnaṁ chadvāragahitādivasena sambhavantassa ārammaṇassa anurūpato. Yathāsambhavavibhāgo pana upari maraṇuppattiyaṁ āgamissati. Yebhuyyenāti bāhullena. Bhavantareti atītānantarabhave tatthaca maraṇāsannakāle. Chadvāra gahitanti chahi dvārehi maraṇāsannajavanehi gahitaṁ. Ettha ca yebhuyyenāti etena bhavantare chadvāragahitanti imassa vidhānassa anekaṁsabhāvaṁ viseseti. Kasmā. Agahitassapi sambhavato. Yañhi asaññibhavato cutānaṁ kamma kammanimitta gatinimitta sammataṁ arūpabhavato cutānañca gatinimittasammataṁ kāmapaṭisandhi bhavaṅgacutīnaṁ ārammaṇaṁ. Taṁ bhavantare kenaci dvārena agahita meva hotīti. Etthaca yasmā paṭṭhāne arūpabhave duvidhopi purejātapaccayo paṭisiddho. Aṭṭhakathāsuca tato cutānaṁ kāmapaṭisandhiyā paccuppannagatinimittārammaṇatāpi vuttā. Gatinimittañca nāma rūpārammaṇameva dīpenti. Tasmā tesaṁ kāmapaṭisandhiyāpi gatinimittasammataṁ bhavantare kenaci dvārena agahitameva hotīti veditabbaṁ. Apica, maraṇāsannakāle kammabalena kammādīnaṁ upaṭṭhānaṁnāma yebhuyyena saṁmuḷhamaraṇena marantānameva hoti. Itaresaṁ pana paresaṁ payogabalenapi attanā pakatiyā suṭṭhu āsevitānaṁ anussaraṇabalenapi dhammikaupāsakādīnaṁ viya devalokato āgantvā gaṇhantānaṁ devānaṁ ānubhāvenapi hotiyeva. Nirayapālāpi nirayato āgantvā gaṇhantiyeva. Revativimānañcettha vattabbaṁ. Tañhi dve nirayapālā gahetvā pathamaṁ tāvatiṁsābhavanaṁ netvā pacchā nirayaṁ nayiṁsu. Te hi yakkha jātikattā vessavaṇaparisāviya tāvatiṁsā bhavanaṁpi gantuṁ sakkontiyeva. Yamassa dūtā dve yakkhāti hi pāḷiyaṁ vuttaṁ. Vessavaṇadūtā idha yamassa dūtāti vuttātipi vadanti. Tasmā ye kasiṇāsubhādīni samathanimittāni suṭṭhu āsevitvā upacārajjhāne ṭhatvā tāneva nimittāni gahetvā maranti. Tesaṁpi kāmapaṭisandhiyā ārammaṇaṁ bhavantare kenaci dvārena agahitameva siyā. Upacārajjhānabaleneva brahmalokato idhauppajjantānaṁpi esevanayoti.",
  "anya-e0301n5:89": "Yaṁpana vibhāvaniyaṁ",
  "anya-e0301n5:90": "‘‘Kevalaṁ kammabaleneva tesaṁ asaññibhavato cutānaṁ paṭisandhiyā kammanimittādikaṁ ārammaṇaṁ upaṭṭhātī’’ti vuttaṁ.",
  "anya-e0301n5:91": "Tattha kammanimittādikanti ettha ādisaddena kammaṁpi gahetabba meva. Na hi tassa agahaṇe kāraṇaṁ atthīti. Tāni pana sabbānipi kevalaṁ paṭisandhijanakassa kammassa ānubhāveneva paṭisandhiyaṁ upaṭṭhahantīti veditabbaṁ. Anāgataṁ pana nimittaṁ upaṭṭhahamānaṁ gatinimittameva siyā. Naca tassa visuṁ upaṭṭhātabbakiccaṁ atthi. Paccuppanna gatinimitte siddhe siddhameva hotīti vuttaṁ paccuppannamatītaṁ paññatti bhūtaṁvāti.",
  "anya-e0301n5:92": "[107] Vibhāvaniyaṁ pana",
  "anya-e0301n5:93": "‘‘Anāgataṁnāma atītaṁ viya anubhūtañca na hoti. Naca paccuppannagatinimittaṁ viya āpātamāgata’’nti kāraṇaṁ vuttaṁ. Taṁ akāraṇaṁ.",
  "anya-e0301n5:94": "Pasaṅgassa anivattitattā. Gatinimittañhi nāma paccuppannaṁpi anubhūtaṁ na hoti. Taṁpi kammabaleneva āpātamāgataṁ. Evaṁsante anāgataṁpi kammabalena āpātamāgatameva siyāti ayaṁ pasaṅgo pākatikoeva hotīti. Tesūti yathāvuttesu ārammaṇikacittesu. Rūpādīsu pañcasu ekekaṁ ārammaṇaṁ etesanti samāso. Rūpādīni pañca ārammaṇāni etassāti viggaho. Sesānīti pañcaviññāṇasampaṭicchana dvayato sesāni santīraṇa mahāvipākāni. Sabbathāpi kāmāvacarā lambaṇānevāti paṭisandhādīhi nānākiccehi rūpādīsu nānārammaṇesu pavattena sabba pakārenapi kāmāvacarālambaṇikāniyeva. Tāni hi sabbaññubuddhānaṁ uppannānipi vikappasattirahitattā avijjamāne paññattidhammeca sukhume mahaggatadhammeca gambhīre lokuttaradhammeca ālambituṁ na sakkontīti. Tattha santīraṇattayaṁ tāva santīraṇakiccavasena rūpādipañcālambaṇe pavattati. Tadārammaṇādivasena pana sabbānipi ekādasavipākāni chasu parittārammaṇesu pavattantīti.",
  "anya-e0301n5:95": "[108] Vibhāvaniyaṁ pana",
  "anya-e0301n5:96": "‘‘Vipākāni tāva santīraṇādivasena rūpādipañcālambaṇe’’ti vuttaṁ. Tattha santīraṇādivasenāti navattabbaṁ. Santīraṇavasena icceva vattabbanti.",
  "anya-e0301n5:97": "Yo panettha cittānaṁ ārammaṇesu pavattivibhāgo vattabbo. So aṭṭhakathākaṇḍe gahetabbo. Lokuttaradhammā atigambhīrattā ñāṇasseva visayabhūtāti vuttaṁ. Akusala.La. Lokuttara vajjita sabbā rammaṇānīti. Tattha tāni laddhasamāpattīnaṁ uppannakāleeva mahaggatārammaṇāni. Tesuca dve dosamūlacittāni parihīnajjhānāni ārabbha uppannakāleti daṭṭhabbaṁ. Ñāṇaṁpi anadhigatāni lokuttarāni ālambituṁ na sakkotīti vuttaṁ ñāṇasampayutta.La. Vajjitasabbā rammaṇānīti. Tattha ñāṇasampayuttakāmakusalāni puthujjanānaṁ ajjhānalābhīnaṁ uppannakāle paññattiyā saha kāmāvacarārammaṇāni. Tāneva sotāpattimaggato pure gotrabhukkhaṇe puthujjanānaṁ nibbānārammaṇāni. Jhānalābhīnaṁ tāneva abhiññākusalañca mahaggatārammaṇānipi. Heṭṭhimaphalaṭṭhānaṁ attanā adhigata maggaphalanibbānā rammaṇānipīti veditabbāni. Yathā cettha ariyā attanā adhigata maggaphalāniyeva ālambituṁ sakkonti. Tathā jhānalābhinopi attanā adhigatajjhānānieva ālambituṁ sakkontīti veditabbaṁ. Ettha siyā-ye ca jhānāni patthenti. Jhānaparikammaṁpi karonti. Yeca jhānasuttāni saṁvaṇṇenti. Te alābhino mahaggatajjhānāni ālambituṁ sakkonti, nasakkontīti. Na sakkonti. Te hi jhānānināma evaṁ mahānubhāvāni evaṁ mahānisaṁsānīti sutvāvā sutapariyattibalena siddhe ākāra sallakkhaṇaññāṇe ṭhatvā vā anumānavaseneva tāni patthenti. Parikammaṁpi karonti. Suttānipi saṁvaṇṇentīti. Itarathā puthujjanāpi lokuttaradhamme patthenti, maggaparikammaṁpi karonti. Maggaphala nibbānavacanānivikathenti saṁvaṇṇentīti tesaṁpi te ārammaṇabhūtā eva siyunti. Tesaṁ pana cittāni jhānādīnaṁ paññattiguṇe eva anubhontīti veditabbāni. Paṇītadhammānañhi paññattiyopi paṇitarūpāeva hontīti. Mahiddhiko hi paracittavidū. Māro deva puttopi rūpajjhānacittaṁ vaṭṭanissitameva passati. Vivaṭṭanissitaṁ na passati. Arūpajjhānacittaṁ pana vaṭṭanissitaṁpi napassatīti aṅguttare navanipāte aṭṭhakathāyaṁ vuttaṁ. Ye pana aggamaggaphalāni paṭivijjhanti. Tesaṁ uppannāniññaṇasampayuttakāmakriyajavanāni kriyābhiññājavanañca puggalānurūpaṁ paññattiyā saha catubbhūmakadhammesu kiñci ārammaṇaṁ kātuṁ nasakkontīti natthi. Tathā tesaṁ purecāri kamanodvārāvajjanañcāti vuttaṁ ṭhāṇasampayutta.La. Sabbathāpisabbā rammaṇānīti. Tattha sabbathāpīti sabbakāmāvacara sabbamahaggata sabbalokuttara sabbapaññatti sabbapaccuppannādi pakārenapītiattho. Idañca sabbaññubuddhānaṁ uppannāni sandhāya vuttaṁ. Itarāni pana pacceka buddhānaṁ uppannānipi padesasabbārammaṇānieva honti. Tāni hi ekaṁ pathavidhātuṁpi sabbehi anavasesapakārehi jānituṁ nasakkontīti. Āruppesu dutīyacatutthāni pathamatatīyāruppa viññāṇā rammaṇattā mahaggatā rammaṇāni. Sesānīti abhiññā dvaya dutīyacatutthāruppehi avasesāni sabbānipi ekavīsatividhāni mahaggatacittāni kasiṇādi paññattārammaṇānīti attho. Pañcavīsāti pañcadvārāvajjana tevīsati kāmavipāka hasanacittāni sandhāya vuttaṁ. Parittamhīti kāmāvacarā lambaṇe evāti attho. Tañhi appānubhāvato paṭibandhakadhammehi parisamantato dīyati avakhaṇḍīyati nittejabhāvaṁ pāpīyatīti parittanti vuccati.",
  "anya-e0301n5:98": "135. Cakkhādīnaṁ vatthūnaṁ bhedena tabbatthukānaṁ cittacetasi kānaṁ saṅgaho vatthusaṅgaho.",
  "anya-e0301n5:99": "[109] Vibhāvaniyaṁ pana",
  "anya-e0301n5:100": "‘‘Vatthuvibhāgato tabbatthukacittaparicchedavasenaca saṅgaho vatthusaṅgaho’’ti vuttaṁ. Taṁ na sundaraṁ.",
  "anya-e0301n5:101": "Vasantipatiṭṭhahanti cittacetasikāetesūtivatthūni, cakkhuvatthuca. La. Kāyavatthucahadayavatthucātiyojanā. Cakkhumeva cakkhuvatthu tathā sotādīniyeva sotavatthādīni. Vākyasaṅkhepo hesa pāṭho. Peyyālanayotipi antadīpakanayotipi vattuṁ yujjati. Keci pana dvandasamāsaṁ maññanti. Tesaṁ casaddo nayujjati. Parato vatthusaddo casaddoca pubbapadesu ānetabbotipi vadanti. Tesaṁ hadayavatthūti samāsapadaṁ nayujjati. Avibhattikaniddesotipi apare. Tāni kāmaloke sabbānipi labbhantīti kāmataṇhā dhina kammanibbattānaṁ attabhāvānaṁeva paripuṇṇindriyatā sambhavato sabbānipi tāni cha vatthūni kāmalokeeva labbhanti. Tathā hi cakkhādīsu vatthūsu santesu evarūpādīnaṁ paribhogo sampajjati. Tasmā rūpādīsu kāmavatthūsu abhiratā kāmataṇhā sadā cakkhādīnaṁ pañcannaṁ vatthūnaṁpi sampattiṁ patthetiyeva. Yathāca sabbakammiko amacco sadā rañño icchameva pūrayamāno sabbāni rājakammāni sampādeti. Evameva kāmāvacarakammaṁpi sadā kāmataṇhāya icchameva pūrayamānaṁ paripuṇṇindriyaṁ attabhāvaṁ nibbatteti. Tasmā kāmataṇhādhinakammanibbattā kāmasattāeva paripuṇṇindriyā hontīti. Yathā ca dassanasavanānuttariya dhammabhūtāni cakkhusotāni buddhadassana dhammassavanā divasena sattānaṁ visuddhiyāpi honti, na tathā ghānādittayaṁ. Taṁ pana kevalaṁ kāmaparibhogatthāyaeva hoti. Tasmā taṁ kāmavirāgabhāvanā kammanibbattesu brahmattabhāvesu naupalabbhatīti vuttaṁ rūpaloke pana ghānādittayaṁ natthīti. Idañca pasādarūpattayaṁ sandhāya vuttaṁ. Sasambhāraghāna jivhā kāya saṇṭhānānipana suṭṭhuparipuṇṇānieva hontīti. Arūpalokepana sabbānipi nasaṁvijjantīti rūpavirāga bhāvanā kammanibbatte tasmiṁ loke ajjhattabahiddhāsantānesupi sabbena sabbaṁ rūpapavattiyāeva abhāvato. Tattha nibbattā hi sattā suddhe ākāsataleeva cittapabandhamattā hutvā tiṭṭhantīti. Imasmiṁ saṅgahe pana cittāni sattaviññāṇa dhātuvasena gahetuṁ tattha pañcaviññāṇadhātuyotiādi vuttaṁ. Tatthāti tesu chasu vatthūsu. Pañcaviññāṇāni eva nisattanijīvaṭṭhena dhātuyoti viggaho. Evaṁ sesesupi. Vijānanakiccābhāvato mananamattā dhātūti manodhātu. Pañcadvāre āvajjanamatta sampaṭicchanamatta kiccāni hi visesajānana kiccāni nahontīti. Pañcaviññāṇāni pana paccakkhato dassanādivasena thokaṁ visesajānanakiccāni honti. Avasesā pana santīraṇādayo ārammaṇasabhāva vicāraṇā divasena atireka visiṭṭhajānanakiccayuttattā na manodhātuyo viya mananamattā honti. Nāpi pañcaviññāṇadhātuyoviya vijānana mattā. Athakho mananaṭṭhena manoca taṁ vijānanaṭṭhena viññāṇañcāti katvā manoviññāṇadhātuyonāma. Atisaya visesajānana dhātuyoti attho. Pariyāyapadānañhi visesana samāse atisayattho viññāyati. Yathā padaṭṭhānanti.",
  "anya-e0301n5:102": "[110] Vibhāvaniyaṁ pana",
  "anya-e0301n5:103": "‘‘Manoyeva viññāṇaṁ manoviññāṇanti vā. Manaso viññāṇaṁ manoviññāṇa’’nti vā vuttaṁ. Tattha manoyeva viññāṇanti idaṁ tāva na yujjati.",
  "anya-e0301n5:104": "Na hi aññamaññaṁ visesetvā abhirekaṭṭhadīpake padaṭṭhānantiādike visesanasamāse avadhāraṇa viggaho katthaci dissati yujjaticāti.",
  "anya-e0301n5:105": "[111] Manaso viññāṇanti idaṁpi nayujjatiyeva.",
  "anya-e0301n5:106": "Manasoti hi manodhātuttikasaṅkhātassa manassa. Tattha sampaṭicchanadvayaṁ santīraṇādikassa manoviññāṇapabandhassa paccayabhūtaṁ hoti. Pañcadvārāvajjanaṁ pana parato dvārantare pavattamānaṁ tasseva manoviññāṇapabandhassa paccayuppannabhūtaṁ hotītikatvā ādimhi paccayabhūtassa ceva ante dvārantare paccayuppannabhūtassa ca manassa sambandhiviññāṇanti attho. Athavā, pañcaviññāṇavajjitāni sabbāni viññāṇāni mananakiccattā manonāma. Ārammaṇe pana abhinipāta mattāni pañcaviññāṇāni mananakiccāni nahontīti dassanādīni eva nāma. Pañcadvārāvajjanañca manato jātaṁpi manassa paccayo nahoti. Dassanādīnaṁ eva paccayo. Sampaṭicchanadvayañca manassa paccayo hontaṁpi manato jātaṁ nahoti. Dassanādito eva jātaṁ. Santīraṇādīni pana attano pure pacchāpavattānaṁ dvinnaṁ dvinnaṁ manānaṁ eva majjhe jātānīti attano paccaya paccayuppannabhūtassa manassa sambandhiviññāṇanti attho. Evañca sati pañcaviññāṇaṁpi dvinnaṁ manodhātūnaṁ antare pavattattā manaso paccaya paccayuppannabhūtassa sambandhiviññāṇaṁ manoviññāṇanti vattabbameva siyāti.",
  "anya-e0301n5:107": "[112] Ṭīkāyaṁ pana",
  "anya-e0301n5:108": "Manato jātaṁ viññāṇantipi vuttaṁ. Taṁpi vuttanayena nayujjatiyeva.",
  "anya-e0301n5:109": "Avasesā pana manoviññāṇadhātusaṅkhātāca santīraṇa.La. Pannarasarūpāvacaravasena tiṁsadhammā hadayaṁ nissāyeva pavattantīti yojanā. Casaddo panettha avasesānaṁ chasattati dhammānaṁ manoviññāṇadhātubhāvaṁ sambhāveti.",
  "anya-e0301n5:110": "[113] Vibhāvaniyaṁ pana",
  "anya-e0301n5:111": "Sampiṇḍanatthaṁ gahetvā ‘‘na kevalaṁ manodhātuyevā’’ti vuttaṁ. Taṁ na yujjati.",
  "anya-e0301n5:112": "Evañhi sati avasesāca manoviññāṇadhātusaṅkhātāti vuttaṁ siyāti.",
  "anya-e0301n5:113": "[114] Yāca ṭīkāsu",
  "anya-e0301n5:114": "Santīraṇa.La. Rūpāvacaravasena pavattā, avasesā manoviññāṇa dhātusaṅkhātāca tiṁsa dhammāti yojanā. Sāpi na sundarā.",
  "anya-e0301n5:115": "Atthagatiyā avisadattāti. Tattha kasmā te nissāyeva pavattantīti. Āruppesu anuppajjanato, kasmāca tattha nuppajjantīti vuccate. Santīraṇamahāvipākāni tāva tattha nuppajjanti pañcannaṁ dvārānaṁ attano kiccānañca tattha abhāvato. Paṭighacittadvayaṁpi nuppajjati. Anīvaraṇāvatthassa paṭighassa abhāvato. Ekanta nīvaraṇānañca jhānabhūmīsu asambhavato. Ettha pana yadi anīvaraṇāvattho paṭigho natthi. Pāḷiyaṁ dutīyajjhāneeva domassindriyassa aparisesanirodhavacanaṁ aṭṭhakathāsuca dutīyajjhānūpacāre tassa uppattisambhavavacanaṁ viruddhaṁ siyā. Tasmā attano sahāyapaccaya bhūtassa oḷārikassa kāmarāgassa jhānabhūmīsu abhāvato paṭighacittadvayaṁ tattha nuppajjatīti yuttantipi vadanti. Ṭīkākārāpana dutīyajjhānūpacāre tassa uppattisambhava vacanaṁ parikappavacanamattanti katvā purimakāraṇameva icchanti. Yadi panetaṁ parikappavacanamattaṁ siyā pāḷivacanaṁpi parikappavacanamattameva siyā. Tasmā pacchimakā raṇameva yuttarūpanti amhākaṁ khanti. Hasanacittaṁpi nuppajjati arūpīnaṁ hasanakiccassa abhāvato. Kāyābhāvatotipi yujjati. Sotāpattimaggacittaṁpi nuppajjati. Paratoghosābhāvena tatthuppannassa puthujjanassa dhammābhisamayābhāvato buddhapaccekabuddhānañca tattha anuppajjanato. Teneva hi tatthuppanno puthujjano aṭṭhasu akkhaṇayuttesu vuttoti. Rūpāvacaracittānipi tattha nuppajjanti rūpavirāgabhāvanāya rūpanimittārammaṇānaṁ tesaṁ samatikkantattāti.",
  "anya-e0301n5:116": "Avasesā manoviññāṇadhātusaṅkhātā kusalākusalakriyānuttaravasena dve cattālīsadhammā hadayaṁ nissāyavā anissāyavā pavattantīti yojanā. Nissāyavā pañcavokāre anissāyavā catuvokāreti adhippāyo. Kusalānica akusalānica kriyānica anuttarānicāti viggaho. Tattha kusalānīti pañcarūpa kusalato avasesāni dvādasalokiyakusalāni. Akusalānīti paṭighadvayato avasesāni dasaakusalāni. Kriyānīti pañcadvārāvajjana hasana pañcarūpakrito avasesāni terasakriyacittāni. Anuttarānīti pathamamaggato avasesāni sattaanuttaracittāni. Kāme chavatthuṁ nissitā sattadhātuyo matā. Rūpe tivatthuṁ nissitā catubbidhā dhātuyo matā. Āruppe kiñcivatthuṁ anissitā ekā dhātu matāti yojanā. Tecattālīsāti pañcaviññāṇa manodhātuttikehi saddhiṁ santīraṇādike tiṁsadhamme sandhāya vuttanti.",
  "anya-e0301n5:117": "Iti paramatthadīpaniyānāma abhidhammatthasaṅgahassa",
  "anya-e0301n5:118": "Catutthavaṇṇanāya pakiṇṇakasaṅgahassa",
  "anya-e0301n5:119": "Paramatthadīpanā niṭṭhitā."
}