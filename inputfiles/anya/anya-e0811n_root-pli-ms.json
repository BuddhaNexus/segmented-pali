{
  "anya-e0811n:6": "Namo tassa bhagavato arahato sammāsambuddhassa",
  "anya-e0811n:7": "Subodhālaṅkāro",
  "anya-e0811n:8": "1. Dosāvabodha-paṭhamapariccheda",
  "anya-e0811n:9": "Ratanattayappaṇāma",
  "anya-e0811n:10": "1.",
  "anya-e0811n:11": "Munindavadanambhoja, gabbhasambhavasundarī;",
  "anya-e0811n:12": "Saraṇaṃ pāṇinaṃ vāṇī, mayhaṃ pīṇayataṃ manaṃ.",
  "anya-e0811n:13": "Nimitta",
  "anya-e0811n:14": "2.",
  "anya-e0811n:15": "Rāma, sammā’dya’laṅkārā, santi santo purātanā;",
  "anya-e0811n:16": "Tathāpi tu vaḷañjenti, suddhamāgadhikā na te.",
  "anya-e0811n:17": "Abhidhānādikaṃ",
  "anya-e0811n:18": "3.",
  "anya-e0811n:19": "Tenā’pi nāma toseyya, mete laṅkāravajjite;",
  "anya-e0811n:20": "Anurūpenā’laṅkāre, ne’sa meso parissamo.",
  "anya-e0811n:21": "4.",
  "anya-e0811n:22": "Yesaṃ na sañcitā paññā, nekasatthantaro’citā;",
  "anya-e0811n:23": "Sammoha’bbhāhatā ve’te, nāvabujjhanti kiñcipi.",
  "anya-e0811n:24": "5.",
  "anya-e0811n:25": "Kiṃ tehi pādasussūsā, yesaṃ natthi garūni’ha;",
  "anya-e0811n:26": "Ye tappādarajokiṇṇā, te’va sādhū vivekino.",
  "anya-e0811n:27": "6.",
  "anya-e0811n:28": "Kabba, nāṭakanikkhitta, nettacittā kavijjanā;",
  "anya-e0811n:29": "Yaṃkiñci racayante’taṃ, na vimhayakaraṃ paraṃ.",
  "anya-e0811n:30": "7.",
  "anya-e0811n:31": "Teye’va paṭibhāvento, so’va bandho savimhayo;",
  "anya-e0811n:32": "Yena tosenti viññū ye, tattha pya’vihitā’darā.",
  "anya-e0811n:33": "8.",
  "anya-e0811n:34": "Bandho ca nāma sadda,tthā, sahitā dosavajjitā;",
  "anya-e0811n:35": "Pajja gajja vimissānaṃ, bhedenā’yaṃ tidhā bhave.",
  "anya-e0811n:36": "9.",
  "anya-e0811n:37": "Nibandho cā’nibandho ca, puna dvidhā niruppate;",
  "anya-e0811n:38": "Taṃ tu pāpentya’laṅkārā, vindanīyatarattanaṃ.",
  "anya-e0811n:39": "10.",
  "anya-e0811n:40": "Anavajjaṃ mukhambhoja ‘‘ambhoja’’nti padaṃ pāḷiyaṃ natthi, vārijavācakaṃ, sakkaṭaganthato anītaṃ, manavajjā ca bhāratī;",
  "anya-e0811n:41": "Alaṅkatā’va sobhante, kiṃ nu te nira’laṅkatā?",
  "anya-e0811n:42": "11.",
  "anya-e0811n:43": "Vinā garūpadesaṃ taṃ, bālo’laṅkattu micchati;",
  "anya-e0811n:44": "Sampāpuṇe na viññūhi, hassabhāvaṃ kathaṃ nu so?",
  "anya-e0811n:45": "12.",
  "anya-e0811n:46": "Ganthopi kavivācāna, malaṅkāra’ppakāsako;",
  "anya-e0811n:47": "Yāti tabbacanīyattaṃ, ta’bbohārū’pacārato.",
  "anya-e0811n:48": "13.",
  "anya-e0811n:49": "Dvippakārā alaṅkārā, tattha sadda, tthabhedato;",
  "anya-e0811n:50": "Saddatthā bandhanāmā’va, taṃsajjita tadāvali.",
  "anya-e0811n:51": "14.",
  "anya-e0811n:52": "Guṇālaṅkārasaṃyuttā, api dosalava’ṅkitā;",
  "anya-e0811n:53": "Pasaṃsiyā na viññūhi, sā kaññā viya tādisī.",
  "anya-e0811n:54": "15.",
  "anya-e0811n:55": "Tena dosanirāso’va, mahussāhena sādhiyo;",
  "anya-e0811n:56": "Niddosā sabbathā sā’yaṃ, saguṇā na bhaveyya kiṃ?",
  "anya-e0811n:57": "16.",
  "anya-e0811n:58": "Sā’laṅkāraviyuttā’pi, guṇayuttā manoharā;",
  "anya-e0811n:59": "Niddosā dosarahitā, guṇayuttā vadhū viya.",
  "anya-e0811n:60": "17.",
  "anya-e0811n:61": "Pade vākye tadatthe ca, dosā ye vividhā matā;",
  "anya-e0811n:62": "So’dāharaṇa metesaṃ, lakkhaṇaṃ kathayāmya’haṃ.",
  "anya-e0811n:63": "Padadosa uddesa",
  "anya-e0811n:64": "18.",
  "anya-e0811n:65": "Viruddhatthantarā, jhattha, kiliṭṭhāni, virodhi ca;",
  "anya-e0811n:66": "Neyyaṃ, visesanāpekkhaṃ, hīnatthaka manatthakaṃ.",
  "anya-e0811n:67": "Vākyadosa uddesa",
  "anya-e0811n:68": "19.",
  "anya-e0811n:69": "Dosā padāna vākyāna, mekatthaṃ bhaggarītikaṃ;",
  "anya-e0811n:70": "Tathā byākiṇṇa gāmmāni, yatihīnaṃ kamaccutaṃ;",
  "anya-e0811n:71": "Ativutta mapetatthaṃ, sabandhapharusaṃ tathā.",
  "anya-e0811n:72": "Vākyatthadosauddesa",
  "anya-e0811n:73": "20.",
  "anya-e0811n:74": "Apakkamo’, cityahīnaṃ, bhaggarīti, sasaṃsayaṃ;",
  "anya-e0811n:75": "Gāmmaṃ duṭṭhālaṅkatīti, dosā vākyatthanissitā.",
  "anya-e0811n:76": "Padadosaniddesa",
  "anya-e0811n:77": "21.",
  "anya-e0811n:78": "Viruddhatthantaraṃ tañhi, yassa’ññattho virujjhati;",
  "anya-e0811n:79": "Adhippete yathā megho, visado sukhaye janaṃ.",
  "anya-e0811n:80": "22.",
  "anya-e0811n:81": "Visesya madhikaṃ yenā, jhattha metaṃ bhave yathā;",
  "anya-e0811n:82": "Obhāsitā’sesadiso, khajjoto’yaṃ virājate.",
  "anya-e0811n:83": "23.",
  "anya-e0811n:84": "Yassa’tthā’vagamo dukkho, pakatyā’divibhāgato;",
  "anya-e0811n:85": "Kiliṭṭhaṃ taṃ yathā tāya, so’ya māliṅgyate piyā.",
  "anya-e0811n:86": "24.",
  "anya-e0811n:87": "Yaṃ kiliṭṭhapadaṃ mandā, bhidheyyaṃ yamakādikaṃ;",
  "anya-e0811n:88": "Kiliṭṭhapadadose’va, tampi anto karīyati.",
  "anya-e0811n:89": "25.",
  "anya-e0811n:90": "Patītasaddaracitaṃ, siliṭṭhapadasandhikaṃ;",
  "anya-e0811n:91": "Pasādaguṇasaṃyuttaṃ, yamakaṃ mata medisaṃ.",
  "anya-e0811n:92": "26.",
  "anya-e0811n:93": "Abyapetaṃ byapeta’ñña, māvuttā’nekavaṇṇajaṃ;",
  "anya-e0811n:94": "Yamakaṃ tañca pādāna, mādi, majjha, nta, gocaraṃ.",
  "anya-e0811n:95": "Abyapeta paṭhamapādādi yamakaṃ",
  "anya-e0811n:96": "27.",
  "anya-e0811n:97": "Sujanā’sujanā sabbe, guṇenāpi vivekino;",
  "anya-e0811n:98": "Vivekaṃ na samāyanti, avivekijanantike.",
  "anya-e0811n:99": "Abyapeta paṭhama dutiya pādādi yamakaṃ",
  "anya-e0811n:100": "28.",
  "anya-e0811n:101": "Kusalā’kusalā sabbe, pabalā’pabalā thavā;",
  "anya-e0811n:102": "No yātā yāva’hosittaṃ, sukhadukkhappadā siyuṃ;",
  "anya-e0811n:103": "Abyapeta paṭhama dutiya tatiyapādādi yamakaṃ.",
  "anya-e0811n:104": "29.",
  "anya-e0811n:105": "Sādaraṃ sā daraṃ hantu, vihitā vihitā mayā;",
  "anya-e0811n:106": "Vandanā vandanāmāna, bhājane ratanattaye.",
  "anya-e0811n:107": "Abyapeta catukkapādādi yamakaṃ",
  "anya-e0811n:108": "30.",
  "anya-e0811n:109": "Kamalaṃ ka’malaṃ kattuṃ, vanado vanado’mbaraṃ;",
  "anya-e0811n:110": "Sugato sugato lokaṃ, sahitaṃ sa hitaṃ karaṃ.",
  "anya-e0811n:111": "31.",
  "anya-e0811n:112": "Abyapetādiyamaka, sseso leso nidassito;",
  "anya-e0811n:113": "Ñeyyāni’māyeva disā, ya’ññāni yamakānipi.",
  "anya-e0811n:114": "32.",
  "anya-e0811n:115": "Accantabahavo tesaṃ, bhedā sambhedayoniyo;",
  "anya-e0811n:116": "Tathāpi keci sukarā, keci accantadukkarā.",
  "anya-e0811n:117": "33.",
  "anya-e0811n:118": "Yamakaṃ taṃ pahelī paheḷi (ka.) ca, nekantamadhurāni’ti;",
  "anya-e0811n:119": "Upekkhiyanti sabbāni, sissakhedabhayā mayā.",
  "anya-e0811n:120": "34.",
  "anya-e0811n:121": "Desakālakalāloka, ñāyāgamavirodhi yaṃ;",
  "anya-e0811n:122": "Taṃ virodhipadaṃ ce’ta, mudāharaṇato phuṭaṃ.",
  "anya-e0811n:123": "35.",
  "anya-e0811n:124": "Ya dappatīta mānīya, vattabbaṃ neyya māhu taṃ;",
  "anya-e0811n:125": "Yathā sabbāpi dhavalā, disā rocanti rattiyaṃ.",
  "anya-e0811n:126": "36.",
  "anya-e0811n:127": "Nedisaṃ bahu maññanti, sabbe sabbattha viññuno;",
  "anya-e0811n:128": "Dullabhā’vagatī sadda, sāmatthiyavilaṅghinī.",
  "anya-e0811n:129": "37.",
  "anya-e0811n:130": "Siyā visesanāpekkhaṃ, yaṃ taṃ patvā visesanaṃ;",
  "anya-e0811n:131": "Sātthakaṃ taṃ yathā taṃ so, bhiyyo passati cakkhunā.",
  "anya-e0811n:132": "38.",
  "anya-e0811n:133": "Hīnaṃ kare visesyaṃ yaṃ, taṃ hīnatthaṃ bhave yathā;",
  "anya-e0811n:134": "Nippabhī kata khajjoto, samudeti divākaro.",
  "anya-e0811n:135": "39.",
  "anya-e0811n:136": "Pādapūraṇamattaṃ yaṃ, anatthamiti taṃ mataṃ;",
  "anya-e0811n:137": "Yathā hi vande buddhassa, pādapaṅkeruhaṃ pi ca.",
  "anya-e0811n:138": "Vākyadosa niddesa",
  "anya-e0811n:139": "40.",
  "anya-e0811n:140": "Saddato atthato vuttaṃ, yattha bhiyyopi vuccati;",
  "anya-e0811n:141": "Ta mekatthaṃ yathā’bhāti, vārido vārido ayaṃ.",
  "anya-e0811n:142": "Yathā ca",
  "anya-e0811n:143": "41.",
  "anya-e0811n:144": "Titthiyaṅkurabījāni, jahaṃ diṭṭhigatāni’ha;",
  "anya-e0811n:145": "Pasādeti pasanne’so, mahāmuni mahājane.",
  "anya-e0811n:146": "42.",
  "anya-e0811n:147": "Āraddhakkamavicchedā, bhaggarīti bhave yathā;",
  "anya-e0811n:148": "Kāpi paññā, kopi paguṇo, pakatīpi aho tava.",
  "anya-e0811n:149": "43.",
  "anya-e0811n:150": "Padānaṃ dubbinikkhepā, byāmoho yattha jāyati;",
  "anya-e0811n:151": "Taṃ byākiṇṇanti viññeyyaṃ, tadudāharaṇaṃ yathā.",
  "anya-e0811n:152": "44.",
  "anya-e0811n:153": "Bahuguṇe paṇamati, dujjanānaṃ pyayaṃ jano;",
  "anya-e0811n:154": "Hitaṃ pamudito niccaṃ, sugataṃ samanussaraṃ.",
  "anya-e0811n:155": "45.",
  "anya-e0811n:156": "Visiṭṭhavacanā’petaṃ, gāmmaṃ’tya’bhimataṃ yathā;",
  "anya-e0811n:157": "Kaññe kāmayamānaṃ maṃ, na kāmayasi kiṃnvi’daṃ?",
  "anya-e0811n:158": "46.",
  "anya-e0811n:159": "Padasandhānato kiñci, duppatītikaraṃ bhave;",
  "anya-e0811n:160": "Tampi gāmmaṃ tya’bhimataṃ, yathā yābhavato piyā.",
  "anya-e0811n:161": "47.",
  "anya-e0811n:162": "Vuttesu sūcite ṭṭhāne, padacchedo bhave yati;",
  "anya-e0811n:163": "Yaṃ tāya hīnaṃ taṃ vuttaṃ, yatihīnanti sā pana.",
  "anya-e0811n:164": "48.",
  "anya-e0811n:165": "Yati sabbatthapādante, vuttaḍḍhe ca visesato;",
  "anya-e0811n:166": "Pubbāparānekavaṇṇa, padamajjhepi katthaci.",
  "anya-e0811n:167": "Tatthodāharaṇapaccudāharaṇāni yathā",
  "anya-e0811n:168": "49.",
  "anya-e0811n:169": "Taṃ name sirasā cāmi, karavaṇṇaṃ tathāgataṃ;",
  "anya-e0811n:170": "Sakalāpi disā siñca, tiva soṇṇarasehi yo.",
  "anya-e0811n:171": "50.",
  "anya-e0811n:172": "Saro sandhimhi pubbanto, viya lope vibhattiyā;",
  "anya-e0811n:173": "Aññathā tva’ññathā tattha, yā’desādi parā’di’va.",
  "anya-e0811n:174": "51.",
  "anya-e0811n:175": "Cādī pubbapadantā’va, niccaṃ pubbapadassitā;",
  "anya-e0811n:176": "Pādayo niccasambandhā, parādīva parena tu.",
  "anya-e0811n:177": "Sabbatthodāharaṇāni yathā",
  "anya-e0811n:178": "52.",
  "anya-e0811n:179": "Name taṃ sirasā sabbo, pamā’tītaṃ tathāgataṃ;",
  "anya-e0811n:180": "Yassa lokaggataṃ patta, sso’pamā na hi yujjati.",
  "anya-e0811n:181": "53.",
  "anya-e0811n:182": "Munindaṃ taṃ sadā vandā, mya’nantamati muttamaṃ;",
  "anya-e0811n:183": "Yassa paññā ca mettā ca, nissīmāti vijambhati.",
  "anya-e0811n:184": "Cādipādīsu paccudāharaṇāni yathā",
  "anya-e0811n:185": "54.",
  "anya-e0811n:186": "Mahāmettā mahāpaññā, ca yattha paramodayā;",
  "anya-e0811n:187": "Paṇamāmi jinaṃ taṃ pa, varaṃ varaguṇā’layaṃ.",
  "anya-e0811n:188": "55.",
  "anya-e0811n:189": "Padatthakkamato muttaṃ, kamaccuta midaṃ yathā;",
  "anya-e0811n:190": "Khettaṃ vā dehi gāmaṃ vā, desaṃ vā mama sobhanaṃ.",
  "anya-e0811n:191": "56.",
  "anya-e0811n:192": "Lokiyattha matikkantaṃ, ativuttaṃ mataṃ yathā;",
  "anya-e0811n:193": "Atisambādha mākāsa, metissā thanajambhane.",
  "anya-e0811n:194": "57.",
  "anya-e0811n:195": "Samudāyatthato’petaṃ, taṃ apetatthakaṃ yathā;",
  "anya-e0811n:196": "Gāviputto balibaddho, tiṇaṃ khādī pivī jalaṃ.",
  "anya-e0811n:197": "58.",
  "anya-e0811n:198": "Bandhe pharusatā yattha, taṃ bandhapharusaṃ yathā;",
  "anya-e0811n:199": "Kharā khilā parikkhīṇā, khette khittaṃ phalatya’laṃ.",
  "anya-e0811n:200": "Vākyatthadosa niddesa",
  "anya-e0811n:201": "59.",
  "anya-e0811n:202": "Ñeyyaṃ lakkhaṇa manvattha, vasenā’pakkamādinaṃ;",
  "anya-e0811n:203": "Udāharaṇa metesaṃ, dāni sandassayāmya’haṃ.",
  "anya-e0811n:204": "Tatthā’pakkamaṃ yathā",
  "anya-e0811n:205": "60.",
  "anya-e0811n:206": "Bhāvanā, dāna, sīlāni, sammā sampāditāni’ha;",
  "anya-e0811n:207": "Bhoga, saggādi, nibbāna, sādhanāni na saṃsayo.",
  "anya-e0811n:208": "Ocityahīnaṃ yathā",
  "anya-e0811n:209": "61.",
  "anya-e0811n:210": "Pūjanīyataro loke, aha meko nirantaraṃ;",
  "anya-e0811n:211": "Mayekasmiṃ guṇā sabbe, yato samuditā ahuṃ.",
  "anya-e0811n:212": "Yathā ca",
  "anya-e0811n:213": "62.",
  "anya-e0811n:214": "Yācito’haṃ kathaṃ nāma, na dajjāmya’pi jīvitaṃ;",
  "anya-e0811n:215": "Tathāpi puttadānena, vedhate hadayaṃ mama.",
  "anya-e0811n:216": "Bhaggarīti yathā",
  "anya-e0811n:217": "63.",
  "anya-e0811n:218": "Itthīnaṃ dujjanānañca, vissāso nopapajjate;",
  "anya-e0811n:219": "Vise siṅgimhi nadiyaṃ, roge rājakulamhi ca.",
  "anya-e0811n:220": "Sasaṃsayaṃ yathā",
  "anya-e0811n:221": "64.",
  "anya-e0811n:222": "Munindacandimā loka, saralolavilocano;",
  "anya-e0811n:223": "Jano’ vakkantapantho’va, gopadassanapīṇito.",
  "anya-e0811n:224": "65.",
  "anya-e0811n:225": "Vākyatthato duppatīti, karaṃ gāmmaṃ mataṃ yathā;",
  "anya-e0811n:226": "Poso vīriyavā so’yaṃ, paraṃ hantvā na vissamī.",
  "anya-e0811n:227": "66.",
  "anya-e0811n:228": "Duṭṭhālaṅkaraṇaṃ tetaṃ tvethaṃ (?), yatthā’laṅkāradūsanaṃ;",
  "anya-e0811n:229": "Tassā’laṅkāraniddese, rūpa māvi bhavissati.",
  "anya-e0811n:230": "67.",
  "anya-e0811n:231": "Kato’tra saṅkhepanayā mayā’yaṃ,",
  "anya-e0811n:232": "Dosāna mesaṃ pavaro vibhāgo;",
  "anya-e0811n:233": "Eso’va’laṃ bodhayituṃ kavīnaṃ,",
  "anya-e0811n:234": "Tamatthi ce khedakaraṃ parampi.",
  "anya-e0811n:235": "Iti saṅgharakkhitamahāsāmiviracite subodhālaṅkāre",
  "anya-e0811n:236": "Dosāvabodho nāma",
  "anya-e0811n:237": "Paṭhamo paricchedo.",
  "anya-e0811n:238": "2. Dosaparihārāvabodha-dutiyapariccheda",
  "anya-e0811n:239": "68.",
  "anya-e0811n:240": "Kadāci kavikosallā, virodho sakalo pya’yaṃ;",
  "anya-e0811n:241": "Dosasaṅkhya matikkamma, guṇavīthiṃ vigāhate.",
  "anya-e0811n:242": "69.",
  "anya-e0811n:243": "Tena vuttavirodhāna, mavirodho yathā siyā;",
  "anya-e0811n:244": "Tathā dosaparihārā, vabodho dāni nīyate.",
  "anya-e0811n:245": "Tattha viruddhatthantarassa parihāro yathā",
  "anya-e0811n:246": "70.",
  "anya-e0811n:247": "Vindantaṃ pākasālīnaṃ, sālīnaṃ dassanā sukhaṃ;",
  "anya-e0811n:248": "Taṃ kathaṃ nāma megho’yaṃ, visado sukhaye janaṃ?",
  "anya-e0811n:249": "Yathā vā",
  "anya-e0811n:250": "71.",
  "anya-e0811n:251": "Vināyakopi nāgo si, gotamopi mahāmati;",
  "anya-e0811n:252": "Paṇītopi rasā’peto, cittā me sāmi te gati.",
  "anya-e0811n:253": "Ajha’tthassa yathā",
  "anya-e0811n:254": "72.",
  "anya-e0811n:255": "Kathaṃ tādiguṇābhāve, lokaṃ toseti dujjano?",
  "anya-e0811n:256": "Obhāsitāsesadiso, khajjoto nāma kiṃ bhave?",
  "anya-e0811n:257": "73.",
  "anya-e0811n:258": "Pahelikāya paheḷikāya (ka.) māruḷhā, na hi duṭṭhā kiliṭṭhatā;",
  "anya-e0811n:259": "Piyā sukhā’liṅgitaṃ ka, māliṅgati nu no iti.",
  "anya-e0811n:260": "74.",
  "anya-e0811n:261": "Yamake no payojeyya, kiliṭṭhapada micchite;",
  "anya-e0811n:262": "Tato yamaka maññaṃ tu, sabba metaṃmayaṃ viya.",
  "anya-e0811n:263": "Desavirodhino yathā",
  "anya-e0811n:264": "75.",
  "anya-e0811n:265": "Bodhisattappabhāvena, thalepi jalajānya’huṃ;",
  "anya-e0811n:266": "Nudantāni’va sucirā, vāsaklesaṃ tahiṃ jale.",
  "anya-e0811n:267": "Kālavirodhino yathā",
  "anya-e0811n:268": "76.",
  "anya-e0811n:269": "Mahānubhāva pisuno, munino manda māruto;",
  "anya-e0811n:270": "Sabbotukamayaṃ vāyi, dhunanto kusumaṃ samaṃ.",
  "anya-e0811n:271": "Kalāvirodhino yathā",
  "anya-e0811n:272": "77.",
  "anya-e0811n:273": "Nimuggamānaso buddha, guṇe pañcasikhassapi;",
  "anya-e0811n:274": "Tantissara virodho so, na sampīṇeti kaṃ janaṃ?",
  "anya-e0811n:275": "Lokavirodhino yathā",
  "anya-e0811n:276": "78.",
  "anya-e0811n:277": "Gaṇaye cakkavāḷaṃ so, candanāyapi sītalaṃ;",
  "anya-e0811n:278": "Sambodhi satta hadayo, paditta’ṅgārapūritaṃ.",
  "anya-e0811n:279": "Ñāyavirodhino yathā",
  "anya-e0811n:280": "79.",
  "anya-e0811n:281": "Pariccattabhavopi tva, mupanītabhavo asi;",
  "anya-e0811n:282": "Acintyaguṇasārāya, namo te munipuṅgava.",
  "anya-e0811n:283": "Āgamavirodhino yathā",
  "anya-e0811n:284": "80.",
  "anya-e0811n:285": "Nevā’lapati kenā’pi, vacīviññattito yati;",
  "anya-e0811n:286": "Sampajānamusāvādā, phuseyyā’pattidukkaṭaṃ.",
  "anya-e0811n:287": "Neyyassa yathā",
  "anya-e0811n:288": "81.",
  "anya-e0811n:289": "Marīcicandanā’lepa, lābhā sītamarīcino;",
  "anya-e0811n:290": "Imā sabbāpi dhavalā, disā rocanti nibbharaṃ.",
  "anya-e0811n:291": "Yathā vā",
  "anya-e0811n:292": "82.",
  "anya-e0811n:293": "Manonurañjano māra, ṅganāsiṅgāravibbhamo;",
  "anya-e0811n:294": "Jinenā’samanuññāto, mārassa hadayā’nalo.",
  "anya-e0811n:295": "Visesanāpekkhassa yathā",
  "anya-e0811n:296": "83.",
  "anya-e0811n:297": "Apayātā’parādhampi, ayaṃ verī janaṃ jano;",
  "anya-e0811n:298": "Kodhapāṭalabhūtena, bhiyyo passati cakkhunā.",
  "anya-e0811n:299": "Hīnatthassa yathā",
  "anya-e0811n:300": "84.",
  "anya-e0811n:301": "Appakānampi pāpānaṃ, pabhāvaṃ nāsaye budho;",
  "anya-e0811n:302": "Api nippabhātā’nīta, khajjoto hoti bhāṇumā.",
  "anya-e0811n:303": "Anatthassa yathā",
  "anya-e0811n:304": "85.",
  "anya-e0811n:305": "Na pādapūraṇatthāya, padaṃ yojeyya katthaci,",
  "anya-e0811n:306": "Yathā vande munindassa, pādapaṅkeruhaṃ varaṃ.",
  "anya-e0811n:307": "86.",
  "anya-e0811n:308": "Bhayakodhapasaṃsādi, viseso tādiso yadi;",
  "anya-e0811n:309": "Vattuṃ kāmīyate doso, na tatthe’katthatākato.",
  "anya-e0811n:310": "Yathā",
  "anya-e0811n:311": "87.",
  "anya-e0811n:312": "Sappo sappo! Ayaṃ handa, nivattatu bhavaṃ tato,",
  "anya-e0811n:313": "Yadi jīvitukāmo’si, kathaṃ ta mupasappasi?",
  "anya-e0811n:314": "Bhaggarītino yathā",
  "anya-e0811n:315": "88.",
  "anya-e0811n:316": "Yokoci rūpā’tisayo, kanti kāpi manoharā;",
  "anya-e0811n:317": "Vilāsā’tisayo kopi,",
  "anya-e0811n:318": "Aho! Buddhamaho’dayo.",
  "anya-e0811n:319": "89.",
  "anya-e0811n:320": "Abyāmohakaraṃ bandhaṃ, abyākiṇṇaṃ manoharaṃ;",
  "anya-e0811n:321": "Adūrapada vinyāsaṃ, pasaṃsanti kavissarā.",
  "anya-e0811n:322": "Yathā",
  "anya-e0811n:323": "90.",
  "anya-e0811n:324": "Nīluppalā’bhaṃ nayanaṃ, bandhukaruciro’dharo;",
  "anya-e0811n:325": "Nāsā hema’ṅkuso tena, jino’yaṃ piyadassano.",
  "anya-e0811n:326": "91.",
  "anya-e0811n:327": "Samatikkanta gāmmattaṃ, kanta vācā’bhisaṅkhataṃ;",
  "anya-e0811n:328": "Bandhanaṃ rasahetuttā, gāmmattaṃ ativattati.",
  "anya-e0811n:329": "Yathā",
  "anya-e0811n:330": "92.",
  "anya-e0811n:331": "Dunoti kāmacaṇḍālo, so maṃ sadaya niddayo;",
  "anya-e0811n:332": "Īdisaṃ byasanā’pannaṃ, sukhīpi ki mupekkhase?",
  "anya-e0811n:333": "93.",
  "anya-e0811n:334": "Yatihīnaparihāro, na pune’dāni nīyate;",
  "anya-e0811n:335": "Yato na savanu’bbegaṃ, heṭṭhā yesaṃ vicāritaṃ.",
  "anya-e0811n:336": "Kamaccutassa yathā",
  "anya-e0811n:337": "94.",
  "anya-e0811n:338": "Udāracarito’si tvaṃ, tene’vā’rādhanā tvayi;",
  "anya-e0811n:339": "Desaṃ vā dehi gāmaṃ vā, khettaṃ vā mama sobhanaṃ.",
  "anya-e0811n:340": "Ativuttassa yathā",
  "anya-e0811n:341": "95.",
  "anya-e0811n:342": "Munindacandasambhūta, yasorāsimarīcinaṃ;",
  "anya-e0811n:343": "Sakalopya’ya mākāso, nā’vakāso vijambhane.",
  "anya-e0811n:344": "96.",
  "anya-e0811n:345": "Vākyaṃ byāpannacittānaṃ, apetatthaṃ aninditaṃ;",
  "anya-e0811n:346": "Tenu’mmattādikānaṃ taṃ, vacanā’ññatra dussati.",
  "anya-e0811n:347": "Yathā",
  "anya-e0811n:348": "97.",
  "anya-e0811n:349": "Samuddo pīyate so’ya, maha’majja jarāturo;",
  "anya-e0811n:350": "Ime gajjanti jīmūtā, sakkasse’rāvaṇo piyo.",
  "anya-e0811n:351": "98.",
  "anya-e0811n:352": "Sukhumālā’virodhitta, dittabhāvappabhāvitaṃ;",
  "anya-e0811n:353": "Bandhanaṃ bandhapharusa, dosaṃ saṃdūsayeyya taṃ.",
  "anya-e0811n:354": "Yathā",
  "anya-e0811n:355": "99.",
  "anya-e0811n:356": "Passantā rūpavibhavaṃ, suṇantā madhuraṃ giraṃ;",
  "anya-e0811n:357": "Caranti sādhū sambuddha, kāle keḷiparammukhā.",
  "anya-e0811n:358": "Apakkamassa yathā",
  "anya-e0811n:359": "100.",
  "anya-e0811n:360": "Bhāvanā, dāna, sīlāni, sammā sampāditāni’ha;",
  "anya-e0811n:361": "Nibbāna, bhoga, saggādi, sādhanāni na saṃsayo.",
  "anya-e0811n:362": "101.",
  "anya-e0811n:363": "Uddiṭṭhavisayo koci, viseso tādiso yadi;",
  "anya-e0811n:364": "Anu’ddiṭṭhesu neva’tthi, doso kamavilaṅghane.",
  "anya-e0811n:365": "Yathā",
  "anya-e0811n:366": "102.",
  "anya-e0811n:367": "Kusalā’kusalaṃ abyā, kata’miccesu pacchimaṃ;",
  "anya-e0811n:368": "Abyākataṃ pākadaṃ na, pākadaṃ paṭhamadvayaṃ.",
  "anya-e0811n:369": "103.",
  "anya-e0811n:370": "Saguṇānā’vikaraṇe, kāraṇe sati tādise;",
  "anya-e0811n:371": "Ocityahīnatā’patti, natthi bhūtatthasaṃsino.",
  "anya-e0811n:372": "104.",
  "anya-e0811n:373": "Ocityaṃ nāma viññeyyaṃ, loke vikhyāta mādarā;",
  "anya-e0811n:374": "Tattho’padesapabhavā, sujanā kavipuṅgavā.",
  "anya-e0811n:375": "105.",
  "anya-e0811n:376": "Viññātocityavibhavo, cityahīnaṃ parihare;",
  "anya-e0811n:377": "Tato’cityassa sampose,",
  "anya-e0811n:378": "Rasaposo siyā kate.",
  "anya-e0811n:379": "Yathā",
  "anya-e0811n:380": "106.",
  "anya-e0811n:381": "Yo mārasena māsanna, māsannavijayu’ssavo;",
  "anya-e0811n:382": "Tiṇāyapi na maññittha, so vo detu jayaṃ jino.",
  "anya-e0811n:383": "107.",
  "anya-e0811n:384": "Āraddhakattukammādi, kamā’tikkamalaṅghane;",
  "anya-e0811n:385": "Bhaggarītivirodho’yaṃ, gatiṃ na kvā’pi vindati.",
  "anya-e0811n:386": "Yathā",
  "anya-e0811n:387": "108.",
  "anya-e0811n:388": "Sujana’ññāna mitthīnaṃ, vissāso no’papajjate;",
  "anya-e0811n:389": "Visassa siṅgino roga, nadīrājakulassa ca.",
  "anya-e0811n:390": "Yathā",
  "anya-e0811n:391": "109.",
  "anya-e0811n:392": "Bhesajje vihite suddha, buddhādiratanattaye;",
  "anya-e0811n:393": "Pasāda mācare niccaṃ, sajjane saguṇepi ca.",
  "anya-e0811n:394": "Sasaṃsayassa yathā",
  "anya-e0811n:395": "110.",
  "anya-e0811n:396": "Munindacandimā’loka, rasa lola vilocano;",
  "anya-e0811n:397": "Jano’vakkantapantho’va, raṃsidassanapīṇito.",
  "anya-e0811n:398": "111.",
  "anya-e0811n:399": "Saṃsayāye’va yaṃkiñci, yadi kīḷādihetunā;",
  "anya-e0811n:400": "Payujjate na doso’va, sasaṃsayasamappito.",
  "anya-e0811n:401": "Yathā",
  "anya-e0811n:402": "112.",
  "anya-e0811n:403": "Yāte dutiyaṃ nilayaṃ, garumhi sakagehato;",
  "anya-e0811n:404": "Pāpuṇeyyāma niyataṃ, sukha’majjhayanā’dinā.",
  "anya-e0811n:405": "113.",
  "anya-e0811n:406": "Subhagā bhaginī sā’yaṃ, etassi’ccevamādikaṃ;",
  "anya-e0811n:407": "Na ‘gāmma’miti niddiṭṭhaṃ, kavīhi sakalehipi.",
  "anya-e0811n:408": "114.",
  "anya-e0811n:409": "Duṭṭhā’laṅkāravigame, sobhanā’laṅkatikkamo;",
  "anya-e0811n:410": "Alaṅkāraparicchede, āvibhāvaṃ gamissati.",
  "anya-e0811n:411": "115.",
  "anya-e0811n:412": "Dose parīharitu mesa varo’padeso,",
  "anya-e0811n:413": "Satthantarānusaraṇena kato mayevaṃ;",
  "anya-e0811n:414": "Viññāyi’maṃ garuvarāna’dhika’ppasādā,",
  "anya-e0811n:415": "Dose paraṃ parihareyya yasobhilāsī.",
  "anya-e0811n:416": "Iti saṅgharakkhitamahāsāmiviracite subodhālaṅkāre",
  "anya-e0811n:417": "Dosaparihārāvabodho nāma",
  "anya-e0811n:418": "Dutiyo paricchedo.",
  "anya-e0811n:419": "3. Guṇāvabodha-tatiyapariccheda",
  "anya-e0811n:420": "Anusandhi",
  "anya-e0811n:421": "116.",
  "anya-e0811n:422": "Sambhavanti guṇā yasmā, dosāne’va’matikkame;",
  "anya-e0811n:423": "Dassessaṃ te tato dāni, sadde sambhūsayanti ye.",
  "anya-e0811n:424": "Saddālaṅkāra uddesa",
  "anya-e0811n:425": "117.",
  "anya-e0811n:426": "Pasādo’jo, madhuratā, samatā, sukhumālatā;",
  "anya-e0811n:427": "Sileso’daratā, kanti, atthabyatti, samādhayo.",
  "anya-e0811n:428": "Saddālaṅkāra payojana",
  "anya-e0811n:429": "118.",
  "anya-e0811n:430": "Guṇehe’tehi sampanno, bandho kavimanoharo;",
  "anya-e0811n:431": "Sampādiyati kattūnaṃ, kitti maccantanimmalaṃ.",
  "anya-e0811n:432": "Saddālaṅkāra niddesa",
  "anya-e0811n:433": "119.",
  "anya-e0811n:434": "Adūrāhitasambandha, subhagā yā padā’vali;",
  "anya-e0811n:435": "Supasiddhā’bhidheyyā’yaṃ, pasādaṃ janaye yathā.",
  "anya-e0811n:436": "120.",
  "anya-e0811n:437": "Alaṅkarontā vadanaṃ, munino’dhararaṃsiyo;",
  "anya-e0811n:438": "Sobhante’ruṇaraṃsī’va, sampatantā’mbujo’dare.",
  "anya-e0811n:439": "121.",
  "anya-e0811n:440": "Ojo samāsabāhulya, meso gajjassa jīvitaṃ;",
  "anya-e0811n:441": "Pajjepya’nā’kulo so’yaṃ,",
  "anya-e0811n:442": "Kanto kāmīyate yathā.",
  "anya-e0811n:443": "122.",
  "anya-e0811n:444": "Muninda manda sañjāta, hāsa candana limpitā;",
  "anya-e0811n:445": "Pallavā dhavalā tasse, veko nā’dharapallavo.",
  "anya-e0811n:446": "123.",
  "anya-e0811n:447": "Padā’bhidheyyavisayaṃ, samāsa byāsa sambhavaṃ;",
  "anya-e0811n:448": "Yaṃ pāriṇatyaṃ hotī’ha, sopi ojo’va taṃ yathā.",
  "anya-e0811n:449": "124.",
  "anya-e0811n:450": "Jotayitvāna saddhammaṃ, santāretvā sadevake;",
  "anya-e0811n:451": "Jalitvā aggikhandho’va, nibbuto so sasāvako.",
  "anya-e0811n:452": "125.",
  "anya-e0811n:453": "Matthakaṭṭhī matassā’pi, rajobhāvaṃ vajantu me;",
  "anya-e0811n:454": "Yato puññena te sentu, jina pāda’mbujadvaye.",
  "anya-e0811n:455": "126.",
  "anya-e0811n:456": "Iccatra niccappaṇati, gedho sādhu padissati;",
  "anya-e0811n:457": "Jāyate’yaṃ guṇo tikkha, paññānamabhiyogato.",
  "anya-e0811n:458": "127.",
  "anya-e0811n:459": "Madhurattaṃ padāsatti, ra’nuppāsavasā dvidhā;",
  "anya-e0811n:460": "Siyā samasuti pubbā, vaṇṇā’vutti paro yathā.",
  "anya-e0811n:461": "128.",
  "anya-e0811n:462": "Yadā eso’bhisambodhiṃ, sampatto munipuṅgavo;",
  "anya-e0811n:463": "Tadā pabhuti dhammassa, loke jāto mahu’ssavo.",
  "anya-e0811n:464": "129.",
  "anya-e0811n:465": "Munindamandahāsā te, kunda sandohavibbhamā;",
  "anya-e0811n:466": "Disanta manudhāvanti, hasantā candakantiyo.",
  "anya-e0811n:467": "130.",
  "anya-e0811n:468": "Sabbakomalavaṇṇehi, nā’nuppāso pasaṃsiyo;",
  "anya-e0811n:469": "Yathā’yaṃ mālatīmālā, lina lolā’limālinī.",
  "anya-e0811n:470": "131.",
  "anya-e0811n:471": "Mudūhi vā kevalehi, kevalehi phuṭehi vā,",
  "anya-e0811n:472": "Missehi vā tidhā hoti, vaṇṇehi samatā yathā.",
  "anya-e0811n:473": "Kevalamudusamatā",
  "anya-e0811n:474": "132.",
  "anya-e0811n:475": "Kokilā’lāpasaṃvādī, munindā’lāpavibbhamo;",
  "anya-e0811n:476": "Hadayaṅgamataṃ yāti, sataṃ deti ca nibbutiṃ.",
  "anya-e0811n:477": "Kevalaphuṭasamatā",
  "anya-e0811n:478": "133.",
  "anya-e0811n:479": "Sambhāvanīyasambhāvaṃ, bhagavantaṃ bhavantaguṃ;",
  "anya-e0811n:480": "Bhavantasādhanā’kaṅkhī, ko na sambhāvaye vibhuṃ.",
  "anya-e0811n:481": "Missakasamatā",
  "anya-e0811n:482": "134.",
  "anya-e0811n:483": "Laddhacandanasaṃsagga, sugandhi malayā’nilo;",
  "anya-e0811n:484": "Manda māyāti bhīto’va, munindamukhamārutā.",
  "anya-e0811n:485": "135.",
  "anya-e0811n:486": "Aniṭṭhura’kkhara’ppāyā, sabbakomala nissaṭā;",
  "anya-e0811n:487": "Kicchamuccāraṇā’peta, byañjanā sukhumālatā.",
  "anya-e0811n:488": "136.",
  "anya-e0811n:489": "Passantā rūpavibhavaṃ, suṇantā madhuraṃ giraṃ;",
  "anya-e0811n:490": "Caranti sādhū sādhu (sī-chandhānurakkhaṇatthaṃ) sambuddha, kāle keḷiparammukhā.",
  "anya-e0811n:491": "137.",
  "anya-e0811n:492": "Alaṅkāravihīnā’pi, sataṃ sammukhate’disī;",
  "anya-e0811n:493": "Ārohati visesena, ramaṇīyā ta’dujjalā.",
  "anya-e0811n:494": "138.",
  "anya-e0811n:495": "Romañca piñcha racanā, sādhu vādāhitaddhanī;",
  "anya-e0811n:496": "Laḷanti’me munimeghu, mmadā sādhu sikhāvalā.",
  "anya-e0811n:497": "139.",
  "anya-e0811n:498": "Sukhumālatta matthe’va, padatthavisayampi ca;",
  "anya-e0811n:499": "Yathā matādisaddesu, kittisesādikittanaṃ.",
  "anya-e0811n:500": "140.",
  "anya-e0811n:501": "Siliṭṭha pada saṃsagga, ramaṇīya guṇā’layo;",
  "anya-e0811n:502": "Sabandhagāravo so’yaṃ, sileso nāma taṃ yathā.",
  "anya-e0811n:503": "141.",
  "anya-e0811n:504": "Bāli’nduvibbhama’cchedi, nakharā’vali kantibhi;",
  "anya-e0811n:505": "Sā munindapada’mbhoja, kanti vo valitā’vataṃ.",
  "anya-e0811n:506": "142.",
  "anya-e0811n:507": "Ukkaṃsavanto yokoci, guṇo yadi patīyate;",
  "anya-e0811n:508": "Udāro’yaṃ bhave tena, sanāthā bandhapaddhati.",
  "anya-e0811n:509": "143.",
  "anya-e0811n:510": "Pādambhoja rajo litta, gattā ye tava gotama;",
  "anya-e0811n:511": "Aho! Te jantavo yanti, sabbathā nirajattanaṃ.",
  "anya-e0811n:512": "144.",
  "anya-e0811n:513": "Evaṃ jinā’nubhāvassa, samukkaṃso’tra dissati;",
  "anya-e0811n:514": "Paññavā vidhinā’nena, cintaye para mīdisaṃ.",
  "anya-e0811n:515": "145.",
  "anya-e0811n:516": "Udāro sopi viññeyyo, yaṃ pasattha visesanaṃ;",
  "anya-e0811n:517": "Yathā kīḷāsaro līlā, hāso hemaṅgadā’dayo.",
  "anya-e0811n:518": "146.",
  "anya-e0811n:519": "Lokiya’tthā’na’tikkantā, kantā sabbajanānapi;",
  "anya-e0811n:520": "Kanti nāmā’tivuttassa, vuttā sā parihārato.",
  "anya-e0811n:521": "Yathā muninda iccādi.",
  "anya-e0811n:522": "147.",
  "anya-e0811n:523": "Atthabyattā’bhidheyyassā,",
  "anya-e0811n:524": "Neyyatā saddato’tthato;",
  "anya-e0811n:525": "Sā’yaṃ tadubhayā neyya, parihāre padassitā;",
  "anya-e0811n:526": "Yathā marīciccādi ca, manonurañjanoccādi.",
  "anya-e0811n:527": "Puna atthena yathā",
  "anya-e0811n:528": "148.",
  "anya-e0811n:529": "Sabhāvā’malatā dhīra, mudhā pādanakhesu te;",
  "anya-e0811n:530": "Yato te’vanatā’nanta, moḷicchāyā jahanti no.",
  "anya-e0811n:531": "149.",
  "anya-e0811n:532": "‘Bandhasāro’ti maññanti, yaṃ samaggāpi viññuno;",
  "anya-e0811n:533": "Dassanā’vasaraṃ patto, samādhi nāma’yaṃ guṇo.",
  "anya-e0811n:534": "150.",
  "anya-e0811n:535": "Aññadhammo tato’ññattha, lokasīmā’nurodhato;",
  "anya-e0811n:536": "Sammā ādhīyate’cce’so, ‘samādhī’ti niruccati.",
  "anya-e0811n:537": "Samādhi uddesa",
  "anya-e0811n:538": "151.",
  "anya-e0811n:539": "Apāṇe pāṇīnaṃ dhammo, sammā ādhīyate kvaci,;",
  "anya-e0811n:540": "Nirūpe rūpayuttassa, nirase sarasassa, ca.",
  "anya-e0811n:541": "152.",
  "anya-e0811n:542": "Adrave dravayuttassa, akattaripi kattutā,;",
  "anya-e0811n:543": "Kaṭhinassā’sarīre,pi, rūpaṃ tesaṃ kamā siyā.",
  "anya-e0811n:544": "Samādhiniddesa",
  "anya-e0811n:545": "Apāṇe pāṇīnaṃ dhammo",
  "anya-e0811n:546": "153.",
  "anya-e0811n:547": "Uṇṇā puṇṇi’ndunā nātha! Divāpi saha saṅgamā;",
  "anya-e0811n:548": "Viniddā sampamodanti, maññe kumudinī tava.",
  "anya-e0811n:549": "Nirupe rūpayuttassa",
  "anya-e0811n:550": "154.",
  "anya-e0811n:551": "Dayārasesu mujjantā, janā’matarasesvi’va;",
  "anya-e0811n:552": "Sukhitā hatadosā te, nātha! Pāda’mbujā’natā.",
  "anya-e0811n:553": "Nirase sarasassa",
  "anya-e0811n:554": "155.",
  "anya-e0811n:555": "Madhurepi guṇe dhīra, na’ppasīdanti ye tava;",
  "anya-e0811n:556": "Kīdisī manasovutti, tesaṃ khāraguṇāna bho’.",
  "anya-e0811n:557": "Adrave dravayuttassa",
  "anya-e0811n:558": "156.",
  "anya-e0811n:559": "Sabbatthasiddha! Cūḷaka, puṭapeyyā mahāguṇā;",
  "anya-e0811n:560": "Disā samantā dhāvanti, kundasobhā sa lakkhaṇā.",
  "anya-e0811n:561": "Akattaripi kattutā",
  "anya-e0811n:562": "157.",
  "anya-e0811n:563": "Mārā’ribalavissaṭṭhā, kuṇṭhā nānāvidhā’yudhā;",
  "anya-e0811n:564": "Lajjamānā’ññavesena, jina! Pādā’natā tava.",
  "anya-e0811n:565": "Kaṭhinassā sarīre",
  "anya-e0811n:566": "158.",
  "anya-e0811n:567": "Munindabhāṇumā kālo,",
  "anya-e0811n:568": "Dito bodho’dayā’cale;",
  "anya-e0811n:569": "Saddhammaraṃsinā bhāti, bhinda mandatamaṃ paraṃ.",
  "anya-e0811n:570": "159.",
  "anya-e0811n:571": "Vamanu’ggiranādye’taṃ, guṇavutya’pariccutaṃ;",
  "anya-e0811n:572": "Atisundara maññaṃ tu, kāmaṃ vindati gāmmataṃ.",
  "anya-e0811n:573": "160.",
  "anya-e0811n:574": "Kantīnaṃ vamanabyājā, munipādanakhā’valī;",
  "anya-e0811n:575": "Candakantī pivantī’va, nippabhaṃ taṃ karontiyo.",
  "anya-e0811n:576": "161.",
  "anya-e0811n:577": "Acittakattukaṃ rucya rucca (sī.), miccevaṃ guṇakammataṃ;",
  "anya-e0811n:578": "Sacittakattukaṃ pe’taṃ, guṇakammaṃ yadu’ttamaṃ.",
  "anya-e0811n:579": "162.",
  "anya-e0811n:580": "Uggiranto’va sasneha, rasaṃ jinavaro jane;",
  "anya-e0811n:581": "Bhāsanto madhuraṃ dhammaṃ, kaṃ na sappīṇaye janaṃ.",
  "anya-e0811n:582": "163.",
  "anya-e0811n:583": "Yo saddasatthakusalo kusalo nighaṇḍu,",
  "anya-e0811n:584": "Chandoalaṅkatisu niccakatā’bhiyogo;",
  "anya-e0811n:585": "So’yaṃ kavittavikalopi kavīsu saṅkhya,",
  "anya-e0811n:586": "Moggayha vindati hi kitti’ mamandarūpaṃ.",
  "anya-e0811n:587": "Iti saṅgharakkhitamahāsāmiviracite subodhālaṅkāre",
  "anya-e0811n:588": "Guṇāvabodho nāma",
  "anya-e0811n:589": "Tatiyo paricchedo.",
  "anya-e0811n:590": "4. Atthālaṅkārāvabodha-catutthapariccheda",
  "anya-e0811n:591": "164.",
  "anya-e0811n:592": "Atthālaṅkārasahitā, saguṇā bandhapaddhati;",
  "anya-e0811n:593": "Accantakantā kantā yato accantakantā (ka.) va vuccante te tato’dhunā.",
  "anya-e0811n:594": "165.",
  "anya-e0811n:595": "Sabhāva, vaṅkavuttīnaṃ, bhedā dvidhā alaṃkriyā;",
  "anya-e0811n:596": "Paṭhamā tattha vatthūnaṃ, nānāvatthā’vibhāvinī.",
  "anya-e0811n:597": "Yathā",
  "anya-e0811n:598": "166.",
  "anya-e0811n:599": "Līlā vikanti subhago, disā thira vilokano;",
  "anya-e0811n:600": "Bodhisattaṅkuro bhāsaṃ, viroci vāca māsabhiṃ.",
  "anya-e0811n:601": "167.",
  "anya-e0811n:602": "Vutti vatthusabhāvassa, yā’ññathā sā’parā bhave;",
  "anya-e0811n:603": "Tassā’nantavikappattā, hoti bījo’padassanaṃ.",
  "anya-e0811n:604": "Vaṅkavutti atthālaṅkāra",
  "anya-e0811n:605": "Uddesa",
  "anya-e0811n:606": "168.",
  "anya-e0811n:607": "Tatthā’tisaya, upamā, rūpakā, vutti, dīpakaṃ,;",
  "anya-e0811n:608": "Akkhepo, tthantaranyāso, byatireko, vibhāvanā.",
  "anya-e0811n:609": "169.",
  "anya-e0811n:610": "Hetu, kkamo, piyataraṃ, samāsa, parikappanā;",
  "anya-e0811n:611": "Samāhitaṃ, pariyāya, vutti, byājopavaṇṇanaṃ.",
  "anya-e0811n:612": "170.",
  "anya-e0811n:613": "Visesa, ruḷhāhaṅkārā, sileso, tulyayogitā;",
  "anya-e0811n:614": "Nidassanaṃ, mahantattaṃ, vañcanā, ppakatatthuti,.",
  "anya-e0811n:615": "171.",
  "anya-e0811n:616": "Ekāvali, aññamaññaṃ, sahavutti, virodhitā;",
  "anya-e0811n:617": "Parivutti, bbhamo, bhāvo, missa, māsī, rasī, iti.",
  "anya-e0811n:618": "172.",
  "anya-e0811n:619": "Ete bhedā samuddiṭṭhā, bhāvo jīvita muccate;",
  "anya-e0811n:620": "Vaṅkavuttīsu posesi, sileso tu siriṃ paraṃ.",
  "anya-e0811n:621": "Niddesa",
  "anya-e0811n:622": "173.",
  "anya-e0811n:623": "Pakāsakā visesassa, siyā’tisayavutti yā;",
  "anya-e0811n:624": "Lokā’tikkantavisayā, lokiyā,ti ca sā dvidhā.",
  "anya-e0811n:625": "174.",
  "anya-e0811n:626": "Lokiyātisayasse’te,",
  "anya-e0811n:627": "Bhedā ye jātiādayo;",
  "anya-e0811n:628": "Paṭipādīyate tva’jja, lokātikkantagocarā.",
  "anya-e0811n:629": "175.",
  "anya-e0811n:630": "Pivanti dehakantī ye, nettañjalipuṭena te;",
  "anya-e0811n:631": "Nā’laṃ hantuṃ jine’saṃ tvaṃ, taṇhaṃ taṇhāharopi kiṃ?",
  "anya-e0811n:632": "176.",
  "anya-e0811n:633": "Upamāno’pameyyānaṃ, sadhammattaṃ siyo’pamā;",
  "anya-e0811n:634": "Sadda, tthagammā, vākyattha, visayā,ti ca sā bhidhā.",
  "anya-e0811n:635": "177.",
  "anya-e0811n:636": "Samāsa, paccaye, vā’dī, saddā tesaṃ vasā tidhā;",
  "anya-e0811n:637": "Saddagammā samāsena, munindo candimā’nano.",
  "anya-e0811n:638": "178.",
  "anya-e0811n:639": "Āyādī paccayā tehi, vadanaṃ paṅkajāyate;",
  "anya-e0811n:640": "Munindanayana dvandaṃ, nīluppaladalīyati.",
  "anya-e0811n:641": "179.",
  "anya-e0811n:642": "Ivādī iva, vā, tulya, samāna, nibha, sannibhā;",
  "anya-e0811n:643": "Yathā, saṅkāsa, tulita, ppakāsa, patirūpakā.",
  "anya-e0811n:644": "180.",
  "anya-e0811n:645": "Sarī, sarikkha, saṃvādī, virodhi, sadisā, viya;",
  "anya-e0811n:646": "Paṭipakkha, paccanīkā, sapakkho, pamito, pamā.",
  "anya-e0811n:647": "181.",
  "anya-e0811n:648": "Paṭibimba, paṭicchanna, sarūpa, sama, samitā;",
  "anya-e0811n:649": "Savaṇṇā, bhā, paṭinidhi, sadhammā, di salakkhaṇā.",
  "anya-e0811n:650": "182.",
  "anya-e0811n:651": "Jayatya, kkosati, hasati, patigajjati, dūbhati;",
  "anya-e0811n:652": "Usūyatya, vajānāti, nindati, ssati, rundhati.",
  "anya-e0811n:653": "183.",
  "anya-e0811n:654": "Tassa coreti sobhaggaṃ, tassa kantiṃ vilumpati;",
  "anya-e0811n:655": "Tena saddhiṃ vivadati, tulyaṃ tenā’dhirohati.",
  "anya-e0811n:656": "184.",
  "anya-e0811n:657": "Kacchaṃ vigāhate, tassa, ta manvetya, nubandhati;",
  "anya-e0811n:658": "Taṃsīlaṃ, taṃnisedheti, tassa cā’nukaroti, me.",
  "anya-e0811n:659": "185.",
  "anya-e0811n:660": "Upamāno’pameyyānaṃ, sadhammattaṃ vibhāvibhi;",
  "anya-e0811n:661": "Imehi upamābhedā, keci niyyanti sampati.",
  "anya-e0811n:662": "186.",
  "anya-e0811n:663": "Vikāsipadumaṃ’vā’ti, sundaraṃ sugatā’nanaṃ;",
  "anya-e0811n:664": "Iti dhammopamā nāma, tulyadhammanidassanā.",
  "anya-e0811n:665": "187.",
  "anya-e0811n:666": "Dhammahīnā ‘‘mukha’mbhoja, sadisaṃ munino’’iti;",
  "anya-e0811n:667": "Viparīto’pamā ‘‘tulya, mānanena’mbujaṃ tava’’.",
  "anya-e0811n:668": "188.",
  "anya-e0811n:669": "Tavā’nana’miva’mbhojaṃ, ambhoja’miva te mukhaṃ;",
  "anya-e0811n:670": "Aññamaññopamā sā’yaṃ, aññamaññopamānato.",
  "anya-e0811n:671": "189.",
  "anya-e0811n:672": "‘‘Yadi kiñci bhave’mbhojaṃ, locana’bbhamuvibbhamaṃ;",
  "anya-e0811n:673": "Dhāretuṃ mukhasobhaṃ taṃ, tave’’ti abbhutopamā.",
  "anya-e0811n:674": "190.",
  "anya-e0811n:675": "‘‘Sugandhi sobhā sambandhī, sisiraṃ’su virodhi ca;",
  "anya-e0811n:676": "Mukhaṃ tava’mbujaṃve’ti’’, sā silesopamā matā.",
  "anya-e0811n:677": "191.",
  "anya-e0811n:678": "Sarūpasaddavāccattā, sā santānopamā yathā;",
  "anya-e0811n:679": "Bālā’vu’yyānamālā’yaṃ, sā’lakā’nanasobhinī.",
  "anya-e0811n:680": "192.",
  "anya-e0811n:681": "Khayī cando, bahurajaṃ, padumaṃ, tehi te mukhaṃ;",
  "anya-e0811n:682": "Samānampi samukkaṃsi, tya’yaṃ nindopamā matā.",
  "anya-e0811n:683": "193.",
  "anya-e0811n:684": "Asamattho mukheni’ndu, jina! Te paṭigajjituṃ;",
  "anya-e0811n:685": "Jaḷo kalaṅkī’ti ayaṃ, paṭisedhopamā siyā.",
  "anya-e0811n:686": "194.",
  "anya-e0811n:687": "‘‘Kacchaṃ candāravindānaṃ, atikkamma mukhaṃ tava;",
  "anya-e0811n:688": "Attanā’va samaṃ jāta’’, mitya’sādhāraṇopamā.",
  "anya-e0811n:689": "195.",
  "anya-e0811n:690": "‘‘Sabba’mbhoja’ppabhāsāro, rāsibhūto’va katthaci;",
  "anya-e0811n:691": "Tavā’nanaṃ vibhātī’’ti, hotā’bhūtopamā ayaṃ.",
  "anya-e0811n:692": "196.",
  "anya-e0811n:693": "Patīyate’tthagammā tu, saddasāmatthiyā kvaci;",
  "anya-e0811n:694": "Samāsa, ppaccaye, vādi, saddayogaṃ vinā api.",
  "anya-e0811n:695": "197.",
  "anya-e0811n:696": "Bhiṅgāne’māni cakkhūni, nā’mbujaṃ mukha’mevi’daṃ;",
  "anya-e0811n:697": "Subyattasadisattena, sā sarūpopamā matā.",
  "anya-e0811n:698": "198.",
  "anya-e0811n:699": "‘‘Maye’va mukhasobhā’sse, tyala’mindu! Vikatthanā;",
  "anya-e0811n:700": "Yato’mbujepi sā’tthīti’’, parikappopamā ayaṃ.",
  "anya-e0811n:701": "199.",
  "anya-e0811n:702": "‘‘Kiṃ vā’mbuja’ntobhantāli, kiṃ lolanayanaṃ mukhaṃ;",
  "anya-e0811n:703": "Mama dolāyate citta’’, micca’yaṃ saṃsayopamā.",
  "anya-e0811n:704": "200.",
  "anya-e0811n:705": "Kiñci vatthuṃ padassetvā, sadhammassā’bhidhānato;",
  "anya-e0811n:706": "Sāmyappatītisabbhāvā, pativatthupamā yathā.",
  "anya-e0811n:707": "201.",
  "anya-e0811n:708": "Janesu jāyamānesu, ne’kopi jinasādiso;",
  "anya-e0811n:709": "Dutiyo nanu natthe’va, pārijātassa pādapo.",
  "anya-e0811n:710": "202.",
  "anya-e0811n:711": "Vākyatthene’va vākyattho, yadi kocū’pamīyate;",
  "anya-e0811n:712": "Ivayuttā, viyuttattā, sā vākyatthopamā dvidhā.",
  "anya-e0811n:713": "Ivayuttā",
  "anya-e0811n:714": "203.",
  "anya-e0811n:715": "Jino saṃklesatattānaṃ, āvibhūto janāna’yaṃ;",
  "anya-e0811n:716": "Ghammasantāpatattānaṃ, ghammakāle’mbudo viya.",
  "anya-e0811n:717": "Ivaviyuttā",
  "anya-e0811n:718": "204.",
  "anya-e0811n:719": "Munindānana mābhāti, vilāsekamanoharaṃ;",
  "anya-e0811n:720": "Uddhaṃ samuggatassā’pi, kiṃ te canda vijambhanā.",
  "anya-e0811n:721": "205.",
  "anya-e0811n:722": "Samubbejeti dhīmantaṃ, bhinnaliṅgādikaṃ tu yaṃ;",
  "anya-e0811n:723": "Upamādūsanāyā’la, metaṃ katthaci taṃ yathā.",
  "anya-e0811n:724": "206.",
  "anya-e0811n:725": "Haṃsī’vā’yaṃ sasī bhinna, liṅgā, kāsaṃ sarāni’va;",
  "anya-e0811n:726": "Vijāti vacanā, hīnā, sā’va bhatto bhaṭo’dhipe.",
  "anya-e0811n:727": "207.",
  "anya-e0811n:728": "‘‘Khajjoto bhāṇumālī’va, vibhāti’’tyadhikopamā;",
  "anya-e0811n:729": "Aphuṭṭhatthā ‘‘balambodhi, sāgaro viya saṃkhubhi.’’",
  "anya-e0811n:730": "208.",
  "anya-e0811n:731": "‘‘Cande kalaṅko bhiṅgo’ve’, tyu’pamāpekkhinī ayaṃ;",
  "anya-e0811n:732": "Khaṇḍitā keravā’kāro, sakalaṅko nisākaro.",
  "anya-e0811n:733": "209.",
  "anya-e0811n:734": "Iccevamādirūpesu, bhavanti vigatā’darā;",
  "anya-e0811n:735": "Karonti cā’daraṃ dhīrā, payoge kvaci de’va tu.",
  "anya-e0811n:736": "210.",
  "anya-e0811n:737": "Itthīyaṃ’vā’jano yāti, vadatye’sā pumā viya;",
  "anya-e0811n:738": "Piyo pāṇā ivā’yaṃ me, vijjā dhana’miva’ccitā.",
  "anya-e0811n:739": "211.",
  "anya-e0811n:740": "Bhavaṃ viya mahīpāla, devarājā virocate;",
  "anya-e0811n:741": "Ala’maṃsumato kacchaṃ, tejasā rohituṃ ayaṃ.",
  "anya-e0811n:742": "212.",
  "anya-e0811n:743": "Upamāno’pameyyānaṃ, abhedassa nirūpanā;",
  "anya-e0811n:744": "Upamā’va tirobhūta, bhedā rūpaka muccate.",
  "anya-e0811n:745": "213.",
  "anya-e0811n:746": "Asesa vatthu visayaṃ, ekadesa vivutti vivatti (ṭīkā), ca;",
  "anya-e0811n:747": "Taṃ dvidhā puna paccekaṃ, samāsādivasā tidhā.",
  "anya-e0811n:748": "Asesavatthuvisayasamāsa",
  "anya-e0811n:749": "214.",
  "anya-e0811n:750": "Aṅgulidala saṃsobhiṃ, nakhadīdhiti kesaraṃ;",
  "anya-e0811n:751": "Sirasā na pilandhanti, ke muninda pada’mbujaṃ.",
  "anya-e0811n:752": "Asesavatthuvisayaasamāsa",
  "anya-e0811n:753": "215.",
  "anya-e0811n:754": "Ratanāni guṇā bhūrī, karuṇā sītalaṃ jalaṃ;",
  "anya-e0811n:755": "Gambhīratta magādhattaṃ, paccakkho’yaṃ jino’mbudhi.",
  "anya-e0811n:756": "Asesavatthuvisayamissaka",
  "anya-e0811n:757": "216.",
  "anya-e0811n:758": "Candikā mandahāsā te, muninda! Vadani’nduno;",
  "anya-e0811n:759": "Pabodhayatya’yaṃ sādhu, mano kumuda kānanaṃ.",
  "anya-e0811n:760": "217.",
  "anya-e0811n:761": "Asesavatthuvisaye, pabhedo rūpake ayaṃ;",
  "anya-e0811n:762": "Ekadesavivuttimhi, bhedo dāni pavuccati.",
  "anya-e0811n:763": "Ekadesavivuttisamāsa",
  "anya-e0811n:764": "218.",
  "anya-e0811n:765": "Vilāsa hāsa kusumaṃ, rucirā’dhara pallavaṃ;",
  "anya-e0811n:766": "Sukhaṃ ke vā na vindanti, passantā munino mukhaṃ.",
  "anya-e0811n:767": "Ekadesavivuttiasamāsa",
  "anya-e0811n:768": "219.",
  "anya-e0811n:769": "Pādadvandaṃ munindassa, dadātu vijayaṃ tava;",
  "anya-e0811n:770": "Nakharaṃsī paraṃ kantā, yassa pāpajayaddhajā.",
  "anya-e0811n:771": "Ekadesavivuttimissaka",
  "anya-e0811n:772": "220.",
  "anya-e0811n:773": "Sunimmalakapolassa, muninda vadani’nduno;",
  "anya-e0811n:774": "Sādhu’ppabuddha hadayaṃ, jātaṃ kerava kānanaṃ.",
  "anya-e0811n:775": "221.",
  "anya-e0811n:776": "Rūpakāni bahūnye’va ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ; kassa nāma mano dhīra, nākaḍḍhati manoharaṃ;, yuttā, yuttādibhedato;",
  "anya-e0811n:777": "Visuṃ na tāni vuttāni, etthe’va’ntogadhāni’ti.",
  "anya-e0811n:778": "222.",
  "anya-e0811n:779": "‘‘Candimā’kāsapaduma’’, miccetaṃ khaṇḍarūpakaṃ;",
  "anya-e0811n:780": "Duṭṭha, ‘‘mamboruhavanaṃ, nettāni’ccā’’di sundaraṃ.",
  "anya-e0811n:781": "223.",
  "anya-e0811n:782": "Pariyanto vikappānaṃ, rūpakasso’pamāya ca;",
  "anya-e0811n:783": "Natthi yaṃ tena viññeyyaṃ, avutta manumānato.",
  "anya-e0811n:784": "224.",
  "anya-e0811n:785": "Punappuna muccāraṇaṃ punappunuccāraṇaṃ yaṃ (sī. ka.), yamatthassa, padassa ca;",
  "anya-e0811n:786": "Ubhayesañca viññeyyā, sā’ya’māvutti nāmato.",
  "anya-e0811n:787": "Atthāvutti",
  "anya-e0811n:788": "225.",
  "anya-e0811n:789": "Mano harati sabbesaṃ, ādadāti disā dasa;",
  "anya-e0811n:790": "Gaṇhāti nimmalattañca, yasorāsi jinassa’yaṃ.",
  "anya-e0811n:791": "Padāvutti",
  "anya-e0811n:792": "226.",
  "anya-e0811n:793": "Vibhāsenti disā sabbā, munino dehakantiyo;",
  "anya-e0811n:794": "Vibhā senti ca sabbāpi, candādīnaṃ hatā viya.",
  "anya-e0811n:795": "Ubhayāvutti",
  "anya-e0811n:796": "227.",
  "anya-e0811n:797": "Jitvā viharati klesa, ripuṃ loke jino ayaṃ;",
  "anya-e0811n:798": "Viharatya’rivaggo’yaṃ, rāsibhūto’va dujjane.",
  "anya-e0811n:799": "228.",
  "anya-e0811n:800": "Ekattha vattamānampi, sabbavākyo’pakārakaṃ;",
  "anya-e0811n:801": "Dīpakaṃ nāma taṃ cādi, majjha, ntavisayaṃ tidhā.",
  "anya-e0811n:802": "Ādi dīpaka",
  "anya-e0811n:803": "229.",
  "anya-e0811n:804": "Akāsi buddho veneyya, bandhūna mamito’dayaṃ;",
  "anya-e0811n:805": "Sabbapāpehi ca samaṃ, nekatitthiyamaddanaṃ.",
  "anya-e0811n:806": "Majjhe dīpaka",
  "anya-e0811n:807": "230.",
  "anya-e0811n:808": "Dassanaṃ munino sādhu, janānaṃ jāyate’mataṃ;",
  "anya-e0811n:809": "Tada’ññesaṃ tu jantūnaṃ, visaṃ nicco’patāpanaṃ.",
  "anya-e0811n:810": "Antadīpaka",
  "anya-e0811n:811": "231.",
  "anya-e0811n:812": "Accanta kanta lāvaṇya, candā’tapa manoharo;",
  "anya-e0811n:813": "Jinā’nani’ndu indu ca, kassa nā’nandako bhave.",
  "anya-e0811n:814": "Mālādīpaka",
  "anya-e0811n:815": "232.",
  "anya-e0811n:816": "Hotā’vippaṭisārāya, sīlaṃ, pāmojjahetu so;",
  "anya-e0811n:817": "Taṃ pītihetu, sā cā’yaṃ, passaddhyā’di pasiddhiyā.",
  "anya-e0811n:818": "233.",
  "anya-e0811n:819": "Iccā’didīpakattepi, pubbaṃ pubba mapekkhinī;",
  "anya-e0811n:820": "Vākyamālā pavattāti, taṃ mālādīpakaṃ mataṃ.",
  "anya-e0811n:821": "234.",
  "anya-e0811n:822": "Anene’va’ppakārena, sesāna mapi dīpake;",
  "anya-e0811n:823": "Vikappānaṃ vidhātabbā, nugati suddhabuddhibhi.",
  "anya-e0811n:824": "235.",
  "anya-e0811n:825": "Visesa vacani’cchāyaṃ, nisedhavacanaṃ tu yaṃ;",
  "anya-e0811n:826": "Akkhepo nāma soyañca, tidhā kālappabhedato.",
  "anya-e0811n:827": "236.",
  "anya-e0811n:828": "Ekākī’ nekasenaṃ taṃ, māraṃ sa vijayī jino;",
  "anya-e0811n:829": "Kathaṃ ta mathavā tassa, pāramībala mīdisaṃ.",
  "anya-e0811n:830": "Atītakkhepo.",
  "anya-e0811n:831": "237.",
  "anya-e0811n:832": "Kiṃ citte’jāsamugghātaṃ, apatto’smīti khijjase;",
  "anya-e0811n:833": "Paṇāmo nanu so ye’va, sakimpi sugate gato.",
  "anya-e0811n:834": "Vattamānakkhepo.",
  "anya-e0811n:835": "238.",
  "anya-e0811n:836": "Saccaṃ na te gamissanti, sivaṃ sujanagocaraṃ;",
  "anya-e0811n:837": "Micchādiṭṭhi parikkanta parikanta (ka.), mānasā ye sudujjanā.",
  "anya-e0811n:838": "Anāgatakkhepo.",
  "anya-e0811n:839": "239.",
  "anya-e0811n:840": "Ñeyyo atthantaranyāso, yo, ññavākyatthasādhano;",
  "anya-e0811n:841": "Sabbabyāpī visesaṭṭho, hivisiṭṭha’ssa bhedato.",
  "anya-e0811n:842": "Hi rahita sabbabyāpī",
  "anya-e0811n:843": "240.",
  "anya-e0811n:844": "Tepi lokahitā sattā, sūriyo candimā api;",
  "anya-e0811n:845": "Atthaṃ passa gamissanti, niyamo kena laṅghyate.",
  "anya-e0811n:846": "Hi sahita sabbabyāpī",
  "anya-e0811n:847": "241.",
  "anya-e0811n:848": "Satthā devamanussānaṃ, vasī sopi munissaro;",
  "anya-e0811n:849": "Gato’va nibbutiṃ sabbe, saṅkhārā na hi sassatā.",
  "anya-e0811n:850": "Hi rahita visesaṭṭha",
  "anya-e0811n:851": "242.",
  "anya-e0811n:852": "Jino saṃsārakantārā, janaṃ pāpeti pāpesi (ka.) nibbutiṃ;",
  "anya-e0811n:853": "Nanu yuttā gati sā’yaṃ, vesārajja samaṅginaṃ.",
  "anya-e0811n:854": "Hi sahita visesaṭṭha",
  "anya-e0811n:855": "243.",
  "anya-e0811n:856": "Surattaṃ te’dharaphuṭaṃ, jina! Rañjeti mānasaṃ;",
  "anya-e0811n:857": "Sayaṃ rāgaparītā hi, pare rañjenti saṅgate.",
  "anya-e0811n:858": "244.",
  "anya-e0811n:859": "Vācce gamme tha vatthūnaṃ, sadisatte pabhedanaṃ;",
  "anya-e0811n:860": "Byatireko’ya’mapye’ko, bhayabhedā catubbidho.",
  "anya-e0811n:861": "Vāccaekabyatireka",
  "anya-e0811n:862": "245.",
  "anya-e0811n:863": "Gambhīratta mahattādi, guṇā jaladhinā jina!;",
  "anya-e0811n:864": "Tulyo tva masi bhedo tu, sarīrene’disena te.",
  "anya-e0811n:865": "Vācca ubhayabyatireka",
  "anya-e0811n:866": "246.",
  "anya-e0811n:867": "Mahāsattā’tigambhīrā, sāgaro sugatopi ca;",
  "anya-e0811n:868": "Sāgaro’ñjanasaṅkāso, jino cāmīkarajjuti.",
  "anya-e0811n:869": "Gamma ekabyatireka",
  "anya-e0811n:870": "247.",
  "anya-e0811n:871": "Na santāpāpahaṃ nevi, cchitadaṃ migalocanaṃ;",
  "anya-e0811n:872": "Muninda! Nayanadvandaṃ, tava tagguṇa bhūsitaṃ.",
  "anya-e0811n:873": "Gammaubhayabyatireka",
  "anya-e0811n:874": "248.",
  "anya-e0811n:875": "Munindānana mambhoja, mesaṃ nānatta mīdisaṃ;",
  "anya-e0811n:876": "Suvuttā’matasandāyī, vadanaṃ ne’disa’mbujaṃ.",
  "anya-e0811n:877": "249.",
  "anya-e0811n:878": "Pasiddhaṃ kāraṇaṃ yattha, nivattetvā’ ñākāraṇaṃ;",
  "anya-e0811n:879": "Sābhāvikatta mathavā, vibhābyaṃ sā vibhāvanā.",
  "anya-e0811n:880": "Kāraṇantaravibhāvanā",
  "anya-e0811n:881": "250.",
  "anya-e0811n:882": "Anañjitā’sitaṃ nettaṃ, adharo rañjitā’ruṇo;",
  "anya-e0811n:883": "Samānatā bhamu cā’yaṃ, jinā’nāvañcitā tava.",
  "anya-e0811n:884": "Sābhāvika vibhāvanā",
  "anya-e0811n:885": "251.",
  "anya-e0811n:886": "Na hoti khalu dujjanya, mapi dujjanasaṅgame;",
  "anya-e0811n:887": "Sabhāvanimmalatare, sādhujantūna cetasi.",
  "anya-e0811n:888": "252.",
  "anya-e0811n:889": "Janako, ñāpako ceti, duvidhā hetavo siyuṃ;",
  "anya-e0811n:890": "Paṭisaṅkharaṇaṃ tesaṃ, alaṅkāratāyo’ditaṃ.",
  "anya-e0811n:891": "253.",
  "anya-e0811n:892": "Bhāvā’bhāva kiccavasā, cittahetuvasāpi ca;",
  "anya-e0811n:893": "Bhedā’nantā idaṃ tesaṃ, mukhamatta nidassanaṃ.",
  "anya-e0811n:894": "254.",
  "anya-e0811n:895": "Paramatthapakāse’ka, rasā sabbamanoharā;",
  "anya-e0811n:896": "Munino desanā’yaṃ me, kāmaṃ toseti mānasaṃ.",
  "anya-e0811n:897": "Bhāvakicco kārakahetu.",
  "anya-e0811n:898": "255.",
  "anya-e0811n:899": "Dhīrehi saha saṃvāsā, saddhammassā’bhiyogato;",
  "anya-e0811n:900": "Niggaheni’ndriyānañca, dukkhassu’pasamo siyā.",
  "anya-e0811n:901": "Abhāvakicco kārakahetu.",
  "anya-e0811n:902": "256.",
  "anya-e0811n:903": "Muninda’canda saṃvādi, kantabhāvo’pasobhinā;",
  "anya-e0811n:904": "Mukhene’va subodhaṃ te, manaṃ pāpā’bhinissaṭaṃ.",
  "anya-e0811n:905": "Bhāvakicco ñāpakahetu.",
  "anya-e0811n:906": "257.",
  "anya-e0811n:907": "Sādhuhatthā’ravindāni, saṅkocayati te kathaṃ;",
  "anya-e0811n:908": "Muninda! Caraṇadvanda, rāgabālā’tapo phusaṃ?",
  "anya-e0811n:909": "Ayuttakārī cittahetu.",
  "anya-e0811n:910": "258.",
  "anya-e0811n:911": "Saṅkocayanti jantūnaṃ, pāṇipaṅkeruhāni’ha;",
  "anya-e0811n:912": "Muninda! Caraṇadvanda, nakha candāna’ maṃsavo.",
  "anya-e0811n:913": "Yuttakārī cittahetu.",
  "anya-e0811n:914": "259.",
  "anya-e0811n:915": "Uddiṭṭhānaṃ padatthānaṃ, anuddeso yathākkamaṃ;",
  "anya-e0811n:916": "‘Saṅkhyāna’miti niddiṭṭhaṃ, yathāsaṅkhyaṃ kamopi ca.",
  "anya-e0811n:917": "260.",
  "anya-e0811n:918": "Ālāpa hāsa līḷāhi, muninda! Vijayā tava;",
  "anya-e0811n:919": "Kokilā kumudāni co, pasevante vanaṃ jalaṃ.",
  "anya-e0811n:920": "261.",
  "anya-e0811n:921": "Siyā piyataraṃ nāma, attharūpassa kassaci;",
  "anya-e0811n:922": "Piyassā’tisayene’taṃ, yaṃ hoti paṭipādanaṃ.",
  "anya-e0811n:923": "262.",
  "anya-e0811n:924": "Pītiyā me samuppannā, santa! Sandassanā tava;",
  "anya-e0811n:925": "Kālenā’yaṃ bhave pīti, tave’va puna dassanā.",
  "anya-e0811n:926": "263.",
  "anya-e0811n:927": "Vaṇṇiteno’pamānena, vutyā’dhippeta vatthuno;",
  "anya-e0811n:928": "Samāsavutti nāmā’yaṃ, attha saṅkhepa rūpato.",
  "anya-e0811n:929": "264.",
  "anya-e0811n:930": "Sā’yaṃ visesyamattena, bhinnā’bhinnavisesanā;",
  "anya-e0811n:931": "Atthe’va aparā pya’tthi, bhinnā’bhinnavisesanā.",
  "anya-e0811n:932": "Abhinnavisesana",
  "anya-e0811n:933": "265.",
  "anya-e0811n:934": "Visuddhā’matasandāyī, pasattharatanā’layo;",
  "anya-e0811n:935": "Gambhīro cā’ya’ mambodhi, puññenā’pādito mayā.",
  "anya-e0811n:936": "Bhinnābhinnavisesana",
  "anya-e0811n:937": "266.",
  "anya-e0811n:938": "Icchita’tthapado sāro, phalapuppho’pasobhito;",
  "anya-e0811n:939": "Sacchāyo’ya’mapubbova kapparukkho samuṭṭhito.",
  "anya-e0811n:940": "267.",
  "anya-e0811n:941": "Sāgarattena saddhammo, rukkhatteno’dito jino;",
  "anya-e0811n:942": "Sabbe sādhāraṇā dhammā, pubbatrā’ññatra tu’ttayaṃ.",
  "anya-e0811n:943": "268.",
  "anya-e0811n:944": "Vatthuno’ññappakārena, ṭhitā vutti tada’ññathā;",
  "anya-e0811n:945": "Parikappīyate yattha, sā hoti parikappanā.",
  "anya-e0811n:946": "269.",
  "anya-e0811n:947": "Upamā’bbhantarattena, kiriyādivasena ca;",
  "anya-e0811n:948": "Kameno’dāharissāmi, vividhā parikappanā.",
  "anya-e0811n:949": "Upamābbhantaraparikappanā",
  "anya-e0811n:950": "270.",
  "anya-e0811n:951": "Icchābhaṅgā’turā’sīnā, tā’tiniccala maccharā;",
  "anya-e0811n:952": "Vasaṃ nenti’va dhīraṃ taṃ, tadā yogā’bhiyogato.",
  "anya-e0811n:953": "Kriyāparikappanā",
  "anya-e0811n:954": "271.",
  "anya-e0811n:955": "Gajaṃ māro samāruḷho, yuddhāya’ccanta’munnataṃ;",
  "anya-e0811n:956": "Magga manvesatī nūna, jinabhīto palāyituṃ.",
  "anya-e0811n:957": "Guṇaparikappanā",
  "anya-e0811n:958": "272.",
  "anya-e0811n:959": "Muninda! Pādadvande te, cāru rājiva sundare;",
  "anya-e0811n:960": "Maññe pāpā’bhi’sammadda, jātasoṇena soṇimā.",
  "anya-e0811n:961": "273.",
  "anya-e0811n:962": "Maññe, saṅke, dhuvaṃ, nūna, miva, micceva mādihi;",
  "anya-e0811n:963": "Sā’yaṃ byañjīyate kvā’pi, kvā’pi vākyena gamyate.",
  "anya-e0811n:964": "Gammaparikappanā",
  "anya-e0811n:965": "274.",
  "anya-e0811n:966": "Dayā sañjāta sarasā, dehā nikkhantakantiyo;",
  "anya-e0811n:967": "Pīṇentā jina! Te sādhu, janaṃ sarasataṃ nayuṃ.",
  "anya-e0811n:968": "275.",
  "anya-e0811n:969": "Ārabbhantassa yaṃkiñci, kattuṃ puññavasā puna;",
  "anya-e0811n:970": "Sādhana’ntaralābho yo, taṃ vadanti samāhitaṃ.",
  "anya-e0811n:971": "276.",
  "anya-e0811n:972": "Mārā’ribhaṅgā’bhimukha, mānaso tassa satthuno;",
  "anya-e0811n:973": "Mahāmahī mahāravaṃ, ravī’ya’mupakārikā.",
  "anya-e0811n:974": "277.",
  "anya-e0811n:975": "Avatvā’bhimataṃ tassa, siddhiyā dassana’ññathā;",
  "anya-e0811n:976": "Vadanti taṃ ‘pariyāya, vuttī’ti sucibuddhayo.",
  "anya-e0811n:977": "278.",
  "anya-e0811n:978": "Vivaṭa’ṅgaṇanikkhittaṃ, dhana’mārakkha vajjitaṃ;",
  "anya-e0811n:979": "Dhanakāma! Yathākāmaṃ, tuvaṃ gaccha yadicchasi.",
  "anya-e0811n:980": "279.",
  "anya-e0811n:981": "Thutiṃ karoti nindanto, viya taṃ byājavaṇṇanaṃ;",
  "anya-e0811n:982": "Dosā’bhāsā guṇā eva, yanti sannidhi matra hi.",
  "anya-e0811n:983": "280.",
  "anya-e0811n:984": "Sañcāletu malaṃ tvaṃ’si, bhusaṃ kuvalayā’khilaṃ;",
  "anya-e0811n:985": "Visesaṃ tāvatā nātha!, Guṇānaṃ te vadāma kiṃ?",
  "anya-e0811n:986": "281.",
  "anya-e0811n:987": "Visesi’cchāyaṃ dabbassa, kriyā, jāti, guṇassa ca;",
  "anya-e0811n:988": "Vekalladassanaṃ yatra, viseso nāma yaṃ bhave.",
  "anya-e0811n:989": "282.",
  "anya-e0811n:990": "Na rathā, na ca mātaṅgā, na hayā, na padātayo;",
  "anya-e0811n:991": "Jito mārāri muninā, sambhārāvajjanena hi.",
  "anya-e0811n:992": "Dabbavisesavutti.",
  "anya-e0811n:993": "283.",
  "anya-e0811n:994": "Na baddhā bhūkuṭi, neva, phurito dasanacchado;",
  "anya-e0811n:995": "Mārāribhaṅgaṃ cā’kāsi, muni vīro varo sayaṃ.",
  "anya-e0811n:996": "Kriyāvisesavutti.",
  "anya-e0811n:997": "284.",
  "anya-e0811n:998": "Na disāsu byāttā tatā (ka.) raṃsi,",
  "anya-e0811n:999": "Nā’loko lokapatthaṭo;",
  "anya-e0811n:1000": "Tathāpya’ndhatamaharaṃ, paraṃ sādhusubhāsitaṃ.",
  "anya-e0811n:1001": "Jātivisesavutti.",
  "anya-e0811n:1002": "285.",
  "anya-e0811n:1003": "Na kharaṃ, na hi vā thaddhaṃ, muninda! Vacanaṃ tava;",
  "anya-e0811n:1004": "Tathāpi gāḷhaṃ khaṇati, nimmūlaṃ janatāmadaṃ.",
  "anya-e0811n:1005": "Guṇavisesavutti",
  "anya-e0811n:1006": "286.",
  "anya-e0811n:1007": "Dassīyate’tirittaṃ tu, sūravīrattanaṃ yahiṃ;",
  "anya-e0811n:1008": "Vadanti viññūvacanaṃ, ruḷhāhaṅkāra mīdisaṃ.",
  "anya-e0811n:1009": "287.",
  "anya-e0811n:1010": "Dame nandopanandassa, kiṃ me byāpāradassanā?",
  "anya-e0811n:1011": "Puttā me pādasambhattā, sajjā sante’va tādise.",
  "anya-e0811n:1012": "288.",
  "anya-e0811n:1013": "Sileso vacanā’nekā, bhidheyye’kapadāyutaṃ;",
  "anya-e0811n:1014": "Abhinnapadavākyādi, vasā tedhā’ya mīrito.",
  "anya-e0811n:1015": "289.",
  "anya-e0811n:1016": "Andhatamaharo hārī, samāruḷho mahodayaṃ;",
  "anya-e0811n:1017": "Rājate raṃsimālī’yaṃ, bhagavā bodhayaṃ jane.",
  "anya-e0811n:1018": "Abhinnapadavākyasileso.",
  "anya-e0811n:1019": "290.",
  "anya-e0811n:1020": "Sāradā’malakā’bhāso, samānīta parikkhayo;",
  "anya-e0811n:1021": "Kumudā’karasambodho, pīṇeti janataṃ sudhī.",
  "anya-e0811n:1022": "Bhinnapadavākyasileso.",
  "anya-e0811n:1023": "291.",
  "anya-e0811n:1024": "Samāhita’ttavinayo, ahīna mada maddano;",
  "anya-e0811n:1025": "Sugato visadaṃ pātu, pāṇinaṃ so vināyako.",
  "anya-e0811n:1026": "Bhinnābhinnapadavākyasileso.",
  "anya-e0811n:1027": "292.",
  "anya-e0811n:1028": "Viruddhā, viruddhā, bhinna, kammā, niyamavā, paro;",
  "anya-e0811n:1029": "Niyama’kkhepavacano, avirodhi, virodhya’pi.",
  "anya-e0811n:1030": "293.",
  "anya-e0811n:1031": "Ocitya samposakādi, sileso, padajā’di padajāti (ka.) pi;",
  "anya-e0811n:1032": "Esaṃ nidassanesve’va, rūpa māvi bhavissati.",
  "anya-e0811n:1033": "Viruddhakammasilesa",
  "anya-e0811n:1034": "294.",
  "anya-e0811n:1035": "Savase vattayaṃ lokaṃ, akhilaṃ kallaviggaho;",
  "anya-e0811n:1036": "Parābhavati mārāri, dhammarājā vijambhate.",
  "anya-e0811n:1037": "Aviruddhakammasilesa",
  "anya-e0811n:1038": "295.",
  "anya-e0811n:1039": "Sabhāvamadhuraṃ puñña viseso’daya sambhavaṃ;",
  "anya-e0811n:1040": "Suṇanti vācaṃ munino, janā passanti cā’mataṃ.",
  "anya-e0811n:1041": "Abhinnakammasilesa",
  "anya-e0811n:1042": "296.",
  "anya-e0811n:1043": "Andhakārā’pahārāya, sabhāva madhurāya ca;",
  "anya-e0811n:1044": "Mano pīṇeti jantūnaṃ, jino vācāya bhāya ca.",
  "anya-e0811n:1045": "Niyamavantasilesa",
  "anya-e0811n:1046": "297.",
  "anya-e0811n:1047": "Kesa’kkhīnaṃ’va kaṇhattaṃ, bhamūnaṃyeva vaṅkatā;",
  "anya-e0811n:1048": "Pāṇipādā’dharānaṃ’va, munindassā’bhirattatā.",
  "anya-e0811n:1049": "Niyamakkhepasilesa",
  "anya-e0811n:1050": "298.",
  "anya-e0811n:1051": "Pāṇipādā’dharesve’va, sārāgo tava dissati;",
  "anya-e0811n:1052": "Dissate so’ya mathavā, nātha! Sādhuguṇesva’pi.",
  "anya-e0811n:1053": "Avirodhisilesa",
  "anya-e0811n:1054": "299.",
  "anya-e0811n:1055": "Salakkhaṇo’tisubhago, tejassī niyato’dayo;",
  "anya-e0811n:1056": "Lokeso jitasaṃkleso,",
  "anya-e0811n:1057": "Vibhāti samaṇissaro.",
  "anya-e0811n:1058": "Virodhisilesa",
  "anya-e0811n:1059": "300.",
  "anya-e0811n:1060": "Asamopi samo loke,",
  "anya-e0811n:1061": "Lokesopi naruttamo;",
  "anya-e0811n:1062": "Sadayo pya’dayo pāpe, cittā’yaṃ munino gati.",
  "anya-e0811n:1063": "Ocityasamposakapadasilesa",
  "anya-e0811n:1064": "301.",
  "anya-e0811n:1065": "Saṃsāradukkho’pahatā, vanatā janatā tvayi;",
  "anya-e0811n:1066": "Sukha micchita maccantaṃ, amatandada! Vindati.",
  "anya-e0811n:1067": "302.",
  "anya-e0811n:1068": "Guṇayuttehi vatthūhi, samaṃ katvāna kassaci;",
  "anya-e0811n:1069": "Saṃkittanaṃ bhavati yaṃ, sā matā tulyayogitā.",
  "anya-e0811n:1070": "303.",
  "anya-e0811n:1071": "Sampattasammado loko, sampattā’lokasampado;",
  "anya-e0811n:1072": "Ubhohi raṃsimālī ca, bhagavā ca tamonudo.",
  "anya-e0811n:1073": "304.",
  "anya-e0811n:1074": "Atthantaraṃ sādhayatā, kiñci taṃ sadisaṃ phalaṃ;",
  "anya-e0811n:1075": "Dassīyate asantaṃ vā, santaṃ vā taṃ nidassanaṃ.",
  "anya-e0811n:1076": "Asantaphalanidassana",
  "anya-e0811n:1077": "305.",
  "anya-e0811n:1078": "Udayā samaṇindassa, yanti pāpā parābhavaṃ;",
  "anya-e0811n:1079": "Dhammarājaviruddhānaṃ, sūcayantā dura’ntataṃ.",
  "anya-e0811n:1080": "Santaphalanidassana",
  "anya-e0811n:1081": "306.",
  "anya-e0811n:1082": "Siro nikkhitta caraṇo, cchariyāna’mbujāna’yaṃ;",
  "anya-e0811n:1083": "Parama’bbhutataṃ loke, viññāpeta’ttano jino.",
  "anya-e0811n:1084": "307.",
  "anya-e0811n:1085": "Vibhūtiyā mahantattaṃ, adhippāyassa vā siyā;",
  "anya-e0811n:1086": "Paramukkaṃsataṃ yātaṃ, taṃ mahantatta mīritaṃ.",
  "anya-e0811n:1087": "Vibhūtimahantatta",
  "anya-e0811n:1088": "308.",
  "anya-e0811n:1089": "Kirīṭa ratana’cchāyā, nuviddhā’tapa vāraṇo;",
  "anya-e0811n:1090": "Purā paraṃ siriṃ vindi, bodhisatto’ bhinikkhamā.",
  "anya-e0811n:1091": "Adhippāyamahantatta",
  "anya-e0811n:1092": "309.",
  "anya-e0811n:1093": "Satto sambodhiyaṃ bodhi, satto sattahitāya so;",
  "anya-e0811n:1094": "Hitvā sneharasābandha, mapi rāhulamātaraṃ.",
  "anya-e0811n:1095": "310.",
  "anya-e0811n:1096": "Gopetvā vaṇṇanīyaṃ yaṃ, kiñci dassīyate paraṃ;",
  "anya-e0811n:1097": "Asamaṃ vā samaṃ tassa, yadi sā vañcanā matā.",
  "anya-e0811n:1098": "Asamavañcanā",
  "anya-e0811n:1099": "311.",
  "anya-e0811n:1100": "Purato na sahassesu, na pañcesu ca tādino;",
  "anya-e0811n:1101": "Māro paresu tasse’saṃ, sahassaṃ dasavaḍḍhitaṃ.",
  "anya-e0811n:1102": "Samavañcanā",
  "anya-e0811n:1103": "312.",
  "anya-e0811n:1104": "Vivāda manuyuñjanto, munindavadani’ndunā;",
  "anya-e0811n:1105": "Sampuṇṇo candimā nā’yaṃ, chatta metaṃ manobhuno.",
  "anya-e0811n:1106": "313.",
  "anya-e0811n:1107": "Parānuvattanādīhi, nibbindeni’ha yā katā;",
  "anya-e0811n:1108": "Thuti ra’ppakate sā’yaṃ, siyā appakatatthuti.",
  "anya-e0811n:1109": "314.",
  "anya-e0811n:1110": "Sukhaṃ jīvanti hariṇā, vanesva’parasevino;",
  "anya-e0811n:1111": "Anāyāso palābhehi, jaladabbhaṅkurādibhi.",
  "anya-e0811n:1112": "315.",
  "anya-e0811n:1113": "Uttaraṃ uttaraṃ yattha, pubbapubbavisesanaṃ;",
  "anya-e0811n:1114": "Siyā ekāvali sā’yaṃ, dvidhā vidhi, nisedhato.",
  "anya-e0811n:1115": "Vidhiekāvali",
  "anya-e0811n:1116": "316.",
  "anya-e0811n:1117": "Pādā nakhāli rucirā, nakhāli raṃsi bhāsurā;",
  "anya-e0811n:1118": "Raṃsītamopahāne’ka, rasā sobhanti satthuno.",
  "anya-e0811n:1119": "Nisedhaekāvali",
  "anya-e0811n:1120": "317.",
  "anya-e0811n:1121": "Asantuṭṭho yati neva,",
  "anya-e0811n:1122": "Santoso nā’layāhato;",
  "anya-e0811n:1123": "Nā’layo yo sa jantūnaṃ, nā’nanta byasanā vaho.",
  "anya-e0811n:1124": "318.",
  "anya-e0811n:1125": "Yahiṃ bhūsiya bhūsattaṃ, aññamaññaṃ tu vatthunaṃ;",
  "anya-e0811n:1126": "Vinā’va sadisattaṃ taṃ, aññamaññavibhūsanaṃ.",
  "anya-e0811n:1127": "319.",
  "anya-e0811n:1128": "Byāmaṃ’su maṇḍalaṃ tena, muninā lokabandhunā;",
  "anya-e0811n:1129": "Mahantiṃ vindatī kantiṃ, sopi teneva tādisiṃ.",
  "anya-e0811n:1130": "320.",
  "anya-e0811n:1131": "Kathanaṃ sahabhāvassa, kriyāya ca, guṇassa ca;",
  "anya-e0811n:1132": "‘Sahavuttī’ti viññeyyaṃ, ta’dudāharaṇaṃ yathā.",
  "anya-e0811n:1133": "Kriyāsahavutti",
  "anya-e0811n:1134": "321.",
  "anya-e0811n:1135": "Jalanti candaraṃsīhi, samaṃ satthu nakhaṃ savo;",
  "anya-e0811n:1136": "Vijambhati ca candena, samaṃ tammukhacandimā.",
  "anya-e0811n:1137": "Guṇasahavutti",
  "anya-e0811n:1138": "322.",
  "anya-e0811n:1139": "Jino’dayena malīnaṃ, saha dujjana cetasā;",
  "anya-e0811n:1140": "Pāpaṃ disā suvimalā, saha sajjana cetasā.",
  "anya-e0811n:1141": "323.",
  "anya-e0811n:1142": "Virodhīnaṃ pada’tthānaṃ, yattha saṃsaggadassanaṃ;",
  "anya-e0811n:1143": "Samukkaṃsā’bhidhānatthaṃ, matā sā’yaṃ virodhitā.",
  "anya-e0811n:1144": "324.",
  "anya-e0811n:1145": "Guṇā sabhāva madhurā, api loke’ka bandhuno;",
  "anya-e0811n:1146": "Sevitā pāpa sevīnaṃ, sampadūsenti mānasaṃ.",
  "anya-e0811n:1147": "325.",
  "anya-e0811n:1148": "Yassa kassa ci dānena, yassa kassa ci vatthuno;",
  "anya-e0811n:1149": "Visiṭṭhassa ya mādānaṃ, ‘parivuttī’ti sā matā.",
  "anya-e0811n:1150": "326.",
  "anya-e0811n:1151": "Purā paresaṃ datvāna, manuññaṃ nayanādikaṃ;",
  "anya-e0811n:1152": "Muninā samanuppattā, dāni sabbaññutāsirī muninda! samanuppatto, dāni sabbaññutāsiriṃ (ka.).",
  "anya-e0811n:1153": "327.",
  "anya-e0811n:1154": "Kiñci disvāna viññātā, paṭipajjati taṃsamaṃ;",
  "anya-e0811n:1155": "Saṃsayā’pagataṃ vatthuṃ, yattha so’yaṃ bhamo mato.",
  "anya-e0811n:1156": "328.",
  "anya-e0811n:1157": "Samaṃ disāsu’jjalāsu, jina pāda nakhaṃ’sunā;",
  "anya-e0811n:1158": "Passantā abhinandanti, candā’tapa manā janā.",
  "anya-e0811n:1159": "329.",
  "anya-e0811n:1160": "Pavuccate yaṃ nāmādi, kavīnaṃ bhāvabodhanaṃ;",
  "anya-e0811n:1161": "Yena kenaci vaṇṇena, bhāvo nāmā’ya mīrito.",
  "anya-e0811n:1162": "330.",
  "anya-e0811n:1163": "Nanu teye’va santāno, sāgarā na kulācalā;",
  "anya-e0811n:1164": "Manampi mariyādaṃ ye, saṃvaṭṭepi jahanti no.",
  "anya-e0811n:1165": "331.",
  "anya-e0811n:1166": "Aṅgaṅgi bhāvā sadisa, balabhāvā ca bandhane;",
  "anya-e0811n:1167": "Saṃsaggo’laṅkatīnaṃ yo, taṃ ‘missa’nti pavuccati.",
  "anya-e0811n:1168": "Aṅgaṅgībhāvamissa",
  "anya-e0811n:1169": "332.",
  "anya-e0811n:1170": "Pasatthā munino pāda, nakha raṃsi mahānadī;",
  "anya-e0811n:1171": "Aho! Gāḷhaṃ nimuggepi, sukhayatye’va te jane.",
  "anya-e0811n:1172": "Sadisa bala bhāva missa",
  "anya-e0811n:1173": "333.",
  "anya-e0811n:1174": "Veso sabhāva madhuro, rūpaṃ netta rasāyanaṃ;",
  "anya-e0811n:1175": "Madhū’va munino vācā, na sampīṇeti kaṃ janaṃ.",
  "anya-e0811n:1176": "334.",
  "anya-e0811n:1177": "Āsī nāma siyā’tthassa, iṭṭhassā’sīsanaṃ yathā;",
  "anya-e0811n:1178": "Tiloke’kagati nātho,",
  "anya-e0811n:1179": "Pātu loka mapāyato.",
  "anya-e0811n:1180": "335.",
  "anya-e0811n:1181": "Rasa’ppatīti janakaṃ, jāyate yaṃ vibhūsanaṃ;",
  "anya-e0811n:1182": "‘Rasavanta’nti taṃ ñeyyaṃ, rasavanta vidhānato.",
  "anya-e0811n:1183": "336.",
  "anya-e0811n:1184": "Rāgā’nata’bbhuta saroja mukhaṃ dharāya,",
  "anya-e0811n:1185": "Pādā tilokagaruno’dhika bandharāgā;",
  "anya-e0811n:1186": "Ādāya niccasarasena karena gāḷhaṃ,",
  "anya-e0811n:1187": "Sañcumbayanti satatā’hita sambhamena.",
  "anya-e0811n:1188": "337.",
  "anya-e0811n:1189": "Iccā’nugamma purimācariyā’nubhāvaṃ,",
  "anya-e0811n:1190": "Saṅkhepato nigadito’ya malaṅkatīnaṃ;",
  "anya-e0811n:1191": "Bhedo’parūpari kavīhi vikappiyānaṃ,",
  "anya-e0811n:1192": "Ko nāma passitu malaṃ khalu tāsa mantaṃ.",
  "anya-e0811n:1193": "Iti saṅgharakkhitamahāsāmi viracite subodhālaṅkāre",
  "anya-e0811n:1194": "Atthālaṅkārāvabodho nāma",
  "anya-e0811n:1195": "Catuttho paricchedo.",
  "anya-e0811n:1196": "5. Bhāvāvabodha-pañcamapariccheda",
  "anya-e0811n:1197": "338.",
  "anya-e0811n:1198": "Paṭibhānavatā loka, vohāra’manusārinā;",
  "anya-e0811n:1199": "Tato’citya samullāsa, vedinā kavinā paraṃ.",
  "anya-e0811n:1200": "339.",
  "anya-e0811n:1201": "Ṭhāyisambandhino bhāva, vibhāvā sā’nubhāvakā;",
  "anya-e0811n:1202": "Sambajjhanti nibandhā te, rasa’ssādāya sādhunaṃ.",
  "anya-e0811n:1203": "Bhāvaadhippāya",
  "anya-e0811n:1204": "340.",
  "anya-e0811n:1205": "Citta vutti visesā tu, bhāvayanti rase yato;",
  "anya-e0811n:1206": "Ratyādayo tato bhāva, saddena parikittitā.",
  "anya-e0811n:1207": "Ṭhāyībhāvaadhippāya",
  "anya-e0811n:1208": "341.",
  "anya-e0811n:1209": "Virodhinā’ññabhāvena, yo bhāvo na tirohito;",
  "anya-e0811n:1210": "Sīlena tiṭṭhati’cceso, ‘ṭhāyībhāvo’ti saddito.",
  "anya-e0811n:1211": "Ṭhāyībhāvappabhedauddesa",
  "anya-e0811n:1212": "342.",
  "anya-e0811n:1213": "Rati, hasso, ca soko, ca,",
  "anya-e0811n:1214": "Kodhu, ssāhā, bhayaṃ,pi ca;",
  "anya-e0811n:1215": "Jigucchā, vimhayo, ceva, samo ca nava ṭhāyino.",
  "anya-e0811n:1216": "Byabhicārībhāvaadhippāya",
  "anya-e0811n:1217": "343.",
  "anya-e0811n:1218": "Tirobhāvā, vibhāvā’di, visesanā’bhimukhyato;",
  "anya-e0811n:1219": "Ye te caranti sīlena, te honti byabhicārino.",
  "anya-e0811n:1220": "Byabhicāribhāvapabheda",
  "anya-e0811n:1221": "344.",
  "anya-e0811n:1222": "Nibbedo, takka, saṅkā, sama,",
  "anya-e0811n:1223": "Dhiti, jaḷatā, dīnatu, ggā, lasattaṃ,",
  "anya-e0811n:1224": "Suttaṃ, tāso, gilānu, ssuka, harisa,",
  "anya-e0811n:1225": "Sati, ssā, visādā, bahitthā bahiddhā (ka.);",
  "anya-e0811n:1226": "Cintā, gabbā, pamāro, marisa, mada,",
  "anya-e0811n:1227": "Matu, mmāda, mohā, vibodho,",
  "anya-e0811n:1228": "Niddā, vegā, sabilaṃ, maraṇa,",
  "anya-e0811n:1229": "Capalatā sacapalā (ka.), byādhi, tettiṃsa mete.",
  "anya-e0811n:1230": "Sattikabhāvaadhippāya",
  "anya-e0811n:1231": "345.",
  "anya-e0811n:1232": "Samāhita’tta’ppabhavaṃ, sattaṃ satvaṃ (ka.) teno’papāditā;",
  "anya-e0811n:1233": "Sattikā sātvikā (ka.) pya’nubhāvatte, visuṃ bhāvā bhavanti te.",
  "anya-e0811n:1234": "Sattikabhāvappabheda",
  "anya-e0811n:1235": "346.",
  "anya-e0811n:1236": "Thambho, paḷaya, romañcā, tathā seda, ssu, vepathu;",
  "anya-e0811n:1237": "Vevaṇṇiyaṃ, visaratā, bhāvā’ṭṭhe’te tu sattikā.",
  "anya-e0811n:1238": "347.",
  "anya-e0811n:1239": "Yadā ratyādayo bhāvā, ṭhitisīlā na honti ce;",
  "anya-e0811n:1240": "Tadā sabbepi te bhāvā, bhavanti byabhicārino.",
  "anya-e0811n:1241": "348.",
  "anya-e0811n:1242": "Vibhāvo kāraṇaṃ tesu, ppattiyu’ddīpane tathā;",
  "anya-e0811n:1243": "Yo siyā bodhako tesaṃ,",
  "anya-e0811n:1244": "Anubhāvo’ya mīrito.",
  "anya-e0811n:1245": "349.",
  "anya-e0811n:1246": "Nekahetuṃ manovutti, visesañca vibhāvituṃ;",
  "anya-e0811n:1247": "Bhāvaṃ vibhāvā’nubhāvā, vaṇṇiyā bandhane phuṭaṃ.",
  "anya-e0811n:1248": "350.",
  "anya-e0811n:1249": "Savibhāvā’nubhāvehi, bhāvā te te yathārahaṃ;",
  "anya-e0811n:1250": "Vaṇṇanīyā yatho’cityaṃ, lokarūpā’nugāminā.",
  "anya-e0811n:1251": "351.",
  "anya-e0811n:1252": "Citta vutti visesattā, mānasā sattikā’ṅgato;",
  "anya-e0811n:1253": "Bahi nissaṭa sedādi, anubhāvehi vaṇṇiyā.",
  "anya-e0811n:1254": "Rasaadhippāya",
  "anya-e0811n:1255": "352.",
  "anya-e0811n:1256": "Sāmājikāna mānando, yo bandhatthā’nusārinaṃ;",
  "anya-e0811n:1257": "Rasīyatīti taññūhi, raso nāmā’ya’mīrito.",
  "anya-e0811n:1258": "Rasappabheda",
  "anya-e0811n:1259": "353.",
  "anya-e0811n:1260": "Savibhāvā, nubhāvehi, sattika,byabhicāribhi;",
  "anya-e0811n:1261": "Assādiyatta mānīya, māno ṭhāye’va so raso.",
  "anya-e0811n:1262": "354.",
  "anya-e0811n:1263": "Siṅgāra,hassa,karuṇā, rudda,vīra,bhayānakā;",
  "anya-e0811n:1264": "Bībhaccha,bbhuta,santā, ca, rasā ṭhāyīna nukkamā.",
  "anya-e0811n:1265": "355.",
  "anya-e0811n:1266": "Dukkharūpe’ya’ mānando, kathaṃ nu karuṇādike?",
  "anya-e0811n:1267": "Siyā sotūnamānando,",
  "anya-e0811n:1268": "Soko vessantarassa hi.",
  "anya-e0811n:1269": "Ṭhāyībhāva niddesa ratiṭṭhāyībhāva",
  "anya-e0811n:1270": "356.",
  "anya-e0811n:1271": "Ramma,desa, kalā, kāla, vesādi, paṭisevanā;",
  "anya-e0811n:1272": "Yuvāna’ññoññarattānaṃ, pamodo rati ruccate.",
  "anya-e0811n:1273": "357.",
  "anya-e0811n:1274": "Yutyā bhāvānubhāvā te, nibandhā posayanti naṃ;",
  "anya-e0811n:1275": "Sopya’yoga, vippayoga, sambhogānaṃ vasā tidhā.",
  "anya-e0811n:1276": "Hassaṭṭhāyībhāva",
  "anya-e0811n:1277": "358.",
  "anya-e0811n:1278": "Vikārā’katiādīhi, attano tha parassa vā;",
  "anya-e0811n:1279": "Hasso niddā, samā’lasya, mucchādi,byabhicāribhi;",
  "anya-e0811n:1280": "Paripose siyā hasso, bhiyyo’tthipabhutīnaṃ so.",
  "anya-e0811n:1281": "Hassappabheda",
  "anya-e0811n:1282": "359.",
  "anya-e0811n:1283": "Sita miha vikāsi nayanaṃ,",
  "anya-e0811n:1284": "Kiñcā’lakkhiya dijaṃ tu taṃ hasitaṃ;",
  "anya-e0811n:1285": "Madhurassaraṃ vihasitaṃ, aṃsasirokampamupahasitaṃ.",
  "anya-e0811n:1286": "360.",
  "anya-e0811n:1287": "Apahasitaṃ sajala’kkhi, vikkhittaṅgaṃ bhavatya’tihasitaṃ;",
  "anya-e0811n:1288": "Dve dve kathitā ce’saṃ,",
  "anya-e0811n:1289": "Jeṭṭhe majjhe’dhameti ettha majjhe adhameti padacchedo majjhe’dhame ca kamaso.",
  "anya-e0811n:1290": "Karuṇaṭṭhāyībhāva",
  "anya-e0811n:1291": "361.",
  "anya-e0811n:1292": "Sokarūpo tu karuṇo, niṭṭhappatti’ṭṭha nāsato;",
  "anya-e0811n:1293": "Tatthā’nubhāvā rudita, paḷaya,tthambhakādayo;",
  "anya-e0811n:1294": "Visādā,lasya,maraṇa, cintā’dī byabhicārino.",
  "anya-e0811n:1295": "Ruddaṭṭhāyībhāva",
  "anya-e0811n:1296": "362.",
  "anya-e0811n:1297": "Kodho macchariyā’dīhi, pose tāsa, madādibhi;",
  "anya-e0811n:1298": "Nayanā’ruṇatādīhi, ruddo nāma raso bhave.",
  "anya-e0811n:1299": "Vīraṭṭhāyībhāva",
  "anya-e0811n:1300": "363.",
  "anya-e0811n:1301": "Patāpa, vikkamā’dīhu, ssāho ‘vīro’ti saññito;",
  "anya-e0811n:1302": "Raṇa,dāna,dayāyogā, vīro’yaṃ tividho bhave;",
  "anya-e0811n:1303": "Tevā’nubhāvā dhiti,ma, tyā’dayo byabhicārino.",
  "anya-e0811n:1304": "Bhayaṭṭhāyībhāva",
  "anya-e0811n:1305": "364.",
  "anya-e0811n:1306": "Vikārā,sani,sattā’di, bhayu’kkaṃso bhayānako;",
  "anya-e0811n:1307": "Sedā’dayo nubhāve’ttha, tāsā’dī byabhicārino.",
  "anya-e0811n:1308": "Jigucchāṭṭhāyībhāva",
  "anya-e0811n:1309": "365.",
  "anya-e0811n:1310": "Jigucchā rudhirā’dīhi, pūtyā’dīhi virāgato;",
  "anya-e0811n:1311": "Bībhaccho khobhanu’bbegī, kamena karuṇāyuto;",
  "anya-e0811n:1312": "Nāsā vikūṇanādīhi, saṅkādīhi’ssa posanaṃ.",
  "anya-e0811n:1313": "Vimhayaṭṭhāyībhāva",
  "anya-e0811n:1314": "366.",
  "anya-e0811n:1315": "Ati loka padatthehi, vimhayo’yaṃ raso’bbhuto;",
  "anya-e0811n:1316": "Tassā’nubhāvā seda,ssu, sādhuvādā’dayo siyuṃ;",
  "anya-e0811n:1317": "Tāsā,vega,dhiti,ppaññā, honte’ttha byabhicārino.",
  "anya-e0811n:1318": "Samaṭṭhāyībhāva",
  "anya-e0811n:1319": "367.",
  "anya-e0811n:1320": "Ṭhāyībhāvo samo mettā, dayā,modā’di sambhavo;",
  "anya-e0811n:1321": "Bhāvādīhi ta’dukkaṃso, santo santa nisevito.",
  "anya-e0811n:1322": "Iti saṅgharakkhita mahāsāmiviracite subodhālaṅkāre",
  "anya-e0811n:1323": "Rasabhāvā’vabodho nāma",
  "anya-e0811n:1324": "Pañcamo paricchedo.",
  "anya-e0811n:1325": "Subodhālaṅkāro samatto."
}