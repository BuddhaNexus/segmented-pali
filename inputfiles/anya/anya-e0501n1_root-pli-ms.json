{
  "anya-e0501n1:0": "2. Ārammaṇapaccayo",
  "anya-e0501n1:1": "Katamo ārammaṇapaccayo. Sabbepi cittacetasikā dhammā sabbepi rūpadhammā sabbaṁpi nibbānaṁ sabbāpi paññattiyo ārammaṇa paccayo. Na hi so nāma ekopi dhammo atthi, yo citta cetasikānaṁ ārammaṇaṁ na hoti. Saṅkhepato pana ārammaṇaṁ chabbidhaṁ hoti rūpārammaṇaṁ saddārammaṇaṁ gandhārammaṇaṁ rasārammaṇaṁ phoṭṭhabbārammaṇaṁ dhammārammaṇanti.",
  "anya-e0501n1:2": "Katame dhammā ārammaṇapaccayassa paccayuppannā. Sabbepi citta cetasikādhammā ārammaṇapaccayassa paccayuppannā. Na hi kiñci cittaṁ nāma atthi, yaṁ cittaṁ bhūtena vā abhūtena vā ārammaṇena vinā pavattati.",
  "anya-e0501n1:3": "Tattha paccuppannaṁ rūpārammaṇaṁ duvidhassa cakkhuviññāṇacittassa ārammaṇapaccayo. Paccuppannaṁ saddārammaṇaṁ duvidhassa sotaviññāṇa cittassa. Paccuppannaṁ gandhārammaṇaṁ duvidhassa ghānaviññāṇacittassa. Paccuppannaṁ rasārammaṇaṁ duvidhassa jithaviññāṇacittassa. Paccuppannaṁ tividhaṁ phoṭṭhabbārammaṇaṁ duvidhassa kāyaviññāṇacittassa. Paccuppannāni tāni pañcārammaṇāni tividhassa manodhātucittassa ārammaṇapaccayo. Sabbāni tāni atītānāgatapaccuppannāni pañcārammaṇāni vā sabbāni tekālikāni kālavimuttāni dhammārammaṇāni vā cha sattatividhānaṁ manoviññāṇacittānaṁ yathārahaṁ ārammaṇapaccayo.",
  "anya-e0501n1:4": "Kenaṭṭhena ārammaṇaṁ, kenaṭṭhena paccayoti. Citta cetasikehi ālambitabbaṭṭhena ārammaṇaṁ, upakārakaṭṭhena paccayoti.",
  "anya-e0501n1:5": "Ālambitabbaṭṭhenāti cettha ālambaṇakiriyā nāma citta cetasikānaṁ ārammaṇaggahaṇakiriyā, ārammaṇupādāna kiriyā.",
  "anya-e0501n1:6": "Yathā hi loke ayodhātuṁ kāmeti icchatīti atthena ayokantako nāma lohadhātuviseso atthi. So ayokhandhasamīpaṁ sampatto taṁ ayokhandhaṁ kāmento viya icchanto viya ayokhandhābhimukho cañcalati. Sayaṁ vā taṁ ayokhandhaṁ upagacchati. Ayokhandhaṁ vā attābhimukhaṁ ākaḍḍhati, ayokhandho tadabhimukho cañcalati, taṁ vā upagacchati. Ayaṁ ayokantakassa ālambaṇakiriyā nāma. Evameva cittacetasikānaṁ ārammaṇesu ālambaṇakiriyā daṭṭhabbā. Na kevalaṁ ārammaṇesu ālambaṇa mattaṁ hoti. Atha kho cittacetasikā dhammā sattasantāne uppajjamānā chasu dvāresu ārammaṇānaṁ āpātāgamane eva khaṇe khaṇe uppajjanti. Uppajjitvā ca khaṇe khaṇe nirujjhanti.",
  "anya-e0501n1:7": "Yathā taṁ bheritale bherisaddā uppajjamānā tattha tattha hatthena paharaṇakāle eva khaṇe khaṇe uppajjanti, uppajjitvā ca khaṇe khaṇe nirujjhanti. Vīṇāsaddā uppajjamānā vīṇātantīsu tattha tattha vīṇādantakena paharaṇakāle eva khaṇe khaṇe uppajjanti, uppajjitvā ca khaṇe khaṇe nirujjhantīti. Niddāyantassa bhavaṅgacittappavatti kālepi pubbabhave maraṇāsannakāle chasu dvāresu āpāta māgatāni kamma kammanimitta gatinimittāni eva bhavaṅgacittānaṁ ārammaṇapaccayoti. Ārammaṇapaccayadīpanā niṭṭhitā."
}