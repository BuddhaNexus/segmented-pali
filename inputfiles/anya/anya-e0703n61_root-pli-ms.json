{
  "anya-e0703n61:0": "Dvisaṭṭhimapariccheda",
  "anya-e0703n61:1": "Paramaṇḍalābhigamano",
  "anya-e0703n61:2": "1.",
  "anya-e0703n61:3": " Attanābhimatassā’su, jātadesassa pattiyā;",
  "anya-e0703n61:4": "Sampuṇṇamanasaṅkappo, dussaṅkapavivajjito.",
  "anya-e0703n61:5": "2.",
  "anya-e0703n61:6": " Vajirūpamorupaññā, balena gurusantike;",
  "anya-e0703n61:7": "Lahuṃ bahuñca gaṇhanto, sippajātamaneka kaṃ.",
  "anya-e0703n61:8": "3.",
  "anya-e0703n61:9": " Jināgamesu nekesu, koṭillā dīsu nītisu;",
  "anya-e0703n61:10": "Saddasatthe ca kāveyye, sanighaṇḍuka keṭubhe.",
  "anya-e0703n61:11": "4.",
  "anya-e0703n61:12": " Naccagītesu satthesu, hatthisippādikesu ca;",
  "anya-e0703n61:13": "Dhanu khaggādinekesu, satthesu ca visesato.",
  "anya-e0703n61:14": "5.",
  "anya-e0703n61:15": " Pārappatto vinītatto, pitu rañño samācari;",
  "anya-e0703n61:16": "Adhippāyānukulaṃ’va, sadā bhattipurassaro.",
  "anya-e0703n61:17": "6.",
  "anya-e0703n61:18": " Tadā sadā darācāra-guṇārādhitamānaso;",
  "anya-e0703n61:19": "Piyena viya mittena, tena saddhiṃ mahīpati.",
  "anya-e0703n61:20": "7.",
  "anya-e0703n61:21": " Uyyānajalakīḷādi-sukhaṃ nānappakārakaṃ;",
  "anya-e0703n61:22": "Anubhotvā sadesasmiṃ, sañcaranto tahiṃ tahiṃ.",
  "anya-e0703n61:23": "8.",
  "anya-e0703n61:24": " Ekadāsaṅkhasenādhi-patinā daḷhabhattinā;",
  "anya-e0703n61:25": "Saraṭṭhasīmā rakkhāya, yo jitena balīyasā.",
  "anya-e0703n61:26": "9.",
  "anya-e0703n61:27": " Ajjhāvutthassa ca balattha-linamassa ca santikaṃ;",
  "anya-e0703n61:28": "Gāmasā’gañchi sutvāna, tamatthaṃ dhajinīpati.",
  "anya-e0703n61:29": "10.",
  "anya-e0703n61:30": " Gāmaṃ taṃ sādhukaṃ sajju, sajjāpetvā saputtakaṃ;",
  "anya-e0703n61:31": "Paccuggantvā mahīpālaṃ, paṇamitvā ṭhito tadā.",
  "anya-e0703n61:32": "11.",
  "anya-e0703n61:33": " Pitā putto ubho tassa, sambhāsiya piyaṃ vaco;",
  "anya-e0703n61:34": "Nekadhā’rādhitā tena, taṃ gāmaṃ samupāgaguṃ.",
  "anya-e0703n61:35": "12.",
  "anya-e0703n61:36": " Tahiṃ katici bhūpālo, vāsare vītināmiya;",
  "anya-e0703n61:37": "Senāpatiṃ samāhūya, idaṃ vacanaṃ mabravi.",
  "anya-e0703n61:38": "13.",
  "anya-e0703n61:39": " Putto me dānivayasi, ṭhito’ panayanārahe;",
  "anya-e0703n61:40": "Tassopanayanaṃ kātuṃ, mahopakaraṇaṃ lahuṃ.",
  "anya-e0703n61:41": "14.",
  "anya-e0703n61:42": " Sajjetabbanti taṃ sutvā, sopi senādhināyako;",
  "anya-e0703n61:43": "Sabbupakaraṇaṃ khippaṃ, maṅgalatthaṃ susajjayi.",
  "anya-e0703n61:44": "15.",
  "anya-e0703n61:45": " Sugandha dīpapupphādi-vatthūhi divasattayaṃ;",
  "anya-e0703n61:46": "Pubbakāraṃ karitvāna, mahantaṃ ratanattaye.",
  "anya-e0703n61:47": "16.",
  "anya-e0703n61:48": " Vedikācāradakkhehi, dvijehi puthuvīpati;",
  "anya-e0703n61:49": "Sampabhāvānu rūpaṃva, maṅgalaṃ taṃ samāpiya.",
  "anya-e0703n61:50": "17.",
  "anya-e0703n61:51": " Parakkamakumārena, tena saddhiṃ samārabhi;",
  "anya-e0703n61:52": "Vasantakīḷaṃ mahatiṃ, sāmacco kīḷituṃ tadā.",
  "anya-e0703n61:53": "18.",
  "anya-e0703n61:54": " Rājā kitti sirīmegho-rohaṇe vasato tadā;",
  "anya-e0703n61:55": "Sirīvallabhanāmassa, sabhātu maraṇampi ca.",
  "anya-e0703n61:56": "19.",
  "anya-e0703n61:57": " Māṇabharaṇanāmassa, rajjalābhañca deviyā;",
  "anya-e0703n61:58": "Mittāya paṭilābhañca, sirīvallabhasūnu no.",
  "anya-e0703n61:59": "20.",
  "anya-e0703n61:60": " Rohaṇāgatadūtehi, suṇitvā sakabhātuno;",
  "anya-e0703n61:61": "Kālakriyāya sañjāta-sokavegaṃ sudussahaṃ.",
  "anya-e0703n61:62": "21.",
  "anya-e0703n61:63": " Mittāyatanayuppatti pavattiṃ savaṇena taṃ;",
  "anya-e0703n61:64": "Vineyya virato tamhā, vasantasamayussavā.",
  "anya-e0703n61:65": "22.",
  "anya-e0703n61:66": " Nivattetvāna tattheva, senāniṃ saṅkhanāmakaṃ;",
  "anya-e0703n61:67": "Puttena saha so saṅkha-tthali nāmaṃ puraṃ gami.",
  "anya-e0703n61:68": "23.",
  "anya-e0703n61:69": " Parakkamakumārena, tena saddhiṃ tahiṃ sukhaṃ;",
  "anya-e0703n61:70": "Vasato tassa bhūpassa, vassamekamatikkami.",
  "anya-e0703n61:71": "24.",
  "anya-e0703n61:72": " Māṇābharaṇabhūpassa , devī cāpi pabhāvatī;",
  "anya-e0703n61:73": "Labhittha dutiyā kitti-sirī meghavhayaṃ sutaṃ.",
  "anya-e0703n61:74": "25.",
  "anya-e0703n61:75": " Suṇitvā tañca so amhaṃ, vaṃso jāto mahā’’iti;",
  "anya-e0703n61:76": "Ahu kittisirīmegho, tadā attamano bhusaṃ.",
  "anya-e0703n61:77": "26.",
  "anya-e0703n61:78": " Laṃkādīpopabhogeka-hetunā mahatā satā;",
  "anya-e0703n61:79": "Asādhāraṇabhūbhena, codito puññakammunā.",
  "anya-e0703n61:80": "27.",
  "anya-e0703n61:81": " Kumāro so’tha pitarā, piyamitte viyattani;",
  "anya-e0703n61:82": "Kariyamānaṃ sasnehaṃ, mahantaṃ co’palālanaṃ.",
  "anya-e0703n61:83": "28.",
  "anya-e0703n61:84": " Sacivānamanekesaṃ, bhayabhattī purassaraṃ;",
  "anya-e0703n61:85": "Kriyamānamupaṭṭhānaṃ, na maññanto tiṇāyapi.",
  "anya-e0703n61:86": "29.",
  "anya-e0703n61:87": " Laṃkādīpamimaṃ sabba mekacchatto pasobhitaṃ;",
  "anya-e0703n61:88": "Khippaṃ kāretukāmo so, sayaṃ iti vicintayi.",
  "anya-e0703n61:89": "30.",
  "anya-e0703n61:90": " Kesa akkhaka gīvaṭṭhi-dāṭhā pattāna meva ca;",
  "anya-e0703n61:91": "Padacetya mahābodhi-sākhānañcāpi satthuno.",
  "anya-e0703n61:92": "31.",
  "anya-e0703n61:93": " Caturāsītisahassānaṃ, dhammakkhandhāna meva ca;",
  "anya-e0703n61:94": "Sammāsambuddhakappānaṃ, ādhārattā ca niccaso.",
  "anya-e0703n61:95": "32.",
  "anya-e0703n61:96": " Ākarattā ca nekesaṃ, maṇimuttādivatthūnaṃ;",
  "anya-e0703n61:97": "Sammatopi visiṭṭhoti, dīponāti mahā ayaṃ.",
  "anya-e0703n61:98": "33.",
  "anya-e0703n61:99": " Tayo me pitaro bhūpā, mātulopi ca sabbathā;",
  "anya-e0703n61:100": "Ekacchattena vattetu, masamatthā vibhajji’maṃ.",
  "anya-e0703n61:101": "34.",
  "anya-e0703n61:102": " Bhuñjantā ettakeneva, katakiccā mayaṃ iti;",
  "anya-e0703n61:103": "Maññantā vigatacchandā’bhisekamhi kulocite.",
  "anya-e0703n61:104": "35.",
  "anya-e0703n61:105": " Raṭṭhesake sakeyeva, isseraṃ sampavattayuṃ;",
  "anya-e0703n61:106": "Kasikammādikaṃ gāma-bhojakā viya nissitā.",
  "anya-e0703n61:107": "36.",
  "anya-e0703n61:108": " Tesu kittisiri meghaṃ, petteyyaṃ me ṭhapetva te;",
  "anya-e0703n61:109": "Agamaṃsu yathākammaṃ, sesā bhūpatayo tayo.",
  "anya-e0703n61:110": "37.",
  "anya-e0703n61:111": " Maccānaṃ paramaṃ āyu, vate’dāni parittakaṃ;",
  "anya-e0703n61:112": "Bālāyuvāno vuddhā ca, ime sattā’nupubbaso.",
  "anya-e0703n61:113": "38.",
  "anya-e0703n61:114": " Pāpuṇissanti maraṇa-mīti’yaṃ niyamopi ca;",
  "anya-e0703n61:115": "Na heva asmiṃ lokasmiṃ, saṃvijjati kadācipi.",
  "anya-e0703n61:116": "39.",
  "anya-e0703n61:117": " Tasmā sarīrake asmiṃ, bhaṅgure sāravajjite;",
  "anya-e0703n61:118": "Hīḷite sāradassīhi, apekkhaṃ hitvā sabbathā.",
  "anya-e0703n61:119": "40.",
  "anya-e0703n61:120": " Pihaniye yasodehe, ciraṭṭhāyimhi sabbadā;",
  "anya-e0703n61:121": "Amhādisehi kattabbo, rājaputtehi ādaro.",
  "anya-e0703n61:122": "41.",
  "anya-e0703n61:123": " Ummaggajātakādīsu, cārittañcāpi bhūmisu;",
  "anya-e0703n61:124": "Vihitaṃ bodhisattena, vīrabhāvādinissitaṃ.",
  "anya-e0703n61:125": "42.",
  "anya-e0703n61:126": " Rāmāyaṇabhāratādi-lokiyāsu kathāsupi;",
  "anya-e0703n61:127": "Rāmassa vikkamañceva, tassa rāvaṇaghātino.",
  "anya-e0703n61:128": "43.",
  "anya-e0703n61:129": " Duyodhanādirājāno, hantvāyuddhe pavattitaṃ;",
  "anya-e0703n61:130": "Vikkamāti sayañceva, pañcannaṃ paṇḍusūnūnaṃ.",
  "anya-e0703n61:131": "44.",
  "anya-e0703n61:132": " Itihāsakathāyañca, devāsuraraṇe purā;",
  "anya-e0703n61:133": "Dussantādimahīpehi, katañca caritabbhūtaṃ.",
  "anya-e0703n61:134": "45.",
  "anya-e0703n61:135": " Ummūlitavato tassa, nandavaṃsanarissare;",
  "anya-e0703n61:136": "Cārakkadvijaseṭṭhassa, sutvā buddhibalampi ca.",
  "anya-e0703n61:137": "46.",
  "anya-e0703n61:138": " Sabbā netāni lokamhi, yāvajjadivasā bhuvi;",
  "anya-e0703n61:139": "Tesaṃ asannidhānepi, suppasiddhiṃ gatāni hi.",
  "anya-e0703n61:140": "47.",
  "anya-e0703n61:141": " Suladdhaṃ jīvitaṃ tesaṃ, asādhāraṇamīdisaṃ;",
  "anya-e0703n61:142": "Caritātisayaṃ kattuṃ, samatthā honti ye bhuvi.",
  "anya-e0703n61:143": "48.",
  "anya-e0703n61:144": " Jāyitvā khattavaṃsamhi, khattavīravarodhitaṃ;",
  "anya-e0703n61:145": "Yadihaṃ na karissāmi, moghā me jāti hessati.",
  "anya-e0703n61:146": "49.",
  "anya-e0703n61:147": " Tesamabbhadhikā kāla-sampadāyeva kevalaṃ;",
  "anya-e0703n61:148": "Mayā te adhikā kintu, paññādīhīti cintiya.",
  "anya-e0703n61:149": "50.",
  "anya-e0703n61:150": " Piturājā ca me’dāni, pacchime vayasiṭṭhito;",
  "anya-e0703n61:151": "Yadidaṃ pettikaṃ rajjaṃ, mama hatthagatabbhave.",
  "anya-e0703n61:152": "51.",
  "anya-e0703n61:153": " Rājalakkhiva so peta-cetaso me pamādato;",
  "anya-e0703n61:154": "Yathicchitañce na bhave, mahatī jāni me bhusaṃ.",
  "anya-e0703n61:155": "52.",
  "anya-e0703n61:156": " Ettheva nivasanto’haṃ, carāpiya sake vare;",
  "anya-e0703n61:157": "Paramaṇḍalavuttantaṃ, jāneyyaṃ yadi tattano.",
  "anya-e0703n61:158": "53.",
  "anya-e0703n61:159": " Randhaṃ paccatthikānantu, pakāsetuṃ rathātathaṃ;",
  "anya-e0703n61:160": "Adhippāyānurūpaṃ me, samatthā vā na vācarā.",
  "anya-e0703n61:161": "54.",
  "anya-e0703n61:162": " Ye keci’dha janā santi, sabbe te mama sammukhā;",
  "anya-e0703n61:163": "Balīyattaṃ’va sattūnaṃ, kathayanti anekaso.",
  "anya-e0703n61:164": "55.",
  "anya-e0703n61:165": " Paccekaraṭṭhasāmīhi, pitubhūpehi tihipi;",
  "anya-e0703n61:166": "Ekībhūya karitvāna, sattakkhattuṃ mahāhavaṃ.",
  "anya-e0703n61:167": "56.",
  "anya-e0703n61:168": " Sādhetuṃ dukkaraṃ raṭṭhaṃ, bhavate kākinā kathaṃ;",
  "anya-e0703n61:169": "Sisunā gaṇhituṃ sakkā, khuddarajjo pabhoginā.",
  "anya-e0703n61:170": "57.",
  "anya-e0703n61:171": " Sukaraṃ mūlabhūtassa, tassa rajjassa sādhanaṃ;",
  "anya-e0703n61:172": "Iti duccintaṃtaṃ tuyhaṃ, dūre tabbamidaṃ’’iti.",
  "anya-e0703n61:173": "58.",
  "anya-e0703n61:174": " Kaṇṇe tatthasalākāyo, pavesentā’va nekaso;",
  "anya-e0703n61:175": "Mahantattaṃ kathente’vaṃ, bahudhā paramaṇḍale.",
  "anya-e0703n61:176": "59.",
  "anya-e0703n61:177": " Ajānanaṃ yathābhūtaṃ, vadantānaṃ kubuddhinaṃ;",
  "anya-e0703n61:178": "Sabbametaṃ vaco jātu, saddhātabbaṃ siyā na hi.",
  "anya-e0703n61:179": "60.",
  "anya-e0703n61:180": " Lesenekena gantvāna, khippaṃ’va paramaṇḍalaṃ;",
  "anya-e0703n61:181": "Sarūpaṃ tattha ussāmi, ahameveti cintayi.",
  "anya-e0703n61:182": "61.",
  "anya-e0703n61:183": " Yadi me pītubhūpālo, viññāyetaṃ vitakkitaṃ;",
  "anya-e0703n61:184": "Abhijātassa puttassa, vaṃsajotikarassa me.",
  "anya-e0703n61:185": "62.",
  "anya-e0703n61:186": " Gatassa satthu visaya-manatthopi siyā iti;",
  "anya-e0703n61:187": "Anukampādhiyā mayhaṃ, gamanaṃ vārayissati.",
  "anya-e0703n61:188": "63.",
  "anya-e0703n61:189": " Manorathassa saṃsiddhi, sabbathā mena hessati;",
  "anya-e0703n61:190": "Tasmā niguḷarūpena, gamanaṃ bhaddakaṃ iti.",
  "anya-e0703n61:191": "64.",
  "anya-e0703n61:192": " Laddhāna rattiyama thekadinaṃ khaṇaññū,",
  "anya-e0703n61:193": "So tādisaṃ khaṇamakhīṇatarorūpāyo;",
  "anya-e0703n61:194": "Jānāti no sakapitāgamanaṃ tathātaṃ,",
  "anya-e0703n61:195": "Gehā’bhinikkhamitathā caturo kumāro.",
  "anya-e0703n61:196": "Sujanappasādasaṃvegatthāya kate mahāvaṃse",
  "anya-e0703n61:197": "Paramaṇḍalābhigamano nāma",
  "anya-e0703n61:198": "Dvisaṭṭhimo paricchedo."
}