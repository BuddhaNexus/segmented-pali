{
  "anya-e0501n16:0": "17. Jhānapaccayo",
  "anya-e0501n16:1": "Satta jhānaṅgāni jhānapaccayo, vitakko vicāro pīti somanassaṁ domanassaṁ upekkhā ekaggatā. Tehi sahajātā pañcaviññāṇavajjitā cittacetasikadhammā ca rūpadhammā ca tassa paccayuppannā.",
  "anya-e0501n16:2": "Kenaṭṭhena jhānanti. Upanijjhāyanaṭṭhena jhānaṁ. Upanijjhāya naṭṭhenāti ca manasā ārammaṇaṁ upagantvā nijjhāyanaṭṭhena pekkhanaṭṭhena. Yathā hi issāso dūre ṭhatvā khuddake lakkhamaṇḍale saraṁ pavesento hatthehi saraṁ ujukañca niccalañca katvā maṇḍalañca vibhūtaṁ katvā cakkhunā nijjhāyanto paveseti. Evameva imehi aṅgehi cittaṁ ujukañca niccalañca katvā ārammaṇañca vibhūtaṁ katvā nijjhāyanto puggalo upanijjhāyatīti vuccati. Evaṁ upanijjhāyitvā yaṁkiñci kāyakammaṁ vā vacīkammaṁ vā manokammaṁ vā karonto avirajjhamāno karoti.",
  "anya-e0501n16:3": "Tattha kāyakammaṁ nāma abhikkamappaṭikkamādikaṁ vuccati. Vacīkammaṁ nāma akkharavaṇṇaparipuṇṇaṁ vacībhedakaraṇaṁ vuccati. Manokammaṁ nāma yaṁkiñci manasā ārammaṇavibhāvanaṁ vuccati. Dānakammaṁ vā pāṇātipāta kammaṁ vā anurūpehi jhānaṅgehi vinā dubbalena cittena kātuṁ na sakkā hoti. Esa nayo sesesu kusalākusala kammesūti.",
  "anya-e0501n16:4": "Ayañca attho vitakkādīnaṁ jhānaṅgadhammānaṁ visuṁ visuṁ sabhāva lakkhaṇehi dīpetabbo. Sampayuttadhamme ārammaṇābhiniropana lakkhaṇo vitakko, so cittaṁ ārammaṇe daḷhaṁ niyojeti. Ārammaṇānumajjanalakkhaṇo vicāro, so cittaṁ ārammaṇe daḷhaṁ saṁyojeti. Ārammaṇasampiyāyanalakkhaṇāpīti, sā cittaṁ ārammaṇe parituṭṭhaṁ karoti. Tissopi vedanā ārammaṇarasānu bhavanalakkhaṇā, tāpi cittaṁ ārammaṇe iṭṭhāniṭṭhamajjhattarasānubhavana kiccena daḷhappaṭibaddhaṁ karonti. Samādhānalakkhaṇā ekaggatā, sāpi cittaṁ ārammaṇe niccalaṁ katvā ṭhapetīti. Jhānapaccayadīpanā niṭṭhitā."
}