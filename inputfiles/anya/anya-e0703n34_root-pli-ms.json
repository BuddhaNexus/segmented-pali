{
  "anya-e0703n34:0": "Pañcatiṁsatimapariccheda",
  "anya-e0703n34:1": "Dvādasarājako",
  "anya-e0703n34:2": "1.",
  "anya-e0703n34:3": " Āmaṇḍagāmaṇyabhayo, mahādāṭhikaaccaye;",
  "anya-e0703n34:4": "Navavassanaṭṭhamāse, rajjaṁ kāresi taṁ suto.",
  "anya-e0703n34:5": "2.",
  "anya-e0703n34:6": " Chattāti chattaṁ kāresi, mahāthūpe manorame;",
  "anya-e0703n34:7": "Tatheva pādavediñca, muddhavediñca kārayi.",
  "anya-e0703n34:8": "3.",
  "anya-e0703n34:9": " Tatheva lohapāsāda, thūpavhe posathavhaye;",
  "anya-e0703n34:10": "Kāresi kucchiājiraṁ, kucchiāḷindameva ca.",
  "anya-e0703n34:11": "4.",
  "anya-e0703n34:12": " Ubhayatthāpi kāresi, cāruṁ ratanapaṇḍapaṁ;",
  "anya-e0703n34:13": "Rajataleṇa vihārañca, kārāpesi narādhipe.",
  "anya-e0703n34:14": "5.",
  "anya-e0703n34:15": " Mahāgāmeṇḍavāpiṁso, passe kāriya dakkhiṇe;",
  "anya-e0703n34:16": "Dakkhiṇassa vihārassa, adāsi puññadakkhiṇo.",
  "anya-e0703n34:17": "6.",
  "anya-e0703n34:18": " Māghātaṁ sakale dīpe, kāresi manujādhipo;",
  "anya-e0703n34:19": "Valliphalāni sabbāni, ropāpetvā tahiṁ tahiṁ.",
  "anya-e0703n34:20": "7.",
  "anya-e0703n34:21": " Maṁ sakubhaṇḍakaṁ nāma, āmaṇḍiya mahīpati;",
  "anya-e0703n34:22": "Pattaṁ pūrāpayitvāna, kāretvā vatthacumbaṭaṁ.",
  "anya-e0703n34:23": "8.",
  "anya-e0703n34:24": " Dāpesi sabbasaṅghassa, vippasannena cetasā;",
  "anya-e0703n34:25": "Patte pūrāpayitvā so, āmaṇḍa gāmaṇividū.",
  "anya-e0703n34:26": "9.",
  "anya-e0703n34:27": " Taṅkaniṭṭhokaṇirājā-tisso ghātiya tātaraṁ;",
  "anya-e0703n34:28": "Tīṇi vassāni nagare, rajjaṁ kāresi khattiyo.",
  "anya-e0703n34:29": "10.",
  "anya-e0703n34:30": " Uposathagharaṭṭaṁ esā, nicchini cekiyavhaye;",
  "anya-e0703n34:31": "Rājāparādhakammamhi, putte saṭṭhitu bhikkhavo.",
  "anya-e0703n34:32": "11.",
  "anya-e0703n34:33": " Sahoḍḍe gāhayitvāna, rājā cetiya pabbate;",
  "anya-e0703n34:34": "Khipāpesi kaṇiravhe, pabbhāramhi asīlake.",
  "anya-e0703n34:35": "12.",
  "anya-e0703n34:36": " Kaṇirājā accayena, āmaṇḍagāmaṇi suto;",
  "anya-e0703n34:37": "Cūḷābhayo vassamekaṁ, rajjaṁ kāresi khattiyo.",
  "anya-e0703n34:38": "13.",
  "anya-e0703n34:39": " So goṇakanadītīre, purapassamhi dakkhiṇe;",
  "anya-e0703n34:40": "Kārāpesi mahīpālo, vihāre cūḷagallakaṁ.",
  "anya-e0703n34:41": "14.",
  "anya-e0703n34:42": " Cūḷābhayassa’cca yena, sīvali taṁ kaniṭṭhikā;",
  "anya-e0703n34:43": "Āmaṇḍadhītā caturo, māse rajjamakārayi.",
  "anya-e0703n34:44": "15.",
  "anya-e0703n34:45": " Āmaṇḍa bhāgineyyā tu, sīvaliṁ apanīyataṁ;",
  "anya-e0703n34:46": "Iḷanāgoti nāmena, chattaṁ ussāpayi pure.",
  "anya-e0703n34:47": "16.",
  "anya-e0703n34:48": " Tissavāpiṁ gate tasmiṁ, ādivasse narādhipe;",
  "anya-e0703n34:49": "Taṁ hitvā puramāgañchuṁ, bahavolambakaṇṇakā.",
  "anya-e0703n34:50": "17.",
  "anya-e0703n34:51": " Tahiṁ adisvā te rājā, kuddho tehi akārayi;",
  "anya-e0703n34:52": "Maddayaṁ vāpiyā passe, mahāthūpañjasaṁsayaṁ.",
  "anya-e0703n34:53": "18.",
  "anya-e0703n34:54": " Tesaṁ vicārake katvā, caṇḍāle ca ṭhapāpayi;",
  "anya-e0703n34:55": "Tena kuddhālambakaṇṇā, sabbe hutvāna ekato.",
  "anya-e0703n34:56": "19.",
  "anya-e0703n34:57": " Rājānaṁ taṁ gahetvāna, rundhitvāna sake ghare;",
  "anya-e0703n34:58": "Sayaṁ rajjaṁ vicāresuṁ, rañño devī tadā sakaṁ.",
  "anya-e0703n34:59": "20.",
  "anya-e0703n34:60": " Puttaṁ candamukhasivaṁ, maṇḍayitvā kumārakaṁ;",
  "anya-e0703n34:61": "Datvāna hatthe dhātīnaṁ, maṅgalahatthi santike.",
  "anya-e0703n34:62": "21.",
  "anya-e0703n34:63": " Pesesi vatvā sandesaṁ, netvā taṁ dhātiyo tahiṁ;",
  "anya-e0703n34:64": "Vadiṁsu devisandesaṁ, sabbaṁ maṅgala hatthino.",
  "anya-e0703n34:65": "22.",
  "anya-e0703n34:66": " ‘‘Ayaṁ te sādhino putto,",
  "anya-e0703n34:67": "Sāmiko cārake ṭhito;",
  "anya-e0703n34:68": "Arihi ghātato seso,",
  "anya-e0703n34:69": "Tayā ghāto imassa tu.",
  "anya-e0703n34:70": "23.",
  "anya-e0703n34:71": " Tvamenaṁ kira ghātehi, idaṁ devivaco’’iti;",
  "anya-e0703n34:72": "Vatvā tu sayāpesuṁ, pādamūlamhi hatthino.",
  "anya-e0703n34:73": "24.",
  "anya-e0703n34:74": " Dukkhito so ruditvāna, nāgo bhetvāna āḷakaṁ;",
  "anya-e0703n34:75": "Pavisitvā mahāvatthuṁ, dvāraṁ pātiya thāmasā.",
  "anya-e0703n34:76": "25.",
  "anya-e0703n34:77": " Rañño nisinnaṅgaṇamhi, ugghāṭetvā kavāṭakaṁ;",
  "anya-e0703n34:78": "Nisīdāpiya taṁ khandhe, mahātitthamupāgami.",
  "anya-e0703n34:79": "26.",
  "anya-e0703n34:80": " Nāvaṁ āro payitvāna, rājānaṁ tattha kuñjaro;",
  "anya-e0703n34:81": "Pacchimo dadhitīrena, sayaṁ malaya māruhī.",
  "anya-e0703n34:82": "27.",
  "anya-e0703n34:83": " Paratīre vasitvā so, tīṇivassāni khattiyo;",
  "anya-e0703n34:84": "Balakāyaṁ gahetvāna, āgā nāvāti rohaṇaṁ.",
  "anya-e0703n34:85": "28.",
  "anya-e0703n34:86": " Titthe sakkharasobbhamhi, otaritvāna bhūpati;",
  "anya-e0703n34:87": "Akāsi rohaṇe tattha, mahantaṁ balasaṅgahaṁ.",
  "anya-e0703n34:88": "29.",
  "anya-e0703n34:89": " Rañño maṅgalahatthiso, dakkhiṇaṁ malayaṁ tato;",
  "anya-e0703n34:90": "Rohaṇaṁye’vupāgañchi, tassa kammāni kātave.",
  "anya-e0703n34:91": "30.",
  "anya-e0703n34:92": " Mahāpadumanāmassa, tattha jātakabhāṇino;",
  "anya-e0703n34:93": "Tulādhāravhavāsissa, mahātherassa santike.",
  "anya-e0703n34:94": "31.",
  "anya-e0703n34:95": " Kapijātakaṁ sutvāna, bodhisatte pasādavā;",
  "anya-e0703n34:96": "Nāgamahāvihāraṁ so, jiyāmuttadhanussataṁ.",
  "anya-e0703n34:97": "32.",
  "anya-e0703n34:98": " Katvā kāresi thūpañca, vaḍḍhāpesi yathāṭhitaṁ;",
  "anya-e0703n34:99": "Tissavāpiñca kāresi, tathā duravhavāpikaṁ.",
  "anya-e0703n34:100": "33.",
  "anya-e0703n34:101": " So gahetvā balaṁ rājā, yuddhāya abhinikkhami;",
  "anya-e0703n34:102": "Taṁ sutvā lambakaṇṇā ca, yuddhāya abhisaṁyutā.",
  "anya-e0703n34:103": "34.",
  "anya-e0703n34:104": " Papallakkhandhadvāramhi, khette hiṅkaravāpike;",
  "anya-e0703n34:105": "Yuddhaṁ ubhinnaṁ vattittha, aññamaññavihesanaṁ.",
  "anya-e0703n34:106": "35.",
  "anya-e0703n34:107": " Nāvākilantadehattā, posā sīdanti rājino;",
  "anya-e0703n34:108": "Rājā nāmaṁ sāvayitvā, sayaṁ pāvisi tena so.",
  "anya-e0703n34:109": "36.",
  "anya-e0703n34:110": " Tena bhītālambakaṇṇā, sayiṁsu udarena so;",
  "anya-e0703n34:111": "Tesaṁ sīsāni chinditvā, ratanābhisamaṁkari.",
  "anya-e0703n34:112": "37.",
  "anya-e0703n34:113": " Tikkhattumevantukate, karuṇāya mahīpati;",
  "anya-e0703n34:114": "‘‘Amāretvā’va gaṇhātha, jīvaggāha’nti abruvi.",
  "anya-e0703n34:115": "38.",
  "anya-e0703n34:116": " Tato vijitasaṅgāmo, puraṁ āgamma bhūpati;",
  "anya-e0703n34:117": "Chattaṁ ussāpayitvāna tissavāpi chaṇaṁ agā.",
  "anya-e0703n34:118": "39.",
  "anya-e0703n34:119": " Jalakīḷāya uggantvā, sumaṇḍitapasādhito;",
  "anya-e0703n34:120": "Attano sirisampattiṁ, disvā tassantarāyike.",
  "anya-e0703n34:121": "40.",
  "anya-e0703n34:122": " Lambakaṇṇe saritvāna, kuddho so yojayīrathe;",
  "anya-e0703n34:123": "Yugaparamparā tesaṁ, purato pāvisī puraṁ.",
  "anya-e0703n34:124": "41.",
  "anya-e0703n34:125": " Mahāvatthussa ummāre, ṭhatvā rājāṇapesi so;",
  "anya-e0703n34:126": "‘‘Imesaṁ sīsamummāre, asmiṁ chindatha bho’’iti.",
  "anya-e0703n34:127": "42.",
  "anya-e0703n34:128": " Goṇā eterathe yuttā, tava honti rathesabha;",
  "anya-e0703n34:129": "Siṅgaṁkhurañca etesaṁ, chedāpayata bho’’iti.",
  "anya-e0703n34:130": "43.",
  "anya-e0703n34:131": " Mātuyā atha saññatto, sīsacchedaṁ nivāriya;",
  "anya-e0703n34:132": "Nāsañca pādaṅguṭṭhañca, tesaṁ rājā achedayi.",
  "anya-e0703n34:133": "44.",
  "anya-e0703n34:134": " Hatthivutthaṁ janapadaṁ, adā hatthissa khattiyo;",
  "anya-e0703n34:135": "Hatthibhogo janapado, iti tenāsi nāmato.",
  "anya-e0703n34:136": "45.",
  "anya-e0703n34:137": " Evaṁ anurādhapure, iḷānāgo mahīpati;",
  "anya-e0703n34:138": "Chabbassāni anunāni, rajjaṁ kāresi khattiyo.",
  "anya-e0703n34:139": "46.",
  "anya-e0703n34:140": " Iḷanāgaccaye tassa, putto candamukhosivo;",
  "anya-e0703n34:141": "Aṭṭhavassaṁ sattamāsaṁ, rājā rajjamakārayi.",
  "anya-e0703n34:142": "47.",
  "anya-e0703n34:143": " Maṇikāragāme vāpi, kārāpetvā mahīpati;",
  "anya-e0703n34:144": "Issarasamaṇavhassa, vihārassa adāsi so.",
  "anya-e0703n34:145": "48.",
  "anya-e0703n34:146": " Tassa rañño mahesī ca, saṅgāme pattimattano;",
  "anya-e0703n34:147": "Tassevā’dā vihārassa, damiḷadevīti vissutā.",
  "anya-e0703n34:148": "49.",
  "anya-e0703n34:149": " Taṁ tissavāpī kīḷāya, hantvā candamukhaṁ sivaṁ;",
  "anya-e0703n34:150": "Yasaḷālakatisso’ti, vissuto taṅkaniṭṭhako.",
  "anya-e0703n34:151": "50.",
  "anya-e0703n34:152": " Anurādhapure ramme, laṅkābhuvadane subhe;",
  "anya-e0703n34:153": "Sattavassānaṭṭhamāse, rājā rajjamakārayi.",
  "anya-e0703n34:154": "51.",
  "anya-e0703n34:155": " Dovirikassa dattassa, puttho dovāriko sayaṁ;",
  "anya-e0703n34:156": "Rañño sadisarūpena, ahosi subhanāmavā.",
  "anya-e0703n34:157": "52.",
  "anya-e0703n34:158": " Subhaṁ balatthaṁ taṁ rājā, rājabhūsāya bhūsiya;",
  "anya-e0703n34:159": "Nisidāpiya pallaṅke, hāsatthaṁ yasaḷālako.",
  "anya-e0703n34:160": "53.",
  "anya-e0703n34:161": " Sīsacoḷaṁ balatthassa, sasīse paṭimuñciya;",
  "anya-e0703n34:162": "Yaṭṭhiṁ gahetvā hatthena, dvāramūle ṭhito sayaṁ.",
  "anya-e0703n34:163": "54.",
  "anya-e0703n34:164": " Vandantesu amaccesu, nisinnaṁ āsanamhi taṁ;",
  "anya-e0703n34:165": "Rājā hasati evaṁ so, kurute antarantarā.",
  "anya-e0703n34:166": "55.",
  "anya-e0703n34:167": " ‘‘Balattho ekadivasaṁ, rājānaṁ hasamānakaṁ;",
  "anya-e0703n34:168": "Ayaṁ balattho kasmā me, sammukhāhasatī’’ti so.",
  "anya-e0703n34:169": "56.",
  "anya-e0703n34:170": " Mārāpayitvā rājānaṁ, balattho so subho idha;",
  "anya-e0703n34:171": "Rajjaṁ kāresi chabbassaṁ, subharājāti vissuto.",
  "anya-e0703n34:172": "57.",
  "anya-e0703n34:173": " Dvisu mahāvihāresu, subharājā manoramaṁ;",
  "anya-e0703n34:174": "Pariveṇapantiṁ subha-nāmakaṁyeva kārayi.",
  "anya-e0703n34:175": "58.",
  "anya-e0703n34:176": " Uruvelasamīpamhi, tathā vellivihārakaṁ;",
  "anya-e0703n34:177": "Puratthime ekadvāraṁ, gaṅgante nandigāmakaṁ.",
  "anya-e0703n34:178": "59.",
  "anya-e0703n34:179": " Lambakaṇṇasuto eko, uttarapassavāsiko;",
  "anya-e0703n34:180": "Senāpatimupaṭṭhāsi, vasabho nāma mātulaṁ.",
  "anya-e0703n34:181": "60.",
  "anya-e0703n34:182": " Hessati vasabho nāma, rājā’ti sutiyāsadā;",
  "anya-e0703n34:183": "Ghāteti rājādīpamhi, sabbe vasabhanāmake.",
  "anya-e0703n34:184": "61.",
  "anya-e0703n34:185": " ‘‘Rañño dassāma vasataṁ, ima’’nti bhariyāya so;",
  "anya-e0703n34:186": "Senāpatimantayitvā, pāto rājakulaṁ agā.",
  "anya-e0703n34:187": "62.",
  "anya-e0703n34:188": " Gacchato tena sahasā, tambulaṁ cuṇṇavajjitaṁ;",
  "anya-e0703n34:189": "Hatthamhi vasabhassā’dā, taṁ sādhu parirakkhituṁ.",
  "anya-e0703n34:190": "63.",
  "anya-e0703n34:191": " Rājagehassa dvāramhi, tambulaṁ cuṇṇavajjitaṁ;",
  "anya-e0703n34:192": "Senāpati udikkhitvā, taṁ cuṇṇatthaṁ visajjayi.",
  "anya-e0703n34:193": "64.",
  "anya-e0703n34:194": " Senāpatissa bhariyā, cuṇṇatthaṁ vasabhaṁ gataṁ;",
  "anya-e0703n34:195": "Vatvā rahassaṁ datvā ca, sahassaṁ taṁ palāpayi.",
  "anya-e0703n34:196": "65.",
  "anya-e0703n34:197": " Mahāvihāraṭhānaṁ so, gantvāna vasabho pana;",
  "anya-e0703n34:198": "Tattha therehi khiranna-vatthehi katasaṅgaho.",
  "anya-e0703n34:199": "66.",
  "anya-e0703n34:200": " Tato paraṁ kuṭṭhino ca, rājabhāvāya nicchitaṁ;",
  "anya-e0703n34:201": "Sutvāna vacanaṁhaṭṭho, ‘‘coro hessa’’nti nicchito.",
  "anya-e0703n34:202": "67.",
  "anya-e0703n34:203": " Laddhasamatthapurise, gāmaghātaṁ tato paraṁ;",
  "anya-e0703n34:204": "Karonto rohaṇaṁ gantvā, kapallapuvopadesato.",
  "anya-e0703n34:205": "68.",
  "anya-e0703n34:206": " Kamena raṭṭhaṁ kaṇhantho, sampattabalavāhano;",
  "anya-e0703n34:207": "So rājā dvīhi vassehi, āgamma purasantikaṁ.",
  "anya-e0703n34:208": "69.",
  "anya-e0703n34:209": " Subharājaṁ raṇe hantvā, vasabho so mahabbalo;",
  "anya-e0703n34:210": "Ussāpayi purebhattaṁ, mātulo’pi raṇe pati.",
  "anya-e0703n34:211": "70.",
  "anya-e0703n34:212": " Taṁ mātulassa sariraṁ, pubbabhūtopakārikaṁ;",
  "anya-e0703n34:213": "Akāsi vasabho rājā, mahesiṁ mettanāmikaṁ.",
  "anya-e0703n34:214": "71.",
  "anya-e0703n34:215": " Sohorapāṭhakaṁ pucchi, āyuppamāṇamattano;",
  "anya-e0703n34:216": "‘‘Āha dvādasavassāni’’, rahoyevassa sopi ca.",
  "anya-e0703n34:217": "72.",
  "anya-e0703n34:218": " Rahassaṁ rakkhaṇatthāya, sahassaṁ tassā dāpiya;",
  "anya-e0703n34:219": "Saṅghaṁ so sannipātetvā, vanditvā pucchi bhūpati.",
  "anya-e0703n34:220": "73.",
  "anya-e0703n34:221": " ‘‘Siyānu bhante āyussa, vaḍḍhanakāraṇaṁ’’iti;",
  "anya-e0703n34:222": "‘‘Atthī’’ti saṅgho ācikkhi, antarāyavimocanaṁ.",
  "anya-e0703n34:223": "74.",
  "anya-e0703n34:224": " Parissāvanadānañca, āvāsadāna meva ca;",
  "anya-e0703n34:225": "Gilānavattadānañca, dātabbaṁ manujādhipa.",
  "anya-e0703n34:226": "75.",
  "anya-e0703n34:227": " ‘‘Kātabbaṁ jiṇṇakāvāsa-paṭisaṅkharaṇaṁ tathā;",
  "anya-e0703n34:228": "Pañcasīlasamādānaṁ, katvā taṁ sādhurakkhiyaṁ.",
  "anya-e0703n34:229": "76.",
  "anya-e0703n34:230": " Uposathūpavāso ca, kattabbo’ posathe’’iti;",
  "anya-e0703n34:231": "Rājā sādhūti gantvāna, tathā sabbaṁ makāsi so.",
  "anya-e0703n34:232": "77.",
  "anya-e0703n34:233": " Tiṇṇaṁ tiṇṇañca vassānaṁ, accayena mahīpati;",
  "anya-e0703n34:234": "Dīpamhi sabbasaṅghassa, ticīvaramadāpayi.",
  "anya-e0703n34:235": "78.",
  "anya-e0703n34:236": " Anāgatānaṁ therānaṁ, pesayitvāna dāpayi;",
  "anya-e0703n34:237": "Dvattiṁsāyahi ṭhānesu, dāpesi madhupāyasaṁ.",
  "anya-e0703n34:238": "79.",
  "anya-e0703n34:239": " Catusaṭṭhiyā ca ṭhānesu, mahādānaṁtu missakaṁ;",
  "anya-e0703n34:240": "Sahassavaṭṭi catusu, ṭhānesu ca jalāpayi.",
  "anya-e0703n34:241": "80.",
  "anya-e0703n34:242": " Cetiyapabbate ceva, thūpārāme ca cetiye;",
  "anya-e0703n34:243": "Mahāthūpe mahābodhi-ghare iti imesu hi.",
  "anya-e0703n34:244": "81.",
  "anya-e0703n34:245": " Cittalakūṭe kāresi, dasathūpe manorame;",
  "anya-e0703n34:246": "Dīpe’khilamhi āvāse, jiṇṇe ca paṭisaṅkhari.",
  "anya-e0703n34:247": "82.",
  "anya-e0703n34:248": " Valliyeravihāre ca, therassa so pasīdiya;",
  "anya-e0703n34:249": "Mahāvalligottaṁ nāma, vihārañca akārayi.",
  "anya-e0703n34:250": "83.",
  "anya-e0703n34:251": " Kāresi anurārāmaṁ, mahāgāmassa santike;",
  "anya-e0703n34:252": "Heḷigāmaṭṭhakarisa, sahassaṁ tassa dāpayi.",
  "anya-e0703n34:253": "84.",
  "anya-e0703n34:254": " Mucelavihāraṁ kāretvā, so tissavaḍḍhamānake;",
  "anya-e0703n34:255": "Āḷisārodakabhāgaṁ, vihārassa adāpayi.",
  "anya-e0703n34:256": "85.",
  "anya-e0703n34:257": " Kalambatitthe thūpamhi, kāresiṭṭhikakañcukaṁ;",
  "anya-e0703n34:258": "Kāresuposathā gāraṁ, vaṭṭitelattha massatu.",
  "anya-e0703n34:259": "86.",
  "anya-e0703n34:260": " Sahassakarīsavāpiṁso , kārāpetvā adāsi ca;",
  "anya-e0703n34:261": "Kāresuposathāgāraṁ, vihāre kumbhigallake.",
  "anya-e0703n34:262": "87.",
  "anya-e0703n34:263": " Soye’vu posathāgāraṁ, issarasamaṇake idha;",
  "anya-e0703n34:264": "Thūpārāmethūpagharaṁ, kārāpesi mahīpati.",
  "anya-e0703n34:265": "88.",
  "anya-e0703n34:266": " Mahāvihāre pariveṇa, pantiṁ pacchimapekkhiniṁ;",
  "anya-e0703n34:267": "Kāresi ca catusālañca, jiṇṇakaṁ paṭisaṅkhari.",
  "anya-e0703n34:268": "89.",
  "anya-e0703n34:269": " Catubuddhapaṭimārammaṁ, paṭimānaṁgharaṁtathā;",
  "anya-e0703n34:270": "Mahābodhiṅgaṇe ramme, rājā soyeva kārayi.",
  "anya-e0703n34:271": "90.",
  "anya-e0703n34:272": " Tassa rañño mahesī sā, vuttanāmā manoramaṁ;",
  "anya-e0703n34:273": "Thūpaṁ thūpagharañceva, rammaṁ tatheva kārayi.",
  "anya-e0703n34:274": "91.",
  "anya-e0703n34:275": " Thūpārāme thūpagharaṁ, niṭṭhāpetvā mahīpati;",
  "anya-e0703n34:276": "Tassa niṭṭhāpitamahe, mahādānamadāsi ca.",
  "anya-e0703n34:277": "92.",
  "anya-e0703n34:278": " Yuttānaṁ buddhavacane, bhikkhūnaṁ paccayampi ca;",
  "anya-e0703n34:279": "Bhikkhūnaṁ dhammakathikānaṁ, sappiphāṇitameva ca.",
  "anya-e0703n34:280": "93.",
  "anya-e0703n34:281": " Nagarassa catudvāre, kapaṇavaṭṭañca dāpayi;",
  "anya-e0703n34:282": "Gilānānañca bhikkhūnaṁ, gilānavaṭṭameva ca.",
  "anya-e0703n34:283": "94.",
  "anya-e0703n34:284": " Mayettiṁ rājuppalavāpiṁ, vahakolambagāmakaṁ;",
  "anya-e0703n34:285": "Mahānika vittavāpiṁ, mahārāmotti meva ca.",
  "anya-e0703n34:286": "95.",
  "anya-e0703n34:287": " Kehālaṁ kāḷivāpiñca, cambuṭṭhiṁ vātamaṅganaṁ;",
  "anya-e0703n34:288": "Abhivaḍḍhamānakañca, iccekādasa vāpiyo.",
  "anya-e0703n34:289": "96.",
  "anya-e0703n34:290": " Dvādasa mātikā ceva, subhikkhatthamakārayi;",
  "anya-e0703n34:291": "Guttattha purapākāraṁ, ceva muccamakārayi.",
  "anya-e0703n34:292": "97.",
  "anya-e0703n34:293": " Gopurañca catudvāre, mahāvatthuñca kārayi;",
  "anya-e0703n34:294": "Saraṁ kāresi uyyāne, haṁsetatthavisajjayi.",
  "anya-e0703n34:295": "98.",
  "anya-e0703n34:296": " Pure bahū pokkharaṇī, kārāpetvā tahiṁ tahiṁ;",
  "anya-e0703n34:297": "Ummaggena jalaṁ tattha, pavesesi mahīpati.",
  "anya-e0703n34:298": "99.",
  "anya-e0703n34:299": " Evaṁ nānāvidhaṁ puññaṁ, katvā vasabhabhūpati;",
  "anya-e0703n34:300": "Hatantarāyo so hutvā, puññakamme sadādaro.",
  "anya-e0703n34:301": "100.",
  "anya-e0703n34:302": " Catuttāsīsavassāni, pure rajjamakārayi;",
  "anya-e0703n34:303": "Catuttālīsavesākha, pūjā yo ca akārayi.",
  "anya-e0703n34:304": "101.",
  "anya-e0703n34:305": " Subharājā dharanto so, attano ekadhītaraṁ;",
  "anya-e0703n34:306": "Vasabhena bhayāsaṁkī, appesi’ṭhika vaḍḍhakiṁ.",
  "anya-e0703n34:307": "102.",
  "anya-e0703n34:308": " Attano kambalañceva, rājā bhaṇḍāni ca’ppayi;",
  "anya-e0703n34:309": "Vasabhena hate tasmiṁ, tamādāsiṭṭhavaḍḍhakī.",
  "anya-e0703n34:310": "103.",
  "anya-e0703n34:311": " Dhītiṭhāne ṭhapetvāna, vaḍḍheti attano ghare;",
  "anya-e0703n34:312": "Sakammaṁ karato tassa, bhattaṁ āhari dārikā.",
  "anya-e0703n34:313": "104.",
  "anya-e0703n34:314": " Sā nirodhasamāpannaṁ, tadambapuppha gumbake;",
  "anya-e0703n34:315": "Sattame divase disvā, bhattaṁ medhāvīnī adā.",
  "anya-e0703n34:316": "105.",
  "anya-e0703n34:317": " Puna bhattaṁ randhayitvā, pituno bhattamāhari;",
  "anya-e0703n34:318": "Papañcakāraṇaṁ puṭṭhā, tamatthaṁ pituno vadi.",
  "anya-e0703n34:319": "106.",
  "anya-e0703n34:320": " Tuṭṭho punappunañce’so, bhattaṁ therassa dāpayi;",
  "anya-e0703n34:321": "Vissattho’nāgataṁ disvā, thero āha kumārikaṁ.",
  "anya-e0703n34:322": "107.",
  "anya-e0703n34:323": " ‘‘Tavaissariyejāte, imaṁ ṭhānaṁ kumārike;",
  "anya-e0703n34:324": "Sareyyāsī’ti thero tu, tadā ca parinibbuto.",
  "anya-e0703n34:325": "108.",
  "anya-e0703n34:326": " Sake so vasabho rājā, vayappattamhi puttake;",
  "anya-e0703n34:327": "Vaṅkanāsikatissamhi, kaññaṁtassānurūpikaṁ.",
  "anya-e0703n34:328": "109.",
  "anya-e0703n34:329": " Gavesāpesi purisā, taṁ disvāna kumārikaṁ;",
  "anya-e0703n34:330": "Iṭṭhakavaḍḍhakīgāme, itthilakkhaṇa kovidā.",
  "anya-e0703n34:331": "110.",
  "anya-e0703n34:332": " Rañño nivedayuṁ rājā, tamāṇāpetumārabhi;",
  "anya-e0703n34:333": "Tassāha rājadhītattaṁ, iṭṭhakavaḍḍhakī tadā.",
  "anya-e0703n34:334": "111.",
  "anya-e0703n34:335": " Subharañño tu dhītattaṁ, kambalādīhi ñāpayi;",
  "anya-e0703n34:336": "Rājā tuṭṭho sutassā’dā, taṁ sādhu katamaṅgalaṁ.",
  "anya-e0703n34:337": "112.",
  "anya-e0703n34:338": " Vasabhassaccaye putto, vaṅkanāsika tissako;",
  "anya-e0703n34:339": "Anurādhapure rajjaṁ, tīṇi vassāni kārayi.",
  "anya-e0703n34:340": "113.",
  "anya-e0703n34:341": " So goṇanadiyā tīre, mahāmaṅgalanāmakaṁ;",
  "anya-e0703n34:342": "Vihāraṁ kārayi rājā, vaṅkanāsikatissako.",
  "anya-e0703n34:343": "114.",
  "anya-e0703n34:344": " Mahāmattā tu devī sā, sarantī therabhāsitaṁ;",
  "anya-e0703n34:345": "Vihārakāraṇatthāya, akāsi dhanasañcayaṁ.",
  "anya-e0703n34:346": "115.",
  "anya-e0703n34:347": " Vaṅkanāsikatissassa, accaye kārayī suto;",
  "anya-e0703n34:348": "Rajjaṁ bāvīsavassāni, gajjabāhukagāmaṇi.",
  "anya-e0703n34:349": "116.",
  "anya-e0703n34:350": " Sutvā so mātuvacanaṁ, mātudatthāya kārayi;",
  "anya-e0703n34:351": "Kadambapupphaṭhānamhi, rājamātuvihārakaṁ.",
  "anya-e0703n34:352": "117.",
  "anya-e0703n34:353": " Mātā satasahassaṁ sā, bhūmiatthoya paṇḍitā;",
  "anya-e0703n34:354": "Adā mahāvihārassa, vihārañca akāra yi.",
  "anya-e0703n34:355": "118.",
  "anya-e0703n34:356": " Sayameva akāresi, tattha thūpaṁ silāmayaṁ;",
  "anya-e0703n34:357": "Saṅghabhogañca pādāsi, kiṇitvāna tato tato.",
  "anya-e0703n34:358": "119.",
  "anya-e0703n34:359": " Abhayuttara mahāthūpaṁ, vaḍḍhāpetvā citāpayi;",
  "anya-e0703n34:360": "Catudvāre ca tattheva, ādimukhamakārayi.",
  "anya-e0703n34:361": "120.",
  "anya-e0703n34:362": " Gāmaṇitissavāpiṁ so, kārāpetvā mahīpati;",
  "anya-e0703n34:363": "Abhayagiri vihārassa, pākavaṭṭāya’dāsi ca.",
  "anya-e0703n34:364": "121.",
  "anya-e0703n34:365": " Maricavaṭṭikathūpamhi, kañcukañca akārayi;",
  "anya-e0703n34:366": "Kiṇitvā satasahassena, saṅghabhogamadāsi ca.",
  "anya-e0703n34:367": "122.",
  "anya-e0703n34:368": " Kāresi pacchime vasse, vihāraṁ rāmakavhayaṁ;",
  "anya-e0703n34:369": "Mahejasanasālañca, nagaramhi akārayi.",
  "anya-e0703n34:370": "123.",
  "anya-e0703n34:371": " Gajabāhussaccayena, sasuro tassa rājino;",
  "anya-e0703n34:372": "Rajjaṁ mahallako nāgo, chabbassāni akārayi.",
  "anya-e0703n34:373": "124.",
  "anya-e0703n34:374": " Puratthime pejalakaṁ, dakkhiṇe koṭi pabbataṁ;",
  "anya-e0703n34:375": "Pacchime dakapāsāṇe, nāgadīpe sālipabbataṁ.",
  "anya-e0703n34:376": "125.",
  "anya-e0703n34:377": " Bījagāme tanaveḷiṁ, rohaṇe janapade pana;",
  "anya-e0703n34:378": "Tobbalanāgapabbatañca, antoṭṭhe girihālikaṁ.",
  "anya-e0703n34:379": "126.",
  "anya-e0703n34:380": " Ete satta vihāre so, mahallanāgabhūpati;",
  "anya-e0703n34:381": "Parittenapi kālena, kārāpesi mahāmatī.",
  "anya-e0703n34:382": "127.",
  "anya-e0703n34:383": " Evaṁ asārehi dhanehi sāraṁ,",
  "anya-e0703n34:384": "Puññāni katvāna bahūni paññā;",
  "anya-e0703n34:385": "Ādenti bālā pana kāma hetu,",
  "anya-e0703n34:386": "Bahūni pāpāni karontā mohā’ti.",
  "anya-e0703n34:387": "Sujanappasādasaṁvegatthāya kate mahāvaṁse",
  "anya-e0703n34:388": "Dvādasa rājako nāma",
  "anya-e0703n34:389": "Pañcatiṁsatimo paricchedo."
}