{
  "anya-e0501n9:0": "10. Purejātapaccayo",
  "anya-e0501n9:1": "Tividho purejātapaccayo. Vatthupurejātapaccayo ca ārammaṇapurejātapaccayo ca vatthārammaṇapurejātapaccayo ca.",
  "anya-e0501n9:2": "Tattha vatthupurejāto ca vatthārammaṇapurejāto ca pubbe nissayapaccaye nissayanāmena vuttā eva.",
  "anya-e0501n9:3": "Ārammaṇapurejāto nāma paccuppannāni aṭṭhārasanipphannarūpāni eva. Tesupi paccuppannāni rūpasaddādīni pañcārammaṇāni pañcannaṁ pañcaviññāṇa vīthicittānaṁ niyamato ārammaṇapurejātapaccayā honti. Yathā hi vīṇāsaddā nāma vīṇātantīsu vīṇādaṇḍakena paharaṇa paccayā eva uppajjanti. Evañca sati te saddā purejātāhi vīṇātanti vīṇādaṇḍakehi vinā uppajjituṁ na sakkonti. Evamevaṁ pañca viññāṇa vīthicittānipi pañcasu vatthudvāresu pañcannaṁ ārammaṇānaṁ āpātāgamana paccayā eva uppajjanti. Āpātāgamanañca tesaṁ dvinnaṁ ṭhitipattakāle eva hoti. Na kevalañca tasmiṁ kāle tāni pañcārammaṇāni tesu pañcavatthūsu eva āpātamāgacchanti. Atha kho bhavaṅgamanodvārepi āpātaṁ āgacchantiyeva. Tasmiṁ āpātagamanattā eva taṁ bhavaṅgampi dvikkhattuṁ calitvā upacchijjati, bhavaṅgupacchede eva tāni vīthicittāni uppajjanti. Evañca sati tāni vīthicittāni purejātehi vatthu dvārārammaṇehi vinā uppajjituṁ na sakkontīti. Tāni pana sabbānipi aṭṭhārasanipphannarūpāni niruddhāni hutvā atītānipi honti, anuppannāni hutvā anāgatānipi honti. Uppannāni hutvā paccuppannānipi honti. Sabbānipi manoviññāṇavīthicittānaṁ ārammaṇāni honti. Tesu paccuppannāni eva tesaṁ ārammaṇapurejātapaccayā honti. Yadā dūre vā paṭicchanne vā ṭhitaṁ taṁ taṁ ārammaṇavatthuṁ manasā eva ārammaṇaṁ karoti, tadā taṁ taṁ vatthu sace tattha tattha vijjamānaṁ hoti, paccuppannaṁ nāma hoti. Purejātapaccayadīpanā niṭṭhitā."
}