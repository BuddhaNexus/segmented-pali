{
  "anya-e0501n4:0": "5. Samanantarapaccayo",
  "anya-e0501n4:1": "Paccayadhammavibhāgo ca paccayuppannadhammavibhāgo ca anantapaccaya sadiso.",
  "anya-e0501n4:2": "Kenaṭṭhena samanantaroti. Suṭṭhu anantaraṭṭhena samanantaro. Yathā silāthambhādīsu rūpakalāpā ekābaddhā samānāpi rūpa dhammabhāvena saṇṭhāna jātikattā majjhe paricchedarūpasahitā eva honti. Dvinnaṁ rūpakalāpānaṁ majjhe antaraṁ nāma vivaraṁ nāma atthiyeva. Na tathā purimapacchimānaṁ dvinnaṁ cittacetasika kalāpānaṁ majjhe. Te pana arūpadhammabhāvena asaṇṭhāna jātikattā majjhe paricchedadhammassa nāma kassaci ākāsavivarassa abhāvato sabbaso antara rahitā eva honti. Lokassapi dvinnaṁ kalāpānaṁ antaraṁ nāma na dissati. Tato ime sattā cittaṁ nāma niccaṁ dhuvaṁ thāvaraṁ avipariṇāmadhammanti evaṁ citte niccasaññino honti. Evaṁ suṭṭhu anantaraṭṭhena samanantaro. Anantaraṭṭhenāti ca attano anantare attasadisassa dhammantarassa uppādanaṭṭhenāti pubbe vuttameva.",
  "anya-e0501n4:3": "Evaṁ sante nirodhasamāpattikāle purimacittaṁ nāma neva saññānāsaññāyatanacittaṁ, pacchimacittaṁ nāma ariyaphalacittaṁ, dvinnaṁ cittānaṁ antare ekarattidivampi dverattidivānipi.La. Sattarattidivānipi acittako hoti. Asaññasattabhūmiyaṁpi purime kāmabhave cuticittaṁ purimacittaṁ nāma. Pacchime kāmabhave paṭisandhicittaṁ pacchimacittaṁ nāma, dvinnaṁ cittānaṁ antare asaññasattabhave pañcakappasatāni puggalo acittako tiṭṭhati. Tattha dve purimacittāni attano anantare attasadisassa dhammantarassa uppādanapaccayasattirahitāni hontīti. Na honti. Mahantehi pana bhāvanāpaṇidhibalehi paṭibāhitattā purimacittāni ca nirujjhamānāni anantare dhammantarassa uppādana sattisahitāni eva nirujjhanti. Pacchimacittāni ca uppajjamānāni tasmiṁ khaṇe ekābaddhabhāvena anuppajjitvā cirakāle eva uppajjanti. Na ca ettakamattena purimacittānaṁ anantare dhammantarassa uppādana sattināma natthīti ca, te anantarapaccayadhammā nāma na hontīti ca sakkā vattuṁ. Yathā taṁ rañño yodhā nāma atthi, kadāci rājā kālaṁ ñatvā tumhe idāni māyujjhatha, yuddhakālo na hoti, asukasmiṁ kāle eva yujjhathāti vadeyya. Te ca tadā ayujjhamānā vicareyyuṁ. Evaṁ santepi tesaṁ yujjhanasatti nāma natthīti ca, te yodhā nāma na hontīti ca na sakkā vattunti.",
  "anya-e0501n4:4": "Ettha vadeyyuṁ, imasmiṁ paccaye te pana arūpadhammabhāvena asaṇṭhāna jātikattā majjheparicchedadhammassa nāma kassaci abhāvato sabbaso antararahitā eva hontīti vuttaṁ. Evaṁ sante pubbe ārammaṇa paccaye bherisaddavīṇāsaddopamāhi yo cittānaṁ khaṇe khaṇe uppādo ca nirodho ca vutto, so amhehi kathaṁ paccetabboti. Aññamaññaviruddhānaṁ nānācittānaṁ khaṇamattepi pubbāpara parivattanassa loke paññāyanato. Ayamattho pubbe citta yamakadīpaniyaṁ vitthārato vuttoyevāti. Samanantarapaccaya dīpanā niṭṭhitā."
}