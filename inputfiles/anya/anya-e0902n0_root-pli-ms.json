{
  "anya-e0902n0:0": " Namo tassa bhagavato arahato sammāsambuddhassa",
  "anya-e0902n0:1": "Suttantapiṭaka",
  "anya-e0902n0:2": "Majjhimanikāya",
  "anya-e0902n0:3": "Mūlapaṇṇāsapāḷi",
  "anya-e0902n0:4": "Saṁgāyanassa pucchā vissajjanā",
  "anya-e0902n0:5": "Pucchā – paṭhamamahāsaṁgītikāle āvuso dhammasaṁgāhakā mahākassapādayo mahātheravarā dīghanikāyaṁ saṁgāyitvā tadanantaraṁ kiṁ nāma pāvacanaṁ saṁgāyiṁsu.",
  "anya-e0902n0:6": "Vissajjanā – paṭhamamahāsaṁgītikāle bhante dhammasaṁgāhakā mahākassapādayo mahātheravarā dīghanikāyaṁ saṁgāyitvā tadanantaraṁ majjhimaṁ nāma nikāyaṁ saṁgāyiṁsu.",
  "anya-e0902n0:7": "Pucchā – majjhimanikāyo nāma āvuso mūlapaṇṇāsako majjhima paṇṇāsako uparipaṇṇāsakoti paṇṇāsakavasena tividho, tattha kataraṁ paṇṇāsakaṁ paṭhamaṁ saṁgāyiṁsu.",
  "anya-e0902n0:8": "Vissajjanā – tīsu bhante paṇṇāsakesu mūlapaṇṇāsakaṁ nāma pāvacanaṁ dhammasaṁgāhakā mahātheravarā paṭhamaṁ saṁgāyiṁsu.",
  "anya-e0902n0:9": "Pucchā – mūlapaṇṇāsakepi āvuso pañcavaggā paṇṇāsa ca suttāni, tesu kataraṁ vaggaṁ katarañca suttaṁ paṭhamaṁ saṁgāyiṁsu.",
  "anya-e0902n0:10": "Vissajjanā – mūlapaṇṇāsake bhante pañcasu vaggesu paṭhamaṁ mūlapariyāyavaggaṁ paṇṇāsakesu ca suttesu paṭhamaṁ mūlapariyāyasuttaṁ saṁgāyiṁsu.",
  "anya-e0902n0:11": "Sādhu āvuso mayampi dāni tatoyeva paṭṭhāya saṁgītipubbaṅgamāni pucchāvissajjanakiccāni kātuṁ samārabhāma.",
  "anya-e0902n0:12": "Mūlapariyāyasutta",
  "anya-e0902n0:13": "Pucchā – tena āvuso bhagavatā jānatā passatā arahatā sammāsambuddhena mūlapariyāyasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:14": "Vissajjanā – ukkaṭṭhāyaṁ bhante pañcasate brāhmaṇakulā pabbajite ārabbha bhāsitaṁ, pañcasatā bhante brāhmaṇakulā pabbajitā bhikkhū pariyattiṁ nissāya mānaṁ uppādesuṁ, tasmiṁ bhante vatthusmiṁ bhāsitaṁ.",
  "anya-e0902n0:15": "Pucchā – taṁ panāvuso suttaṁ bhagavatā katihi vārehi katihi ca antogadhapadehi vibhajitvā bhāsitaṁ.",
  "anya-e0902n0:16": "Vissajjanā – taṁ pana bhante mūlapariyāyasuttaṁ bhagavatā aṭṭhahi ca vārehi catuvīsatiyā ca antogadhapadehi vibhajitvā desitaṁ.",
  "anya-e0902n0:17": "Sabbāsavasutta",
  "anya-e0902n0:18": "Pucchā – dutiyaṁ panāvuso sabbāsavasuttaṁ bhagavatā kattha kaṁ ārabbha bhāsitaṁ.",
  "anya-e0902n0:19": "Vissajjanā – sabbāsavasuttaṁ pana bhante bhagavatā sāvatthiyaṁ sambahule bhikkhū ārabbha bhāsitaṁ.",
  "anya-e0902n0:20": "Pucchā – tatthāvuso bhagavatā āsavā katihi pakārehi vibhajitvā dassitā.",
  "anya-e0902n0:21": "Vissajjanā – sattahi bhante pakārehi vibhajitvā āsavā bhagavatā pakāsitā.",
  "anya-e0902n0:22": "Dhammadāyādasutta",
  "anya-e0902n0:23": "Pucchā – dhammadāyādasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:24": "Vissajjanā – sāvatthiyaṁ bhante sambahule bhikkhū ārabbha bhāsitaṁ, bhagavato ca bhante bhikkhusaṅghassa ca tadā mahālābhasakkāro udapādi, tasmiṁ bhante vatthusmiṁ bhāsitaṁ.",
  "anya-e0902n0:25": "Pucchā – tatthāvuso dve anusandhayo, tesu paṭhame anusandhimhi kathaṁ bhagavatā bhikkhūnaṁ ovādo dinno.",
  "anya-e0902n0:26": "Vissajjanā – paṭhame bhante anusandhimhi dhammadāyādā me bhikkhave bhavatha mā āmisadāyādā, atthi me tumhesu anukampā, kinti me sāvakā dhammadāyādā bhaveyyuṁ no āmisadāyādāti evamādinā bhagavatā bhikkhūnaṁ ovādo dinno.",
  "anya-e0902n0:27": "Dhammadāyādā me bhikkhave bhavatha mā āmisadāyādā, atthi me tumhesu anukampā kinti me sāvakā dhammadāyādā bhaveyyuṁ, no āmisadāyādā.",
  "anya-e0902n0:28": "Pucchā – dutiye panāvuso anusandhimhi āyasmatā sāriputtattherena dhammasenāpatinā kīdisī dhammadesanā vibhajitvā pakāsitā.",
  "anya-e0902n0:29": "Vissajjanā – dutiye pana bhante anusandhimhi āyasmatā sāriputtattherena dhammasenāpatinā satthu pavivittassa viharato sāvakānaṁ vivekaṁ ananusikkhataṁ tīhi ṭhānehi gārayutaṁ, anusikkhantānañca tīhi ṭhānehi pāsaṁsataṁ, soḷasa ca pāpake dhamme tesañca pahānāya majjhimā paṭipadā vibhajitvā pakāsitā.",
  "anya-e0902n0:30": "Bhayabheravasutta",
  "anya-e0902n0:31": "Pucchā – bhayabheravasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:32": "Vissajjanā – sāvatthiyaṁ bhante jāṇussoṇiṁ brāhmaṇaṁ ārabbha bhāsitaṁ, jāṇussoṇi bhante brāhmaṇo bhagavantaṁ upasaṅkamitvā etadavoca ‘‘ye me bho gotama kulaputtā bhavantaṁ gotamaṁ uddissa saddhā agārasmā anagāriyaṁ pabbajitā, bhavaṁ tesaṁ gotamo pubbaṅgamo, bhavaṁ",
  "anya-e0902n0:33": "Tesaṁ gotamo bahukāro, bhavaṁ tesaṁ gotamo samādapetā, bhoto ca pana gotamassa sā janatā diṭṭhānugatiṁ āpajjatī’’ti, tasmiṁ bhante vatthusmiṁ bhāsitaṁ.",
  "anya-e0902n0:34": "Anaṅgaṇasutta",
  "anya-e0902n0:35": "Pucchā – anaṅgaṇasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:36": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:37": "Ākaṅkheyyasutta",
  "anya-e0902n0:38": "Pucchā – ākaṅkheyyasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:39": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:40": "Vatthasutta",
  "anya-e0902n0:41": "Pucchā – vatthasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:42": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:43": "Sallekhasutta",
  "anya-e0902n0:44": "Pucchā – sallekhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:45": "Vissajjanā – sāvatthiyaṁ bhante āyasmantaṁ mahācundaṁ ārabbha bhāsitaṁ, āyasmā mahācundo bhante bhagavantaṁ upasaṅkamitvā etadavoca ‘‘yā imā bhante anekavihitā diṭṭhiyo loke uppajjanti, attavādapaṭisaṁyuttā vā lokavādapaṭisaṁyuttā vā, ādimeva nu kho bhante bhikkhuno manasikaroto evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hotī’’ti, tasmiṁ bhante vatthusmiṁ bhāsitaṁ.",
  "anya-e0902n0:46": "Pucchā – tattha ca āvuso kati pariyāyā kati ca antogadhapadāni bhagavatā vibhajitvā pakāsitāni.",
  "anya-e0902n0:47": "Vissajjanā – tattha bhante pañca pariyāyā catucattālīsa ca antogadhapadāni bhagavatā vitthārena bhāsitāni.",
  "anya-e0902n0:48": "Sammāṭṭhisutta",
  "anya-e0902n0:49": "Pucchā – sammādiṭṭhisuttaṁ panāvuso kattha kaṁ ārabbha kena bhāsitaṁ.",
  "anya-e0902n0:50": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:51": "Pucchā – kassa āvuso vacanaṁ.",
  "anya-e0902n0:52": "Vissajjanā – bhagavato bhante vacanaṁ arahato sammāsambuddhassa.",
  "anya-e0902n0:53": "Pucchā – kenāvuso ābhataṁ.",
  "anya-e0902n0:54": "Vissajjanā – paramparāya bhante ābhataṁ.",
  "anya-e0902n0:55": "Mahāsatipaṭṭhānasutta",
  "anya-e0902n0:56": "Pucchā – mahāsatipaṭṭhānasuttaṁ panāvuso yogāvacarānaṁ bahupakārattā dīghanikāye ca idha cāti dvīsu nikāyesu porāṇakehi saṁgītikārehi dvikkhattuṁ saṁgāyitvā vitthārena patiṭṭhāpitaṁ, taṁ amhehi dīghanikāye yathānuppattavasena pucchitañca vissajjitañca. Tathāpi yogāvacarānaṁ bahupakārattāyeva taṁ idānipi yathānuppattavasena puna pucchissāmi, taṁ panetaṁ āvuso mahāsatipaṭṭhānasuttaṁ bhagavatā kattha kaṁ ārabbha bhāsitaṁ.",
  "anya-e0902n0:57": "Vissajjanā – kurūsu bhante kammāsadhamme nāma kurūnaṁ nigame sambahule bhikkhū ārabbha bhāsitaṁ.",
  "anya-e0902n0:58": "Pucchā – kathañcāvuso tattha ānāpānassati kāyānupassanā bhagavatā vibhajitvā pakāsitā.",
  "anya-e0902n0:59": "Vissajjanā – idha bhikkhave bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā so satova assasati, satova passasati, dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti, evamādinā bhante tattha ānāpānassati kāyānupassanā bhagavatā vibhajitvā pakāsitā.",
  "anya-e0902n0:60": "Pucchā – kathañcāvuso tattha iriyāpathakāyānupassanā bhagavatā vibhajitvā pakāsitā.",
  "anya-e0902n0:61": "Vissajjanā – puna caparaṁ bhikkhave bhikkhu gacchanto vā gacchāmīti pajānāti, ṭhito vā ṭhitomhīti pajānāti, nisinno vā nisinnomhīti pajānāti, sayāno vā sayānomhīti pajānāti, evamādinā bhante bhagavatā iriyāpathakāyānupassanā bhāvanā vibhajitvā pakāsitā.",
  "anya-e0902n0:62": "Pucchā – kathañcāvuso tattha sampajaññakāyānupassanā bhagavatā vibhajitvā pakāsitā.",
  "anya-e0902n0:63": "Vissajjanā – puna caparaṁ bhikkhave bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti, evamādinā bhante bhagavatā tattha sampajaññakāyānupassanā vibhajitvā pakāsitā.",
  "anya-e0902n0:64": "Pucchā – kathañcāvuso tattha paṭikūlamanasikārakāyānupassanā bhagavatā vibhajitvā pakāsitā.",
  "anya-e0902n0:65": "Vissajjanā – puna caparaṁ bhikkhave bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati atthi imasmiṁ kāye kesālomā nakhā dantā taco evamādinā bhante tattha bhagavatā paṭikūlamanasikārakāyānupassanā vibhajitvā pakāsitā.",
  "anya-e0902n0:66": "Pucchā – kathañcāvuso tattha dhātumanasikārakāyānupassanā bhagavatā vibhajitvā pakāsitā.",
  "anya-e0902n0:67": "Vissajjanā – puna caparaṁ bhikkhave bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati atthi imasmiṁ kāye pathavīdhātu āpodhātu tejodhātu vāyodhātu evamādinā bhante bhagavatā dhātumanasikārakāyānupassanā vibhajitvā pakāsitā.",
  "anya-e0902n0:68": "Pucchā – kathañcāvuso tattha nava sivathikakāyānupassanā bhagavatā vibhajitvā pakāsitā.",
  "anya-e0902n0:69": "Vissajjanā – puna caparaṁ bhikkhave bhikkhu seyyathāpi passeyya sarīraṁ sivathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātaṁ so imameva kāyaṁ upasaṁharati ‘‘ayampi kho kāyo evaṁdhammo evaṁbhāvī evaṁanatīto’’ti evamādinā bhante tattha bhagavatā nava sivathikakāyānupassanā bhāvanā vibhajitvā pakāsitā.",
  "anya-e0902n0:70": "Pucchā – kathañcāvuso tattha vedanānupassanā bhagavatā vibhajitvā desitā.",
  "anya-e0902n0:71": "Vissajjanā – idha bhikkhave bhikkhu sukhaṁ vā vedanaṁ vedayamāno ‘‘sukhaṁ vedanaṁ vedayāmī’’ti pajānāti, dukkhaṁ vā vedanaṁ vedayamāno ‘‘dukkha vedanaṁ vedayāmī’’ti pajānāti, adukkhamasukhaṁ vā vedanaṁ vedayamāno ‘‘adukkhamasukhaṁ vedanaṁ vedayāmī’’ti pajānāti, evamādinā bhante tattha bhagavatā vedanānupassanā vibhajitvā pakāsitā.",
  "anya-e0902n0:72": "Pucchā – kathañcāvuso tattha cittānupassanā bhagavatā vibhajitvā desitā.",
  "anya-e0902n0:73": "Vissajjanā – idha bhikkhave bhikkhu sarāgaṁ vā cittaṁ ‘‘sarāgaṁ citta’’nti pajānāti, vītarāgaṁ vā cittaṁ ‘‘vītarāgaṁ citta’’nti pajānāti, sadosaṁ vā vītadosaṁ vā samohaṁ vā vītamohaṁ vā saṁkhittaṁ vā cittaṁ ‘‘saṁkhittaṁ citta’’nti pajānāti, vikkhittaṁ vā cittaṁ ‘‘vikkhittaṁ citta’’nti pajānāti, evamādinā tattha bhagavatā cittānupassanā vibhajitvā pakāsitā.",
  "anya-e0902n0:74": "Pucchā – kathañcāvuso tattha dhammānupassanā bhagavatā vibhajitvā desitā, taṁ saṅkhepamatteneva vissajjehi.",
  "anya-e0902n0:75": "Vissajjanā – idha bhikkhave bhikkhu dhammesu dhammānupassī viharati, pañcasu nīvaraṇesu evamādinā bhante tattha bhagavatā pañcahi pabbehi dhammānupassanā vibhajitvā pakāsitā.",
  "anya-e0902n0:76": "Cūḷasīhanādasutta",
  "anya-e0902n0:77": "Pucchā – cūḷanasīhanādasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:78": "Vissajjanā – sāvatthiyaṁ bhante parihīnalābhasakkāre nānātitthiye ārabbha bhāsitaṁ, nānātitthiyā bhante parihīnalābhasakkārā tesu tesu ṭhānesu parideviṁsu, catasso ca bhannte parisā bhagavato ekamatthaṁ ārocesuṁ, tasmiṁ bhante vatthusmiṁ bhāsitaṁ.",
  "anya-e0902n0:79": "Mahāsīhanādasutta",
  "anya-e0902n0:80": "Pucchā – tenāvuso bhagavatā jānatā passatā arahatā sammāsambuddhena mahāsīhanādasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:81": "Vissajjanā – vesāliyaṁ bhante sunakkhattaṁ licchaviputtaṁ ārabbha bhāsitaṁ, sanukkhatto bhante licchaviputto acirapakkanto hoti imasmā dhammavinayā, so vesāliyaṁ parisati evaṁ vācaṁ bhāsati ‘‘natthi samaṇassa gotamassa uttarimanussadhammā alamariyañāṇadassanaviseso, takkapariyāhataṁ samaṇo gotamo dhammaṁ deseti vīmaṁsānucaritaṁ sayaṁ paṭibhānaṁ. Yassa ca khvāssa atthāya dhammo desito, so niyyāti takkarassa sammā dukkhakkhayāyā’’ti, etamatthaṁ bhante āyasmā sāriputto bhagavato ārocesi, tasmiṁ bhante vatthusmiṁ bhāsitaṁ.",
  "anya-e0902n0:82": "Pucchā – kati panāvuso tattha bhagavatā tathāgatassa tathāgatabalāni vibhajitvā pakāsitāni, yehi balehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "anya-e0902n0:83": "Vissajjanā – dasa bhante tathāgatassa tathāgatabalāni bhagavatā vibhajitvā pakāsitāni, yehi balehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "anya-e0902n0:84": "Pucchā – kathañcāvuso tattha bhagavatā catuverajjañāṇāni vibhajitvā pakāsitāni, yehi vesārajjehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "anya-e0902n0:85": "Vissajjanā – khīṇāsavassa te paṭijānato ime āsavā aparikkhīṇāti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ sāriputta na samanupassāmi, etamahaṁ sāriputta nimittaṁ asamanupassanto khemappatto abhayappatto vesārajjappatto viharāmi. Evamādinā bhante tattha catuvesārajjañāṇāni bhagavatā vitthārena vibhajitvā pakāsitāni.",
  "anya-e0902n0:86": "Pucchā – kathañcāvuso tattha bhagavatā pañcagatiparicchedañāṇaṁ vibhajitvā pakāsitaṁ.",
  "anya-e0902n0:87": "Vissajjanā – pañca kho imā sāriputta gatiyo, katamā pañca, nirayo tiracchānayoni pettivisayo manussā devā, evamādinā bhante bhagavatā tattha pañcagatiparicchedakañāṇaṁ vibhajitvā pakāsitaṁ.",
  "anya-e0902n0:88": "Pucchā – kathañcāvuso tattha tathāgato attano paññāveyyattiyā aparihāniṁ pakāsesi.",
  "anya-e0902n0:89": "Vissajjanā – santi kho pana sāriputta eke samaṇabrāhmaṇā evaṁvādino evaṁdiṭṭhino yāvadevāyaṁ bhavaṁ puriso daharo hoti, evamādinā bhante tattha tathāgato attano paññāveyyattiyā aparihāniṁ pakāsesi.",
  "anya-e0902n0:90": "Mahādukkhakkhandhasutta",
  "anya-e0902n0:91": "Pucchā – mahādukkhakkhandhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:92": "Vissajjanā – sāvatthiyaṁ bhante aññatitthiye ārabbha bhāsitaṁ, sambahulā bhante aññatitthiyā bhikkhū etadavocuṁ ‘‘samaṇo āvuso gotamo kāmānaṁ pariññaṁ paññapeti, mayampi kāmānaṁ pariññaṁ paññapema, samaṇo āvuso gotamo rūpānaṁ vedanānaṁ pariññaṁ paññapeti, mayampi rūpānaṁ vedanānaṁ pariññaṁ paññapema, idha no āvuso ko viseso, ko adhippayāso, kiṁ nānākaraṇaṁ samaṇassa vā gotamassa amhākaṁ vā yadidaṁ dhammadesanāya vā dhammadesanaṁ anusāsaniyā vā anusāsani’’nti, etamatthaṁ bhikkhū bhagavato ārocesuṁ, tasmiṁ bhante vatthusmiṁ bhāsitaṁ.",
  "anya-e0902n0:93": "Cūḷadukkhakkhandhasutta",
  "anya-e0902n0:94": "Pucchā – cūḷadukkhakkhandhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:95": "Vissajjanā – sakkesu bhante kapilavatthusmiṁ mahānāmaṁ sakkaṁ ārabbha bhāsitaṁ, mahānāmo bhante sakko bhagavantaṁ upasaṅkamitvā etadavoca ‘‘dīgharattāhaṁ bhante bhagavatā evaṁ dhammaṁ desitaṁ ājānāmi ‘lobho cittassa upakkileso, doso cittassa upakkileso, moho cittassa upakkileso’ti, evañcāhaṁ bhante bhagavatā dhammaṁ desitaṁ ājānāmi ‘lobho cittassa upakkileso, doso cittassa upakkileso, moho cittassa upakkileso’ti. Atha ca pana me ekadā lobhadhammāpi cittaṁ pariyādāya tiṭṭhanti, dosadhammāpi cittaṁ pariyādāya tiṭṭhanti, mohadhammāpi cittaṁ pariyādāya tiṭṭhanti, tassa mayhaṁ bhante evaṁ hoti ‘ko su nāma me dhammo ajjhattaṁ appahino , yena me ekadā lobhadhammāpi cittaṁ pariyādāya tiṭṭhanti, dosadhammāpi cittaṁ pariyādāya tiṭṭhanti, mohadhammāpi cittaṁ pariyādāya tiṭṭhantī’ti’’, tasmiṁ bhante vatthusmiṁ bhāsitaṁ.",
  "anya-e0902n0:96": "Anumānasutta",
  "anya-e0902n0:97": "Pucchā – anumānasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:98": "Vissajjanā – bhaggesu bhante susumāragire bhesakaḷāvane āyasmatā mahāmoggallānattherena sambahule bhikkhū ārabbha bhāsitaṁ.",
  "anya-e0902n0:99": "Cetokhilasutta",
  "anya-e0902n0:100": "Pucchā – cetokhilasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:101": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:102": "Vanapatthasutta",
  "anya-e0902n0:103": "Pucchā – vanapatthasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:104": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:105": "Madhupiṇḍikasutta",
  "anya-e0902n0:106": "Pucchā – madhupiṇḍikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:107": "Vissajjanā – sakkesu bhante daṇḍapāṇiṁ sakkaṁ ārabbha bhāsitaṁ, daṇḍapāṇi bhante sakko bhagavantaṁ upasaṅkamitvā etadavoca ‘‘kiṁ vādī samaṇo kimakkhāyī’’ti, tasmiṁ bhante vatthusmiṁ bhāsitaṁ.",
  "anya-e0902n0:108": "Dvedhāvitakkasutta",
  "anya-e0902n0:109": "Pucchā – dvedhāvitakkasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:110": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:111": "Vitakkasaṇṭhānasutta",
  "anya-e0902n0:112": "Pucchā – vitakkasaṇṭhānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:113": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:114": "Kakacūpamasutta",
  "anya-e0902n0:115": "Pucchā – tenāvuso bhagavatā…pe… sammāsambuddhena kakacūpamasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:116": "Vissajjanā – sāvatthiyaṁ bhante āyasmantaṁ moḷiyaphaggunaṁ ārabbha bhāsitaṁ, āyasmā bhante moḷiyaphagguno bhikkhunīhi saddhiṁ ativelaṁ saṁsaṭṭho viharati, tasmiṁ bhante vatthusmiṁ bhāsitaṁ.",
  "anya-e0902n0:117": "Pucchā – atha kho āvuso āyasmato moḷiyaphaggunassa taṁ bhagavato ovādaṁ sutvā kathaṁ cittaṁ uppannaṁ, kathañja bhagavā uttari bhikkhūna ovādamadāsi.",
  "anya-e0902n0:118": "Vissajjanā – atha kho bhante moḷiyaphaggunassa bhagavato imaṁ ovādaṁ sutvā bhikkhunisaṁsaggato oramissāmi viramissāmītipi cittaṁ na uppannaṁ, asaṁvarameva bhante cittaṁ uppannaṁ, bhagavā ca bhante ārādhayiṁsu vata me bhikkhave bhikkhū ekaṁ samayaṁ cittaṁ, evamādinā uttari bhikkhūnaṁ ovādamadāsi.",
  "anya-e0902n0:119": "Ubhato daṇḍakena cepi bhikkhave kakacena corā ocarakā aṅgamaṅgāni okanteyyuṁ.",
  "anya-e0902n0:120": "Alagaddūpamasutta",
  "anya-e0902n0:121": "Pucchā – alagaddūpamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:122": "Vissajjanā – sāvatthiyaṁ bhante ariṭṭhaṁ bhikkhuṁ gaddhabādhipubbaṁ ārabbha bhāsitaṁ, ariṭṭhassa bhante bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ ‘‘tathāhaṁ bhagavatā dhammaṁ desitaṁ ājādāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā’’ti, tasmiṁ bhante vatthusmiṁ bhāsitaṁ.",
  "anya-e0902n0:123": "Pucchā – atha kho āvuso āyasmato ariṭṭhassa gaddhabādhipubbassa kathaṁ cetaso parivitakko udapādi, kathañca bhagavā uttari bhikkhunaṁ dhammadesanaṁ pavattesi.",
  "anya-e0902n0:124": "Vissajjanā – atha kho bhante ariṭṭhassa bhikkhuno gaddhabādhipubbassa ‘‘kiñcāpi maṁ bhagavā moghapurisavādena vadesi, na kho pana me maggaphalānaṁ upanissayo na hoti, svāhaṁ ārabhitvā ghaṭṭetvā maggaphalāni nibbattessāmī’’ti, evaṁ kho bhante cetaso parivitakko udapādi, bhagavā ca bhante duppaññassa alagaddūpamaṁ dassetvā alagaddūpamaṁ pariyattiñca dassetvā paññavato alagaddūpamāya ca kullūpamāya ca paññavato nissaraṇapariyattiṁ dassetvā cha ca diṭṭhiṭṭhānāni, tesañca channaṁ diṭṭhiṭṭhānānaṁ viniveṭhanākāraṁ dassetvā pariyosāne ca khandhakammaṭṭhānaṁ arahattanikūṭena dassetvā uttari bhikkhūnaṁ dhammakathaṁ pavattesi.",
  "anya-e0902n0:125": "Vammikasutta",
  "anya-e0902n0:126": "Pucchā – dhammikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:127": "Vissajjanā – sāvatthiyaṁ bhante āyasmantaṁ kumārakassapaṁ ārabbha bhāsitaṁ. Āyasmā bhante kumārakassapo bhagavantaṁ upasaṅkamitvā vammikapañhaṁ pucchi, tasmiṁ bhante vatthusmiṁ bhāsitaṁ.",
  "anya-e0902n0:128": "Rathavinītasutta",
  "anya-e0902n0:129": "Pucchā – rathavinītasuttaṁ panāvuso kattha kena bhāsitaṁ.",
  "anya-e0902n0:130": "Vissajjanā – sāvatthiyaṁ bhante āyasmatā ca sāriputtattherena dhammasenāpatinā āyasmatā ca puṇṇena mantāṇiputtena aññamaññaṁ pucchāvissajjanavasena bhāsitaṁ.",
  "anya-e0902n0:131": "Nivāpasutta",
  "anya-e0902n0:132": "Pucchā – nivāpasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:133": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:134": "Pucchā – imasmiṁ āvuso sutte ko nivāpo ko nevāpiko kā nevāpikaparisā kā migajātā kathañcetissā upamāya attho daṭṭhabbo.",
  "anya-e0902n0:135": "Vissajjanā – imasmiṁ bhante sutte nivāpoti kho bhante pañcannetaṁ kāmaguṇānaṁ adhivacanaṁ, nevāpikoti kho bhante mārassetaṁ pāpimato adhivacanaṁ, nevāpikaparisāti kho bhante māraparisāyetaṁ adhivacanaṁ, migajātāti kho bhante samaṇabrāhmaṇānametaṁ adhivacanaṁ, imasmiṁ bhante sutte etassa attho evaṁ daṭṭhabbo.",
  "anya-e0902n0:136": "Pāsarāsisutta",
  "anya-e0902n0:137": "Pucchā – kenāvuso bhagavatā…pe… sammāsambuddhena pāsarāsisuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:138": "Vissajjanā – sāvatthiyaṁ bhante sambahule bhikkhū ārabbha bhāsitaṁ, sambahulā bhante bhikkhū rammakassa brāhmaṇassa assame bhagavantaṁ ārabbha dhammiyā kathāya sannisīdiṁsu, tasmiṁ bhante vatthusmiṁ bhāsitaṁ.",
  "anya-e0902n0:139": "Pucchā – atha kho āvuso tesaṁ sambahulānaṁ bhikkhūnaṁ dhammiyā kathāya sannisinnānaṁ kīdisaṁ dhammakathaṁ kathesi.",
  "anya-e0902n0:140": "Vissajjanā – sādhu bhikkhave etaṁ kho bhikkhave tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ, yaṁ tumhe dhammiyā kathāya sannisīdeyyātha, sannipatitānaṁ vo bhikkhave dvayaṁ karaṇīyaṁ dhammī vā kathā ariyo vā tuṇhībhāvo. Dvemā bhikkhave pariyesanā ariyā ca pariyesanā anariyā ca pariyesanā. Evamādinā bhante bhagavā sannipatitānaṁ tesaṁ bhikkhūnaṁ ariyapariyesanañca anariyapariyesanañca vibhajitvā desesi.",
  "anya-e0902n0:141": "Pucchā – kathañcāvuso bhagavā attanāpi anariyapariyesanaṁ pahāya ariyapariyesanāya pariyesitabhāvaṁ pakāsesi.",
  "anya-e0902n0:142": "Vissajjanā – ahampi sudaṁ bhikkhave pubbeva sambodhā anabhisambuddho bodhisattova samāno attanā jātidhammo samāno jātidhammaṁyeva pariyesāmi, attanā jarādhammo byādhidhammo maraṇadhammo sokadhammo saṁkilesadhammo samāno saṁkilesadhammaṁyeva pariyesāmi. Evamādinā bhante bhagavā attanāpi anariyapariyesanaṁ pahāya ariyapariyesanāya pariyesitabhāvaṁ pakāsesi.",
  "anya-e0902n0:143": "Pucchā – evaṁ paṭhamābhisambuddhassa āvuso bhagavato ajapālanigrodharukkhamūle nisinnassa dhammadesanāya katasanniṭṭhānassa kīdiso",
  "anya-e0902n0:144": "Cetaso parivitakko udapādi, kathañca dhammadesanāya cārikā ahosi, kathañca paṭhamā dhammadesanā ahosi.",
  "anya-e0902n0:145": "Vissajjanā – ‘‘kassa nu kho ahaṁ paṭhamaṁ dhammaṁ deseyyaṁ, ko imaṁ dhammaṁ khippameva ājānissatī’’ti evaṁ kho bhante bhagavato paṭhamābhisambuddhassa ajapālanigrodhamūle dhammadesanāya katasanniṭṭhānassa parivitakko udapādi, atha bhante bhagavā uruvelāyaṁ yathābhirantaṁ viharitvā yena bārāṇasī, tena padasāyeva cārikaṁ pakkāmi dhammadesanāya, dveme bhikkhave antā pabbajitena na sevitabbā, katame dve, yo cāyaṁ kāmesu kāmasukhallikānuyogo hīno gāmmo pothujjaniko anariyo anattasaṁhito, evamādinā bhante bhagavato paṭhamā dhammadesanā ahosi.",
  "anya-e0902n0:146": "Sabbābhibhū sabbavidūhamasmi,",
  "anya-e0902n0:147": "Sabbadhammesu anūpalitto;",
  "anya-e0902n0:148": "Sabbañjaho taṇhākkhaye vimutto,",
  "anya-e0902n0:149": "Sayaṁ abhiññāya kamuddiseyyaṁ.",
  "anya-e0902n0:150": "Pucchā – kathañcāvuso bhagavā pāsarāsiupamāya taṁ desanaṁ pariniṭṭhāpesi.",
  "anya-e0902n0:151": "Vissajjanā – pañcime bhikkhave kāmaguṇā, katame pañca, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. Sotaviññeyyā saddā. Ghānaviññeyyā gandhā. Jivhāviññeyyā rasā. Kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ime kho bhikkhave pañca kāmaguṇā. Ye hi keci bhikkhave samaṇā vā brāhmaṇā vā ime kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā ‘‘anayamāpannā byāsanamāpannā yathākāmakaraṇīyā pāpimato’’, evamādinā bhante bhagavā pāsarāsiupamāya dhammadesanaṁ pariniṭṭhāpesi.",
  "anya-e0902n0:152": "Cūḷahatthipadopamasutta",
  "anya-e0902n0:153": "Pucchā – tenāvuso jānatā…pe… sammāsambuddhena cūḷahatthipadopamasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:154": "Vissajjanā – sāvatthiyaṁ bhante jāṇussoṇiṁ brāhmaṇaṁ ārabbha bhāsitaṁ. Jāṇussoṇi bhante brāhmaṇo bhagavantaṁ upasaṅkamitvā yāvatako ahosi pilotikena paribbājakena saddhiṁ kathāsallāpo, taṁ sabbaṁ bhagavato ārocesi, tasmiṁ bhante vatthusmiṁ bhāsitaṁ.",
  "anya-e0902n0:155": "Pucchā – kathañcāvuso bhagavā hatthipadopamaṁ vitthārena paripūretvā desesi.",
  "anya-e0902n0:156": "Vissajjanā – ‘‘na kho brāhmaṇa ettāvatā hatthipadopamo vitthārena paripūro hoti, api ca brāhmaṇa yathā hatthipadopamo vitthārena paripūro hoti, taṁ suṇāhi sādhukaṁ manasikarohi bhāsissāmī’’ti, evamādinā bhante bhagavā hatthipadopamaṁ paripūretvā brāhmaṇassa jāṇussoṇissa desesi.",
  "anya-e0902n0:157": "Mahāhatthipadopamasutta",
  "anya-e0902n0:158": "Pucchā – mahāhatthipadopamasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:159": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:160": "Mahāsāropamasutta",
  "anya-e0902n0:161": "Pucchā – mahāsāropamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:162": "Vissajjanā – rājagahe bhante devadattaṁ ārabbha bhāsitaṁ, devadatto bhante saṅghaṁ bhinditvā ruhiruppādakammaṁ katvā acirapakkanto hoti, tasmiṁ bhante vatthusmiṁ bhāsitaṁ.",
  "anya-e0902n0:163": "Cūḷasāropamasutta",
  "anya-e0902n0:164": "Pucchā – cūḷasāropamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:165": "Vissajjanā – sāvatthiyaṁ bhante piṅgalakocchaṁ brāhmaṇaṁ ārabbha bhāsitaṁ, piṅgalakoccho bhante brāhmaṇo bhagavantaṁ upasaṅkamitvā pañhaṁ pucchi, tasmiṁ bhante vatthusmiṁ bhāsitaṁ.",
  "anya-e0902n0:166": "Cūḷagosiṅgasutta",
  "anya-e0902n0:167": "Pucchā – cūḷagosiṅgasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n0:168": "Vissajjanā – nābhike bhante gosiṅgasālavanadāye āyasmatā anuruddhattherena saddhiṁ bhāsitaṁ.",
  "anya-e0902n0:169": "Mahāgosiṅgasutta",
  "anya-e0902n0:170": "Pucchā – mahāgosiṅgasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n0:171": "Vissajjanā – gosiṅgasālavanadāye bhante āyasmatā ca sāriputtattherena dhammasenāpatinā āyasmatā ca mahāmoggallānattherena saddhiṁ bhāsitaṁ.",
  "anya-e0902n0:172": "Mahāgopālakasutta",
  "anya-e0902n0:173": "Pucchā – mahāgopālakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:174": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:175": "Cūḷagopālakasutta",
  "anya-e0902n0:176": "Pucchā – cūḷagopālakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:177": "Vissajjanā – vajjīsu bhante ukkacelāyaṁ gaṅgāya nadiyā tīre sambahule bhikkhū ārabbha bhāsitaṁ.",
  "anya-e0902n0:178": "Cūḷasaccakasutta",
  "anya-e0902n0:179": "Pucchā – tenāvuso jānatā…pe… sammāsambuddhena cūḷasaccakasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:180": "Vissajjanā – vesāliyaṁ bhante saccakaṁ nigaṇṭhaputtaṁ ārabbha bhāsitaṁ, saccako nigaṇṭhaputto mahatiyā licchaviparisāya saddhiṁ yena bhagavā tenupasaṅkami, upasaṅkamitvā bhagavantaṁ etadavoca ‘‘kathaṁ pana bhavaṁ gotamo sāvake vineti, kathaṁ bhāgā ca pana bhoto gotamassa sāvakesu anusāsanī bahulā pavattatī’’ti, atha bhante bhagavatā aniccavāde ca anattavāde ca pakāsite saccako nigaṇṭhaputto pathavīupamaṁ dassetvā attano attavādaṁ pakāsesi, tasmiṁ bhante vatthusmiṁ bhāsitaṁ.",
  "anya-e0902n0:181": "Pucchā – evaṁ āvuso saccakena nigaṇṭhaputtena mahāpathavīupamaṁ dassetvā attavāde pakāsite kathaṁ bhagavā taṁ attavādaṁ puna patiṭṭhāpetvā samanuyuñji samanugāhi samanubhāsi.",
  "anya-e0902n0:182": "Vissajjanā – ‘‘nanu tvaṁ aggivessana evaṁ vadesi, rūpaṁ me attā, vedanā me attā, saññā me attā, saṅkhārā me attā, viññāṇaṁ me attā’’ti, evaṁ kho bhante bhagavā saccakaṁ nigaṇṭhaputtaṁ taṁ attavādaṁ patiṭṭhāpesi. Patiṭṭhāpetvā ca pana bhante bhagavā ‘‘tena hi aggivessana taññevettha paṭipucchissāmi, yathā te khameyya, tathā taṁ byākareyyāsī’’ti evamādinā bhante bhagavā saccakaṁ nigaṇṭhaputtaṁ samanuyuñji samanugāhi samanubhāsi.",
  "anya-e0902n0:183": "Pucchā – evaṁ kho āvuso saccake nigaṇṭhaputte tuṇhībhūte adhomukhe pajjhāyante appaṭibhāne nisinne dummukho nāma licchaviputto bhagavantaṁ kiṁ vacanaṁ avoca.",
  "anya-e0902n0:184": "Vissajjanā – evaṁ bhante saccake nigaṇṭhaputte tuṇhībhūte maṅkubhūte pattakkhandhe adhomukhe pajjhāyante appaṭibhāne dummukho licchaviputto bhagavantaṁ etadavoca ‘‘upamā maṁ bhagavā paṭibhātī’’ti.",
  "anya-e0902n0:185": "Pucchā – atha kho āvuso saccako nigaṇṭhaputto bhagavantaṁ kīdisaṁ pañhaṁ pucchi, kathañca taṁ bhagavā byākāsi.",
  "anya-e0902n0:186": "Vissajjanā – atha kho bhante saccako nigaṇṭhaputto dummukhaṁ licchaviṁ apasādetvā bhagavantaṁ sekhañca asekhañca pañhaṁ pucchi, bhagavā ca bhante ‘‘idha aggivessana mama sāvako yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā’’ evamādinā sekhañca asekhañca puggalaṁ vibhajitvā byākāsi.",
  "anya-e0902n0:187": "Buddho so bhagavā bodhāya dhammaṁ deseti.",
  "anya-e0902n0:188": "Danto so bhagavā damathāya dhammaṁ deseti.",
  "anya-e0902n0:189": "Santo so bhagavā samathāya dhammaṁ deseti.",
  "anya-e0902n0:190": "Tiṇṇo so bhagavā taraṇāya dhammaṁ deseti.",
  "anya-e0902n0:191": "Parinibbuto so bhagavā parinibbānāya dhammaṁ deseti.",
  "anya-e0902n0:192": "Mahāsaccakasutta",
  "anya-e0902n0:193": "Pucchā – mahāsaccakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:194": "Vissajjanā – vesāliyaṁ bhante saccakaṁyeva nigaṇṭhaputtaṁ ārabbha bhāsitaṁ. Saccako bhante nigaṇṭhaputto aparadivase bhagavantaṁ upasaṅkamitvā bhagavato sāvake āsajja bhāvanādvayapaṭisaṁyuttaṁ vācaṁ bhāsati, tasmiṁ bhante vatthusmiṁ bhāsitaṁ.",
  "anya-e0902n0:195": "Pucchā – kathañcāvuso bhagavā saccakaṁ nigaṇṭhaputtaṁ paṭipucchitvā bhāvanādvayaṁ vibhajja kathesi.",
  "anya-e0902n0:196": "Vissajjanā – atha kho bhante bhagavā ‘‘kinti pana te aggivessana kāyabhāvanā sutā’’ti evamādinā saccakaṁ nigaṇṭhaputtaṁ paṭipucchitvā, kathañca aggivessana abhāvitakāyo ca hoti abhāvitacitto ca evamādinā bhāvanādvayaṁ vibhajitvā byākāsi.",
  "anya-e0902n0:197": "Pucchā – atha kho āvuso saccako nigaṇṭhaputto bhagavantaṁ kiṁ vacanaṁ avoca, kathañca bhagavā padhānakāle attanāanubhūtapubbā paramukkaṁsagatā sukhadukkhavedanāyo pakāsesi, yāpi bhagavato cittaṁ na pariyādāya aṭṭhaṁsu.",
  "anya-e0902n0:198": "Vissajjanā – atha kho bhante saccako nigaṇṭhaputto bhagavantaṁ etadavoca ‘‘na hi nūna bhoto gotamassa uppajjati, tathā rūpā sukhāvedanā, yathārūpā uppannā sukhāvedanā cittaṁ pariyādāya tiṭṭheyya, na hi nūna bhoto gotamassa uppajjati tathārūpā dukkhā vedanā, yathārūpā uppannā dukkhā vedanā cittaṁ pariyādāya tiṭṭheyyā’’ti atha kho bhagavā ‘‘kiñhi no siyā aggivessana, idha me aggivessena pubbeva sambodhā anabhisambuddhassa bodhisattasseva sato etadahosi, evamādinā bhante bhagavā padhānakāle attanānubhūtapubbā paramukkaṁsagatā sukhadukkhavedanāyo vitthārena, yāpi bhagavato cittaṁ na pariyādāya aṭṭhaṁsu.",
  "anya-e0902n0:199": "Cūḷataṇhāsaṅkhayasutta",
  "anya-e0902n0:200": "Pucchā – tenāvuso bhagavatā jānatā…pe… sammāsambuddhena cūḷataṇhāsaṅkhayasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:201": "Vissajjanā – sāvatthiyaṁ bhante sakkaṁ devānamindaṁ ārabbha bhāsitaṁ. Sakko bhante devānamindo bhagavantaṁ upasaṅkamitvā etadavoca ‘‘kittāvatānukho bhante bhikkhu saṁkhittena taṇhāsaṅkhayavimutto hoti accantaniṭṭho accantayogakkhemi accantabrahmacārī accantapariyosāno seṭṭho devamanussāna’’nti. Tasmiṁ bhante vatthusmiṁ bhāsitaṁ.",
  "anya-e0902n0:202": "Kittāvatā nu kho bhante bhikkhu saṁkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyāsāno seṭṭho devamanussānaṁ –",
  "anya-e0902n0:203": "Mahātaṇhāsaṅkhayasutta",
  "anya-e0902n0:204": "Pucchā – mahātaṇhāsaṅkhayasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:205": "Vissajjanā – sāvatthiyaṁ bhante sātiṁ bhikkhuṁ kevaṭṭaputtaṁ ārabbha bhāsitaṁ. Sātissa bhante bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ hoti ‘‘tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati anañña’’nti. Tasmiṁ bhante vatthusmiṁ bhāsitaṁ.",
  "anya-e0902n0:206": "Pucchā – atha kho āvuso bhagavā kathaṁ bhikkhū āmantetvā ca paṭipucchitvā ca anattabhāvadīpikaṁ dhammakathaṁ kathesi.",
  "anya-e0902n0:207": "Vissajjanā – atha bhante bhagavā bhikkhū ‘‘taṁ kiṁ maññatha bhikkhave, apināyaṁ sāti bhikkhu kevaṭṭaputto usmīkatopi ismiṁ dhammavinaye’’ti āmantetvā, tumhepi me bhikkhave evaṁ dhammaṁ desitaṁ ājānāthatyādinā bhikkhū paṭipucchitvā ca yaṁ yadeva bhikkhave paccayaṁ paṭicca uppajjati viññāṇaṁ, tena teneva viññāṇaṁ tveva saṅkhyaṁ gacchati, cakkhuñca paṭicca rūpe ca uppajjati viññāṇaṁ cakkhuviññāṇaṁ tveva saṅkhyaṁ gacchati, evamādinā bhante anattatādīpikaṁ dhammiṁ kathaṁ kathesi.",
  "anya-e0902n0:208": "Mahāassapurasutta",
  "anya-e0902n0:209": "Pucchā – mahāassapurasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:210": "Vissajjanā – aṅgesu bhante assapure nāma aṅgānaṁ nigame bahū manusse saddhe pasanne ārabbbha bhāsitaṁ. Bahū bhante manussā saddhā pasannā bhikkhusaṅghaṁ sakkaccaṁ upaṭṭhahiṁsu, sabbakālañca ratanattayapaṭisaṁyuttaṁ vaṇṇakathaṁyeva kathayiṁsu. Tasmiṁ bhante vatthusmiṁ bhāsitaṁ.",
  "anya-e0902n0:211": "Pucchā – katame āvuso tattha bhagavatā dhammā samaṇakaraṇā ca brāhmaṇakaraṇā ca uttaruttari paṇītapaṇītā desitā.",
  "anya-e0902n0:212": "Vissajjanā – hirottappā parisuddhakāyasamācāro parisuddhavacīsamācāro parisuddhamanosamācāro parisuddhājīvo indriyesu guttadvāratā bhojanemattaññutā jāgariyānuyogo satisampajaññaṁ nīvaraṇappahānaṁ cattāri ca jhānāni tisso ca vijjā ime kho bhante tattha bhagavatā samaṇakaraṇā ca brāhmaṇakaraṇā ca uttaruttari paṇītapaṇītā dhammā desitā.",
  "anya-e0902n0:213": "Cūḷaassapurasutta",
  "anya-e0902n0:214": "Pucchā – cūḷaassapurasuttaṁ panāvuso bhagavatā katta kaṁ ārabbha bhāsitaṁ.",
  "anya-e0902n0:215": "Vissajjanā – tasmiṁyeva bhante assapure nigame teyeva manusse saddhe pasanne ārabbha bhāsitaṁ, tasmiṁyeva bhante vatthusmiṁ bhāsitaṁ.",
  "anya-e0902n0:216": "Pucchā – kathañcāvuso tattha bhagavatā samaṇasāmīcippaṭipadā ca assamaṇasāmīcippaṭipadā ca vibhajitvā desitā.",
  "anya-e0902n0:217": "Vissajjanā – ‘‘kathañca bhikkhave bhikkhu na samaṇasāmīcippaṭipadaṁ paṭipanno hoti, yassa kassaci bhikkhave bhikkhuno abhijjhālussa abhijjhā appahīnā hoti, byāpannacittassa byāpādo appahīno hotī’’ti evamādinā ca. Kathañca bhikkhave bhikkhu samaṇasāmīcippaṭipadaṁ paṭipanno hoti, yassa kassaci bhikkhave bhikkhuno abhijjhālussa abhijjhā pahīnā hoti, byāpannacittassa byāpādo pahīno hoti evamādinā ca bhante bhagavatā tattha samaṇasāmīcippaṭipadā ca assamaṇasāmīcippaṭipadā ca vitthārena vibhajitvā desitā.",
  "anya-e0902n0:218": "Sāleyyakasutta",
  "anya-e0902n0:219": "Pucchā – sāleyyakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:220": "Vissajjanā – kosalesu bhante sālāyaṁ nāma brāhmaṇagāme sāleyyake brāhmaṇagahapatike ārabbha bhāsitaṁ. Sāleyyakā bhante brāhmaṇagahapatikā bhagavantaṁ upasaṅkamitvā etadavocuṁ ‘‘ko nu kho bho gotama hetu ko paccayo, yena midhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti, ko pana bho gotama hetu ko paccayo, yena midhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī’’ti. Tasmiṁ bhante vatthusmiṁ bhāsitaṁ.",
  "anya-e0902n0:221": "Verañjakasutta",
  "anya-e0902n0:222": "Pucchā – verañjakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:223": "Vissajjanā – sāvatthiyaṁ bhante verañjake brāhmaṇagahapatike ārabbha bhāsitaṁ. Verañjakā bhante brāhmaṇagahapatikā bhagavantaṁ upasaṅkamitvā etadavocuṁ ‘‘ko nu kho bho gotama hetu ko paccayo, yena midhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti, ko pana bho gotama hetu ko paccayo, yena midhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī’’ti. Tasmiṁ bhante vatthusmiṁ bhāsitaṁ.",
  "anya-e0902n0:224": "Mahāvedallasutta",
  "anya-e0902n0:225": "Pucchā – mahāvedallasuttaṁ panāvuso kattha kena bhāsitaṁ.",
  "anya-e0902n0:226": "Vissajjanā – sāvatthiyaṁ bhante āyasmatā mahākoṭṭhikena puṭṭhena āyasmatā sāriputtattherena dhammasenāpatinā bhāsitaṁ.",
  "anya-e0902n0:227": "Cūḷavedallasutta",
  "anya-e0902n0:228": "Pucchā – cūḷavedallasuttaṁ panāvuso kattha kena bhāsitaṁ.",
  "anya-e0902n0:229": "Vissajjanā – rājagahe bhante visākhena upāsakena puṭṭhāya dhammadinnāya theriyā bhāsitaṁ.",
  "anya-e0902n0:230": "Cūḷadhammasamādānasutta",
  "anya-e0902n0:231": "Pucchā – cūḷadhammasamādānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:232": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:233": "Mahādhammasamādānasutta",
  "anya-e0902n0:234": "Pucchā – mahādhammasamādānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:235": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:236": "Vīmaṁsakasutta",
  "anya-e0902n0:237": "Pucchā – vīmaṁsakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:238": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:239": "Kosambiyasutta",
  "anya-e0902n0:240": "Pucchā – kosambiyasuttaṁ panāvuso kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:241": "Vissajjanā – kosambiyaṁ bhante kosambike bhikkhū ārabbha bhāsitaṁ. Kosambikā bhante bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti. Tasmiṁ bhante vatthusmiṁ bhāsitaṁ.",
  "anya-e0902n0:242": "Brahmanimantanikasutta",
  "anya-e0902n0:243": "Pucchā – brahmanimantanikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:244": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:245": "Māratajjaniyasutta",
  "anya-e0902n0:246": "Pucchā – māratajjanīyasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n0:247": "Vissajjanā – sakkesu bhante susumāragire bhesakaḷāvane migadāye āyasmatā mahāmoggallānena māraṁ pāpimantaṁ ārabbha bhāsitaṁ. Māro bhante pāpimā āyasmato mahāmoggallānassa kucchigato hoti koṭṭhamanupaviṭṭho. Tasmiṁ bhante vatthusmiṁ bhāsitaṁ."
}