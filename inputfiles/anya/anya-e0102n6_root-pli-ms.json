{
  "anya-e0102n6:0": "18. Diṭṭhivisuddhiniddeso",
  "anya-e0102n6:1": "Nāmarūpapariggahakathā",
  "anya-e0102n6:2": "662. Idāni yā ‘‘imesu bhūmibhūtesu dhammesu uggahaparipucchāvasena ñāṇaparicayaṁ katvā ‘sīlavisuddhi ceva cittavisuddhi cā’ti dve mūlabhūtā visuddhiyo sampādetabbā’’ti vuttā. Tattha sīlavisuddhi nāma suparisuddhaṁ pātimokkhasaṁvarādicatubbidhaṁ sīlaṁ, tañca sīlaniddese vitthāritameva. Cittavisuddhi nāma saupacārā aṭṭha samāpattiyo, tāpi cittasīsena vuttasamādhiniddese sabbākārena vitthāritā eva. Tasmā tā tattha vitthāritanayeneva veditabbā.",
  "anya-e0102n6:3": "Yaṁ pana vuttaṁ ‘‘diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhi, paṭipadāñāṇadassanavisuddhi, ñāṇadassanavisuddhīti imā pana pañca visuddhiyo sarīra’’nti, tattha nāmarūpānaṁ yāthāvadassanaṁ diṭṭhivisuddhi nāma.",
  "anya-e0102n6:4": "663. Taṁ sampādetukāmena samathayānikena tāva ṭhapetvā nevasaññānāsaññāyatanaṁ avasesarūpārūpāvacarajjhānānaṁ aññatarato vuṭṭhāya vitakkādīni jhānaṅgāni, taṁsampayuttā ca dhammā lakkhaṇarasādivasena pariggahetabbā. Pariggahetvā sabbampetaṁ ārammaṇābhimukhaṁ namanato namanaṭṭhena nāmanti vavatthapetabbaṁ.",
  "anya-e0102n6:5": "Tato yathā nāma puriso antogehe sappaṁ disvā taṁ anubandhamāno tassa āsayaṁ passati, evameva ayampi yogāvacaro taṁ nāmaṁ upaparikkhanto ‘‘idaṁ nāmaṁ kiṁ nissāya pavattatī’’ti pariyesamāno tassa nissayaṁ hadayarūpaṁ passati. Tato hadayarūpassa nissayabhūtāni, bhūtanissitāni ca sesupādāyarūpānīti rūpaṁ pariggaṇhāti. So sabbampetaṁ ruppanato rūpanti vavatthapeti. Tato namanalakkhaṇaṁ nāmaṁ, ruppanalakkhaṇaṁ rūpanti saṅkhepato nāmarūpaṁ vavatthapeti.",
  "anya-e0102n6:6": "664.Suddhavipassanāyāniko pana ayameva vā samathayāniko catudhātuvavatthāne vuttānaṁ tesaṁ tesaṁ dhātupariggahamukhānaṁ aññataramukhavasena saṅkhepato vā vitthārato vā catasso dhātuyo pariggaṇhāti. Athassa yāthāvasarasalakkhaṇato āvibhūtāsu dhātūsu kammasamuṭṭhānamhi tāva kese ‘‘catasso dhātuyo, vaṇṇo, gandho, raso, ojā, jīvitaṁ, kāyappasādo’’ti evaṁ kāyadasakavasena dasa rūpāni, tattheva bhāvassa atthitāya bhāvadasakavasena dasa, tattheva āhārasamuṭṭhānaṁ ojaṭṭhamakaṁ, utusamuṭṭhānaṁ, cittasamuṭṭhānanti aparānipi catuvīsatīti evaṁ catusamuṭṭhānesu catuvīsatikoṭṭhāsesu catucattālīsa catucattālīsa rūpāni, sedo, assu, kheḷo, siṅghāṇikāti imesu pana catūsu utucittasamuṭṭhānesu dvinnaṁ ojaṭṭhamakānaṁ vasena soḷasa soḷasa rūpāni, udariyaṁ, karīsaṁ, pubbo, muttanti imesu catūsu utusamuṭṭhānesu utusamuṭṭhānasseva ojaṭṭhamakassa vasena aṭṭha aṭṭha rūpāni pākaṭāni hontīti. Esa tāva dvattiṁsākāre nayo.",
  "anya-e0102n6:7": "Ye pana imasmiṁ dvattiṁsākāre āvibhūte apare dasa ākārā āvibhavanti. Tattha asitādiparipācake tāva kammaje tejokoṭṭhāsamhi ojaṭṭhamakañceva jīvitañcāti nava rūpāni, tathā cittaje assāsapassāsakoṭṭhāsepi ojaṭṭhamakañceva saddo cāti nava, sesesu catusamuṭṭhānesu aṭṭhasu jīvitanavakañceva tīṇi ca ojaṭṭhamakānīti tettiṁsa rūpāni pākaṭāni honti.",
  "anya-e0102n6:8": "Tassevaṁ vitthārato dvācattālīsākāravasena imesu bhūtupādāyarūpesu pākaṭesu jātesu vatthudvāravasena pañca cakkhudasakādayo, hadayavatthudasakañcāti aparānipi saṭṭhirūpāni pākaṭāni honti. So sabbānipi tāni ruppanalakkhaṇena ekato katvā ‘‘etaṁ rūpa’’nti passati.",
  "anya-e0102n6:9": "Tassevaṁ pariggahitarūpassa dvāravasena arūpadhammā pākaṭā honti. Seyyathidaṁ – dvepañcaviññāṇāni, tisso manodhātuyo, aṭṭhasaṭṭhi manoviññāṇadhātuyoti ekāsīti lokiyacittāni, avisesena ca tehi cittehi sahajāto phasso, vedanā, saññā, cetanā, jīvitaṁ, cittaṭṭhiti, manasikāroti ime satta satta cetasikāti. Lokuttaracittāni pana neva suddhavipassakassa , na samathayānikassa pariggahaṁ gacchanti anadhigatattāti. So sabbepi te arūpadhamme namanalakkhaṇena ekato katvā ‘‘etaṁ nāma’’nti passati. Evameko catudhātuvavatthānamukhena vitthārato nāmarūpaṁ vavatthapeti.",
  "anya-e0102n6:10": "665. Aparo aṭṭhārasadhātuvasena. Kathaṁ? Idha bhikkhu atthi imasmiṁ attabhāve cakkhudhātu…pe… manoviññāṇadhātūti dhātuyo āvajjitvā yaṁ loko setakaṇhamaṇḍalavicittaṁ āyatavitthataṁ akkhikūpake nhārusuttakena ābaddhaṁ maṁsapiṇḍaṁ ‘‘cakkhū’’ti sañjānāti, taṁ aggahetvā khandhaniddese upādārūpesu vuttappakāraṁ cakkhupasādaṁ ‘‘cakkhudhātū’’ti vavatthapeti.",
  "anya-e0102n6:11": "Yāni panassa nissayabhūtā catasso dhātuyo, parivārakāni cattāri vaṇṇa-gandha-rasa-ojā-rūpāni, anupālakaṁ jīvitindriyanti nava sahajātarūpāni, tattheva ṭhitāni kāyadasakabhāvadasakavasena vīsati kammajarūpāni, āhārasamuṭṭhānādīnaṁ tiṇṇaṁ ojaṭṭhamakānaṁ vasena catuvīsati anupādinnarūpānīti evaṁ sesāni tepaṇṇāsa rūpāni honti, na tāni ca ‘‘cakkhudhātū’’ti vavatthapeti. Esa nayo sotadhātuādīsupi. Kāyadhātuyaṁ pana avasesāni tecattālīsa rūpāni honti. Keci pana utucittasamuṭṭhānāni saddena saha nava nava katvā pañcacattālīsāti vadanti.",
  "anya-e0102n6:12": "Iti ime pañca pasādā, tesañca visayā rūpasaddagandharasaphoṭṭhabbā pañcāti dasa rūpāni dasa dhātuyo honti. Avasesarūpāni dhammadhātuyeva honti. Cakkhuṁ pana nissāya rūpaṁ ārabbha pavattaṁ cittaṁ cakkhuviññāṇadhātu nāmāti evaṁ dvepañcaviññāṇāni pañca viññāṇadhātuyo honti. Tīṇi manodhātucittāni ekā manodhātu, aṭṭhasaṭṭhi manoviññāṇadhātucittāni manoviññāṇadhātūti sabbānipi ekāsīti lokiyacittāni satta viññāṇadhātuyo. Taṁsampayuttā phassādayo dhammadhātūti evamettha aḍḍhekādasa dhātuyo rūpaṁ, aḍḍhaṭṭhamā dhātuyo nāmanti evameko aṭṭhārasadhātuvasena nāmarūpaṁ vavatthapeti.",
  "anya-e0102n6:13": "666. Aparo dvādasāyatanavasena. Kathaṁ? Cakkhudhātuyaṁ vuttanayeneva ṭhapetvā tepaṇṇāsa rūpāni cakkhupasādamattaṁ ‘‘cakkhāyatana’’nti vavatthapeti. Tattha vuttanayeneva ca sotaghānajivhākāyadhātuyo ‘‘sotaghānajivhākāyāyatanānī’’ti, tesaṁ visayabhūte pañcadhamme ‘‘rūpasaddagandharasaphoṭṭhabbāyatanānī’’ti , lokiyasattaviññāṇadhātuyo ‘‘manāyatana’’nti, taṁsampayuttā phassādayo sesarūpañca ‘‘dhammāyatana’’nti evamettha aḍḍhekādasa āyatanāni rūpaṁ, diyaḍḍhaāyatanāni nāmanti evameko dvādasāyatanavasena nāmarūpaṁ vavatthapeti.",
  "anya-e0102n6:14": "667. Aparo tato saṁkhittataraṁ khandhavasena vavatthapeti. Kathaṁ? Idha bhikkhu imasmiṁ sarīre catusamuṭṭhānā catasso dhātuyo, taṁnissito vaṇṇo, gandho, raso, ojā, cakkhupasādādayo pañca pasādā, vatthurūpaṁ, bhāvo, jīvitindriyaṁ, dvisamuṭṭhāno saddoti imāni sattarasa rūpāni sammasanupagāni nipphannāni rūparūpāni. Kāyaviññatti, vacīviññatti, ākāsadhātu, rūpassa lahutā, mudutā, kammaññatā, upacayo, santati, jaratā, aniccatāti imāni pana dasa rūpāni na sammasanupagāni, ākāravikāraantaraparicchedamattakāni, na nipphannarūpāni, na rūparūpāni. Apica kho rūpānaṁ ākāravikāraantaraparicchedamattato rūpanti saṅkhaṁ gatāni. Iti sabbāni petāni sattavīsati rūpāni rūpakkhandho, ekāsītiyā lokiyacittehi saddhiṁ uppannā vedanā vedanākkhandho, taṁsampayuttā saññā saññākkhandho, saṅkhārā saṅkhārakkhandho, viññāṇaṁ viññāṇakkhandhoti. Iti rūpakkhandho rūpaṁ, cattāro arūpino khandhā nāmanti evameko pañcakkhandhavasena nāmarūpaṁ vavatthapeti.",
  "anya-e0102n6:15": "668. Aparo ‘‘yaṁkiñci rūpaṁ sabbaṁ rūpaṁ cattāri mahābhūtāni catunnañca mahābhūtānaṁ upādāyarūpa’’nti (ma. ni. 1.347; a. ni. 11.17) evaṁ saṁkhitteneva imasmiṁ attabhāve rūpaṁ pariggahetvā, tathā manāyatanañceva dhammāyatanekadesañca nāmanti pariggahetvā ‘‘iti idañca nāmaṁ idañca rūpaṁ, idaṁ vuccati nāmarūpa’’nti saṅkhepato nāmarūpaṁ vavatthapeti.",
  "anya-e0102n6:16": "669. Sace panassa tena tena mukhena rūpaṁ pariggahetvā arūpaṁ pariggaṇhato sukhumattā arūpaṁ na upaṭṭhāti, tena dhuranikkhepaṁ akatvā rūpameva punappunaṁ sammasitabbaṁ manasikātabbaṁ pariggahetabbaṁ vavatthapetabbaṁ. Yathā yathā hissa rūpaṁ suvikkhālitaṁ hoti nijjaṭaṁ suparisuddhaṁ, tathā tathā tadārammaṇā arūpadhammā sayameva pākaṭā honti.",
  "anya-e0102n6:17": "Yathā hi cakkhumato purisassa aparisuddhe ādāse mukhanimittaṁ olokentassa nimittaṁ na paññāyati, so ‘‘nimittaṁ na paññāyatī’’ti na ādāsaṁ chaḍḍeti, atha kho naṁ punappunaṁ parimajjati . Tassa parisuddhe ādāse nimittaṁ sayameva pākaṭaṁ hoti. Yathā ca telatthiko tilapiṭṭhaṁ doṇiyaṁ ākiritvā udakena paripphosetvā ekavāraṁ dvevāraṁ pīḷanamattena tele anikkhamante na tilapiṭṭhaṁ chaḍḍeti, atha kho naṁ punappunaṁ uṇhodakena paripphosetvā madditvā pīḷeti. Tassevaṁ karoto vippasannaṁ tilatelaṁ nikkhamati. Yathā vā pana udakaṁ pasādetukāmo katakaṭṭhiṁ gahetvā antoghaṭe hatthaṁ otāretvā ekadvevāre ghaṁsanamattena udake avippasīdante na katakaṭṭhiṁ chaḍḍeti, atha kho naṁ punappunaṁ ghaṁsati. Tassevaṁ karontassa kalalakaddamaṁ sannisīdati. Udakaṁ acchaṁ hoti vippasannaṁ, evamevaṁ tena bhikkhunā dhuranikkhepaṁ akatvā rūpameva punappunaṁ sammasitabbaṁ manasikātabbaṁ pariggahetabbaṁ vavatthapetabbaṁ.",
  "anya-e0102n6:18": "Yathā yathā hissa rūpaṁ suvikkhālitaṁ hoti nijjaṭaṁ suparisuddhaṁ, tathā tathā tappaccanīkakilesā sannisīdanti, kaddamupari udakaṁ viya cittaṁ pasannaṁ hoti. Tadārammaṇā arūpadhammā sayameva pākaṭā honti. Evaṁ aññāhipi ucchucoragoṇadadhimacchādīhi upamāhi ayamattho pakāsetabbo.",
  "anya-e0102n6:19": "Arūpadhammānaṁ upaṭṭhānākārakathā",
  "anya-e0102n6:20": "670. Evaṁ suvisuddharūpapariggahassa panassa arūpadhammā tīhi ākārehi upaṭṭhahanti phassavasena vā vedanāvasena vā viññāṇavasena vā. Kathaṁ? Ekassa tāva ‘‘pathavīdhātu kakkhaḷalakkhaṇā’’tiādinā nayena dhātuyo pariggaṇhantassa paṭhamābhinipāto phasso, taṁsampayuttā vedanā vedanākkhandho, saññā saññākkhandho, saddhiṁ phassena cetanā saṅkhārakkhandho, cittaṁ viññāṇakkhandhoti upaṭṭhāti. Tathā ‘‘kese pathavīdhātu kakkhaḷalakkhaṇā…pe… assāsapassāse pathavīdhātu kakkhaḷalakkhaṇā’’ti (visuddhi. 1.307) paṭhamābhinipāto phasso, taṁsampayuttā vedanā vedanākkhandho…pe… cittaṁ viññāṇakkhandhoti upaṭṭhāti. Evaṁ arūpadhammā phassavasena upaṭṭhahanti.",
  "anya-e0102n6:21": "Ekassa ‘‘pathavīdhātu kakkhaḷalakkhaṇā’’ti tadārammaṇarasānubhavanakavedanā vedanākkhandho, taṁsampayuttā saññā saññākkhandho, taṁsampayutto phasso ca cetanā ca saṅkhārakkhandho, taṁsampayuttaṁ cittaṁ viññāṇakkhandhoti upaṭṭhāti. Tathā ‘‘kese pathavīdhātu kakkhaḷalakkhaṇā …pe… assāsapassāse pathavīdhātu kakkhaḷalakkhaṇā’’ti tadārammaṇarasānubhavanakavedanā vedanākkhandho…pe… taṁsampayuttaṁ cittaṁ viññāṇakkhandhoti upaṭṭhāti. Evaṁ vedanāvasena arūpadhammā upaṭṭhahanti.",
  "anya-e0102n6:22": "Aparassa ‘‘pathavīdhātu kakkhaḷalakkhaṇā’’ti ārammaṇapaṭivijānanaṁ viññāṇaṁ viññāṇakkhandho, taṁsampayuttā vedanā vedanākkhandho, saññā saññākkhandho, phasso ca cetanā ca saṅkhārakkhandhoti upaṭṭhāti. Tathā ‘‘kese pathavīdhātu kakkhaḷalakkhaṇā…pe… assāsapassāse pathavīdhātu kakkhaḷalakkhaṇā’’ti ārammaṇapaṭivijānanaṁ viññāṇaṁ viññāṇakkhandho, taṁsampayuttā vedanā vedanākkhandho, saññā saññākkhandho, phasso ca cetanā ca saṅkhārakkhandhoti upaṭṭhāti. Evaṁ viññāṇavasena arūpadhammā upaṭṭhahanti.",
  "anya-e0102n6:23": "Eteneva upāyena ‘‘kammasamuṭṭhāne kese pathavīdhātu kakkhaḷalakkhaṇā’’tiādinā nayena dvācattālīsāya dhātukoṭṭhāsesu catunnaṁ catunnaṁ dhātūnaṁ vasena, sesesu ca cakkhudhātuādīsu rūpapariggahamukhesu sabbaṁ nayabhedaṁ anugantvā yojanā kātabbā.",
  "anya-e0102n6:24": "671. Yasmā ca evaṁ suvisuddharūpapariggahasseva tassa arūpadhammā tīhākārehi pākaṭā honti. Tasmā suvisuddharūpapariggaheneva arūpapariggahāya yogo kātabbo, na itarena. Sace hi ekasmiṁ vā rūpadhamme upaṭṭhite dvīsu vā rūpaṁ pahāya arūpapariggahaṁ ārabhati kammaṭṭhānato parihāyati, pathavīkasiṇabhāvanāya vuttappakārā pabbateyyā gāvī viya. Suvisuddharūpapariggahassa pana arūpapariggahāya yogaṁ karoto kammaṭṭhānaṁ vuddhiṁ virūḷhiṁ vepullaṁ pāpuṇāti.",
  "anya-e0102n6:25": "So evaṁ phassādīnaṁ vasena upaṭṭhite cattāro arūpino khandhe nāmanti, tesaṁ ārammaṇabhūtāni cattāri mahābhūtāni, catunnañca mahābhūtānaṁ upādāyarūpaṁ rūpanti vavatthapeti. Iti aṭṭhārasa dhātuyo dvādasāyatanāni pañcakkhandhāti sabbepi tebhūmake dhamme khaggena samuggaṁ vivaramāno viya yamakatālakandaṁ phālayamāno viya ca nāmañca rūpañcāti dvedhā vavatthapeti. Nāmarūpamattato uddhaṁ añño satto vā puggalo vā devo vā brahmā vā natthīti niṭṭhaṁ gacchati.",
  "anya-e0102n6:26": "Sambahulasuttantasaṁsandanā",
  "anya-e0102n6:27": "672. So evaṁ yāthāvasarasato nāmarūpaṁ vavatthapetvā suṭṭhutaraṁ ‘‘satto puggalo’’ti imissā lokasamaññāya pahānatthāya sattasammohassa samatikkamatthāya asammohabhūmiyaṁ cittaṁ ṭhapanatthāya sambahulasuttantavasena ‘‘nāmarūpamattamevidaṁ, na satto, na puggalo atthī’’ti etamatthaṁ saṁsandetvā vavatthapeti. Vuttañhetaṁ –",
  "anya-e0102n6:28": "‘‘Yathāpi aṅgasambhārā, hoti saddo ratho iti;",
  "anya-e0102n6:29": "Evaṁ khandhesu santesu, hoti sattoti sammutī’’ti. (saṁ. ni. 1.171);",
  "anya-e0102n6:30": "Aparampi vuttaṁ, ‘‘seyyathāpi, āvuso, kaṭṭhañca paṭicca valliñca paṭicca mattikañca paṭicca tiṇañca paṭicca ākāso parivārito agārantveva saṅkhaṁ gacchati, evameva kho, āvuso, aṭṭhiñca paṭicca nhāruñca paṭicca maṁsañca paṭicca cammañca paṭicca ākāso parivārito rūpantveva saṅkhaṁ gacchatī’’ti (ma. ni. 1.306).",
  "anya-e0102n6:31": "Aparampi vuttaṁ –",
  "anya-e0102n6:32": "‘‘Dukkhameva hi sambhoti, dukkhaṁ tiṭṭhati veti ca;",
  "anya-e0102n6:33": "Nāññatra dukkhā sambhoti, nāññaṁ dukkhā nirujjhatī’’ti. (saṁ. ni. 1.171);",
  "anya-e0102n6:34": "Upamāhi nāmarūpavibhāvanā",
  "anya-e0102n6:35": "673. Evaṁ anekasatehi suttantehi nāmarūpameva dīpitaṁ, na satto na puggalo. Tasmā yathā akkhacakkapañjaraīsādīsu aṅgasambhāresu ekenākārena saṇṭhitesu rathoti vohāramattaṁ hoti, paramatthato ekekasmiṁ aṅge upaparikkhiyamāne ratho nāma natthi. Yathā ca kaṭṭhādīsu gehasambhāresu ekenākārena ākāsaṁ parivāretvā ṭhitesu gehanti vohāramattaṁ hoti, paramatthato gehaṁ nāma natthi. Yathā ca aṅguliaṅguṭṭhādīsu ekenākārena ṭhitesu muṭṭhīti vohāramattaṁ hoti. Doṇitantiādīsu vīṇāti. Hatthiassādīsu senāti. Pākāragehagopurādīsu nagaranti. Khandhasākhāpalāsādīsu ekenākārena ṭhitesu rukkhoti vohāramattaṁ hoti, paramatthato ekekasmiṁ avayave upaparikkhiyamāne rukkho nāma natthi. Evamevaṁ pañcasu upādānakkhandhesu sati ‘‘satto, puggalo’’ti vohāramattaṁ hoti, paramatthato ekekasmiṁ dhamme upaparikkhiyamāne ‘‘asmīti vā ahanti vā’’ti gāhassa vatthubhūto satto nāma natthi. Paramatthato pana nāmarūpamattameva atthīti. Evaṁ passato hi dassanaṁ yathābhūtadassanaṁ nāma hoti.",
  "anya-e0102n6:36": "674. Yo panetaṁ yathābhūtadassanaṁ pahāya ‘‘satto atthī’’ti gaṇhāti. So tassa vināsaṁ anujāneyya avināsaṁ vā. Avināsaṁ anujānanto sassate patati. Vināsaṁ anujānanto ucchede patati. Kasmā? Khīranvayassa dadhino viya tadanvayassa aññassa abhāvato. So ‘‘sassato satto’’ti gaṇhanto olīyati nāma. ‘‘Ucchijjatī’’ti gaṇhanto atidhāvati nāma. Tenāha bhagavā –",
  "anya-e0102n6:37": "‘‘Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke, cakkhumanto ca passanti.",
  "anya-e0102n6:38": "‘‘Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasamuditā. Tesaṁ bhavanirodhāya dhamme desiyamāne cittaṁ na pakkhandati nappasīdati na santiṭṭhati nādhimuccati. Evaṁ kho, bhikkhave, olīyanti eke.",
  "anya-e0102n6:39": "‘‘Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṁ abhinandanti, yato kira bho ayaṁ attā kāyassa bhedā ucchijjati vinassati, na hoti paraṁmaraṇā, etaṁ santaṁ, etaṁ paṇītaṁ, etaṁ yāthāvanti. Evaṁ kho, bhikkhave, atidhāvanti eke.",
  "anya-e0102n6:40": "‘‘Kathañca, bhikkhave, cakkhumanto passanti? Idha, bhikkhave, bhikkhu bhūtaṁ bhūtato passati, bhūtaṁ bhūtato disvā bhūtassa nibbidāya virāgāya nirodhāya paṭipanno hoti. Evaṁ kho, bhikkhave, cakkhumanto passantī’’ti (itivu. 49).",
  "anya-e0102n6:41": "675. Tasmā yathā dāruyantaṁ suññaṁ nijjīvaṁ nirīhakaṁ, atha ca pana dārurajjukasamāyogavasena gacchatipi tiṭṭhatipi. Saīhakaṁ sabyāpāraṁ viya khāyati, evamidaṁ nāmarūpampi suññaṁ nijjīvaṁ nirīhakaṁ, atha ca pana aññamaññasamāyogavasena gacchatipi tiṭṭhatipi. Saīhakaṁ sabyāpāraṁ viya khāyatīti daṭṭhabbaṁ. Tenāhu porāṇā –",
  "anya-e0102n6:42": "‘‘Nāmañca rūpañca idhatthi saccato,",
  "anya-e0102n6:43": "Na hettha satto manujo ca vijjati;",
  "anya-e0102n6:44": "Suññaṁ idaṁ yantamivābhisaṅkhataṁ,",
  "anya-e0102n6:45": "Dukkhassa puñjo tiṇakaṭṭhasādiso’’ti.",
  "anya-e0102n6:46": "Na kevalañcetaṁ dāruyantupamāya, aññāhipi naḷakalāpīādīhi upamāhi vibhāvetabbaṁ – yathā hi dvīsu naḷakalāpīsu aññamaññaṁ nissāya ṭhapitāsu ekā ekissā upatthambho hoti, ekissā patamānāya itarāpi patati, evamevaṁ pañcavokārabhave nāmarūpaṁ aññamaññaṁ nissāya pavattati, ekaṁ ekassa upatthambho hoti. Maraṇavasena ekasmiṁ patamāne itarampi patati. Tenāhu porāṇā –",
  "anya-e0102n6:47": "‘‘Yamakaṁ nāmarūpañca, ubho aññoññanissitā;",
  "anya-e0102n6:48": "Ekasmiṁ bhijjamānasmiṁ, ubho bhijjanti paccayā’’ti.",
  "anya-e0102n6:49": "676. Yathā ca daṇḍābhihataṁ bheriṁ nissāya sadde pavattamāne aññā bherī, añño saddo, bherisaddā asammissā, bherī saddena suññā, saddo bheriyā suñño, evamevaṁ vatthudvārārammaṇasaṅkhātaṁ rūpaṁ nissāya nāme pavattamāne aññaṁ rūpaṁ, aññaṁ nāmaṁ, nāmarūpā asammissā, nāmaṁ rūpena suññaṁ, rūpaṁ nāmena suññaṁ, apica kho bheriṁ paṭicca saddo viya rūpaṁ paṭicca nāmaṁ pavattati. Tenāhu porāṇā –",
  "anya-e0102n6:50": "‘‘Na cakkhuto jāyare phassapañcamā,",
  "anya-e0102n6:51": "Na rūpato no ca ubhinnamantarā;",
  "anya-e0102n6:52": "Hetuṁ paṭiccappabhavanti saṅkhatā,",
  "anya-e0102n6:53": "Yathāpi saddo pahaṭāya bheriyā.",
  "anya-e0102n6:54": "‘‘Na sotato jāyare phassapañcamā,",
  "anya-e0102n6:55": "Na saddato no ca ubhinnamantarā…pe….",
  "anya-e0102n6:56": "‘‘Na ghānato jāyare phassapañcamā,",
  "anya-e0102n6:57": "Na gandhato no ca ubhinnamantarā…pe….",
  "anya-e0102n6:58": "‘‘Na jivhāto jāyare phassapañcamā,",
  "anya-e0102n6:59": "Na rasato no ca ubhinnamantarā…pe….",
  "anya-e0102n6:60": "‘‘Na kāyato jāyare phassapañcamā,",
  "anya-e0102n6:61": "Na phassato no ca ubhinnamantarā…pe….",
  "anya-e0102n6:62": "‘‘Na vatthurūpā pabhavanti saṅkhatā,",
  "anya-e0102n6:63": "Na cāpi dhammāyatanehi niggatā;",
  "anya-e0102n6:64": "Hetuṁ paṭiccappabhavanti saṅkhatā,",
  "anya-e0102n6:65": "Yathāpi saddo pahaṭāya bheriyā’’ti.",
  "anya-e0102n6:66": "677. Apicettha nāmaṁ nittejaṁ na sakena tejena pavattituṁ sakkoti, na khādati, na pivati, na byāharati, na iriyāpathaṁ kappeti. Rūpampi nittejaṁ na sakena tejena pavattituṁ sakkoti. Na hi tassā khāditukāmatā, nāpi pivitukāmatā, na byāharitukāmatā, na iriyāpathaṁ kappetukāmatā, atha kho nāmaṁ nissāya rūpaṁ pavattati, rūpaṁ nissāya nāmaṁ pavattati, nāmassa khāditukāmatāya pivitukāmatāya byāharitukāmatāya iriyāpathaṁ kappetukāmatāya sati rūpaṁ khādati, pivati, byāharati, iriyāpathaṁ kappeti.",
  "anya-e0102n6:67": "Imassa panatthassa vibhāvanatthāya imaṁ upamaṁ udāharanti – yathā jaccandho ca pīṭhasappī ca disāpakkamitukāmā assu, jaccandho pīṭhasappiṁ evamāha ‘‘ahaṁ kho bhaṇe, sakkomi pādehi pādakaraṇīyaṁ kātuṁ, natthi ca me cakkhūni yehi samavisamaṁ passeyya’’nti. Pīṭhasappīpi jaccandhaṁ evamāha ‘‘ahaṁ kho bhaṇe, sakkomi cakkhunā cakkhukaraṇīyaṁ kātuṁ, natthi ca me pādāni yehi abhikkameyyaṁ vā paṭikkameyyaṁ vā’’ti. So tuṭṭhahaṭṭho jaccandho pīṭhasappiṁ aṁsakūṭaṁ āropesi. Pīṭhasappī jaccandhassa aṁsakūṭe nisīditvā evamāha ‘‘vāmaṁ muñca dakkhiṇaṁ gaṇha, dakkhiṇaṁ muñca vāmaṁ gaṇhā’’ti. Tattha jaccandhopi nittejo dubbalo na sakena tejena sakena balena gacchati, pīṭhasappīpi nittejo dubbalo na sakena tejena sakena balena gacchati, na ca tesaṁ aññamaññaṁ nissāya gamanaṁ nappavattati, evamevaṁ nāmampi nittejaṁ na sakena tejena uppajjati, na tāsu tāsu kiriyāsu pavattati. Rūpampi nittejaṁ na sakena tejena uppajjati, na tāsu tāsu kiriyāsu pavattati, na ca tesaṁ aññamaññaṁ nissāya uppatti vā pavatti vā na hoti. Tenetaṁ vuccati –",
  "anya-e0102n6:68": "‘‘Na sakena balena jāyare,",
  "anya-e0102n6:69": "Nopi sakena balena tiṭṭhare;",
  "anya-e0102n6:70": "Paradhammavasānuvattino,",
  "anya-e0102n6:71": "Jāyare saṅkhatā attadubbalā.",
  "anya-e0102n6:72": "‘‘Parapaccayato ca jāyare,",
  "anya-e0102n6:73": "Paraārammaṇato samuṭṭhitā;",
  "anya-e0102n6:74": "Ārammaṇapaccayehi ca,",
  "anya-e0102n6:75": "Paradhammehi cime pabhāvitā.",
  "anya-e0102n6:76": "‘‘Yathāpi nāvaṁ nissāya, manussā yanti aṇṇave;",
  "anya-e0102n6:77": "Evameva rūpaṁ nissāya, nāmakāyo pavattati.",
  "anya-e0102n6:78": "‘‘Yathā ca manusse nissāya, nāvā gacchati aṇṇave;",
  "anya-e0102n6:79": "Evameva nāmaṁ nissāya, rūpakāyo pavattati.",
  "anya-e0102n6:80": "‘‘Ubho nissāya gacchanti, manussā nāvā ca aṇṇave;",
  "anya-e0102n6:81": "Evaṁ nāmañca rūpañca, ubho aññoññanissitā’’ti.",
  "anya-e0102n6:82": "Evaṁ nānānayehi nāmarūpaṁ vavatthāpayato sattasaññaṁ abhibhavitvā asammohabhūmiyaṁ ṭhitaṁ nāmarūpānaṁ yāthāvadassanaṁ diṭṭhivisuddhīti veditabbaṁ. Nāmarūpavavatthānantipi saṅkhāraparicchedotipi etasseva adhivacanaṁ.",
  "anya-e0102n6:83": "Iti sādhujanapāmojjatthāya kate visuddhimagge",
  "anya-e0102n6:84": "Paññābhāvanādhikāre",
  "anya-e0102n6:85": "Diṭṭhivisuddhiniddeso nāma",
  "anya-e0102n6:86": "Aṭṭhārasamo paricchedo."
}