{
  "anya-e1205n3:0": "4. Pakiṇṇakakathā",
  "anya-e1205n3:1": "Tatra ṭhatvā rañeño uppatti kathetabbā. (So pana) amhākaṁ satthuno bodhippattito puretarameva mahāmalaya raṭṭhe vanacarakaṁ paṭicca tassa bhariyāya kucchiyaṁ paṭisandhiṁ gaṇhi. Navaḍḍhamāsāvasāne mātukucchito nikkhamitvā kamena vaḍḍhanto viññubhāvaṁ pāpuṇi. Tassa pitā ekaṁ dārikaṁ ānetvā puttassa gehe akāsi. Aparabhāge tassa pitā kālamakāsi. Kumāro’carako’ti paññāyi. So tato paṭṭhāya paccekabuddhaṁ upaṭṭhahi. Carako attano nivāsavatthusmiṁ kadalipanasādīni ropetvā phalārāmaṁ akāsi. Tato aparabhāge tena ropitapanasarukkho mahantaṁ cāṭippamāṇaṁ panasaphalaṁ gaṇhi. Carako attano vatthuṁ gantvā sākhāya supakkaṁ panasaphalaṁ passitvā chinditvā gehaṁ āharitvā apassāyaṁ luñcitvā upadhāresi. Tato samantā catumadhuraṁ viya yūsaṁ otaritvā apassayaṁ apanīta āvāṭaṁ pūretvā aṭṭhāsi. Tato carako evaṁ cintesi. Imaṁ panasaphalaṁ amhākaṁ paccekabuddhena vinā aññesaṁ nānucchavikanti. Paṭisāmetvā ṭhapesi.",
  "anya-e1205n3:2": "Punadivase paccekabuddho lenato nikkhamitvā sarīrapaṭijagganaṁ katvā surattapallavasadisaṁ antaravāsakaṁ parimaṇḍalaṁ katvā nivāsetvā bahalapavaramahāpaṁsukūlacīvaraṁ pārupitvā nīlabhamaravaṇṇaṁ pattaṁ hatthena gahetvā ākāsena āgantvā tassa kuṭidvāre pākaṭo ahosi. Carako kuṭito nikkhamitvā taṁ vanditvā hatthato pattaṁ gahetvā gehaṁ pavesetvā pīṭhe nisīdāpetvā attanā ṭhapitaṭṭhānato panasaphalaṁ gahetvā yūsaṁ patte pūretvā paṭiggahāpesi. Paccekabuddho taṁ paribhuñjitvā ākāsato attano vasanaṭṭhānameva gato. Athekadivasaṁ carako paradesā gacchanto bhariyaṁ pakkosāpetvā;’ amma, ayyassa appamatto hutvā dānaṁ dehī’ti sabbūpakaraṇaṁ niyyādetvā paradesaṁ gato. Punadivase paccekabuddho lenato nikkhamitvā cīvaraṁ pārupitvā pattamādāya ākāsato āgantvā kuṭidvāre otaritvā aṭṭhāsi. Tasmiṁ khaṇe carakassa bhariyā kuṭito nikkhamitvā paccekabuddhassa hatthato pattaṁ gahetvā gehe nisīdāpetvā bhattaṁ adāsi.",
  "anya-e1205n3:3": "Tena bhattakicce pariniṭṭhite sā taruṇapaccekabuddhaṁ passitvā kilesapaṭisaṁyuttaṁ cittaṁ uppādetvā paccekabuddhassa attano ajjhāsayaṁ kathesi. Paccekabuddho tassā kathaṁ sutvā jigucchamāno uppatitvā ākāsato attano vasanaṭṭhānameva gato. Sā paccekabuddhassa gatakāle attano sarīraṁ telena makkhetvā bhaṇḍanakā viya nitthunamānā mañce nipajji. Carako paradesato āgantvā bhariyaṁ nipajjamānaṁ evamāha?’Bhadde, kiṁ ayyassa bhikkhaṁ adāsī’ti. Sā nitthunamānā āha? Mā puccha tava ayyassa kammanti. Kathehi bhadde, kiṁ tena kammaṁ katanti. So attanā saddhiṁ kilesavasne okāsaṁ kārāpetuṁ vāyamitvā mayā ayuttanti vutte mama kese gahetvā hatthapādehi ākoṭetvā sarīraṁ nakhena ottharitvā sīse paharitvā gato’ti vutte carako taṁ sutvā asahanto (eso mayā) evarūpassa assamaṇakammassa posito’ti vatvā tassā sokaṁ vinodetvā dhanuṁ ādāya tikkhasaraṁ gahetvā etaṁ māretvā āgamissāmī’ti vatvā vasanaṭṭhānaṁ agamāsi.",
  "anya-e1205n3:4": "Tasmiṁ samaye paccekabuddho nahānatthāya gato. Gantvā ca pana kāyabandhanaṁ ākāse cīvaravaṁsaṁ viya katvā nivāsanapāpuraṇaṁ tasmiṁ ṭhapetvā jalasāṭakaṁ nivāsetvā udakamatthakā ākāse nisīditvā nahāyituṁ ārabhi. Carako paccekabuddhassa garugāravakāraṇaṁ passanto gumbantare nilīno aṭṭhāsi. Ṭhatvā ca pana evarūpaṁ acchariyaṁ disvā cintesi? Ayañca evarūpaṁ na karoti, addhā esā musāvādā’ti. Ahaṁ etissā vacanaṁ gahetvā evarūpassa samaṇassa akāraṇe aparādhaṁ kataṁ. Eso tādisaṁ na karotī’ti cintetvā paccekabuddhassa nahatvā ṭhītakāle gantvā pādesu nipatitvā?’Mayhaṁ khamatha ayyā’ti āha. Pacceka buddho? Kiṁ kathesi upāsakā’ti. So attano mātugāmassa kathitaṁ ācikkhi. Evañhi sati upāsaka tumhākaṁ āgatakammaṁ niṭṭhapetvā gantuṁ vaṭṭatī’ti āha. Mā evaṁ kathetha sāmi, ahaṁ aññāṇabhāvena tassā vacanaṁ gahetvā tumhākaṁ akāraṇe dubbhituṁ āgatomhi’ti sabbaṁ attanā cintitaṁ ācikkhi.",
  "anya-e1205n3:5": "Paccekabuddho? Āma upāsaka, sā attanā saddhiṁ asaddhammapaṭisaṁyuttakathaṁ kathesī’ti āha. So tassā kujjhitvā ahaṁ etaṁ nissāya imassa aparajjhāmi. Gantvā taṁ māressāmī’ti paccekabuddhaṁ pañcapatiṭṭhitena vanditvā nikkhami. Paccekabuddho taṁ nivattetvā mātugāmaṁ mā mārehī’ti anekavidhāni kāraṇāni kathetvā pañcasīle patiṭṭhapetvā tassa dhammaṁ desento imaṁ gāthamāha?",
  "anya-e1205n3:6": "Yo appaduṭṭhassa narassa dussati,",
  "anya-e1205n3:7": "Suddhassa posassa anaṅgaṇassa;",
  "anya-e1205n3:8": "Tameva bālaṁ pacceti pāpaṁ,",
  "anya-e1205n3:9": "Sukhumo rajo paṭivātaṁva khitto’ti;",
  "anya-e1205n3:10": "Carako tassa dhammadesanaṁ sutvā pasantacitto hutvā pañcapatiṭṭhitena vanditvā gehaṁ gantvā tāya saddhiṁ samaggavāsaṁ vasitvā tato paṭṭhāya yāvajīvaṁ paccekabuddhassa cīvarapiṇḍapātasenāsanagilānapaccayabhesajjaparikkhārādayo parikkhāre ca datvā paṭijaggi. So tasmiṁyeva lene vasanto aparabhāge anupādisesāya nibbānadhātuyā parinibbāyi.",
  "anya-e1205n3:11": "Sayambhuñāṇena vigayha dhammaṁ,",
  "anya-e1205n3:12": "Dukkhaṁ anantaṁ sakalaṁ pahāya;",
  "anya-e1205n3:13": "Samādhijhānābhirato yasassi,",
  "anya-e1205n3:14": "Gato vināsaṁ pavaro yasassi.",
  "anya-e1205n3:15": "Atha pacchā carako kālaṁ katvā sagge nibbatti. Tattha ciraṁ dibbasampattiṁ anubhavitvā devalokato cavitvā imasmiṁ dīpe malaya raṭṭhe amaruppala lenassa āsannaṭṭhāne upacarakassa putto hutvā nibbatti. So navamāsaḍḍhapariyosāne mātukucchito nikkhami. Tassa nāmagahaṇadivase ñātakā amaruppala kumāroti nāmaṁ akaṁsu. So pana aparabhāge vaḍḍhento dārakehi saddhiṁ kīḷanto pattapuṭena vālukabhattaṁ pacitvā, dārakā ime samaṇāti vatvā paṭipāṭiyā nisīdāpetvā dānaṁ dassāmī’ti vatvā kīḷādānaṁ deti. Ekadivasaṁ amaruppala kumāro vālukathupaṁ katvā attano nivāsanavatthadussaṁ gahetvā khuddakadaṇḍake bandhitvā paṭākaṁ katvā pūjanatthāya ṭhapesi. Amaruppala lenavāsī maliya devattheraṁ nissāya dānādīni puññāni katvā tato cuto imasmiṁyeva dīpe mahāgāme goṭhābhayamahārājassa aggamahesiyā kucchimhi paṭisandhiṁ gaṇhi. So navamāsaḍḍhapariyosāne mātukucchito nikkhami. Tassa nāmagahaṇa divase’kākavaṇṇatisso’ti nāmaṁ akaṁsu. So anupubbena vaḍḍhitvā pitu accayena chattaṁ ussāpetvā kākavaṇṇatissamahārājā ahosi. Tassa chatte ussāpiteyeva sakalaraṭṭhaṁ subhikkhaṁ ahosi. Pañca vā dvādasa vā divase anatikkamitvā devo sammā vassati. Vessantarabodhisattassa dānagge yācakānaṁ hatthe bhikkhābhājanaṁ viya tasmiṁ kāle vāpīpokkharaṇī-nadī-kandara-sobbha-jātasarādayo vassodakena pūritā ahesuṁ. Pañcavidhapadumasañchannā anekadijasamākiṇṇā nānārukkhehi virocitā ahesuṁ. Nānā sassāni sampajjiṁsu, uttarakuru ālakamandā rājadhānisadisaṁva hiraññasuvaṇṇādi ratanaṭṭhānaṁ.",
  "anya-e1205n3:16": "So rājā saddhāya sampanno mahābhikkhusaṅghassa cattāro paccaye anūnaṁ katvā dāpesi. Saṭṭhimattānaṁ tipiṭakadharānaṁ candanadoṇiyā satapākatelassa pūrāpetvā yāvapiṭṭhipādaṁ tāva osīdāpetvā nisinnānaṁ laṭṭhima dhudantakaṭṭhaṁ catumadhuraṁ pakkhipitvā dāpesi. Ucchukaṇḍa-sakkharā-nālikera-phalamūlakhandhakhādanañca nānāvidhamaccharasehi sugandhasālitaṇḍulena sādhitayāgubhattañca pātova adāsi. Antarābhatte aṭṭhārasavidha-antarakhajjakañca ucchukadalipanasaphalādayo ca nānāvidhottaribhaṅgena saddhiṁ sugandhasālitaṇḍulabhattaṁ nānaggarasaṁ dāpetvā pacchābhattaṁ aṭṭhavidhakappīyapānake ca dāpesi. Aññe samaṇaparikkhāre ca dāpesi. Iminā niyāmeneva bhikkhusaṅghassa tipiṭakadharabhikkhūnañca nirantaraṁ mahā dānaṁ datvā vasati.",
  "anya-e1205n3:17": "Athāparena samayena kalyāṇiyaṁ sivo nāma mahārājā attano bhāgineyyassa abhayakumārassa kākavaṇṇatissa rañño bhaginiyā somadeviyā nāma rājaputtiyā āvāhamaṅgalaṁ katvā ānetvā pādaparicārikaṁ dāpesi. Datvā ca pana abhaya kumāraṁ girinagaramhi nisīdāpesī. So girinagare rajjaṁ kārāpetvā giriabhayo nāma rājā hutvā mahantaṁ sampattiṁ anubhavamāno vihāsi. Tato aparabhāge kākavaṇṇatissa mahārājā mahāgāme viharanto aññatarassa bhikkhussa gatte maṅkunā daṭṭhaṭṭhāne gaṇḍaṁ uṭṭhitaṁ disvā kimetaṁ ayyā’ti pucchi. Maṅkunā daṭṭhaṭṭhānaṁ mahārājāti. Taṁ sutvā saṁvegappatto, bhante maṅkunā kismiṁ na bhavanti’ti pucchi. Paṭṭasāṭake na bhavanti’ti. Ime pana bhaddantā paṭṭasāṭake kuto labhantī’ti cintetvā gato. Taṁ divasameva pānīyamāḷake nisinno tipiṭakatissatthero nāma rañño buddhasīhanādasuttaṁ nāma kathesi. So there pasanno; uttarāsaṅge dīyamāne’ekasāṭako bhavissāmi’ tasmā imameva dātuṁ na sakkā, kathaṁ karissāmī’ti cintento therena saddhiṁ kathayamāno tattha māḷakeyeva aṭṭhāsi. Tasmiṁ khaṇe eko kāko ambasākhantare nisīditvā",
  "anya-e1205n3:18": "Saddaṁ karonto evamācikkhi. Ayya kākavaṇṇatissamahārāja, tumhākaṁ kaṅkhā nāma natthī, pasādakkhaṇe dhammakathikassa uttarāsaṅgaṁ dehī’ti āha.",
  "anya-e1205n3:19": "(Kāko so kākavaṇṇassa vadeti vacanakkhamo,",
  "anya-e1205n3:20": "Pasādajāto therassa tuvaṁ saddhammadesane;",
  "anya-e1205n3:21": "Dadāhi uttarāsaṅgaṁ mahātherassa bhūmipā’ti.)",
  "anya-e1205n3:22": "Mahārāja, ahaṁ tumhākaṁ pañcasāsanaṁ gahetvā āgato. Vihāradevi puttaṁ vijāyi. Idamekaṁ sāsanaṁ. Ekā kareṇukā suvīrahatthipotakaṁ titthasare vijāyī. Idaṁ dutiyaṁ sāsanaṁ. Goṭhasamuddamajjhena sattamattā nāvā paṭṭane paccuṭṭhitā, idaṁ tatiyaṁ sāsanaṁ uttara vaḍḍhamānapabbatapāde dvikarīsappamāṇe khette taruṇatālakkhandhappamāṇā suvaṇṇakkhandhā uggacchiṁsu, idaṁ catutthaṁ sāsanaṁ. Giripabbatapāde koṭa raṭṭhaka vihāre koṭaraṭṭhako nāma thero maggopasamaṁ vatvā giripabbatamatthake sattatālappamāṇaṁ uggantvā ākāse nisinno parinibbāyi, idaṁ pañcamaṁ sāsanaṁ.",
  "anya-e1205n3:23": "(Putto hatthī ca nāvā ca catutthaṁ hemakhandhakaṁ;",
  "anya-e1205n3:24": "Therassa parinibbānaṁ pañcamaṁ sāsanaṁ idaṁ.",
  "anya-e1205n3:25": "Imaṁ gahetvāna ahaṁ āgato tava santikaṁ;",
  "anya-e1205n3:26": "Sāsanaṁ īdisaṁ sutvā puññakamme rato bhava.",
  "anya-e1205n3:27": "Vatthaṁ sahasā dāpehi kato sabbasamāgamo;",
  "anya-e1205n3:28": "Idaṁ niccaṁ jānanto kiṁ laggo uttarāsaṅge’ti.)",
  "anya-e1205n3:29": "Rājā kākassa vacanaṁ sutvā hasi. Thero? Kasmā mahārāja hasī’ti pucchi. Bhante, etasmiṁ ambasākhantare nisīditvā saddaṁ karontassa kākassa kathaṁ sutvā hasinti sabbaṁ ārocesi. Thero’pi raññā purimattabhāve katakammaṁ passitvā hasi. Rājā kasmā ayyo hasī’ti pucchi. Mahārāja, tumhākaṁ anantare attabhāve malayaraṭṭhe amaruppala nāma kāle katakammaṁ passitvā hasitti. Tena puṭṭho katakusalakammaṁ sabbaṁ vitthārena tassa ācikkhi. Rājā somanassappatto attano uttarāsaṅgaṁ datvā theraṁ vanditvā gehaṁ gato. Koṭaraṭṭhakavihāraṁ gantvā therassa sarīrajjhāpanaṁ kārāpetvā dhātuṁ ādāya cetiyaṁ kārāpetvā mahantaṁ pūjaṁ katvā mahāgāmaṁ gato. Suvaṇṇaṁ āharāpetvā rājaṅgaṇe ṭhapāpesi. Goṭhasamuddakucchiyaṁ patta nāvāto vatthāni āharāpetvā bhikkhusaṅghassa cīvaratthāya dāpetvā mahādānaṁ pavattetvā mahāgāmasamīpe vihāraṁ kārāpetvā viharanto attano puttaṁ duṭṭhagāmaṇiṁ pakkosāpetvā; tāta, tvaṁ gantvā girimhi nagare nisīdā’ti vatvā amaccañcassa pituṭṭhāne ṭhapetvā girinagaraṁ pāhesi. Taṁ disvā giriabhaya kumāro kumārena saddhiṁ āgatabaḷassa vatthāhārādīni dāpetvā mahantaṁ sammānaṁ akāsi. Rājakumāro giripabbatapāde vihāsi.",
  "anya-e1205n3:30": "Tato aparabhāge jātiṁ nissāya khattiyānaṁ vivādo ahosi. So abhayarājā kiṁ mevivādenā’ti attano bhariyāya somadeviyā saddhiṁ balavāhanaṁ gahetvā anukkamena gacchanto serunagare rajjaṁ kārentaṁ attasahāyaṁ sivarājaṁ sandhāya tassa santikaṁ āgañji. So’pi sivarājā giriabhayaraññā saddhiṁ āgatabaḷassa mahantaṁ sakkāraṁ kāretvā ahatavatthatilataṇḍulādīni āharāpetvā dāpesi. Katipāhaccaye; samma, kasmā āgatosi’ti pucchi. So āgatakāraṇaṁ sabbamassa ācikkhi. Bhaddakaṁ samma, te kataṁ āgantabbameva āgato. Ahaṁ te kattabbaṁ jānissāmi. Tvaṁ mā cintayī’ti vatvā tassa vasanatthāya nagarabhūmiṁ gavesanto sarakoṭiyaṁ atiramaṇīyabhūmiṁ passitvā tasmiṁ bhūmibhāge so nagaraṁ māpetvā deviyā ekasadisanāmaṁ karissāmī’ti somanagaranti nāmaṁ akāsi. Taṁ nagaraṁ susamiddhaṁ sampannadhanadhaññādīhi upakaraṇehi dvāraṭṭālakagopuraparikhāpokkhara-ṇiyādīhi sahitaṁ hatthiassarathapattiādīhi samākulaṁ saṅkhapaṇavabherisaddādīhi samākiṇṇaṁ nagaraṁ ahosi. So abhayo ciraṁ somanagare mahantaṁ issariyaṁ anubhavanto vihāsi.",
  "anya-e1205n3:31": "Athāparasmiṁ kāle somadevī raññā saddhiṁ kathesi; ayya amhākaṁ paṭisaraṇaṁ cetiyañca vihārañca kāretuṁ vaṭṭatī’ti. Bhaddakaṁ te kathitanti somanassappatto hutvā vihārabhūmiṁ gavesanto nagarato nātidure nāccāsanne mahantaṁ sālavanaṁ atthi. Taṁ passituṁ gato. Tadā tasmiṁ sālavane mahāariṭṭhattherassa vaṁse mahāmahindatthero nāma eko thero atthi. So saṭṭhimatte bhikkhū gahetvā viharati. Taṁ disvā iriyāpathe pasanno theraṁ evamāha; ‘ayya tumhākaṁ imasmiṁ sālavane vihāraṁ karissāmi’ti. Thero tassa vacanaṁ sutvā tuṇhīhāvena adhivāsesi. Rājā somanassappatto theraṁ vanditvā nagarameva gantvā somadeviṁ āmantetvā; bhaddesomadevi, amhākaṁ manoratho matthakaṁ patto. Vihārakaraṇatthāya manāpo bhūmibhāgo laddho. Tattha ca mahindo nāma thero samaṇānaṁ saṭṭhimattaṁ gahetvā viharati. Taṁ vanditvā viharaṇatthāya paṭiññaṁ gahetvā āgato. Tattha vihāraṁ karissāmī’ti āha. Sā taṁ sutvā somanassappattā sādhū’ti sampaṭicchi. Punadivase deviyā saddhiṁ therassa santikaṁ gantvā vanditvā ekamantaṁ nisīdi. Thero tesaṁ mahāsamayasuttaṁ kathesi. Te ubho’pi dhammaṁ sutvā somanassajātā ahesuṁ. Atha rājā ayya dhātuṁ kuto labhissāmā’ti theraṁ pucchi. Mā cintayi mahārāja, dhātuṁ amhe jānissāmā’ti ācikkhi.",
  "anya-e1205n3:32": "So tato paṭṭhāya vihārabhumiṁ sodhāpetvā khāṇukaṇṭakādayo nīharitvā bheritalamiva ramaṇīyaṁ samaṁ kārāpetvā iṭṭhakavaḍḍhakiṁ pakkosāpetvā iṭṭhacitaṁ kārāpetvā cetiyakammaṁ paṭṭhapesi. Vaḍḍhakī cetiyaṁ cinanto katipāhena pupphādhānattayaṁ niṭṭhapetvā dhātugabbhe sabbaṁ kattabbaṁ kammaṁ niṭṭhapetvā rañño paṭivedesi. Rājā, āgantvā therassa ārocesi. Niṭṭhāpito ayya dhātu gabbho’ti. Thero rañño vacanaṁ sutvā attanā pariharitaṁ tathāgatassa dakkhiṇadāṭhādhātuṁ tassa adāsi. Rājā dhātuṁ gahetvā sunakkhattena sumuhuttena mahatā parivārena dhātugabbhe nidahitvā atimanoramaṁ udakabubbuḷakelāsakuṭapaṭibhāgaṁ cetiyaṁ kārāpesi.",
  "anya-e1205n3:33": "Saddhādiguṇasampanno lokasāsanarakkhako;",
  "anya-e1205n3:34": "Sacetiyaṁ mahārājā kārāpesi vihārakaṁ.",
  "anya-e1205n3:35": "Tato therassa santike saṭṭhimattānaṁ bhikkhunaṁ atthāya saṭṭhimattāni pariveṇāni kārāpetvā dvāraṭṭālakapākārehi sobhitaṁ vihāraṁ niṭṭhapetvā attano deviyā ekanāmaṁ katvā mahindattherassa dakkhiṇodakaṁ datvā gandhamālādhūpadhajehi pūjaṁ karonto divasassa tikkhattuṁ dhātupaṭṭhānaṁ gantvā dānādīni puññāni kurumāno giriabhayarājā mahantaṁ sampattiṁ anubhavamāno somanagaraṁ paṭivasati.",
  "anya-e1205n3:36": "(Nagare somanāmamhi ramaṇīye manorame;",
  "anya-e1205n3:37": "Deviyā saha modanto rajjaṁ kāresi nāyako.)",
  "anya-e1205n3:38": "Tato vihāradeviyā bhātā cullapiṇḍapātiyatissatthero nāma ekadivasaṁ kākavaṇṇatissamahārañño āyusaṅkhāramolokento na cirappavattanabhāvaṁ ñatvā punadivase rañño santikaṁ gantvā tena saddhiṁ kathesi. Mahārāja tumhākaṁ nalāṭadhātuyā satthārā byākaraṇaṁ dinnaṁ;’mahāvālukagaṅgāya dakkhiṇabhāge seru nāma dahassa ante varāha nāma soṇḍiyā matthake anāgate kākavaṇṇatisso nāma mahārājā mayhaṁ nalāṭadhātuṁ patiṭṭhapessatī’ti vatvā taṁ sandhāya bhagavā samāpattiṁ samāpajjitvā gato. Tassa vacanaṁ manasikarohī’ti āha. Tassa kathaṁ sutvā amhākaṁ kusalasampattiṁ avināsetvā ayyassa vacanamuddissa cetiyaṁ kārāpanatthāya gantabbanti mantvā bhaddakaṁ ayyā’ti therassa vacanaṁ sampaṭicchitvā attano puttaṁ duṭṭhagāmaṇiṁ girinagarato pakkosāpetvā mahāgāme nisīdāpetvā nagare bheriṁ carāpesi; ahaṁ mahāvālukāya gaṅgāya samīpe seru nāma dahassa ante varāha nāma soṇḍiyā matthake cetiyaṁ kārāpanatthāya gamissāmi, sabbaseniyo ca mahā jano ca mayā saddhiṁ āgacchantu’ti vatvā rājā culapiṇḍapātiyatissattherassa tissamahāvihāre sāgalattherassa ca santikaṁ gantvā bhante tumhākaṁ parivāre pañcasatamatte bhikkhu gahetvā dhātuṁ upaṭṭhahantā mayā saddhiṁyeva āgacchathā’ti vatvā bhaddamāse bhaddadivase sunakkhatte sumuhutte bandhāvāraṁ sajjetvā dhātugharato dhātukaraṇḍakaṁ nīharitvā susajjitarathe ṭhapetvā upari setacchattañca katvā purato purato ratanamaṇaḍape kārāpetvā puretaramakāsi.",
  "anya-e1205n3:39": "Tato rājā puttaṁ duṭṭhagāmaṇiṁ pakkosāpetvā anusāsitvā puttaṁ saddhātissakumārañca vihāradeviñca gahetvā sīghaṁ nikkhami. Cūḷapiṇḍapātiyatissatthero ca attano parivāre pañcasatabhikkhū gahetvā dhātuṁ upaṭṭhahanto pacchato āgañchi. Sabbaseniyo ca rājā ca bhikkhusaṅghassa mahādānaṁ datvā bhikkhu saṅghena saddhiṁ gantvā dīghavāpiṁ pāpuṇiṁsu. Tasmiṁ saddhātissakumāraṁ nisīdāpetvā anukkamena āgantvā sumanamālāpiṭṭhiyaṁ khandhavāraṁ bandhitvā nisīdi. Kasmā pana taṁ ṭhānaṁ evaṁ nāmakaṁ jātanti. Sumananāgarājā sattadivasāni nāgasampattiṁ abhiramamāno (nalāṭadhātuṁ vissari.) Sattāhaccayena nalāṭadhātuṁ anussaritvā pacchā āvajjamāno rañño dhātuṁ gahetvā āgatabhāvaṁ ñatvā mahantaṁ somanassaṁ patto mahantajjhāsayo attano parivāre chakoṭimatte nāge gahetvā dhātupaṭipathaṁ gantvā dhātupatiṭṭhitaṭṭhāneva pathaviyaṁ nābhippamāṇato sumanamālāvassaṁ vassesi. Tasmā taṁ ṭhānaṁ sumanamālāpiṭṭhiti jātaṁ. Punadivase rājā dhātuṁ gahetvā varāha nāma soṇḍiṁ pāpuṇi. Sampattāya dhātuyā tasmiṁ ṭhāne sumananāgarājā rathacakke yāva nābhiṁ tāva osīdāpetvā aparivattanaṁ akāsi. Taṁ disvā rājā saṁvegappatto theraṁ pucchi. Mā bhāyi mahārāja, dhātu patiṭṭhānaṭṭhānaṁ āgato. Imasmiṁ ṭhāne patiṭṭhahissatī’ti āha.",
  "anya-e1205n3:40": "Taṁ sutvā rājā dhātupatiṭṭhāna bhūmibhāgaṁ bhavissatī’ti cintetvā tattheva senaṁnivesetvā idaṁ ṭhānaṁ samantato sakaṇṭakaṁ vanaṁ nīharāpetvā bhūmibhāgaṁ atiramaṇīyaṁ bheritalamiva samaṁ kārāpetvā seniyapāmokkhaṁ āmantetvā tumhe dhātuṁ ṭhapanatthāya paṭhamaṁ dhātugharaṁ kārāpetvā dhātu gabbhaṁ patiṭṭhāpetvā nivedesi. Rājā anto dhātughare tasmiṁ dhātugabbhe dhātukaraṇḍakaṁ patiṭṭhapetvā bahi ārakkhaṁ saṁvidhāya tattha mahantaṁ pūjāvidhānaṁ kārāpetvā dhātugharaṁ catujātiyagandhena vilimpāpesi. Tadupādāya taṁ gehaṁ gandhamūlaṁ nāma jātaṁ. Tasmiṁ ṭhāne bahū sannipatiṁsu. Tattha mahindo nāma thero āgantuka bhikkhūnaṁ vattapaṭivattaṁ akāsi. Punadivase rājā vihāraṁ gantvā sukhena vasittha ayyā’ti pucchitvā sabbe bhikkhu nimantetvā rājagehe nisīdāpetvā yāgubhattaṁ sakkaccaṁ datvā pacchā bhattaṁ anumodanaṁ sutvā nisinnakāle thero ovadanto mahārāja, pamādena vasituṁ na vaṭṭati jīvitaṁ nāma na ciraṭṭhitikaṁ, dhātupatiṭṭhāpanaṁ papañcaṁ akatvā kārehī’ti vatvā gāthamāha?",
  "anya-e1205n3:41": "Yasmā hi jīvitaṁ nāma appaṁ bubbulakupamaṁ;",
  "anya-e1205n3:42": "Tasmā hi paṇḍito poso kareyya kusalaṁ sadā’ti.",
  "anya-e1205n3:43": "Iminā nayena dhammaṁ kathetvā cūḷapiṇḍapātiyatissa tthero ca sāgalatthero ca mahindatthero cā’ti tayo therā attano attano parivāre bhikkhū gahetvā dhātu pariharaṇatthāya āgacchiṁsu.",
  "anya-e1205n3:44": "Vipulayaso parahitāvahanto,",
  "anya-e1205n3:45": "Sujanahito dhitimā avītasaddho;",
  "anya-e1205n3:46": "Suparivuto mahatiyā hi parisā,",
  "anya-e1205n3:47": "Rājaseṭṭho pavarathūpamārabhī’ti.",
  "anya-e1205n3:48": "Iti ariyajanappasādanatthāya kate dhātuvaṁse",
  "anya-e1205n3:49": "Pakiṇṇako nāma",
  "anya-e1205n3:50": "Catuttho paricchedo."
}