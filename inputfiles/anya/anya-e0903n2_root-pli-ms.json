{
  "anya-e0903n2:0": "Khandhavaggasaṁyuttapāḷi",
  "anya-e0903n2:1": "Saṁgāyanassa pucchā vissajjanā",
  "anya-e0903n2:2": "Nakulapitusutta",
  "anya-e0903n2:3": "Pucchā – tenāvuso bhagavatā jānatā…pe… sammāsambuddhena khandhavaggasaṁyutte paṭhamaṁ nakulapitusuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:4": "Vissajjanā – bhaggesu bhante susumāragire bhesakaḷāvane migadāye nakulapitaraṁ gahapatiṁ ārabbha bhāsitaṁ. Nakulapitā bhante gahapati bhagavantaṁ ‘‘ahamasmi bhante jiṇṇo vuḍḍho mahallako addhagato vayoanuppatto āturakāyo abhikkhaṇātaṅko, aniccadassāvī kho panāhaṁ bhante bhagavato manobhāvanīyānañca bhikkhūnaṁ, ovadatu maṁ bhante bhagavā, anusāsatu maṁ bhante bhagavā, yaṁ mamassa dīgharattaṁ hitāya sukhāyā’’ti. Tasmiṁ bhante vatthusmiṁ ‘‘evametaṁ gahapati, evametaṁ gahapati, āturo hāyaṁ gahapati kāyo aṇḍabhūto pariyonaddho, yo hi gahapati imaṁ kāyaṁ pariharanto muhuttampi ārogyaṁ paṭijāneyya, kimaññatra bālyā. Tasmātiha te gahapati evaṁ sikkhitabbaṁ ‘āturakāyassa me sato cittaṁ anāturaṁ bhavissatī’ti. Evañhi te gahapati sikkhitabba’’nti. Evaṁ kho bhante bhagavatā bhāsitaṁ.",
  "anya-e0903n2:5": "Tasmātiha te gahapati evaṁ sikkhitabbaṁ.",
  "anya-e0903n2:6": "Pucchā – tañcāvuso bhagavatā saṁkhittena bhāsitaṁ vitthārena kena kathañca vibhattaṁ.",
  "anya-e0903n2:7": "Vissajjanā – taṁ kho bhante bhagavatā saṁkhittena desitaṁ ‘‘kathañca gahapati āturakāyo ceva hoti āturacitto ca. Idha gahapati assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ, attani vā rūpaṁ, rūpasmiṁ vā attānaṁ, ‘‘ahaṁ rūpaṁ mama rūpa’’nti pariyuṭṭhaṭṭhāyī hoti. Tassa ‘‘ahaṁ rūpaṁ mama rūpa’’nti pariyuṭṭhaṭṭhāyino taṁ rūpaṁ vipariṇamati aññathā hoti. Tassa rūpavipariṇāmaññathābhāvā uppajjanti sokaparidevadukkhadomanassupāyāsā’’ti evamādinā bhante āyasmatā sāriputtena dhammasenāpatinā vitthārena vibhattaṁ.",
  "anya-e0903n2:8": "Aniccasutta",
  "anya-e0903n2:9": "Pucchā – tattheva āvuso dutiyavagge porāṇakehi dhammasaṁgāhaka mahātherehi paṭhamaṁ saṁgītaṁ aniccasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:10": "Vissajjanā – sāvatthiyaṁ bhante sambahule bhikkhū ārabbha ‘‘rūpaṁ bhikkhaveaniccaṁ, vedanā aniccā, saññā aniccā, saṅkhārā aniccā, viññāṇaṁ aniccaṁ. Evaṁ passaṁ bhikkhave sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati, nibbindaṁ virajjati, virāgā vimuccati, vimuttasmiṁ ‘vimutta’miti ñāṇaṁ hotī’’ti. Evaṁ kho bhante bhagavatā bhāsitaṁ.",
  "anya-e0903n2:11": "Dukkhaanattasutta",
  "anya-e0903n2:12": "Pucchā – dukkhaanattasuttāni panāvuso bhagavatā kattha kaṁ ārabbha kathañca bhāsitāni.",
  "anya-e0903n2:13": "Vissajjanā – sāvatthiyaṁyeva bhante sambahule bhikkhū ārabbha ‘‘rūpaṁ bhikkhave dukkhaṁ, vedanā dukkhā, saññā dukkhā, saṅkhārā dukkhā, viññāṇaṁ dukkhaṁ. Rūpaṁ bhikkhave anattā, vedanā anattā, saññā anattā, saṅkhārā anattā, viññāṇaṁ anattā. Evaṁ passaṁ bhikkhave sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati, nibbindaṁ virajjati, virāgā vimuccati, vimuttasmiṁ ‘vimutta’miti ñāṇaṁ hoti, khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānātī’’ti evaṁ kho bhante bhagavatā bhāsitāni.",
  "anya-e0903n2:14": "Bhārasutta",
  "anya-e0903n2:15": "Pucchā – bhārasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:16": "Vissajjanā – sāvatthiyaṁyeva bhante sambahule bhikkhū ārabbha ‘‘bhārañca vo bhikkhave desessāmi bhārahārañca bhārādānañca bhāranikkhepanañca, taṁ suṇātha. Katamo ca bhikkhavebhāro, ‘pañcupādānakkhandhā’ tissa vacanīyaṁ. Katame pañca, rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho. Ayaṁ vuccati bhikkhave bhāro’’ti evamādinā bhagavatā bhāsitaṁ.",
  "anya-e0903n2:17": "Bhārā have pañcakkhandhā, bhārahāro ca puggalo;",
  "anya-e0903n2:18": "Bhārādānaṁ dukhaṁ loke, bhāranikkhepanaṁ sukhaṁ;",
  "anya-e0903n2:19": "Nikkhipitvā garuṁ bhāraṁ, aññaṁ bhāraṁ anādiya;",
  "anya-e0903n2:20": "Samūlaṁ taṇhamabbuyha, nicchāto parinibbuto.",
  "anya-e0903n2:21": "Natumhākasutta",
  "anya-e0903n2:22": "Pucchā – na tumhākasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:23": "Vissajjanā – sāvatthiyaṁyeva bhante sambahule bhikkhu ārabbha ‘‘yaṁ bhikkhave natumhākaṁ taṁ pajahatha, taṁ vo pahīnaṁ hitāya sukhāyabhavissatī’’ti evamādinā bhagavatā bhāsitaṁ.",
  "anya-e0903n2:24": "Anattalakkhaṇasutta",
  "anya-e0903n2:25": "Pucchā – anattalakkhaṇasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:26": "Vissajjanā – bārāṇasiyaṁ bhante isipatane migadāye pañcavaggiye bhikkhū ārabbha ‘‘rūpaṁ bhikkhave anattā, rūpañca hidaṁ bhikkhave attā abhavissa, nayidaṁ rūpaṁ ābādhāya saṁvatteyya, labbhetha ca rūpe evaṁ me rūpaṁ hotu, evaṁ me rūpaṁ mā ahosī’’ti evamādinā bhagavatā bhāsitaṁ.",
  "anya-e0903n2:27": "Yamakasutta",
  "anya-e0903n2:28": "Pucchā – theravagge panāvuso tatiyaṁ saṁgītaṁ yamakasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:29": "Vissajjanā – sāvatthiyaṁ bhante āyasmantaṁ yamakattheraṁ ārabbha āyasmatā sāriputtattherena dhammasenāpatinā bhāsitaṁ. Āyasmato bhante yamakattherassa evarūpaṁ pāpakaṁ diṭṭhigataṁ uppannaṁ hoti ‘‘tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁmaraṇā’’ti. Tasmiṁ bhante vatthusmiṁ ‘‘taṁ kiṁ maññasi āvuso yamaka, rūpaṁ niccaṁ vā aniccaṁ vā’’ti evamādinā bhante āyasmatā sāriputtattherena dhammasenāpatinā bhāsitaṁ.",
  "anya-e0903n2:30": "Pucchā – kathañcāvuso tattha āyasmā sāriputtatthero dhammasenāpati āyasmato yamakattherassa paṭividdhasaccassa diṭṭhisampannassa anuyogavattajhāpanavasena paṭipucchitvā uttari dhammadesanaṁ vitthārena desesi.",
  "anya-e0903n2:31": "Vissajjanā – taṁ kiṁ maññasi āvuso yamaka, rūpaṁ ‘tathāgato’ti samanupassasīti. ‘No hetaṁ āvuso’. Vedanaṁ. Saññaṁ. Saṅkhāre. Viññāṇaṁ ‘tathāgato’ti samanupassasīti. ‘No hetaṁ āvuso’ti evamādinā bhante āyasmā sāriputtatthero dhammasenāpati āyasmato yamakattherassa anuyogavattajhāpanavasena paṭipucchitvā paṭipucchitvā uttari dhammadesanaṁ pavattesi.",
  "anya-e0903n2:32": "Taṁ kiṁ maññasi āvuso yamaka, rūpaṁ, vedanaṁ, saññaṁ, saṅkhāre, viññāṇaṁ ‘tathāgato’ti samanupassasi–",
  "anya-e0903n2:33": "Vakkalisutta",
  "anya-e0903n2:34": "Pucchā – tenāvuso bhagavatā…pe… sammāsambuddhena khandhavaggasaṁyutte theravagge pañcamaṁ vakkalisuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:35": "Vissajjanā – rājagahe bhante āyasmantaṁ vakkaliṁ theraṁ ārabbha bhāsitaṁ. Āyasmā bhante vakkalithero ābādhiko dukkhito bāḷhagilāno bhagavantaṁ etadavoca ‘‘cirapaṭikāhaṁ bhante bhagavantaṁ dassanāya upasaṅkamitukāmo, natthi ca me kāyasmiṁ tāvatikā balamattā, yāvatāhaṁ bhagavantaṁ dassanāya upasaṅkameyya’’nti. Tasmiṁ bhante vatthusmiṁ ‘‘alaṁ vakkali, kiṁ te iminā pūtikāyena diṭṭhena, yo kho vakkali dhammaṁ passati, so maṁ passati, yo maṁ passati, so dhammaṁ passati. Dhammañhi vakkali passanto maṁ passati, maṁ passanto dhammaṁ passati. Taṁ kiṁ maññasi vakkali , rūpaṁ niccaṁ vā aniccaṁ vā’’ti evamādinā bhante bhagavatā bhāsitaṁ.",
  "anya-e0903n2:36": "‘‘Ahaṁ vakkali, kiṁ te iminā pūtikāyena diṭṭhena’’ –",
  "anya-e0903n2:37": "‘‘Taṁ kiṁ maññasi vakkali, rūpaṁ niccaṁ vā aniccaṁ vā’’ –",
  "anya-e0903n2:38": "Aniccaṁ bhante.",
  "anya-e0903n2:39": "‘‘Yaṁ panāniccaṁ, dukkhaṁ vā taṁ sukhaṁ vā’’–",
  "anya-e0903n2:40": "Dukkhaṁ bhante.",
  "anya-e0903n2:41": "Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘‘etaṁ mama, esohamasmi, eso me attā’’–",
  "anya-e0903n2:42": "Pucchā – kathañcāvuso punapi bhagavā bhikkhū pesetvā āyasmato vakkalittherassa paggahavacanaṁ ārocāpesi. Sopi kathaṁ attano pavattiṁ bhagavato paccārocāpesi. Kathañcassa abhisamparāyo ahosi.",
  "anya-e0903n2:43": "Vissajjanā – suṇāvuso tvaṁ vakkali bhagavato vacanaṁ dvinnañca devatānaṁ, imaṁ āvuso rattiṁ dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena",
  "anya-e0903n2:44": "Bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ aṭṭhaṁsu, ekamantaṁ ṭhitā kho āvuso ekā devatā bhagavantaṁ etadavoca ‘vakkali bhante bhikkhu vimokkhāya cetetī’ti. Aparā devatā bhagavantaṁ etadavoca ‘so hi nūna bhante suvimutto vimuccissatī’ti. Bhagavā ca taṁ āvuso vakkali evamāha ‘mā bhāyi vakkali, mā bhāyi vakkali, apāpakaṁ te maraṇaṁ bhavissati, apāpikā kālakiriyā’ti. Evaṁ kho bhante bhagavā punapi bhikkhū pesetvā āyasmato vakkalittherassa paggahavacanaṁ ārocāpesi. Sopi bhante āyasmā tenahāvuso mama vacanena bhagavato pāde sirasā vandatha ‘‘vakkali bhante bhikkhu ābādhiko dukkhito bāḷhagilāno, so bhagavato pāde sirasā vandatī’’ti, evañca vadetha ‘‘rūpaṁ aniccaṁ, tāhaṁ bhante na kaṅkhāmi, yadaniccaṁ taṁ dukkhanti navicikicchāmi, yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁvāti na vicikicchāmī’’ti evamādinā bhagavato attano pavattiṁ paccārocāpesi. So hi bhante āyasmā acirapakkantesu tesu bhikkhūsu satthaṁ āharitvā vedanaṁ vikkhambhetvā mūlakammaṭṭhānaṁ ādāya sampajāno arahattaṁ sacchikatvā kālamakāsi. Evaṁ kho bhante tassa āyasmato abhisamparāyo ahosi.",
  "anya-e0903n2:45": "Assajisutta",
  "anya-e0903n2:46": "Pucchā – assajisuttaṁ panāvuso bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:47": "Vissajjanā – rājagahe bhante āyasmantaṁ assajiṁ ārabbha bhāsitaṁ. Āyasmā bhante assaji ābādhiko dukkhito bāḷhagilāno bhagavantaṁ etadavoca ‘‘pubbe khvāhaṁ bhante gelaññe passambhetvā passambhetvā kāyasaṅkhāre viharāmi, sohaṁ samādhiṁ nappaṭilabhāmi. Tassa mayhaṁ bhante taṁ samādhiṁ appaṭilabhato evaṁ hoti no cassāhaṁ parihāyāmī’’ti. Tasmiṁ bhante vatthusmiṁ ‘‘ye te assaji samaṇabrāhmaṇā samādhisārakā samādhisāmaññā, tesaṁ taṁ samādhiṁ appaṭilabhataṁ evaṁ hoti ‘no cassu mayaṁ parihāyāmā’ti. Taṁ kiṁ maññasi assaji, rūpaṁ niccaṁ vā aniccaṁ vā’’ti evamādinā bhante bhagavatā bhāsitaṁ.",
  "anya-e0903n2:48": "Khemakasutta",
  "anya-e0903n2:49": "Pucchā – khemakasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:50": "Vissajjanā – kosambiyaṁ bhante sambahule there bhikkhū ārabbha āyasmatā khemakattherena bhāsitaṁ. Sambahulā bhante therā bhikkhū āyasmantaṁ dāsakaṁ pesetvā catukkhattuṁ āyasmantaṁ khemakaṁ ābādhikaṁ dukkhitaṁ bāḷhagilānaṁ gelaññakāraṇañca dhammañca pucchiṁsu , tasmiṁ bhante vatthusmiṁ ‘‘pañcime āvuso upādānakkhandhā vuttā bhagavatā. Seyyathidaṁ, rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho, imesu khvāhaṁ āvuso pañcasu upādānakkhandhesu na kiñci attaṁ vā attaniyaṁ vā samanupassāmī’’ti evamādinā bhante āyasmatā khemakattherena bhāsitaṁ.",
  "anya-e0903n2:51": "Pucchā – kathañcāvuso tattha āyasmā khemako uttari dhammadesanaṁ pavaḍḍhetvā vitthārena therānaṁ bhikkhūnaṁ desesi. Kīdiso ca nesaṁ dhammadesakadhammappaṭiggāhakānaṁ dhammadesanāya ānisaṁso adhigato.",
  "anya-e0903n2:52": "Vissajjanā – catutthe bhante vāre āyasmā khemako ‘‘alaṁ āvuso dāsaka kiṁ imāya sandhāvanikāya, āharāvuso daṇḍaṁ, ahameva therānaṁ santikaṁ gamissāmī’’ti daṇḍamolubbha āyasmā khemako yena therā bhikkhū tenupasaṅkami, upasaṅkamitvā therehi bhikkhūhi pucchito ‘‘nakhvāhaṁ āvuso rūpaṁ asmīti vadāmi, napi aññatra rūpā asmīti vadāmi. Na khvāhaṁ āvuso vedanaṁ asmīti vadāmi, napi aññatra vedanā asmīti vadāmī’’ti evamādinā bhante āyasmā khemako uttaripi dhammadesanaṁ pavaḍḍhetvā vitthārena desesi. Imasmiñca pana bhante veyyākaraṇasmiṁ bhaññamāne saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu āyasmatoca khemakassa. Evaṁ kho bhante tesaṁ therānaṁ dhammadesakadhammappaṭiggāhakānaṁ dhammābhisamayo ahosi.",
  "anya-e0903n2:53": "Channasutta",
  "anya-e0903n2:54": "Pucchā – channasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:55": "Vissajjanā – kosambiyaṁ bhante āyasmantaṁ channattheraṁ ārabbha bhāsitaṁ. Āyasmā bhante channatthero āyasmantaṁ ānandaṁ etadavoca ‘‘ovadatu maṁ āyasmā ānando, anusāsatu maṁ āyasmā ānando, karotu me āyasmā ānando dhammiṁ kathaṁ, yathāhaṁ dhammaṁ passeyya’’nti. Tasmiṁ bhante vatthusmiṁ ‘‘sammukhā me taṁ āvuso channa bhagavato sutaṁ, sammukhā paṭiggahitaṁ kaccānagottaṁ bhikkhuṁ ovadantassa, dvayanissito khvāyaṁ kaccāna loko yebhuyyena atthitañceva natthitañca, lokasamudayaṁ kho kaccāna yathābhūtaṁ sammappaññāya passato yā loke natthitā, sā na hotī’’ti evamādinā bhante āyasmatā ānandattherena dhammabhaṇḍāgārikena bhāsitaṁ.",
  "anya-e0903n2:56": "Ovadatu maṁ āyasmā ānando, anusāsatu maṁ āyasmā ānando.",
  "anya-e0903n2:57": "Pupphasutta",
  "anya-e0903n2:58": "Pucchā – tenāvuso…pe… sammāsambuddhena khandhavaggasaṁyutte pupphavagge pupphasuttaṁ kattha kaṁ ārabbha kathañca bhāsitaṁ.",
  "anya-e0903n2:59": "Vissajjanā – sāvatthiyaṁ bhante sambahule bhikkhū ārabbha ‘‘nāhaṁ bhikkhave lokena vivadāmi, lokova mayā vivadati, na bhikkhave dhammavādī kenaci lokasmiṁ vivadati, yaṁ bhikkhave natthi sammataṁ loke paṇḍitānaṁ, ahampitaṁ ‘‘natthī’’ti vadāmi, yaṁ bhikkhave atthisammataṁ loke paṇḍitānaṁ, ahampitaṁ ‘‘atthī’’ti vadāmī’’ti evamādinā bhagavatā bhāsitaṁ.",
  "anya-e0903n2:60": "Nāhaṁ bhikkhave lokena vivadāmi.",
  "anya-e0903n2:61": "Na bhikkhave dhammavādī kenaci lokasmiṁ vivadati.",
  "anya-e0903n2:62": "Pheṇapiṇḍūpamasutta",
  "anya-e0903n2:63": "Pucchā – tattheva āvuso pheṇapiṇḍūpamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:64": "Vissajjanā – ayujjhāyaṁ bhante gaṅgāya nadiyā tīre sambahule bhikkhū ārabbha ‘‘seyyathāpi bhikkhave ayaṁ gaṅgā nadī mahantaṁ pheṇapiṇḍaṁ āvaheyya, tamenaṁ cakkhumā puriso passeyya nijjhāyeyya yoniso upaparikkheyya, tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya, kiṁ siyā bhikkhave pheṇapiṇḍe sāro. Evameva kho bhikkhave yaṁ kiñci rūpaṁ atītānāgatapaccuppannaṁ ajjhattaṁvā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, taṁ bhikkhu passati nijjhāyati yoniso upaparikkhati, tassa taṁ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati, kiñhi siyā bhikkhave rūpe sāro’’ti evamādinā bhagavatā bhāsitaṁ.",
  "anya-e0903n2:65": "Pheṇapiṇḍūpamaṁ rūpaṁ, vedanā pubbuḷupamā;",
  "anya-e0903n2:66": "Marīcikūpamā saññā, saṅkhārā kadalūpamā;",
  "anya-e0903n2:67": "Māyūpamañca viññāṇaṁ, desitādiccabandhunā;",
  "anya-e0903n2:68": "Yathā yathā nijjhāyati, yoniso upaparikkhati;",
  "anya-e0903n2:69": "Rittakaṁ tucchakaṁ hoti, yo naṁ passati yoniso.",
  "anya-e0903n2:70": "Imañca kāyaṁ ārabbha, bhūripaññena desitaṁ;",
  "anya-e0903n2:71": "Pahānaṁ tiṇṇaṁ dhammānaṁ, rūpaṁ passatha chaḍḍitaṁ.",
  "anya-e0903n2:72": "Āyu usmāca viññāṇaṁ, yadā kāyaṁ jahantimaṁ;",
  "anya-e0903n2:73": "Apaviddho tadā seti, parabhattaṁ acetanaṁ.",
  "anya-e0903n2:74": "Etādisāyaṁ santāno, māyāyaṁ bālalāpinī;",
  "anya-e0903n2:75": "Vadhako esa akkhāto, sāro ettha na vijjati.",
  "anya-e0903n2:76": "Evaṁ khandhe avekkheyya, bhikkhu āraddhavīriyo;",
  "anya-e0903n2:77": "Divā vā yadi vā rattiṁ, sampajāno paṭissato.",
  "anya-e0903n2:78": "Jaheyya sabbasaṁyogaṁ, kareyya saraṇattano;",
  "anya-e0903n2:79": "Careyyādittasīsova, patthayaṁ accutaṁ padaṁ.",
  "anya-e0903n2:80": "Dutiyadhammakatikasutta",
  "anya-e0903n2:81": "Pucchā – tattheva āvuso dhammakathikavagge dutiyadhammakathikasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:82": "Vissajjanā – sāvatthiyaṁ bhante aññataraṁ bhikkhuṁ ārabbha bhāsitaṁ. Aññatamo bhante bhikkhu bhagavantaṁ etadavoca ‘‘dhammakathiko dhammakathikoti bhante vuccati, kittāvatā nu kho bhante dhammakathiko hoti, kittāvatā dhammānudhammappaṭipanno hoti, kittāvatā diṭṭhadhammanibbānappatto hotī’’ti. Tasmiṁ bhante vatthusmiṁ ‘‘rūpassa ce bhikkhu nibbidāya virāgāya nirodhāya dhammaṁ deseti, ‘dhammakathiko bhikkhū’ti alaṁ vacanāyā’’ti evamādinā bhagavatā bhāsitaṁ.",
  "anya-e0903n2:83": "Sīlavantasutta, sutavantasutta",
  "anya-e0903n2:84": "Pucchā – tattheva āvuso porāṇakehi dhammasaṁgāhakamahātherehi saṁgītaṁ sīlavantasuttañca sutavantasuttañca kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:85": "Vissajjanā – bārāṇasiyaṁ bhante āyasmantaṁ mahākoṭṭhikaṁ ārabbha āyasmatā sāriputtattherena dhammasenāpatinā bhāsitaṁ. Āyasmā bhante mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami, upasaṅkamitvā āyasmantaṁ sāriputtaṁ etadavoca ‘‘sīlavatāvuso sāriputta bhikkhunā katame dhammā yoniso manasikātabbā. Sutāvatāvuso sāriputta bhikkhunā katame dhammā yoniso manasikātabbā’’ti. Tasmiṁ bhante vatthusmiṁ ‘‘sīlavatāvuso koṭṭhika bhikkhunā, sutāvatāvuso koṭṭhika bhikkhunā pañcupādānakkhandhā aniccato dukkhato rogato gaṇḍato sallato aghato ābādhato parato palokato suññato anattato yoniso manasikātabbā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:86": "Rādhasaṁyutta",
  "anya-e0903n2:87": "Sattasutta",
  "anya-e0903n2:88": "Pucchā – rādhasaṁyutte panāvuso dutiyaṁ sattasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:89": "Vissajjanā – sāvatthiyaṁ bhante āyasmantaṁ rādhattheraṁ ārabbha bhāsitaṁ. Āyasmā bhante rādhatthero bhagavantaṁ etadavoca ‘‘satto sattoti bhante vuccati, kittāvatā nu kho bhante sattoti vuccatī’’ti. Tasmiṁ bhante vatthusmiṁ ‘‘rūpe kho rādha yo chando yo rāgo yā nandī yā taṇhā, tatra satto tatra visatto, tasmā sattoti vuccatī’’ti evamādinā bhagavatā bhāsitaṁ.",
  "anya-e0903n2:90": "Diṭṭhisaṁyutta",
  "anya-e0903n2:91": "Soattāsutta",
  "anya-e0903n2:92": "Pucchā – diṭṭhisaṁyutte panāvuso tatiyaṁ saṁgītaṁ soattā suttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:93": "Vissajjanā – sāvatthiyaṁ bhante sambahule bhikkhū ārabbha ‘‘kismiṁ nu kho bhikkhave sati kiṁ upādāya kiṁ abhinivissa evaṁ diṭṭhi uppajjati so attā so loko so pecca bhavissāmi nicco dhuvo sassato avipariṇāmadhammo’’ti evamādinā bhante bhagavatā bhāsitaṁ.",
  "anya-e0903n2:94": "Natthidinnasutta",
  "anya-e0903n2:95": "Pucchā – tattheva āvuso pañcamaṁ natthidinnasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:96": "Vissajjanā – sāvatthiyaṁyeva bhante sambahule bhikkhū ārabbha ‘‘kismiṁ nu kho bhikkhave sati kiṁ upādāya kiṁ abhinivissa evaṁ diṭṭhi uppajjati natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko’’ti evamādinā bhagavatā bhāsitaṁ.",
  "anya-e0903n2:97": "Okkantasaṁyutta",
  "anya-e0903n2:98": "Cakkhusutta",
  "anya-e0903n2:99": "Pucchā – okkantasaṁyutte panāvuso paṭhamaṁ cakkhusuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:100": "Vissajjanā – sāvatthiyaṁ bhante sambahule bhikkhū ārabbha ‘‘cakkhuṁ bhikkhave aniccaṁ vipariṇāmi aññathābhāvi. Sotaṁ. Ghānaṁ. Jivhaṁ. Kāyo. Mano anicco vipariṇāmī aññathābhāvī’’ti evamādinā bhagavatā bhāsitaṁ.",
  "anya-e0903n2:101": "Sāriputtasaṁyutta",
  "anya-e0903n2:102": "Sucimukhīsutta",
  "anya-e0903n2:103": "Pucchā – sāriputtasaṁyutte panāvuso dasamaṁ sucimukhīsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:104": "Vissajjanā – rājagahe bhante sucimukhiṁ paribbājikaṁ ārabbha āyasmatā sāriputtattherena dhammasenāpatinā bhāsitaṁ. Sucimukhī bhante paribbājikā āyasmantaṁ sāriputtaṁ etadavoca ‘‘kiṁ nu kho samaṇa adhomukho bhuñjasī’’ti. Tasmiṁ bhante vatthusmiṁ ‘‘na khvāhaṁ bhagini adhomukho bhuñjāmī’’ti evamādinā paṭikkhipitvā ‘‘ye hi keci bhagini samaṇabrāhmaṇā vatthuvijjā tiracchānavijjāya micchājīvena jīvikaṁ kappenti, ime vuccanti bhagini samaṇabrāhmaṇā adhomukhā bhuñjantī’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:105": "Kiṁ nu kho samaṇa adho mukho bhuñjasi.",
  "anya-e0903n2:106": "Na khvāhaṁ bhagini adhomukho bhuñjāmi.",
  "anya-e0903n2:107": "Tena hi samaṇa ubbhamukho bhuñjasi.",
  "anya-e0903n2:108": "Na khvāhaṁ bhagini ubbhamukho bhuñjāmi."
}