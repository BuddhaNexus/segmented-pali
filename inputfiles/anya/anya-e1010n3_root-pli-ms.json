{
  "anya-e1010n3:0": "3. Asubhabhāvanā niddesa",
  "anya-e1010n3:1": "1.",
  "anya-e1010n3:2": " Sirimaṃ gaṇikaṃ disvā, dametuṃ rattacetasaṃ;",
  "anya-e1010n3:3": "Dassetvā matasārīraṃ, tassā jino idaṃ bravi.",
  "anya-e1010n3:4": "2.",
  "anya-e1010n3:5": " Caraṃvā yadivā tiṭṭhaṃ, nisinno udavā sayaṃ;",
  "anya-e1010n3:6": "Samañcheti pasāreti, esā kāyassa iñjanā.",
  "anya-e1010n3:7": "3.",
  "anya-e1010n3:8": " Aṭṭhi nhārūhi saṃyutto, taca maṃsāva lepano;",
  "anya-e1010n3:9": "Chaviyā kāyo paṭicchanno, yathābhūtaṃ nadissati.",
  "anya-e1010n3:10": "4.",
  "anya-e1010n3:11": " Antapūro darapūro, yakana peḷassa vatthino;",
  "anya-e1010n3:12": "Hadayassa papphāsassa, vakkassa pihakassaca.",
  "anya-e1010n3:13": "5.",
  "anya-e1010n3:14": " Siṅghānikāya kheḷassa, sedassaca medassaca;",
  "anya-e1010n3:15": "Lohitassa lasikāya, pittassaca vasāyaca.",
  "anya-e1010n3:16": "6.",
  "anya-e1010n3:17": " Athassa navahi sotehi, asuci savati sabbadā;",
  "anya-e1010n3:18": "Akkhimhā akkhigūthako, kaṇṇamhā kaṇṇagūthako.",
  "anya-e1010n3:19": "7.",
  "anya-e1010n3:20": " Siṅghānikāca nāsato, mukhato vamati ekadā;",
  "anya-e1010n3:21": "Pittaṃ semhañca vamati, kāyamhā sedajallikā.",
  "anya-e1010n3:22": "8.",
  "anya-e1010n3:23": " Athassa susiraṃ sīsaṃ,",
  "anya-e1010n3:24": "Matthaluṅgassa pūritaṃ;",
  "anya-e1010n3:25": "Subhato naṃ maññati bālo,",
  "anya-e1010n3:26": "Avijjāya purakkhato.",
  "anya-e1010n3:27": "9.",
  "anya-e1010n3:28": " Yadāca so mato seti,",
  "anya-e1010n3:29": "Uddhumāto vinīlako;",
  "anya-e1010n3:30": "Apaviddho susānasmiṃ,",
  "anya-e1010n3:31": "Anapekkhā honti ñātayo.",
  "anya-e1010n3:32": "10.",
  "anya-e1010n3:33": " Khādanti naṃ suvānāca, siṅgālakāca kimiyo;",
  "anya-e1010n3:34": "Kākā gijjhāca khādanti, yecaññe santi pāṇakā.",
  "anya-e1010n3:35": "11.",
  "anya-e1010n3:36": " Sutvāna buddhavacanaṃ, bhikkhu paññāṇavā idha;",
  "anya-e1010n3:37": "Sokho naṃ parijānāti, yathābhūtañhi passati.",
  "anya-e1010n3:38": "12.",
  "anya-e1010n3:39": " Yathāidaṃ tathāetaṃ, yathāetaṃ tathāidaṃ;",
  "anya-e1010n3:40": "Ajjhattañca bahiddhāca, kāye chandaṃ virājaye.",
  "anya-e1010n3:41": "13.",
  "anya-e1010n3:42": " Chanda rāga viratto so, bhikkhu paññāṇavā idha;",
  "anya-e1010n3:43": "Ajjhagā amataṃ santiṃ, nibbānaṃ pada maccutaṃ.",
  "anya-e1010n3:44": "14.",
  "anya-e1010n3:45": " Dvipādako yaṃ asuci, duggandho parihārati;",
  "anya-e1010n3:46": "Nānākuṇapa paripūro, vissavanto tatotato.",
  "anya-e1010n3:47": "15.",
  "anya-e1010n3:48": " Etādisena kāyena, yo maññe unnametave;",
  "anya-e1010n3:49": "Paraṃvā avajāneyya, kimaññatra adassanāti;",
  "anya-e1010n3:50": "Kāya vicchandanīyasuttaṃ, vijayasuttantipi vattabbaṃ.",
  "anya-e1010n3:51": "16.",
  "anya-e1010n3:52": " Ra-akkharo siyāggimhi, rova aggiva āgato;",
  "anya-e1010n3:53": "Tasmā rāgoti vattabbo, taṇhāva niccatāpikā.",
  "anya-e1010n3:54": "17.",
  "anya-e1010n3:55": " Abhiṇhameva rāgaggi, dayhate subhasaññinaṃ;",
  "anya-e1010n3:56": "Kimikhajjavaṇo sāva, dukkhī rāgī sa sabbadā.",
  "anya-e1010n3:57": "18.",
  "anya-e1010n3:58": " Dukkhī piya maladdhāna, laddhāpya paripuṇṇato;",
  "anya-e1010n3:59": "Natthi rāgaggikhandhassa, piyindhena hi puṇṇatā.",
  "anya-e1010n3:60": "19.",
  "anya-e1010n3:61": " Natthi rāgasamo aggi,",
  "anya-e1010n3:62": "Iti vuttaṃ mahesinā;",
  "anya-e1010n3:63": "Tena rāgagginā daḍḍho,",
  "anya-e1010n3:64": "Sabbo loko tidukkhito.",
  "anya-e1010n3:65": "20.",
  "anya-e1010n3:66": " Ekassa pivitaṃ khīraṃ, catū dadhi jalā bahu;",
  "anya-e1010n3:67": "Rāgahetu bhave sandhi, ṭṭhānaṃ anamataggikaṃ.",
  "anya-e1010n3:68": "21.",
  "anya-e1010n3:69": " Catūdami jalā bhiyyo, sīsacchedana lohitaṃ;",
  "anya-e1010n3:70": "Rāgahetu bhave macca, bhayaṃ anamataggikaṃ.",
  "anya-e1010n3:71": "22.",
  "anya-e1010n3:72": " Ekassa rudato assu, catū dadhi jalā bahu;",
  "anya-e1010n3:73": "Dukkhaṃ anamataggaṃva, taṃhetu paridevanaṃ.",
  "anya-e1010n3:74": "23.",
  "anya-e1010n3:75": " Tattāyo guḷa gilita, vadhaggi dayhanā dikaṃ;",
  "anya-e1010n3:76": "Asaṅkhyeyyaṃ mahādukkhaṃ, taṃhetu niraye labhi.",
  "anya-e1010n3:77": "24.",
  "anya-e1010n3:78": " Eka dvitti catu pañca, buddhuppādepya mocitaṃ;",
  "anya-e1010n3:79": "Khuppipāsita nijjhāmaṃ, labhi taṃhetu pettikaṃ.",
  "anya-e1010n3:80": "25.",
  "anya-e1010n3:81": " Tiracchāne asūreca, dukkhaṃ nānāvidhaṃ labhi;",
  "anya-e1010n3:82": "Namataggika saṃsāre, sabbantaṃ rāgahetukaṃ.",
  "anya-e1010n3:83": "26.",
  "anya-e1010n3:84": " Ekassekena kappena, puggalassaṭṭhi sañcayo;",
  "anya-e1010n3:85": "Sace saṃhārito assa, vepulla pabbatādhiko.",
  "anya-e1010n3:86": "27.",
  "anya-e1010n3:87": " Eka kappe idaṃ dukkhaṃ, nādikappesu kākathā;",
  "anya-e1010n3:88": "Rāgo nanu mahāverī, bālo jano ta micchati.",
  "anya-e1010n3:89": "28.",
  "anya-e1010n3:90": " Rāgasuddhi asokoca, niddukkho ñāyapattica;",
  "anya-e1010n3:91": "Nibbānaṃ pañca paccakkhā, asubhāya phalā matā.",
  "anya-e1010n3:92": "29.",
  "anya-e1010n3:93": " Asubhaggahaṇaṃ jhāyī, mitā sindriya saṃvaro;",
  "anya-e1010n3:94": "Somitya mukkaṭṭhāvācā, chaḷime rāga suddhiyā.",
  "anya-e1010n3:95": "30.",
  "anya-e1010n3:96": " Niccuggarāga rogīnaṃ, asubhā vātulosadhā;",
  "anya-e1010n3:97": "Rāgayakkhābhi gayhānaṃ, asubhā manta muttaraṃ.",
  "anya-e1010n3:98": "31.",
  "anya-e1010n3:99": " Sajīvakāca nijjīvā, asubhā duvidhā matā;",
  "anya-e1010n3:100": "Sajīvā kesalomādi, dasevime ajīvakā.",
  "anya-e1010n3:101": "32.",
  "anya-e1010n3:102": " Uddhumātaka vīnīlaṃ, vipubbakaṃ vichiddakaṃ;",
  "anya-e1010n3:103": "Vikkhāyitaka vikkhittaṃ, hativikkhitta lohitaṃ.",
  "anya-e1010n3:104": "33.",
  "anya-e1010n3:105": " Puḷuva ṭṭhika miccesu, laddhā aññataraṃ sato;",
  "anya-e1010n3:106": "Ratana vānapasseyya, yathā cetasi pākaṭaṃ.",
  "anya-e1010n3:107": "34.",
  "anya-e1010n3:108": " Mataṃ khajjaṃ sa maṃsañca, nilohitaṃ nimaṃsakaṃ;",
  "anya-e1010n3:109": "Vikkhittaṃ seta puñjaṭṭhiṃ, navadhā putimikkhaye.",
  "anya-e1010n3:110": "35.",
  "anya-e1010n3:111": " Maccuto parimuccāmi, paṭivatti yimā yiti;",
  "anya-e1010n3:112": "Payojana samāvajja, moditabbaṃ jigucchake.",
  "anya-e1010n3:113": "36.",
  "anya-e1010n3:114": " Sajīvake jigucchatthaṃ, nijjīvā subha mīritaṃ;",
  "anya-e1010n3:115": "Tathūpamo ayaṃkāyo, evameva bhavissati.",
  "anya-e1010n3:116": "37.",
  "anya-e1010n3:117": " Evaṃdhammo ayaṃkāyo, evaṃbhāvī natikkamo;",
  "anya-e1010n3:118": "Iccupa saṃhare disvā, ekadviha matādikaṃ.",
  "anya-e1010n3:119": "38.",
  "anya-e1010n3:120": " Yathā idaṃ tathāetaṃ, yathāetaṃ tathā idaṃ;",
  "anya-e1010n3:121": "Jegucchaṃ paṭikūlyañca, kāye iccupa saṃhare.",
  "anya-e1010n3:122": "39.",
  "anya-e1010n3:123": " Uddhumāta vinīlādi,",
  "anya-e1010n3:124": "Paṭikūlyo jigucchito;",
  "anya-e1010n3:125": "Tathevāyampi me kāyo,",
  "anya-e1010n3:126": "Viseso nāyu-sāyuva.",
  "anya-e1010n3:127": "40.",
  "anya-e1010n3:128": " Uddhumāta vinīlādo, sobhaṇaṃ natthi kiñcipi;",
  "anya-e1010n3:129": "Imasmiṃpi me kāye, gavesantopi sabbaso.",
  "anya-e1010n3:130": "41.",
  "anya-e1010n3:131": " Paṭikūlavasā dhātu, vasāca dvippakārato;",
  "anya-e1010n3:132": "Paccavekkheyyimaṃ kāyaṃ, icchaṃ virāga mattani.",
  "anya-e1010n3:133": "42.",
  "anya-e1010n3:134": " Vaṇṇa saṇṭhāna gandhehi, āsayo kāsatopica;",
  "anya-e1010n3:135": "Jeguccha paṭikūlyāca, kesā na tuṭṭhamānitā.",
  "anya-e1010n3:136": "43.",
  "anya-e1010n3:137": " Iti kesesu ikkheyya,",
  "anya-e1010n3:138": "Lomā dīsupyayaṃ nayo;",
  "anya-e1010n3:139": "Dvattiṃsevañhi koṭṭhāse,",
  "anya-e1010n3:140": "Paccavekkhe visuṃvisuṃ.",
  "anya-e1010n3:141": "44.",
  "anya-e1010n3:142": " Kāyato bahinikkhantaṃ, paṭikūlyaṃ jigucchitaṃ;",
  "anya-e1010n3:143": "Anikkhantampi jegucchaṃ, paṭikūlyaṃva tassamaṃ.",
  "anya-e1010n3:144": "45.",
  "anya-e1010n3:145": " Saṅkhatampi yathā vaccaṃ, manuññataṃ na pāpuṇe;",
  "anya-e1010n3:146": "Upakkama sahassehi, evaṃ kesādikampica.",
  "anya-e1010n3:147": "46.",
  "anya-e1010n3:148": " Sabhāva paṭikūlyaṃva, ekampi vacca puñjakaṃ;",
  "anya-e1010n3:149": "Nanu jegucchitā bhiyyo, dvattiṃsa vaccapuñjakā.",
  "anya-e1010n3:150": "47.",
  "anya-e1010n3:151": " Paccekampi paṭikūlyaṃ, kesādikaṃ sabhāvato;",
  "anya-e1010n3:152": "Kesādidvattiṃsa puñjo, bhiyyo jegucchito nanu.",
  "anya-e1010n3:153": "48.",
  "anya-e1010n3:154": " Puñjitesveva kantesu, kantohoti sa puñjako;",
  "anya-e1010n3:155": "Puñjitesu akantesa, akantova sa puñjako.",
  "anya-e1010n3:156": "49.",
  "anya-e1010n3:157": " Paccekaṃ vinibhuttesa, kesa loma nakhādisu;",
  "anya-e1010n3:158": "Natthi taññā kumārīvā, mukhahatthādikānivā.",
  "anya-e1010n3:159": "50.",
  "anya-e1010n3:160": " Sampiṇḍi tesu tesveva,",
  "anya-e1010n3:161": "Kuto tā tāni āgatā;",
  "anya-e1010n3:162": "Paññatti matta mevesā,",
  "anya-e1010n3:163": "Jigucchaññā na kācipi.",
  "anya-e1010n3:164": "51.",
  "anya-e1010n3:165": " Santaṃ cinteyya nāsantaṃ, santa cintayato sukhaṃ;",
  "anya-e1010n3:166": "Asantaṃ parikappento, nānādukkhehi tappati.",
  "anya-e1010n3:167": "52.",
  "anya-e1010n3:168": " Nāvajja santajegucchaṃ, saññaṃ asati kātuna;",
  "anya-e1010n3:169": "Subhā itthīti gāraggi, uppajji subhasaññino.",
  "anya-e1010n3:170": "53.",
  "anya-e1010n3:171": " Asantaṃva abhūtaṃva, passe rāgaggijotiyā;",
  "anya-e1010n3:172": "Tāya santañca bhūtañca, na passati kadācipi.",
  "anya-e1010n3:173": "54.",
  "anya-e1010n3:174": " Ekassa pivitaṃ khīraṃ, sīsacchedana lohitaṃ;",
  "anya-e1010n3:175": "Rudato assu taṃhetu, catūdadhi jalā bahu.",
  "anya-e1010n3:176": "55.",
  "anya-e1010n3:177": " Āyatimpi atīteva, saṃsarantassa hessati;",
  "anya-e1010n3:178": "Rāgaṃ hantu manīhoce, khīraṃ assuca lohitaṃ.",
  "anya-e1010n3:179": "56.",
  "anya-e1010n3:180": " Subhasaññāya so vaḍḍho,",
  "anya-e1010n3:181": "Tadabhāve sa nassati;",
  "anya-e1010n3:182": "Thiraṃ hantuṃ na taṃsaññaṃ,",
  "anya-e1010n3:183": "Sakkā sithila vīriyo.",
  "anya-e1010n3:184": "57.",
  "anya-e1010n3:185": " Ussoḷhi vīriyo hutvā, brūheyyāsubha bhāvanaṃ;",
  "anya-e1010n3:186": "Subhasaññāppa hānāya, pariccajjāpi jīvitaṃ.",
  "anya-e1010n3:187": "58.",
  "anya-e1010n3:188": " Aññakicca mupekkhāya, brūheyyāsubha bhāvanaṃ;",
  "anya-e1010n3:189": "Mandi hutveha rāgaggi, nibbāyissati āyatiṃ.",
  "anya-e1010n3:190": "59.",
  "anya-e1010n3:191": " Kiccaṃ me idameveti, brūheyyāsubha bhāvanaṃ;",
  "anya-e1010n3:192": "Dāni mandaggi hutvāna, pāmojjaṃ ve labhissati.",
  "anya-e1010n3:193": "60.",
  "anya-e1010n3:194": " Kāye daṭṭhabba jegucchaṃ, apassanto pamādavā;",
  "anya-e1010n3:195": "Aladdhā kiñci pāmojjaṃ, pabbajjampi na modati.",
  "anya-e1010n3:196": "61.",
  "anya-e1010n3:197": " Pure marāmi kāye smiṃ, passā mi passitabbakaṃ;",
  "anya-e1010n3:198": "Iccā raddho vītiṃladdhā, pabbajjaṃ atimodati.",
  "anya-e1010n3:199": "62.",
  "anya-e1010n3:200": " Kāye daṭṭhabba jegucchaṃ, apassanto pamāda vā;",
  "anya-e1010n3:201": "Moghaṃva dullabhātīto, mahājānīyataṃ gato.",
  "anya-e1010n3:202": "63.",
  "anya-e1010n3:203": " Santaṃ bhūtañca jegucchaṃ, rāgagginā apassiyaṃ;",
  "anya-e1010n3:204": "Paññāpadīpajotena, samikkheyya abhiṇhaso.",
  "anya-e1010n3:205": "64.",
  "anya-e1010n3:206": " Santaṃ bhūtañca kāye smiṃ, daṭṭhukāmo sadāsato;",
  "anya-e1010n3:207": "Paññāpadīpakeneva, dakkhe na rāgīsīkhinā.",
  "anya-e1010n3:208": "65.",
  "anya-e1010n3:209": " Jegucchitena kāyena, nikkhantena jigucchato;",
  "anya-e1010n3:210": "Ajja svevā vinaṭṭhena, nāla munnamituṃ sato.",
  "anya-e1010n3:211": "66.",
  "anya-e1010n3:212": " Kīdisaṃ maṃ tuvaṃ maññi, ahaṃ sabba jegucchako;",
  "anya-e1010n3:213": "Jegucchatoca nikkhanto, icceva vattu marahati.",
  "anya-e1010n3:214": "67.",
  "anya-e1010n3:215": " Kāye jegucchasaññaṃva, kare sabbiriyā pathe;",
  "anya-e1010n3:216": "Tasmiṃ tuṭṭhabbakaṃ natthi, piyāyitaṃ mamāyitaṃ.",
  "anya-e1010n3:217": "68.",
  "anya-e1010n3:218": " Subhāya nava mattānaṃ, asubhā paripācaye;",
  "anya-e1010n3:219": "Santo pakkassa saṃsāro, nanto navassa rāgino.",
  "anya-e1010n3:220": "69.",
  "anya-e1010n3:221": " Kāye asubha saññāya, paripakka sabhāvino;",
  "anya-e1010n3:222": "Ālambesu acāpallā, thirā sambuddha sāsane.",
  "anya-e1010n3:223": "70.",
  "anya-e1010n3:224": " Anto gocarikā pakkā, bahi gocarikā navā;",
  "anya-e1010n3:225": "Pakkā nāsāya uccā te, nīcāyeva navā sino.",
  "anya-e1010n3:226": "71.",
  "anya-e1010n3:227": " Navānavā subhābhogī, nīcānīcā bhigāmino;",
  "anya-e1010n3:228": "Pakkā pakkāva dhījhāyī, santāsantā virāgino.",
  "anya-e1010n3:229": "72.",
  "anya-e1010n3:230": " Sakkā sakkā na dassetuṃ, subhaṃsubhaṃ sataṃsataṃ;",
  "anya-e1010n3:231": "Dhīrādhīrāga mujjhanti, kāye kāye kriyekriye.",
  "anya-e1010n3:232": "73.",
  "anya-e1010n3:233": " Sakkā sakkāpi taṃ kātuṃ, subhaṃsubhaṃ na dhīmayaṃ;",
  "anya-e1010n3:234": "Santosantojigucchaññū, na vānavā subhesako.",
  "anya-e1010n3:235": "74.",
  "anya-e1010n3:236": " Dukāyaṃ suti cintetvā, mamāyantā mahātapā;",
  "anya-e1010n3:237": "Tapaṃ nibbāyituṃ icchaṃ, dukāyaṃ duti cintaye.",
  "anya-e1010n3:238": "75.",
  "anya-e1010n3:239": " Yvāsubhaṃ subhato maññi, konubālotaduttari;",
  "anya-e1010n3:240": "Andho ummattakovā so, nattānaṃ maññate tathā.",
  "anya-e1010n3:241": "76.",
  "anya-e1010n3:242": " Saritabbaka mevetaṃ, kāye jeguccha puñjataṃ;",
  "anya-e1010n3:243": "Mandarāgo manosītaṃ, labheyya tamanussanaṃ.",
  "anya-e1010n3:244": "77.",
  "anya-e1010n3:245": " Gihibhāve apāyeca, rāgayakkhandha ninnitā;",
  "anya-e1010n3:246": "Maṃpi nessati soyakkho, sādemice tadāgataṃ.",
  "anya-e1010n3:247": "78.",
  "anya-e1010n3:248": " Abhiṇha gāhinaṃ rāga, yakkhaṃ ananta dukkha daṃ;",
  "anya-e1010n3:249": "Asubhā tula mantena, vārehi taṃ sa bhāyati.",
  "anya-e1010n3:250": "79.",
  "anya-e1010n3:251": " Rāgayakkho bahumāyo, saddhāmettā divesavā;",
  "anya-e1010n3:252": "Rāgampi kusalaṃ maññi, jano teneva vañcito.",
  "anya-e1010n3:253": "80.",
  "anya-e1010n3:254": " Āturaṃ asuciṃ putiṃ, passa nande samussayaṃ;",
  "anya-e1010n3:255": "Uggharantaṃ paggharantaṃ, bālānaṃ abhipatthitaṃ.",
  "anya-e1010n3:256": "81.",
  "anya-e1010n3:257": " Subhato naṃ maññati bālo, avijjāya purakkhato;",
  "anya-e1010n3:258": "Iccāha bhagavā nindi, bāloti subhasaññinaṃ.",
  "anya-e1010n3:259": "82.",
  "anya-e1010n3:260": " Nhāruṭṭhi taca maṃsāni, saraṃ sataṃ na nindito;",
  "anya-e1010n3:261": "Buddhanindāya mocetuṃ, tānārabbha anussare.",
  "anya-e1010n3:262": "83.",
  "anya-e1010n3:263": " Maññitvā attano bālyaṃ, asubhe subhadassino;",
  "anya-e1010n3:264": "Vāyāmeyya abālāya, kāyaṃ asubhato saraṃ.",
  "anya-e1010n3:265": "84.",
  "anya-e1010n3:266": " Attānaṃ garahitvāna, bālaṃ viparidassinaṃ;",
  "anya-e1010n3:267": "Subhasaññaṃ pahinneyya, kareyyāsubha saññitaṃ.",
  "anya-e1010n3:268": "85.",
  "anya-e1010n3:269": " Visa bhesajjarukkhaṭṭho, ahi ḍaṃseyyasosato;",
  "anya-e1010n3:270": "Yathā tasseva paṇṇādiṃ, khādetvā visa mujjahe.",
  "anya-e1010n3:271": "86.",
  "anya-e1010n3:272": " Evaṃ rāgo samuppajje, kāye gandhādi vāsite;",
  "anya-e1010n3:273": "Anto tasseva jegucchaṃ, cintetvā rāga mujjahe.",
  "anya-e1010n3:274": "87.",
  "anya-e1010n3:275": " Jigucchitena kāyena, apassanto jigucchataṃ;",
  "anya-e1010n3:276": "Unnameti avaññāti, avijjāya purakkhato.",
  "anya-e1010n3:277": "88.",
  "anya-e1010n3:278": " Āyatiṃ maggalābhāya, bījaṃ kareyya bhāvanaṃ;",
  "anya-e1010n3:279": "Bījā bhāve kuto maggo, maggabījā hi bhāvanā.",
  "anya-e1010n3:280": "89.",
  "anya-e1010n3:281": " Maggabījo apāyepi, nimmuggo samaye gate;",
  "anya-e1010n3:282": "Ummujjitvāva buddhānaṃ, maggaṃ labheyya santike.",
  "anya-e1010n3:283": "90.",
  "anya-e1010n3:284": " Ajījassa tu saṃsāro, dīghoyeva anantiko;",
  "anya-e1010n3:285": "Tasmāhi bhāvanābījaṃ, kareyya mocanatthiko.",
  "anya-e1010n3:286": "91.",
  "anya-e1010n3:287": " Abhiṇha pīḷitaṃ rāgaṃ, asubhāya nivāraye;",
  "anya-e1010n3:288": "Mandīhutvā pahīyeyya, rāgo asubha bhīruko.",
  "anya-e1010n3:289": "92.",
  "anya-e1010n3:290": " Mājegucchaṃ mamāyetha, sāva jegucchamāmako;",
  "anya-e1010n3:291": "Ananta dukkha māpādi, jegucchita mamāyanā.",
  "anya-e1010n3:292": "93.",
  "anya-e1010n3:293": " Maṃsalaggo tacacchanno,",
  "anya-e1010n3:294": "Nhārubandho ṭṭhipuñjako;",
  "anya-e1010n3:295": "Moheti chaviyā lokaṃ,",
  "anya-e1010n3:296": "Mahādukkho sa mohito.",
  "anya-e1010n3:297": "94.",
  "anya-e1010n3:298": " Nhāruṭṭhi taca maṃsehi, rāgavaḍḍhaki saṅkhate;",
  "anya-e1010n3:299": "Gehe rogā putī pāpā, vasanti kucchitā sadā.",
  "anya-e1010n3:300": "95.",
  "anya-e1010n3:301": " Luṅgantā vīsa bhūdhātū, pittādī dvādasambuva;",
  "anya-e1010n3:302": "Tāpaṃ jiraṃ dahaṃ pakkaṃ, caturaggi chavāyukā.",
  "anya-e1010n3:303": "96.",
  "anya-e1010n3:304": " Adhoddhaṃ kucchi koṭṭhāsā,",
  "anya-e1010n3:305": "Aṅgacārīca pāṇakā;",
  "anya-e1010n3:306": "Dhātuyoyeva kāyesmiṃ,",
  "anya-e1010n3:307": "Dvitālīsa anaññakā.",
  "anya-e1010n3:308": "97.",
  "anya-e1010n3:309": " Yathā bahi tathā ajjhattaṃ, dhātū bhvāpā nalānilā;",
  "anya-e1010n3:310": "Name nāhaṃ naattāti, saṃmaseyya punappunanti.",
  "anya-e1010n3:311": "4. Mettābhāvanāniddesa",
  "anya-e1010n3:312": "1.",
  "anya-e1010n3:313": " Mettā bhāvana micchampi, suṇa buddhavaco yidaṃ;",
  "anya-e1010n3:314": "Dosa niggahaṇatthāya, doso mettāyaverihi.",
  "anya-e1010n3:315": "2.",
  "anya-e1010n3:316": " Akkocchimaṃ avadhimaṃ, ajinimaṃ ahāsime;",
  "anya-e1010n3:317": "Yeca taṃ upanayhanti, veraṃ tesaṃ nasammati.",
  "anya-e1010n3:318": "3.",
  "anya-e1010n3:319": " Akkocchimaṃ avadhimaṃ, ajinimaṃ ahāsime;",
  "anya-e1010n3:320": "Yecataṃ nupanayhanti, veraṃ tesaṃ upasammati.",
  "anya-e1010n3:321": "4.",
  "anya-e1010n3:322": " Nahiverena verāni, sammantidha kudācana;",
  "anya-e1010n3:323": "Averenaca sammanti, esadhammo sanantano.",
  "anya-e1010n3:324": "5.",
  "anya-e1010n3:325": " Pareca navijānanti, maya mettha yamāmase;",
  "anya-e1010n3:326": "Yeca tattha vijānanti, tato sammanti medhagā.",
  "anya-e1010n3:327": "6.",
  "anya-e1010n3:328": " Kuddho atthaṃ najānāti, kuddho dhammaṃ napassati;",
  "anya-e1010n3:329": "Sadā andhatamaṃ hoti, yaṃkodho sahatenaraṃ.",
  "anya-e1010n3:330": "7.",
  "anya-e1010n3:331": " Ubhinna matthaṃ carati, attanoca parassaca;",
  "anya-e1010n3:332": "Paraṃ saṃkuppitaṃ ñatvā, yo sato upasammati.",
  "anya-e1010n3:333": "8.",
  "anya-e1010n3:334": " Tasseva tena pāpiyyo, yo kuddhaṃ paṭikujjhati;",
  "anya-e1010n3:335": "Kuddhaṃ apaṭikujjhanto, saṅgāmaṃ jeti dujjayaṃ.",
  "anya-e1010n3:336": "9.",
  "anya-e1010n3:337": " Khantī paramaṃ tapo titikkhā,",
  "anya-e1010n3:338": "Nibbānaṃ paramaṃ vadanti buddhā;",
  "anya-e1010n3:339": "Nahi pabbajito parūpaghātī,",
  "anya-e1010n3:340": "Nasamaṇo hoti paraṃ viheṭhayanto.",
  "anya-e1010n3:341": "10.",
  "anya-e1010n3:342": " Akodhena jine kodhaṃ, asādhuṃ sādhunā jine;",
  "anya-e1010n3:343": "Jine kadariyaṃ dānena, saccenā likavādinaṃ.",
  "anya-e1010n3:344": "11.",
  "anya-e1010n3:345": " Yo ve uppatitaṃ kodhaṃ, rathaṃ bhantaṃva vāraye;",
  "anya-e1010n3:346": "Ta mahaṃ sārathī brūmi, rasmiggāho itarojano.",
  "anya-e1010n3:347": "12.",
  "anya-e1010n3:348": " Purisassa hi jātassa, kudhārī jāyate mukhe;",
  "anya-e1010n3:349": "Yāya chindati attānaṃ, bālo dubbhāsitaṃbhaṇaṃ.",
  "anya-e1010n3:350": "13.",
  "anya-e1010n3:351": " Selo yathā ekagghano, vātena nasamīrati;",
  "anya-e1010n3:352": "Evaṃ nindā pasaṃsāsu, nasamiñjanti paṇḍitā.",
  "anya-e1010n3:353": "14.",
  "anya-e1010n3:354": " Samānabhāgaṃ krubbetha, gāme akkuṭṭha vanditaṃ;",
  "anya-e1010n3:355": "Manopadosaṃ rakkheyya, santo anuṇṇato siyā.",
  "anya-e1010n3:356": "15.",
  "anya-e1010n3:357": " Naparo paraṃ nikuppetha, nātimaññetha katthaci nakiñci;",
  "anya-e1010n3:358": "Byārosanā paṭighasaññā, naññamaññassa dukkha miccheyya.",
  "anya-e1010n3:359": "16.",
  "anya-e1010n3:360": " Mātā yathā niyaṃ putta,",
  "anya-e1010n3:361": "Māyusā ekaputta manurakkhe;",
  "anya-e1010n3:362": "Evampi sabba bhūtesu,",
  "anya-e1010n3:363": "Mānasaṃ bhāvaye aparimāṇaṃ.",
  "anya-e1010n3:364": "17.",
  "anya-e1010n3:365": " Sutvāna dusito bahuṃ vācaṃ,",
  "anya-e1010n3:366": "Samaṇānaṃvā puthujanānaṃ;",
  "anya-e1010n3:367": "Pharusena hi na paṭivajjā,",
  "anya-e1010n3:368": "Na hi santo paṭiseniṃ karonti.",
  "anya-e1010n3:369": "18.",
  "anya-e1010n3:370": " Saccaṃ bhaṇe nakujjheyya, dajjā appampi yācito;",
  "anya-e1010n3:371": "Etehi tīhi ṭhānehi, gacche devāna santike.",
  "anya-e1010n3:372": "19.",
  "anya-e1010n3:373": " Na paresaṃ vilomāni, na paresaṃ katākataṃ;",
  "anya-e1010n3:374": "Attanova avekkheyya, katāni akatānica.",
  "anya-e1010n3:375": "20.",
  "anya-e1010n3:376": " Su dasaṃ vajjamaññesaṃ, attano pana duddasaṃ;",
  "anya-e1010n3:377": "Paresañhi so vajjāni, ophunāti yathā bhusaṃ;",
  "anya-e1010n3:378": "Attano pana chādeti, kaliṃva kitavā saṭṭho.",
  "anya-e1010n3:379": "21.",
  "anya-e1010n3:380": " Nidhīnaṃva pavattānaṃ, yaṃ passe vajjadassinaṃ;",
  "anya-e1010n3:381": "Niggayhavādiṃ medhāviṃ, tādisaṃ paṇḍitaṃ bhaje.",
  "anya-e1010n3:382": "22.",
  "anya-e1010n3:383": " Tādisaṃ bhajamānassa,",
  "anya-e1010n3:384": "Seyyohoti napāpiyo;",
  "anya-e1010n3:385": "Iti vuttaṃ munindena,",
  "anya-e1010n3:386": "Tilokaggena satthunā.",
  "anya-e1010n3:387": "23.",
  "anya-e1010n3:388": " Mettā gandhena vāsento,",
  "anya-e1010n3:389": "Dosaṃ dūrekare budho;",
  "anya-e1010n3:390": "Dūrāsannesu sabbesu,",
  "anya-e1010n3:391": "Attano verikesupi.",
  "anya-e1010n3:392": "24.",
  "anya-e1010n3:393": " Hane dosū panāhāni, anattha kārakāni hi;",
  "anya-e1010n3:394": "Tesva santesu sabbesu, mettāhoti sunimmalā.",
  "anya-e1010n3:395": "25.",
  "anya-e1010n3:396": " Sataṃ dujjana vākyehi, namano yāti vikriyaṃ;",
  "anya-e1010n3:397": "Nahitāpayituṃ sakkā, gaṅgānadiṃ tiṇukkayā.",
  "anya-e1010n3:398": "26.",
  "anya-e1010n3:399": " Nahi nindā pasaṃsāhi, sataṃ manovikāratā;",
  "anya-e1010n3:400": "Na kadācipi kampeyya, vātehi selapabbato.",
  "anya-e1010n3:401": "27.",
  "anya-e1010n3:402": " Nadiyaṃ khuddakā nāvā, vicīhi unnatonatā;",
  "anya-e1010n3:403": "Mahānāvā nakampanti, mahantīhi vicīhipi.",
  "anya-e1010n3:404": "28.",
  "anya-e1010n3:405": " Loke pasaṃsa nindāhi, dujjanovunnatonato;",
  "anya-e1010n3:406": "Santopañño nacalati, mahānindā thutīhipi.",
  "anya-e1010n3:407": "29.",
  "anya-e1010n3:408": " Seloselo nileheva,",
  "anya-e1010n3:409": "Vaṇṇāvaṇṇā asassatā;",
  "anya-e1010n3:410": "Lābhālābhā sukhādukkhā,",
  "anya-e1010n3:411": "Yasāyasā nakampati.",
  "anya-e1010n3:412": "30.",
  "anya-e1010n3:413": " Khamādhagga karetassa, dujjano kiṃ karissati;",
  "anya-e1010n3:414": "Atiṇe patito aggi, sayameva pasambhati.",
  "anya-e1010n3:415": "31.",
  "anya-e1010n3:416": " Sayameva sakattānaṃ, maccubbhayena tacchatu;",
  "anya-e1010n3:417": "Māññe tacchatu dosena, kimatthaṃ aññatacchanaṃ.",
  "anya-e1010n3:418": "32.",
  "anya-e1010n3:419": " Māññe taccha tudosena, naseyyo aññatacchanaṃ;",
  "anya-e1010n3:420": "Māñño taṃ ahibyaggheva, domanassena bhāyatu.",
  "anya-e1010n3:421": "33.",
  "anya-e1010n3:422": " Nissāya garukātabbaṃ, bahūnaṃ pāpamocanaṃ;",
  "anya-e1010n3:423": "Acāpallena santena, garukātabbataṃ vaje.",
  "anya-e1010n3:424": "34.",
  "anya-e1010n3:425": " Nissāya garukātabbaṃ, bahūnaṃ puññavaḍḍhanaṃ;",
  "anya-e1010n3:426": "Garukātabbataṃ gacche, dhītiyā sīla guttiyā.",
  "anya-e1010n3:427": "35.",
  "anya-e1010n3:428": " Santaṃ hi sīlavaṃ dhītiṃ, hirottappena bhāyati;",
  "anya-e1010n3:429": "Dujjanaṃ domanassena, ahibyaggheva bhāyati.",
  "anya-e1010n3:430": "36.",
  "anya-e1010n3:431": " Napharusāya vācāya, aññe dameyya paṇḍito;",
  "anya-e1010n3:432": "Attānaṃva dametvāna, aññe saṇhena ovade.",
  "anya-e1010n3:433": "37.",
  "anya-e1010n3:434": " Citte saṇhe asaṇhāpi, navācāpharusā bhave;",
  "anya-e1010n3:435": "Tasmā ovā danādīsu, rakkheyya thaddhacittato.",
  "anya-e1010n3:436": "38.",
  "anya-e1010n3:437": " Attāna movadatthāya, sikkheyya buddhabhāsitaṃ;",
  "anya-e1010n3:438": "Parampi anukampāya, icchanto anusāsaye.",
  "anya-e1010n3:439": "39.",
  "anya-e1010n3:440": " Aññaṃ naniggahe kiñci, sutena paṭipattiyā;",
  "anya-e1010n3:441": "Attaniggahaṇaṃ seyyo, nunnameyya jinoraso.",
  "anya-e1010n3:442": "40.",
  "anya-e1010n3:443": " Nāvīkareyya dosaṃvā, lobhaṃ mānaṃ sakaṃmalaṃ;",
  "anya-e1010n3:444": "Māññe maññantu taṃ disvā, cirappabba jito nuti.",
  "anya-e1010n3:445": "41.",
  "anya-e1010n3:446": " Kakacena ttachedente, verikepinadosaye;",
  "anya-e1010n3:447": "Iccovādaṃ munindassa, sampaṭiccha jinoraso.",
  "anya-e1010n3:448": "42.",
  "anya-e1010n3:449": " Verī accupanāhīpi, rūpeva dukkhakārako;",
  "anya-e1010n3:450": "Na tva tabbisaye nāme, dukkhaṃ mākari cetasi.",
  "anya-e1010n3:451": "43.",
  "anya-e1010n3:452": " Verī tibandha veropi, iheva dukkhakārako;",
  "anya-e1010n3:453": "Bhavantaraṃ naanveti, sakammunā gato hiso.",
  "anya-e1010n3:454": "44.",
  "anya-e1010n3:455": " Dosotu iha pīḷetvā,",
  "anya-e1010n3:456": "Dukkhāvaho bhavebhave;",
  "anya-e1010n3:457": "Mahānattha karaṃ dosaṃ,",
  "anya-e1010n3:458": "Kasmā vaḍḍheti cetasi.",
  "anya-e1010n3:459": "45.",
  "anya-e1010n3:460": " Mettāsītambusekena, jinovāda manussaraṃ;",
  "anya-e1010n3:461": "Mahā nattha karaṃ dosaṃ, nibbāyatu sa cetasi.",
  "anya-e1010n3:462": "46.",
  "anya-e1010n3:463": " Chaddanto luddakaṃ pāpaṃ, bhūridattohi tuṇḍikaṃ;",
  "anya-e1010n3:464": "Dhammapālo khami tātaṃ, kapindo kandaro pataṃ.",
  "anya-e1010n3:465": "47.",
  "anya-e1010n3:466": " Asaṅkhyeyya ttabhāvesu, paravajjaṃ titikkhato;",
  "anya-e1010n3:467": "Nāthassa pāramiṃ khantiṃ, saraṃ dhīro titikkhatu.",
  "anya-e1010n3:468": "48.",
  "anya-e1010n3:469": " Sāsane ciravāsena, evaṃ niddosakā iti;",
  "anya-e1010n3:470": "Tuvaṃ paṭicca maññantu, sāsane sappayojanaṃ.",
  "anya-e1010n3:471": "49.",
  "anya-e1010n3:472": " Sāsane cira vāsāpi, mādisāva ime iti;",
  "anya-e1010n3:473": "Tamāgamma namaññantu, sāsane nippayojanaṃ.",
  "anya-e1010n3:474": "50.",
  "anya-e1010n3:475": " Dve usetīti doso so, saparaṃ dayhate dvayaṃ;",
  "anya-e1010n3:476": "Pahātabbo sa sabbesu, parattha sattha micchatā.",
  "anya-e1010n3:477": "51.",
  "anya-e1010n3:478": " Paradinnehi noāyu, tiṭṭhate nāttano vasā;",
  "anya-e1010n3:479": "Paravajjaṃ khametabbaṃ, nasādhu aññavirodhito.",
  "anya-e1010n3:480": "52.",
  "anya-e1010n3:481": " Jeguccha kkosa nindāni, bālo gaṇhāti akkhamo;",
  "anya-e1010n3:482": "Khamantotu nagaṇhāti, jānaṃ jegucchitāniti.",
  "anya-e1010n3:483": "53.",
  "anya-e1010n3:484": " Paradinnāni vaccāni, pābhatanti nakocipi;",
  "anya-e1010n3:485": "Gaṇheyyevaṃ duruttāni, agaṇhanto khame sato.",
  "anya-e1010n3:486": "54.",
  "anya-e1010n3:487": " Nadi kallola viciyo, tīraṃ patvā samantidha;",
  "anya-e1010n3:488": "Sabbe uppatitā dosā, khantipatvā samanti te.",
  "anya-e1010n3:489": "55.",
  "anya-e1010n3:490": " Dosummattaka vācāya, nummatto kiṃkarissati;",
  "anya-e1010n3:491": "Bhave yyummattako sova, tādisaṃ vacanaṃ bhaṇaṃ.",
  "anya-e1010n3:492": "56.",
  "anya-e1010n3:493": " Kodhano akkhamo añña, duṭṭhasaññī bhayāluko;",
  "anya-e1010n3:494": "Gāmamajjhe aḷakkova, tathā māhohi taṃ jaha.",
  "anya-e1010n3:495": "57.",
  "anya-e1010n3:496": " Mettāluko khamāsīlo,",
  "anya-e1010n3:497": "Sabbaṭṭhānesunibbhayo;",
  "anya-e1010n3:498": "Parattha sattha micchanto,",
  "anya-e1010n3:499": "Khanti mettañca bhāvaye.",
  "anya-e1010n3:500": "58.",
  "anya-e1010n3:501": " Parakkosāni nindāni, taṃva paccenti nāññagū;",
  "anya-e1010n3:502": "Khittaṃpaṃsuva vātuddhaṃ, garukaṃ kiṃ khamāyate.",
  "anya-e1010n3:503": "59.",
  "anya-e1010n3:504": " Akkosantoca nindīca, pīḷito saka kammunā;",
  "anya-e1010n3:505": "Idha peccaca nīceyyo, naṃnayaṃ gaṇhi akkhamo.",
  "anya-e1010n3:506": "60.",
  "anya-e1010n3:507": " Akkoso maṃ naāgacchi,",
  "anya-e1010n3:508": "Tassevā natthakārako;",
  "anya-e1010n3:509": "Iti ñatvāva sappañño,",
  "anya-e1010n3:510": "Akkosaṃ na garuṃ kare.",
  "anya-e1010n3:511": "61.",
  "anya-e1010n3:512": " Vikārāpatti micchanto, verī bahu mupakkami;",
  "anya-e1010n3:513": "Māmittavasa manvehi, nibbikāro tuvaṃbhava.",
  "anya-e1010n3:514": "62.",
  "anya-e1010n3:515": " Mettambunā saddosoca, paradosoca sammati;",
  "anya-e1010n3:516": "Mettāsekena sabbesu, sabbatoggiṃ nipāraye.",
  "anya-e1010n3:517": "63.",
  "anya-e1010n3:518": " Sadosa paradosaggiṃ, sabbato disato ṭṭhitaṃ;",
  "anya-e1010n3:519": "Mettā toyena vāreyya, siyā nibbuti sabbadhi.",
  "anya-e1010n3:520": "64.",
  "anya-e1010n3:521": " Nagame attano aggiṃ, paraggiṃvāpi nāgame;",
  "anya-e1010n3:522": "Mettambunāva nibbātu, saparaggi dvayaṃ bhusaṃ.",
  "anya-e1010n3:523": "65.",
  "anya-e1010n3:524": " Guṇī guṇī nandindāya, pasaṃsāya guṇī guṇī;",
  "anya-e1010n3:525": "Nindaṃnindaṃ nakuppeyya, nasādiye thutiṃ thutiṃ.",
  "anya-e1010n3:526": "66.",
  "anya-e1010n3:527": " Guṇaṃ nindāya nāsetuṃ, nasakkā koci kussako;",
  "anya-e1010n3:528": "Vaḍḍhetuṃvā pasaṃsāya, garuṃkare na taṃdvayaṃ.",
  "anya-e1010n3:529": "67.",
  "anya-e1010n3:530": " Dosabbhā mala sañchanno, mettācando na rocati;",
  "anya-e1010n3:531": "Taṃmuttassa tu etassa, atissaya pabhāvato.",
  "anya-e1010n3:532": "68.",
  "anya-e1010n3:533": " Su sutta buddha supinā, dvepiyā gutti nākkamo;",
  "anya-e1010n3:534": "Samādhi sumukhā muḷhā, brahmā tyekā dasa gguṇā.",
  "anya-e1010n3:535": "69.",
  "anya-e1010n3:536": " Sītaṃ karotu mettāya, cakkhuṃ lābhetu paññāya;",
  "anya-e1010n3:537": "Mākāsinippabhe caññe, cando hohi gategate.",
  "anya-e1010n3:538": "70.",
  "anya-e1010n3:539": " Dūrāsannesu sabbesu, mettaṃ pesetu pābhataṃ;",
  "anya-e1010n3:540": "Dhammaṃ desetu pattānaṃ, cando hohi gategate.",
  "anya-e1010n3:541": "71.",
  "anya-e1010n3:542": " Sampattānaṃ malaṃ dhova, sītaṃkare sadādayo;",
  "anya-e1010n3:543": "Uccanīce navisese, jalassamo gategate.",
  "anya-e1010n3:544": "72.",
  "anya-e1010n3:545": " Asaassatesu phuṭṭhesu, lokadhammesu aṭṭhasu;",
  "anya-e1010n3:546": "Patiṭṭho nibbikāro tvaṃ, pathavīsadiso bhava.",
  "anya-e1010n3:547": "73.",
  "anya-e1010n3:548": " Nākāsi kalahaṃ silā, sadā kenaci niccalā;",
  "anya-e1010n3:549": "Mettāyanto khamāyanto, mahāsilaṃ guruṃkare.",
  "anya-e1010n3:550": "74.",
  "anya-e1010n3:551": " Silāva sīlavā hotu, duruttāni titikkhatu;",
  "anya-e1010n3:552": "Paccutte dosasaṃvaḍḍho, anuttova pasambhati.",
  "anya-e1010n3:553": "75.",
  "anya-e1010n3:554": " Sabbe ahaṃva icchanti, sattā sukhanti ñātuna;",
  "anya-e1010n3:555": "Bhāveyya kamato mettaṃ, piya majjhatta verike.",
  "anya-e1010n3:556": "76.",
  "anya-e1010n3:557": " Sabbe tasanti daṇḍassa, sabbe bhāyanti maccuno;",
  "anya-e1010n3:558": "Attānaṃ upamaṃ katvā, nahaneyya naghātaye.",
  "anya-e1010n3:559": "77.",
  "anya-e1010n3:560": " Sukha kāmāni bhūtāni,",
  "anya-e1010n3:561": "Yodaṇḍena vihiṃsati;",
  "anya-e1010n3:562": "Attano sukha mesāno,",
  "anya-e1010n3:563": "Pecca so nalabhesukhaṃ.",
  "anya-e1010n3:564": "78.",
  "anya-e1010n3:565": " Averā byāpajjā nīgho, sukhī cassaṃ ahaṃva me;",
  "anya-e1010n3:566": "Hitakāmā tathā assu, majjhattā verinopica.",
  "anya-e1010n3:567": "79.",
  "anya-e1010n3:568": " Mātaro bhātaro ñātī, dāyako pāsakāpica;",
  "anya-e1010n3:569": "Sukhīhontūti bhāveyya, caje tesuca lagganaṃ.",
  "anya-e1010n3:570": "80.",
  "anya-e1010n3:571": " Doso mettāya dūrāri, taṇhā āsanna verikā;",
  "anya-e1010n3:572": "Taṇhaṃ piyesu vāreyya, dosaṃ verīsu mettiko.",
  "anya-e1010n3:573": "81.",
  "anya-e1010n3:574": " Ekuddese kakammāca, sissā ācariyā sukhī;",
  "anya-e1010n3:575": "Hontu sabrahmacārīca, teca ññoñña hitāvahā.",
  "anya-e1010n3:576": "82.",
  "anya-e1010n3:577": " Rājānoca amaccāca, gāme issariyā sukhī;",
  "anya-e1010n3:578": "Bhavantu devatāyoca, tehi surakkhito sukho.",
  "anya-e1010n3:579": "83.",
  "anya-e1010n3:580": " Mayaṃ yena suguttāva,",
  "anya-e1010n3:581": "Sukhitā raṭṭhavāsino;",
  "anya-e1010n3:582": "Sukhī kalla tthu sorājā,",
  "anya-e1010n3:583": "Tejavanto cirāyuko.",
  "anya-e1010n3:584": "84.",
  "anya-e1010n3:585": " Raṭṭha piṇḍena jīvāma, raṭṭhavāsī sukhantuti;",
  "anya-e1010n3:586": "Bhāveyyevaṃ amoghaṃva, raṭṭhapiṇḍaṃ subhuñjati.",
  "anya-e1010n3:587": "85.",
  "anya-e1010n3:588": " Āpāyikā bahū santi, mātāpitādi pubbakā;",
  "anya-e1010n3:589": "Tecaññeca sukhīnīghā, ssva byāpajjā averino.",
  "anya-e1010n3:590": "86.",
  "anya-e1010n3:591": " Sattā bhūtāca pāṇāca, puggalā attabhāvikā;",
  "anya-e1010n3:592": "Thī pū riyā nariyāca, devānarā nipātikā.",
  "anya-e1010n3:593": "87.",
  "anya-e1010n3:594": " Averā hontu byāpajjā, anīghāca sukhī ime;",
  "anya-e1010n3:595": "Attānaṃ parihārantu, catudhā iti bhāvaye.",
  "anya-e1010n3:596": "88.",
  "anya-e1010n3:597": " Puratthimāya disāya, sabbesattā averino;",
  "anya-e1010n3:598": "Abyāpajjā sukhīnīghā, hontūti tāva bhāvaye.",
  "anya-e1010n3:599": "89.",
  "anya-e1010n3:600": " Puratthimāya disāya, sabbepāṇātiādinā;",
  "anya-e1010n3:601": "Dvādasakkhattuṃ bhāveyya, sesāsupi ayaṃnayo.",
  "anya-e1010n3:602": "90.",
  "anya-e1010n3:603": " Catuddisā nudisā dho, uddhaṃ sattāca pāṇino;",
  "anya-e1010n3:604": "Bhūtāca puggalā atta, bhāvī sabbe thi pūrisā.",
  "anya-e1010n3:605": "91.",
  "anya-e1010n3:606": " Ariyā ariyā devā, narāca vinipātikā;",
  "anya-e1010n3:607": "Averā byāpajjā nīghā, sukhattāca bhavantu te.",
  "anya-e1010n3:608": "92.",
  "anya-e1010n3:609": " Catuddisā nudisā dho, uddhanti dasakedisi;",
  "anya-e1010n3:610": "Dvādase te paricchijja, bhāveyya puggale budho.",
  "anya-e1010n3:611": "93.",
  "anya-e1010n3:612": " Mettā vassena temetu, pajjuntoviya sabbadhi;",
  "anya-e1010n3:613": "Mākiñci parivajjehi, evaṃ mettā subhāvitā.",
  "anya-e1010n3:614": "94.",
  "anya-e1010n3:615": " Pañcā nodhi sattodhisā, siyuṃ dvādasapuggalā;",
  "anya-e1010n3:616": "Ntu catūhesu bhāvetvā, aṭṭhatālīsakā siyuṃ.",
  "anya-e1010n3:617": "95.",
  "anya-e1010n3:618": " Dasakedisi tāmettā, catussata asītiyo;",
  "anya-e1010n3:619": "Aṭṭhatālīsāhi pañca, satā ṭṭhavīsa sādhikā.",
  "anya-e1010n3:620": "96.",
  "anya-e1010n3:621": " Dukkhite karuṇaṃ brūhe, muditaṃ sukhite jane;",
  "anya-e1010n3:622": "Mettāceva upekkhāca, ubho ubhosu bhāvitā.",
  "anya-e1010n3:623": "97.",
  "anya-e1010n3:624": " Brahmavāsīti vattabbo, tesvaññatara vāsito;",
  "anya-e1010n3:625": "Gandhabhūtesu so loke, brahmāviya virocati."
}