{
  "anya-e1009n7:0": "Cāritta-niddesa",
  "anya-e1009n7:1": "100.",
  "anya-e1009n7:2": " Attā hi attano nātho,",
  "anya-e1009n7:3": "Ko hi nātho paro siyā;",
  "anya-e1009n7:4": "Attanā hi sudantena,",
  "anya-e1009n7:5": "Nāthaṁ labhati dullabhaṁ.",
  "anya-e1009n7:6": "101.",
  "anya-e1009n7:7": " Attānañce piyaṁ jaññā,",
  "anya-e1009n7:8": "Rakkheyya naṁ surakkhitaṁ;",
  "anya-e1009n7:9": "Tiṇṇamaññataraṁ yāmaṁ,",
  "anya-e1009n7:10": "Paṭijaggeyya paṇḍito.",
  "anya-e1009n7:11": "102.",
  "anya-e1009n7:12": " Attanā kurute lakkhiṁ,",
  "anya-e1009n7:13": "A-lakkhiṁ kurutettanā;",
  "anya-e1009n7:14": "Na hi lakkhiṁ a-lakkhiṁ vā,",
  "anya-e1009n7:15": "Añño aññassa kārako.",
  "anya-e1009n7:16": "103.",
  "anya-e1009n7:17": " Na pīḷitā atta-dukkhena dhīrā,",
  "anya-e1009n7:18": "Sukhapphalaṁ kammaṁ pariccajanti;",
  "anya-e1009n7:19": "Sammohitāvāpi sukhena mattā,",
  "anya-e1009n7:20": "Na pāpa-kammañca samācaranti.",
  "anya-e1009n7:21": "104.",
  "anya-e1009n7:22": " Yo neva nindaṁ nappasaṁsaṁ,",
  "anya-e1009n7:23": "Ādiyati garahaṁ nopi pūjaṁ;",
  "anya-e1009n7:24": "Sirīca lakkhīca apeti tamhā,",
  "anya-e1009n7:25": "Āpo suvuṭṭhīva yathā thalamhā.",
  "anya-e1009n7:26": "105.",
  "anya-e1009n7:27": " Sādhu dhammaruci rājā,",
  "anya-e1009n7:28": "Sādhu paññāṇavā naro;",
  "anya-e1009n7:29": "Sādhu mittānama-ddubbho,",
  "anya-e1009n7:30": "Pāpassa a-karaṁ sukhaṁ.",
  "anya-e1009n7:31": "106.",
  "anya-e1009n7:32": " Kalyāṇakārī kalyāṇaṁ,",
  "anya-e1009n7:33": "Pāpakārī ca pāpakaṁ;",
  "anya-e1009n7:34": "Yādisaṁ vapatte bījaṁ,",
  "anya-e1009n7:35": "Tādisaṁ vahate phalaṁ.",
  "anya-e1009n7:36": "107.",
  "anya-e1009n7:37": " Jīvaṁ paññāya rakkheyya,",
  "anya-e1009n7:38": "Dhanaṁ kammena rakkhaye;",
  "anya-e1009n7:39": "Evaṁ hyarogo sukhito,",
  "anya-e1009n7:40": "Porāṇaka-vaco idaṁ.",
  "anya-e1009n7:41": "108.",
  "anya-e1009n7:42": " Anupubbena medhāvī,",
  "anya-e1009n7:43": "Thokaṁ thokaṁ khaṇe khaṇe;",
  "anya-e1009n7:44": "Kammāro rajatasseva,",
  "anya-e1009n7:45": "Niddame malamattano.",
  "anya-e1009n7:46": "109.",
  "anya-e1009n7:47": " Vācānurakkhī manasā susaṁvuto,",
  "anya-e1009n7:48": "Kāyena ca nākusalaṁ kayirā;",
  "anya-e1009n7:49": "Etetayo kammapathevisodhaye,",
  "anya-e1009n7:50": "Ārādhaye maggamisi-ppaveditaṁ.",
  "anya-e1009n7:51": "110.",
  "anya-e1009n7:52": " A-sante nopaseveyya,",
  "anya-e1009n7:53": "Sante seveyya paṇḍito;",
  "anya-e1009n7:54": "A-santo nirayaṁ yanti,",
  "anya-e1009n7:55": "Santo pāpenti suggatiṁ.",
  "anya-e1009n7:56": "111.",
  "anya-e1009n7:57": " A-karontopi ce pāpaṁ,",
  "anya-e1009n7:58": "Karontaṁ mupasevati;",
  "anya-e1009n7:59": "Saṅkiyo hoti pāpasmiṁ,",
  "anya-e1009n7:60": "A-vaṇṇo cassa rūhati.",
  "anya-e1009n7:61": "112.",
  "anya-e1009n7:62": " Saṅghāgato aniṭṭhehi,",
  "anya-e1009n7:63": "Ambopi madhurapphalo;",
  "anya-e1009n7:64": "Tittapubbova pā eva,",
  "anya-e1009n7:65": "Manusso tu sa-jīvako.",
  "anya-e1009n7:66": "113.",
  "anya-e1009n7:67": " Nihīna-sevito poso,",
  "anya-e1009n7:68": "Nihīyati ca sabbadā;",
  "anya-e1009n7:69": "Kadāci na ca hāyetha,",
  "anya-e1009n7:70": "Tulyasevīpi attanā.",
  "anya-e1009n7:71": "114.",
  "anya-e1009n7:72": " Vaṇṇa-gandha-rasopeto ,",
  "anya-e1009n7:73": "Amboyaṁ ahuvā pure;",
  "anya-e1009n7:74": "Tameva pūjaṁ labhamāno;",
  "anya-e1009n7:75": "Kenambo kaṭukapphalo.",
  "anya-e1009n7:76": "115.",
  "anya-e1009n7:77": " Pucimanda-parivāro ,",
  "anya-e1009n7:78": "Ambo te dadhivāhana;",
  "anya-e1009n7:79": "Mūlaṁ mūlena saṁsaṭṭhaṁ,",
  "anya-e1009n7:80": "Sākhā sākhaṁ nisevare;",
  "anya-e1009n7:81": "Asātta-sannivāsena,",
  "anya-e1009n7:82": "Tenambo kaṭukapphalo.",
  "anya-e1009n7:83": "116.",
  "anya-e1009n7:84": " Pāmokkha-bhajanaṁ khippaṁ,",
  "anya-e1009n7:85": "Attha-kāmo su-vuḍḍhiyaṁ;",
  "anya-e1009n7:86": "Bhaje uttari attanā,",
  "anya-e1009n7:87": "Tasmā udeti paṇḍito.",
  "anya-e1009n7:88": "117.",
  "anya-e1009n7:89": " Kāco kañcana-saṁsaggā,",
  "anya-e1009n7:90": "Dhatte māra-katiṁ jutiṁ;",
  "anya-e1009n7:91": "Tathā saṁsannidhānena,",
  "anya-e1009n7:92": "Mūḷho yāti pavīṇataṁ.",
  "anya-e1009n7:93": "118.",
  "anya-e1009n7:94": " Kīṭopi sumano-saṅgā,",
  "anya-e1009n7:95": "Ārohati sataṁ siro;",
  "anya-e1009n7:96": "Asmāpi yāti devatvaṁ,",
  "anya-e1009n7:97": "Mahabbhi suppatiṭṭhito.",
  "anya-e1009n7:98": "119.",
  "anya-e1009n7:99": " Sabbhireva samāsetha,",
  "anya-e1009n7:100": "Sabbhi kubbetha sandhavaṁ;",
  "anya-e1009n7:101": "Sataṁ saddhammamaññāya,",
  "anya-e1009n7:102": "Paññaṁ labhati nāññato.",
  "anya-e1009n7:103": "120.",
  "anya-e1009n7:104": " Sabbhireva samāsetha,",
  "anya-e1009n7:105": "Sabbhi kubbetha sandhavaṁ;",
  "anya-e1009n7:106": "Sataṁ saddhammamaññāya,",
  "anya-e1009n7:107": "Sabba-dukkhā pamuccatti.",
  "anya-e1009n7:108": "121.",
  "anya-e1009n7:109": " Sakiṁdeva kulaputta,",
  "anya-e1009n7:110": "Sabbhi hoti samāgamo;",
  "anya-e1009n7:111": "Sā naṁ saṅgati pāleti,",
  "anya-e1009n7:112": "Nāsabbhi bahu saṅgamo.",
  "anya-e1009n7:113": "122.",
  "anya-e1009n7:114": " Seyyo a-mitto medhāvī,",
  "anya-e1009n7:115": "Yañce bālānukampako.",
  "anya-e1009n7:116": "123.",
  "anya-e1009n7:117": " Sīlavantaṁ paññavantaṁ,",
  "anya-e1009n7:118": "Divā nissaya-dāyakaṁ;",
  "anya-e1009n7:119": "Bahussutaṁ gavesanto,",
  "anya-e1009n7:120": "Bhajeyya attha-māmako.",
  "anya-e1009n7:121": "124.",
  "anya-e1009n7:122": " Pāpa-mitte vivajjetvā,",
  "anya-e1009n7:123": "Bhajeyyuttama-puggalaṁ;",
  "anya-e1009n7:124": "Ovāde cassa tiṭṭheyya,",
  "anya-e1009n7:125": "Patthento a-calaṁ sukhaṁ.",
  "anya-e1009n7:126": "125.",
  "anya-e1009n7:127": " Na bhaje pāpake mitte,",
  "anya-e1009n7:128": "Na bhaje purisādhame;",
  "anya-e1009n7:129": "Bhajetha mittte kalyāṇe,",
  "anya-e1009n7:130": "Bhajetha purisuttame.",
  "anya-e1009n7:131": "126.",
  "anya-e1009n7:132": " Anavajjaṁ mukhamboja,",
  "anya-e1009n7:133": "Manavajjā ca bhāratī;",
  "anya-e1009n7:134": "Alaṅkatāva sobhante,",
  "anya-e1009n7:135": "Kiṁsu te niralaṅkatā.",
  "anya-e1009n7:136": "127.",
  "anya-e1009n7:137": " Na hi vaṇṇena sampannā,",
  "anya-e1009n7:138": "Mañjukā piya-dassinā;",
  "anya-e1009n7:139": "Kharā vācā piyā hoti,",
  "anya-e1009n7:140": "Asmiṁ loke paramhi ca.",
  "anya-e1009n7:141": "128.",
  "anya-e1009n7:142": " Nanu passasimaṁ kāḷiṁ,",
  "anya-e1009n7:143": "Dubbaṇṇaṁ tilakāhataṁ;",
  "anya-e1009n7:144": "Kolilaṁ saṇha-vācena,",
  "anya-e1009n7:145": "Bahūnaṁ pāṇinaṁ piyaṁ.",
  "anya-e1009n7:146": "129.",
  "anya-e1009n7:147": " Tasmā sakhila-vācāya,",
  "anya-e1009n7:148": "Manta-bhāṇī anuddhato;",
  "anya-e1009n7:149": "Atthaṁ dhammañca dīpeti,",
  "anya-e1009n7:150": "Madhuraṁ tassa bhāsitaṁ.",
  "anya-e1009n7:151": "130.",
  "anya-e1009n7:152": " Tameva vācaṁ bhāseyya,",
  "anya-e1009n7:153": "Yā sattānaṁ na tāpaye;",
  "anya-e1009n7:154": "Pare ca na vihiṁseyya,",
  "anya-e1009n7:155": "Sā ve vācā subhāsitā.",
  "anya-e1009n7:156": "131.",
  "anya-e1009n7:157": " Piyaṁ vācaṁva bhāseyya,",
  "anya-e1009n7:158": "Yā vācā paṭinanditā;",
  "anya-e1009n7:159": "Yaṁ anādāya pāpāni;",
  "anya-e1009n7:160": "Paresaṁ bhāsate piyaṁ.",
  "anya-e1009n7:161": "132.",
  "anya-e1009n7:162": " Saccaṁ ve amatā vācā,",
  "anya-e1009n7:163": "Esa dhammo sanantano;",
  "anya-e1009n7:164": "Sacce atthe ca dhamme ca,",
  "anya-e1009n7:165": "Āhu santo patiṭṭhitā.",
  "anya-e1009n7:166": "133.",
  "anya-e1009n7:167": " Subhāsitañca dhammañca,",
  "anya-e1009n7:168": "Piyañca saccameva ca;",
  "anya-e1009n7:169": "Catu-aṅgehi sampannaṁ,",
  "anya-e1009n7:170": "Vācaṁ bhāseyya paṇḍito.",
  "anya-e1009n7:171": "134.",
  "anya-e1009n7:172": " Manāpameva bhāseyya,",
  "anya-e1009n7:173": "Nāmanāpaṁ kudācanaṁ;",
  "anya-e1009n7:174": "Manāpaṁ bhāsamānassa,",
  "anya-e1009n7:175": "Siddhaṁ piyosadhaṁ bhave.",
  "anya-e1009n7:176": "135.",
  "anya-e1009n7:177": " Yaṁ vadeyya taṁ kareyya,",
  "anya-e1009n7:178": "Yaṁ na vade na taṁ kare;",
  "anya-e1009n7:179": "A-karontaṁ bhāsamānaṁ,",
  "anya-e1009n7:180": "Parijānanti paṇḍitā.",
  "anya-e1009n7:181": "136.",
  "anya-e1009n7:182": " Rahovādaṁ na bhāseyya,",
  "anya-e1009n7:183": "Na sammukhā khiṇaṁ bhaṇe;",
  "anya-e1009n7:184": "A-taramānova bhaṇeyya,",
  "anya-e1009n7:185": "Taramānova no bhaṇe.",
  "anya-e1009n7:186": "137.",
  "anya-e1009n7:187": " Māvoca pharusaṁ kiñci,",
  "anya-e1009n7:188": "Vuttā paṭivadeyyuṁ taṁ;",
  "anya-e1009n7:189": "Dukkhā hi sārambhakathā,",
  "anya-e1009n7:190": "Paṭidaṇḍā phuseyyuṁ taṁ.",
  "anya-e1009n7:191": "138.",
  "anya-e1009n7:192": " Saka-yuttaṁ kare kammaṁ,",
  "anya-e1009n7:193": "Saka-yuttaṁ vaciṁ bhaṇe;",
  "anya-e1009n7:194": "A-yuttake dhanaṁ naṭṭhaṁ,",
  "anya-e1009n7:195": "A-yutte jīvitaṁ khaye.",
  "anya-e1009n7:196": "139.",
  "anya-e1009n7:197": " Ye vuḍḍhamapacāyanti,",
  "anya-e1009n7:198": "Narā dhammassa dhakāvidā;",
  "anya-e1009n7:199": "Diṭṭhe dhammeva pāsaṁsā,",
  "anya-e1009n7:200": "Samparāye ca suggatiṁ.",
  "anya-e1009n7:201": "140.",
  "anya-e1009n7:202": " Porī-kathaṁ-va bhāseyya,",
  "anya-e1009n7:203": "Yuttā kathā hi pūrino;",
  "anya-e1009n7:204": "Bhāti-mattañca bhātāti,",
  "anya-e1009n7:205": "Pitu-mattaṁ pitā iti.",
  "anya-e1009n7:206": "141.",
  "anya-e1009n7:207": " Dānañca piya-vajjañca,",
  "anya-e1009n7:208": "Attha-cariyā ca yā idha;",
  "anya-e1009n7:209": "Samānattatā dhammesa,",
  "anya-e1009n7:210": "Tattha tattha yathārahaṁ.",
  "anya-e1009n7:211": "142.",
  "anya-e1009n7:212": " Sakiṁ vadanti rājāno,",
  "anya-e1009n7:213": "Sakiṁṁ samaṇa-brāhmaṇā;",
  "anya-e1009n7:214": "Sakiṁva purisā loke,",
  "anya-e1009n7:215": "Esadhammo sanantano.",
  "anya-e1009n7:216": "143.",
  "anya-e1009n7:217": " Eka-vācaṁva dvevācaṁ,",
  "anya-e1009n7:218": "Bhaṇeyya anukampako;",
  "anya-e1009n7:219": "Taduttari na bhāseyya,",
  "anya-e1009n7:220": "Dāsovayyassa santike.",
  "anya-e1009n7:221": "144.",
  "anya-e1009n7:222": " Tasseva tena pāpiyo,",
  "anya-e1009n7:223": "Yo kuddhaṁ paṭikujjhatti;",
  "anya-e1009n7:224": "Kuddhaṁ a-paṭikujjhanto,",
  "anya-e1009n7:225": "Saṅgāmaṁ jeti dujjayaṁ.",
  "anya-e1009n7:226": "145.",
  "anya-e1009n7:227": " Ubhinnamatthaṁ carati,",
  "anya-e1009n7:228": "Attano ca parassa ca;",
  "anya-e1009n7:229": "Paraṁ saṁkupitaṁ ñatvā,",
  "anya-e1009n7:230": "Yo sato upasammati.",
  "anya-e1009n7:231": "Attānaṁ rakkhanto paraṁ rakkhati,",
  "anya-e1009n7:232": "Paraṁ rakkhanto attānaṁ rakkhati.",
  "anya-e1009n7:233": "146.",
  "anya-e1009n7:234": " Sīla-samādhi-paññānaṁ ,",
  "anya-e1009n7:235": "Khantī padhāna-kāraṇaṁ;",
  "anya-e1009n7:236": "Sabbepi kusalā dhammā,",
  "anya-e1009n7:237": "Khantyāyattāva vaḍḍhare.",
  "anya-e1009n7:238": "147.",
  "anya-e1009n7:239": " Khamā-khagga-karetassa ,",
  "anya-e1009n7:240": "Dujjano kiṁ karissati;",
  "anya-e1009n7:241": "A-tiṇe patito vahni,",
  "anya-e1009n7:242": "Sayamevūpasammati.",
  "anya-e1009n7:243": "148.",
  "anya-e1009n7:244": " Sussusā savaṇañceva,",
  "anya-e1009n7:245": "Gahaṇaṁ dhāraṇaṁ tathā;",
  "anya-e1009n7:246": "Uhāpohatthaviññāṇaṁ,",
  "anya-e1009n7:247": "Tatva-ññāṇañcadhīguṇaṁ.",
  "anya-e1009n7:248": "149.",
  "anya-e1009n7:249": " Yassete caturo dhammā,",
  "anya-e1009n7:250": "Atthi posesu paṇḍita;",
  "anya-e1009n7:251": "Saccaṁ dhammo dhīti cāgo,",
  "anya-e1009n7:252": "Diṭṭhaṁ so ativattati.",
  "anya-e1009n7:253": "150.",
  "anya-e1009n7:254": " Vejjo purohito mantī,",
  "anya-e1009n7:255": "Vedaññotra catutthako;",
  "anya-e1009n7:256": "Pabhāta-kāle daṭṭhabbā,",
  "anya-e1009n7:257": "Niccaṁ sva-sīrimicchatā.",
  "anya-e1009n7:258": "151.",
  "anya-e1009n7:259": " Mittānaṁ santikaṁ gacche,",
  "anya-e1009n7:260": "Kāle na rattiyaṁ kisaṁ;",
  "anya-e1009n7:261": "Ce bahuṁ bhijje cinitvā,",
  "anya-e1009n7:262": "Taṁ mittesu samākare.",
  "anya-e1009n7:263": "152.",
  "anya-e1009n7:264": " Na paresaṁ vilomāni,",
  "anya-e1009n7:265": "Na paresaṁ katākataṁ;",
  "anya-e1009n7:266": "Attanova avekkheyya,",
  "anya-e1009n7:267": "Katāni a-katāni ca.",
  "anya-e1009n7:268": "153.",
  "anya-e1009n7:269": " Desa-jāti-pubbe-carā ,",
  "anya-e1009n7:270": "Anu-carā jano kare;",
  "anya-e1009n7:271": "Paresaṁ vedhakaṁ māyaṁ,",
  "anya-e1009n7:272": "Taṁ jānitvā sakhaṁ kare.",
  "anya-e1009n7:273": "154.",
  "anya-e1009n7:274": " Parittaṁ dārumāruyha,",
  "anya-e1009n7:275": "Yathā sīde mahaṇṇave;",
  "anya-e1009n7:276": "Evaṁ kusītamāgamma,",
  "anya-e1009n7:277": "Sādhu-jīvīpi sīdati;",
  "anya-e1009n7:278": "Tasmā taṁ parivajjeyya,",
  "anya-e1009n7:279": "Kusītaṁ hīna-vīriyaṁ.",
  "anya-e1009n7:280": "155.",
  "anya-e1009n7:281": " Alasañca pamādo ca,",
  "anya-e1009n7:282": "Anuṭṭhānaṁ a-saṁyamo;",
  "anya-e1009n7:283": "Niddā tandi ca te chidde,",
  "anya-e1009n7:284": "Sabbaso taṁ vivajjaye.",
  "anya-e1009n7:285": "156.",
  "anya-e1009n7:286": " Cajeyya dummittaṁ bālaṁ,",
  "anya-e1009n7:287": "Āsīvisaṁva māṇavo;",
  "anya-e1009n7:288": "Bhañjeyya pāpakaṁ kammaṁ,",
  "anya-e1009n7:289": "Naḷāgāraṁva kuñjaro.",
  "anya-e1009n7:290": "157.",
  "anya-e1009n7:291": " Na hi aññañña-cittānaṁ,",
  "anya-e1009n7:292": "Itthīnaṁ purisāna vā;",
  "anya-e1009n7:293": "Nānāvīkatvā saṁsaggaṁ,",
  "anya-e1009n7:294": "Tādisaṁ pica nāsmase.",
  "anya-e1009n7:295": "158.",
  "anya-e1009n7:296": " Nāsmase kata-pāpamhi,",
  "anya-e1009n7:297": "Nāsmase alika-vādine;",
  "anya-e1009n7:298": "Nāsmate attatthapaññamhi,",
  "anya-e1009n7:299": "Atta-santepi nāsmate.",
  "anya-e1009n7:300": "159.",
  "anya-e1009n7:301": " Ghatāsanaṁ kuñjaraṁ kaṇha-sappaṁ,",
  "anya-e1009n7:302": "Muddhā-bhisittaṁ pamadā ca sabbā;",
  "anya-e1009n7:303": "Ete naro niccasato bhajetha,",
  "anya-e1009n7:304": "Tesaṁ have dubbidū sabba-bhāvo.",
  "anya-e1009n7:305": "160.",
  "anya-e1009n7:306": " Itthīnaṁ dujjanāna-ñca,",
  "anya-e1009n7:307": "Vissāso no-pa pajjate;",
  "anya-e1009n7:308": "Vise siṅgimhi nadiyaṁ,",
  "anya-e1009n7:309": "Roge rāja-kulamhi ca.",
  "anya-e1009n7:310": "161.",
  "anya-e1009n7:311": " Itthi-dhutto surā-dhutto,",
  "anya-e1009n7:312": "Akkha-dhutto ca yo naro;",
  "anya-e1009n7:313": "Laddhaṁ laddhaṁ vināseti,",
  "anya-e1009n7:314": "Taṁ parābhavato mukhaṁ.",
  "anya-e1009n7:315": "162.",
  "anya-e1009n7:316": " Pāpa-mitto pāpa-sakho,",
  "anya-e1009n7:317": "Pāpa-ācāra gocaro;",
  "anya-e1009n7:318": "Asmā lokā paramhā ca,",
  "anya-e1009n7:319": "Ubhayā dhaṁsate naro.",
  "anya-e1009n7:320": "163.",
  "anya-e1009n7:321": " Maccherena yasaṁ hataṁ,",
  "anya-e1009n7:322": "Kuppanena guṇo hato;",
  "anya-e1009n7:323": "Kūṭena nassate saccaṁ,",
  "anya-e1009n7:324": "Khuddena dhamma-rakkhanaṁ.",
  "anya-e1009n7:325": "164.",
  "anya-e1009n7:326": " Akkha-devī dhanāni ca,",
  "anya-e1009n7:327": "Vināso hoti āpadā;",
  "anya-e1009n7:328": "Ṭhiti hatā pamādo ca,",
  "anya-e1009n7:329": "Dvijaṁ bhikkhuñca nassati.",
  "anya-e1009n7:330": "165.",
  "anya-e1009n7:331": " Pesuññena kulaṁ hataṁ,",
  "anya-e1009n7:332": "Mānena hitamattano;",
  "anya-e1009n7:333": "Duccaritena mānuso,",
  "anya-e1009n7:334": "Daliddāyādaro hato.",
  "anya-e1009n7:335": "166.",
  "anya-e1009n7:336": " A-mānanā yattha siyā,",
  "anya-e1009n7:337": "Santānaṁpi vimānanā;",
  "anya-e1009n7:338": "Hīna-sammānanāvāpi,",
  "anya-e1009n7:339": "Na tattha vasatiṁ vase.",
  "anya-e1009n7:340": "167.",
  "anya-e1009n7:341": " Yatthālaso ca dakkho ca,",
  "anya-e1009n7:342": "Sūro bhīru ca pūjiyā;",
  "anya-e1009n7:343": "Na tattha santo vasanti,",
  "anya-e1009n7:344": "A-visesa-kare nare.",
  "anya-e1009n7:345": "168.",
  "anya-e1009n7:346": " No ce assa sakā-buddhi,",
  "anya-e1009n7:347": "Vinayo vā su-sikkhito;",
  "anya-e1009n7:348": "Vane andha-mahiṁsova,",
  "anya-e1009n7:349": "Careyya bahuko jano.",
  "anya-e1009n7:350": "169.",
  "anya-e1009n7:351": " Phalaṁ ve kadaliṁ hanti,",
  "anya-e1009n7:352": "Phalaṁ veḷuṁ phalaṁ naḷaṁ;",
  "anya-e1009n7:353": "Sakkāro kā-purisaṁ hanti,",
  "anya-e1009n7:354": "Gabbho assatariṁ yathā.",
  "anya-e1009n7:355": "170.",
  "anya-e1009n7:356": " Vajjañca vajjato ñatvā,",
  "anya-e1009n7:357": "A-vajjañca a-vajjato;",
  "anya-e1009n7:358": "Sammādiṭṭhi-samādānā,",
  "anya-e1009n7:359": "Sattā gacchantti suggatiṁ."
}