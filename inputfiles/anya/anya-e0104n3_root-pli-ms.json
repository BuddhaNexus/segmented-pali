{
  "anya-e0104n3:0": "15. Āyatanadhātuniddesavaṇṇanā",
  "anya-e0104n3:1": "Āyatanavitthārakathāvaṇṇanā",
  "anya-e0104n3:2": "510. ‘‘Khandhāyatanā’’tiādinā heṭṭhā uddiṭṭhāni paduddhāravasena ‘‘āyatanānī’’ti vatvā gaṇanaparicchedenāha ‘‘dvādasāyatanānī’’ti. Tattha vattabbaṁ parato sayameva vakkhati. Cakkhāyatanantiādi nesaṁ sarūpadassanaṁ.",
  "anya-e0104n3:3": "Attho nāma saddattho, bhāvattho pana lakkhaṇameva. So pana saddattho duvidho – asādhāraṇo sādhāraṇoti. Tattha asādhāraṇo cakkhādisaddattho, sādhāraṇo āyatanasaddattho dvādasannampi samānattā.",
  "anya-e0104n3:4": "Tesu asādhāraṇaṁ tāva dassento ‘‘visesato tāvā’’tiādimāha. Tattha visesatoti visesatthato, cakkhādisaddatthatoti attho. Assādetīti cakkhati-saddo ‘‘madhuṁ cakkhati, byañjanaṁ cakkhatī’’ti rasasāyanattho atthīti tassa vasena atthaṁ vadati. ‘‘Cakkhuṁ kho pana, māgaṇḍiya, rūpārāmaṁ rūparataṁ rūpasammudita’’nti (ma. ni. 2.209) vacanato cakkhu rūpaṁ assādeti. Satipi sotādīnaṁ saddārāmatādibhāve yo ‘‘yaṁ cakkhu catunnaṁ mahābhūtānaṁ upādāya pasādo’’tiādinā (dha. sa. 597) pāḷiyaṁ, ‘‘rūpābhighātārahabhūtappasādalakkhaṇa’’ntiādinā (dha. sa. aṭṭha. 600; visuddhi. 2.433) aṭṭhakathāyañca vutto atthaviseso, tattheva niruḷhattā cakkhumhi eva cakkhusaddo pavattati gavādīsu gosaddādi viyāti daṭṭhabbaṁ.",
  "anya-e0104n3:5": "Vibhāveti cāti saddalakkhaṇasiddhassa cakkhati-saddassa vasena atthaṁ vadati. Cakkhatīti hi ācikkhati, abhibyattaṁ vadatīti attho. Nettassa ca vadantassa viya samavisamavibhāvanameva ācikkhananti katvā āha ‘‘vibhāveti cāti attho’’ti, anekatthattā vā dhātūnaṁ vibhāvanatthatā ca cakkhati-saddassa daṭṭhabbā. Rattaduṭṭhādikālesu kakaṇṭakarūpaṁ viya, uddarūpaṁ viya ca vaṇṇavikāraṁ āpajjamānaṁ rūpaṁ hadayaṅgatabhāvaṁ rūpayati rūpamiva pakāsaṁ karoti, saviggahamiva katvā dassetīti attho. Vitthāraṇaṁ vā rūpasaddassa attho, vitthāraṇañca pakāsanamevāti āha ‘‘pakāsetīti attho’’ti. Anekatthattā vā dhātūnaṁ pakāsanattho eva rūpasaddo daṭṭhabbo. Vaṇṇavācakassa rūpasaddassa rūpayatīti nibbacanaṁ, rūpakkhandhavācakassa ruppatīti ayaṁ viseso. Udāharīyatīti vuccatīti atthe vacanasaddo eva gahito siyā, na ca vacanasaddo evettha saddo, atha kho sabbopi sotaviññeyyoti. Sappatīti sakehi paccayehi sappīyati, sotaviññeyyabhāvaṁ gamīyatīti attho.",
  "anya-e0104n3:6": "Sūcayatīti attano vatthuṁ apākaṭaṁ gandhavasena ‘‘idaṁ sugandhaṁ, duggandha’’nti pakāseti, paṭicchannaṁ vā pupphādivatthuṁ ‘‘ettha pupphamatthi, campakādiphalamatthi, ambādī’’ti pesuññaṁ karontaṁ viya hotīti attho. Rasaggahaṇamūlakattā ajjhoharaṇassa jīvitahetumhi āhārarase ninnatāya jīvitaṁ avhayatīti jivhā niruttilakkhaṇena. Kucchitānaṁ sāsavadhammānaṁ āyoti visesena kāyo vutto anuttariyahetubhāvaṁ anāgacchantesu kāmarāganidānakammajanitesu, kāmarāgassa ca visesapaccayesu ghānajivhākāyesu kāyassa visesatarasāsavapaccayattā. Tena hi phoṭṭhabbasukhaṁ assādentā sattā methunampi sevanti. Uppattidesoti uppattiṭṭhānanti attho, kāyindriyavatthukā vā cattāro khandhā balavakāmāsavādihetubhāvato visesena sāsavāti vuttāti tesaṁ uppattiṭṭhānanti attho.",
  "anya-e0104n3:7": "Munātīti nāḷiyā minamāno viya, mahātulāya dhārayamāno viya ca ārammaṇaṁ vijānātīti attho. Manate iti vā mano, taṁ taṁ ārammaṇaṁ paricchedavasena jānātīti vuttaṁ hoti. Attano lakkhaṇaṁ dhārentīti ye visesalakkhaṇena āyatanasaddaparā vattabbā, te cakkhādayo tathā vuttāti tato aññe manogocarabhūtā dhammā sāmaññalakkhaṇeneva ekāyatanabhāvaṁ upanetvā vuttā. Yathā hi oḷārikavatthārammaṇamananasaṅkhātehi visayavisayībhāvehi purimāni pākaṭāni, tathā apākaṭā ca aññe manogocarā na attano sabhāvaṁ na dhārentīti imassa atthassa dīpanattho dhammasaddo. Dhārīyanti sāmaññarūpena avadhārīyantīti vā dhammā. Yathā hi rūpādayo cakkhuviññāṇādīhi asādhāraṇato eva yathāsakaṁ sabhāvato viññāyanti , na evamete, ete pana anekadhammabhāvato, sādhāraṇato, sabhāvasāmaññatopi manasā viññāyantīti.",
  "anya-e0104n3:8": "511.Sena senāti sakena sakena. Uṭṭhahantīti uṭṭhānaṁ karonti. Vāyamantīti ussahanti, attano kiccaṁ karonticceva attho. Imasmiṁ ca atthe āyatanti etthāti āyatanānīti adhikaraṇattho āyatanasaddo, dutiyatatiyesu kattuattho. Te cāti cittacetasike dhamme. Te hi taṁtaṁdvārārammaṇesu ayanti gacchanti pavattantīti āyā. Vitthārentīti pubbe anuppannattā līnāni apākaṭāni pubbantato uddhaṁ pattharenti pākaṭāni karonti, uppādentīti attho. Idañca saṁsāradukkhaṁ. Na nivattatīti anuppādanirodhavasena na nirujjhati. Āyatanaṁ āyatananti āmeḍitavacanaṁ assā samaññāya cakkhādīsu niruḷhabhāvadassanatthaṁ.",
  "anya-e0104n3:9": "512. Evaṁ avayavabhedavasena āyatanasaddassa atthaṁ vatvā idāni tattha pariyāyatopi dassetuṁ ‘‘apicā’’tiādi āraddhaṁ. Sādhuphalabharitatāya, aparissayatāya ca manoramme.",
  "anya-e0104n3:10": "Tattha nivasantīti nivasantā viya honti. Tenāha ‘‘tadāyattavuttitāyā’’ti. Yattha suvaṇṇaratanādīni nivutthāni viya ākiṇṇāni tiṭṭhanti, so padeso tesaṁ ākaro, evaṁ cittacetasikā cakkhādīsūti te tesaṁ ākaroti dassento āha ‘‘cakkhādīsu ca…pe… ākaro’’ti. Tannissitattāti ettha mano manoviññāṇādīnaṁ cittacetasikānaṁ nissayapaccayo na hotīti tassa tesaṁ dvārabhāvo nissayabhāvoti daṭṭhabbo. Ahutvā eva paccayasāmaggivasena uppajjantāpi cittacetasikā aneke ekajjhaṁ tattha labbhamānā samosaṭā viya hontīti vuttaṁ ‘‘vatthudvārārammaṇavasena samosaraṇato’’ti. Na hi dhammānaṁ anāgataddhe vijjamānatālesopi atthi. Tenāha ‘‘puñjo natthi anāgate’’ti (mahāni. 10). Tattheva uppattitoti tesu cakkhādīsu eva uppattito. Uppattiyā paccayabhūte cakkhādike uppattiṭṭhānaṁ viya katvā upacāravasena vuttaṁ. Na hi arūpadhammānaṁ nippariyāyato uppattideso nāma atthi. Yadaggena vā te tesaṁ nissayārammaṇabhūtā, tadaggena sañjātideso. Na hi paccayabhāvamantarena rūpadhammānampi ādhārādheyyabhāvo atthi. Tenāha ‘‘nissayārammaṇabhāvenā’’ti. Byatirekapadhānatāya kāraṇalakkhaṇassa ‘‘tesaṁ abhāve abhāvato’’ iccevāha, na ‘‘bhāve bhāvato’’ti.",
  "anya-e0104n3:11": "Yathāvuttenatthenāti ‘‘cakkhatī’’tiādinā, ‘‘āyatanato āyānaṁ tananato’’tiādinā, ‘‘nivāsaṭṭhāna’’ntiādinā ca vuttappakārena atthena. Dhammāyatanapariyāpannānaṁ dhammānaṁ bahubhāvato yebhuyyena ca te bahū eva hutvā kiccakarāti ‘‘dhammā ca te āyatanañcā’’ti bahuvacananiddeso.",
  "anya-e0104n3:12": "513. Tathā tathā lakkhitabbato lakkhīyati etenāti vā lakkhaṇaṁ, sabhāvo.",
  "anya-e0104n3:13": "Tāvabhāvatoti tattakato, tena anūnādhikabhāvaṁ dasseti. Tattha dvādasāyatanavinimuttassa kassaci dhammassa abhāvā adhikabhāvato codanā natthi, salakkhaṇadhāraṇaṁ pana sabbesaṁ sāmaññalakkhaṇanti ūnacodanā sambhavatīti taṁ dassento āha ‘‘cakkhādayopi hī’’tiādi. Bhavaṅgamanasaṅkhātoti dvikkhattuṁ calitvā pavattabhavaṅgamanasaṅkhāto. Calanavasena bhavaṅgappavattiyā sati eva āvajjanuppatti, na aññatthāti āvajjanassāpi kāraṇabhūtanti katvā vuttaṁ ‘‘bhavaṅgamanasaṅkhāto…pe… uppattidvāra’’nti. Asādhāraṇanti cakkhuviññāṇādīnaṁ asādhāraṇaṁ. Satipi asādhāraṇabhāve cakkhādīnaṁ dvārabhāvena gahitattā dhammāyatanena aggahaṇaṁ daṭṭhabbaṁ. Dvārārammaṇabhāvehi vā asādhāraṇataṁ sandhāya ‘‘asādhāraṇa’’nti vuttaṁ.",
  "anya-e0104n3:14": "514. Yebhuyyasahuppattiādīhi uppattikkamādīsu ayutti yojetabbā. Yebhuyyena hi cakkhāyatanādīni kassaci kadāci ekato uppajjanti. Tathā hi vuttaṁ ‘‘kāmadhātuyā upapattikkhaṇe kassaci ekādasāyatanāni pātubhavantī’’tiādi (yama. aṭṭha. āyatanayamaka 18-21). Tasmā āyatanānaṁ uppattikkamo tāva na yujjati, na pahānakkamo kusalābyākatānaṁ appahātabbato, na paṭipattikkamo akusalānaṁ ekaccaabyākatānañca appaṭipajjanīyato , na bhūmikkamo aḍḍhekādasannaṁ āyatanānaṁ ekantakāmāvacarattā, itaresañca catubhūmipariyāpannattā, ekaccassa lokuttarabhāvato cāti. ‘‘Ajjhattikesu hī’’ti etena ajjhattikabhāvena, visayībhāvena ca ajjhattikānaṁ paṭhamaṁ desetabbataṁ dasseti, tesupi paṭhamaṁ desetabbesu pākaṭattā paṭhamataraṁ cakkhāyatanaṁ desitanti.",
  "anya-e0104n3:15": "Tato ghānāyatanādīnīti ettha bahupakārattābhāvena cakkhusotehi purimataraṁ adesetabbāni, saha vattuṁ asakkuṇeyyattā ekena kamena desetabbānīti ghānādikkamena desitānīti adhippāyo . Aññathāpi hi desitesu na na sakkā codetuṁ, na ca sakkā bodhetabbāni na desetunti. Paccuppannārammaṇattā vā cakkhādīni paṭhamaṁ vuttāni ārammaṇato supākaṭānīti, manāyatanaṁ pana kiñci paccunnārammaṇaṁ…pe… kiñci yāva navattabbārammaṇanti pacchā vuttaṁ. Paccuppannārammaṇesupi upādārūpārammaṇāni cattāri paṭhamaṁ vuttāni, tato bhūtarūpārammaṇaṁ. Upādārūpārammaṇesupi dūratare dūre, sīghataraṁ sīghañca ārammaṇasampaṭicchanadīpanatthaṁ cakkhādīnaṁ desanākkamo. Cakkhusotadvayañhi dūragocaranti paṭhamaṁ vuttaṁ, tatrāpi cakkhu dūrataragocaranti sabbapaṭhamaṁ vuttaṁ. Passantopi hi dūratare nadīsotaṁ, na tassa sotapaṭighātasaddaṁ suṇāti. Ghānajivhāsupi ghānaṁ sīghataravuttīti paṭhamaṁ vuttaṁ purato ṭhapitamattassapi bhojanassa gandho gayhatīti. Yathāṭhānaṁ vā tesaṁ desanākkamo. Imasmiñhi sarīre sabbupari cakkhussa adhiṭṭhānaṁ, tassa adho sotassa, tassa adho ghānassa, tassa adho jivhāya, tathā kāyassa yebhuyyato, mano pana arūpibhāvato sabbapacchā vutto. Taṁtaṁgocarattā tassa tassa anantaraṁ bāhirāyatanāni vuttānīti vuttovāyamatthoti evampi imesaṁ kamo veditabbo. Gocaro visayo etassāti gocaravisayo, mano. Kassa pana gocaro etassa visayo? Cakkhādīnaṁ pañcannampi. Viññāṇuppattikāraṇavavatthānatoti cakkhuviññāṇādīnaṁ uppattikāraṇassa vavatthitabhāvato savibhattibhāvato. Etena cakkhādianantaraṁ rūpādivacanassa ca kāraṇamāha.",
  "anya-e0104n3:16": "515.Saṅgahitattāti gaṇanasaṅgahavasena saṅgahitattā. Jātivasenāti cakkhubhāvasamānatāvasena. Paccayabhedo kammādibhedo. Dānādipāṇātipātādibhedabhinnassa hi kusalākusalakammassa, tassa ca sahakārīkāraṇabhūtānaṁ abbhantarānaṁ, bāhirānañca paccayānaṁ bhedena cakkhāyatanaṁ bhinnaṁ visadisaṁ hotīti. Nirayādiko, apadādigatinānākaraṇañca gatibhedo gatīnaṁ, gatīsu vā bhedoti katvā. Hatthiassādiko, khattiyādiko ca nikāyabhedo. Taṁtaṁsattasantānabhedo puggalabhedo. Yā cakkhādīnaṁ vatthūnaṁ anantappabhedatā vuttā, so eva hadayavatthussa bhedo tādisabhedānātivattanato. Tato manāyatanassa anantappabhedatā yojetabbā. Yasmā jhānavirahitaṁ nāma lokuttaraṁ natthi, tasmā pañcannaṁ jhānānaṁ vasena aṭṭha lokuttaracittāni cattālīsaṁ hontīti tāni ekāsītiyā lokiyacittesu pakkhipitvā āha ‘‘ekavīsuttarasatappabhedañcā’’ti. Vatthūti cakkhādivatthu. Tappabhedena viññāṇaṁ anantappabhedaṁ. Paṭipadā dukkhāpaṭipadādi. Ādi-saddena jhānādhipatibhūmiārammaṇādīnaṁ saṅgaho daṭṭhabbo. Nīlaṁ nīlassa sabhāgaṁ, aññaṁ visabhāgaṁ. Paccayo kammādi. Tatthāpi kusalasamuṭṭhānāditā, sītautusamuṭṭhānāditā ca bhedo veditabbo. Ādisaddena gatinikāyabhedo. Sabhāvanānattabhedatoti sukhā dukkhā adukkhamasukhāti evamādiko sabhāvabhedo. Cakkhusamphassajā sotasamphassajāti evamādikaṁ nānattaṁ.",
  "anya-e0104n3:17": "516. ‘‘Anāgamanato aniggamanato’’ti saṅkhepena vuttamatthaṁ vivarituṁ ‘‘na hī’’tiādi vuttaṁ. Pubbantāparantesu avijjamānasarūpattā udayato pubbe kutoci nāgacchanti, vayato ca uddhaṁ na katthaci gacchanti, vijjamānakkhaṇepi ittarakālatāya aniccā dukkhā vipariṇāmadhammā. Tenāha ‘‘atha kho’’tiādi. Saparipphandakiriyāvasena īhanaṁ īhā, cintanavasena byāpāranaṁ byāpāro, tattha byāpāraṁ dassento āha ‘‘na hi cakkhurūpādīnaṁ evaṁ hotī’’ti. Īhaṁ dassento ‘‘na ca tānī’’tiādi. Ubhayampi pana īhā ca hoti byāpāro cāti uppaṭipāṭivacanaṁ. Dhammatāvāti sabhāvo eva, kāraṇasamatthatā vā īhābyāpārarahitānaṁ dvārādibhāvo dhammatā. Imasmiñca atthe ‘‘ya’’nti etassa yasmāti attho. Purimasmiṁ sambhavanavisesanaṁ yaṁ-saddo. ‘‘Suñño gāmoti kho, bhikkhave, channetaṁ ajjhattikānaṁ āyatanānaṁ adhivacana’’nti (saṁ. ni. 4.238) vacanato suññagāmoviyadaṭṭhabbāni. Annapānasahitanti gahite suññagāme yaṁ yadeva bhājanaṁ parāmasīyati, taṁ taṁ rittakaṁyeva parāmasīyati, evaṁ dhuvādibhāvena gahitāni yoniso upaparikkhiyamānāni rittakāneva etāni dissantīti. Tenāha ‘‘dhuvasubhasukhattabhāvavirahitattā’’ti. Cakkhādidvāresu abhijjhādomanassuppādakabhāvena rūpādīni cakkhādīnaṁ abhighātakānīti vuttāni. Ahisusumārapakkhīkukkurasiṅgālamakkaṭā cha pāṇakā. Visamabilākāsagāmasusānavanāni tesaṁ gocarā. Tattha visamādiajjhāsayehi cakkhādīhi visamabhāvabilākāsagāmasusānasannissitasadisūpādinnadhammavanabhāvehi abhiramitattā rūpādīnaṁ visamādisadisatā yojetabbā.",
  "anya-e0104n3:18": "Iti āyatanānaṁ vitthārakathāmukhavaṇṇanā.",
  "anya-e0104n3:19": "Dhātuvitthārakathāvaṇṇanā",
  "anya-e0104n3:20": "517.Cakkhussa viññāṇanti cakkhussa kāraṇabhūtassa viññāṇaṁ. Kāmaṁ rūpālokamanasikārādayopi tassa viññāṇassa kāraṇā, te pana sādhāraṇakāraṇaṁ, cakkhu asādhāraṇanti asādhāraṇakāraṇenāyaṁ niddeso yathā bherisaddo, yavaṅkuroti. Tathā hi cakkhu puggalantarāsādhāraṇaṁ, nīlādisabbarūpasādhāraṇañcāti sāmibhāvena niddiṭṭhaṁ.",
  "anya-e0104n3:21": "Vidahatīti evaṁ evañca tayā pavattitabbanti viniyuñjamānaṁ viya uppādetīti attho. Vidahatīti ca dhātvattho eva visiṭṭho upasaggena dīpīyatīti vināpi upasaggena dhātūti esa saddo tamatthaṁ vadatīti daṭṭhabbo. Kattukammabhāvakaraṇādhikaraṇesu ca dhātusaddasiddhi hotīti pañcāpi te atthā vuttā. Lokuttarā dhātuyo saṁsāradukkhaṁ na vidahanti, aññadatthu vidhaṁsentīti katvā ‘‘lokiyā’’ti visesitaṁ. Vavatthitāti avatthitā, aññamaññaṁ vā asaṁkiṇṇā. Suvaṇṇarajatādidhātuyo suvaṇṇādīnaṁ bījabhūtā selādayo. Yathāsambhavanti ettha keci ‘‘lokiyalokuttarāsu dhātūsu yo yo attho sambhavati, tadanurūpa’’nti atthaṁ vadanti, tadayuttaṁ ‘‘lokiyā hi dhātuyo’’ti visesetvā vuttattā. Atthavasena cetaṁ yathāsambhavaggahaṇaṁ kataṁ, na dhātuvasena . Kāmaṁ pañcapi atthā cakkhādīnaṁ sabbesaṁ icchitabbā, tathāpi cakkhādīsu yassa yassa dhammassa yadā kattuvacanicchā, na tadā kammabhāvo. Yadā pana kammavacanicchā, na tadā kattubhāvo. Evaṁ sesesupīti yathāsambhavaggahaṇaṁ. Tenāha ‘‘iti cakkhādīsū’’tiādi.",
  "anya-e0104n3:22": "518.Attano sabhāvaṁ dhārentīti dhātuyoti etthāpi dhātīti dhātūti padasiddhi veditabbā dhāraṇattho dhā-saddoti katvā. Kattuatthopi cāyaṁ purimena asadiso vidhānadhāraṇatthānaṁ bhinnasabhāvattā. Nissattasabhāvamattadhāraṇañca dhātusaddassa padhāno atthoti visuṁ vutto. Dhātuyo viya dhātuyoti ettha sīhasaddo viya kesarimhi niruḷhā purise selāvayavesu niruḷho dhātusaddo cakkhādīsu upacaritoti daṭṭhabbo. Ñāṇañca ñeyyañca ñāṇañeyyāni, tesaṁ avayavā tappabhedabhūtā dhātuyo ñāṇañeyyāvayavā. Tattha ñāṇappabhedo dhammadhātuekadeso, ñeyyappabhedo aṭṭhārasāpīti ñāṇañeyyāvayavamattā dhātuyo hontīti. Atha vā ñāṇena ñātabbo sabhāvo aviparīto dhātusaddena vuccamāno ñāṇañeyyo, na diṭṭhiādīhi viparītaggāhakehi ñeyyoti attho, tassa ñāṇañeyyassa avayavā cakkhādayo, visabhāgalakkhaṇāvayavesu rasādīsu niruḷho dhātusaddo tādisesu aññāvayavesu cakkhādīsu upacaritoti daṭṭhabbo. Rasādīsu viya vā cakkhādīsupi niruḷho eva. ‘‘Nijjīvamattassetaṁ adhivacana’’nti etena nijjīvamattapadatthe dhātusaddassa niruḷhataṁ dasseti. Cha dhātuyo etassāti chadhāturo. Yo loke purisoti dhammasamudāyo vuccati, so chadhāturo channaṁ pathavīādīnaṁ nijjīvamattānaṁ sabhāvānaṁ samudāyamatto, na ettha jīvo vā puriso vā atthīti attho.",
  "anya-e0104n3:23": "519. Cakkhādīnaṁ kamo pubbe vuttoti idhekekasmiṁ tike tiṇṇaṁ dhātūnaṁ kamaṁ dassento āha ‘‘hetuphalānupubbavavatthānavasenā’’ti. Hetuphalānaṁ anupubbavavatthānaṁ hetuphalabhāvo eva, manodhammadhātūnañca manoviññāṇassa hetubhāvo yathāsambhavaṁ yojetabbo. Kiriyamanodhātu manoviññāṇassa upanissayakoṭiyā, vipākamanodhātu vipākamanoviññāṇassa anantarādināpi, itarassa sabbāpi upanissayakoṭiyā ca, dhammadhātu pana vedanādikā sahajātā sahajātādinā, asahajātā anantarādinā, upanissayena, ārammaṇādinā ca manoviññāṇassa paccayo hotīti dvārabhūtamanovasena vā. Dvārabhūtamanopi hi suttesu manodhātūti vuccatīti tassā vā manodhātuyā manoviññāṇassa hetubhāvo yathāsambhavaṁ yojetabbo. Tattha hetūti paccayo adhippeto, phalanti paccayuppannanti āha ‘‘cakkhudhātū’’tiādi.",
  "anya-e0104n3:24": "520.Sabbāsaṁ vasenāti yathāvuttānaṁ ābhādhātuādīnaṁ pañcatiṁsāya dhātūnaṁ vasena. Aparamatthasabhāvassa paramatthasabhāvesu na kadāci antogadhatā atthīti āha ‘‘sabhāvato vijjamānāna’’nti.",
  "anya-e0104n3:25": "Candābhāsūriyābhādikā vaṇṇanibhā evāti āha ‘‘rūpadhātuyeva hi ābhādhātū’’ti. Rūpādipaṭibaddhāti rāgavatthubhāvena gahetabbākāro subhanimittanti katvā ‘‘rūpādayo evā’’ti avatvā paṭibaddhavacanaṁ vuttaṁ. Asatipi rāgavatthubhāve kusalavipākārammaṇaṁ subhadhātūti dutiyo vikappo vutto. Sesāti manoviññāṇadhātusampayuttā. Dhātudvayanirodhamattanti manoviññāṇadhātūnaṁ nirodhamattaṁ catutthāruppacittuppādanirodhabhāvato. Tadaññaviññāṇanirodho viya hi viññāṇadhātumanodhātūnaṁ nirodho samāpattibalasiddhoti katvā dhātudvayaggahaṇaṁ.",
  "anya-e0104n3:26": "‘‘Dhammadhātumatta’’nti idaṁ kāmadhātuyā dhammadhātupariyāpannattā vuttaṁ. Kāmapaṭisaṁyuttoti kāmarāgasampayutto, ārammaṇakaraṇena vā kāmaguṇopasaṁhito. Yaṁ etasmiṁ antareti ye etasmiṁ avīciparanimmitavasavattiparicchinne okāse. Ogāḷhā hutvā adhobhāge ca okāse carantīti etthāvacarā. Aññattha carantāpi yathāvutte eva ṭhāne pariyāpannāti ettha pariyāpannā.",
  "anya-e0104n3:27": "Nekkhammadhātudhammadhātu eva vitakkapakkhe. Sabbepi kusalā dhammāti dānamayapuññakiriyato, sīlamayapuññakiriyato, pabbajjato ca paṭṭhāya yāva aggamaggādhigamā pavattā sabbepi anavajjadhammā. Vihiṁsādhātu cetanā, paraviheṭhanacchando vā. Avihiṁsā karuṇā.",
  "anya-e0104n3:28": "Hīnāti hīḷitā. Paṇītāti sambhāvitā. ‘‘Nātihīḷitā nātisambhāvitā majjhimā’’ti khandhaniddese āgatā hīnadukato eva nīharitvā majjhimā dhātu vuttāti veditabbā. Ubhopīti dhammadhātumanoviññāṇadhātuyo.",
  "anya-e0104n3:29": "Viññāṇadhātu yadipi chaviññāṇadhātuvasena vibhattā, tathāpi viññāṇadhātuggahaṇena tassa purecārikapacchācārikattā manodhātu gahitāva hotīti āha ‘‘viññāṇadhātu cakkhuviññāṇādisattaviññāṇadhātu saṅkhepoyevā’’ti. Anekesaṁ cakkhudhātuādīnaṁ, tāsu ca ekekissā nānappakāratāya nānādhātūnaṁ vasena anekadhātu nānādhātu loko vuttoti āha ‘‘aṭṭhārasadhātuppabhedamattamevā’’ti.",
  "anya-e0104n3:30": "521.Cakkhusotaghānajivhākāyamanodhātumanoviññāṇadhātubhedenāti bahūsu potthakesu likhitaṁ, kesuci ‘‘cakkhusotaghānajivhākāyamanomanoviññāṇadhātubhedenā’’ti. Tattha na cakkhādīnaṁ kevalena dhātusaddena sambandho adhippeto vijānanasabhāvassa pabhedavacanato. Viññāṇadhātusaddena ca sambandhe kariyamāne dve manogahaṇāni na kātabbāni. Na hi dve manoviññāṇadhātuyo santi. Antarā vā manodhātugahaṇaṁ akatvā ‘‘cakkhu…pe… kāyamanoviññāṇadhātumanodhātū’’ti vattabbaṁ atulyayoge dvandasamāsābhāvato. Ayaṁ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti. Tassa viññāṇassa yebhuyyena attavādino tassa ekamekassa attassa advayataṁ, niccattañca pavedentīti anekatāniccatāpakāsanaṁ tesaṁ jīvasaññāsamūhananāya hoti. Khandhāyatanadesanā saṅkhepadesanā, indriyadesanā vitthāradesanā, tadubhayaṁ apekkhitvā ayaṁ anatisaṅkhepavitthārā dhātudesanā. Abhidhamme vā suttantabhājanīye (vibha. 172 ādayo) vuttā dhātudesanā atisaṅkhepadesanā, ābhādhātuādīnaṁ anekadhātunānādhātuantānaṁ vasena desetabbā ativitthāradesanā, tadubhayaṁ apekkhitvā ayaṁ anatisaṅkhepavitthārā.",
  "anya-e0104n3:31": "Assa bhagavato. Saddhammatejasā vihataṁ saddhammatejavihataṁ.",
  "anya-e0104n3:32": "522.Saṅkhatoti gaṇanato. Jātitoti cakkhubhāvasāmaññato. Atha vā jātitoti cakkhusabhāvato. Tenāha ‘‘cakkhupasādo’’ti. Vīsati dhammāti saṅkhaṁ gacchati vedanādīnaṁ abhinditvā gahaṇato. Sesakusalākusalābyākataviññāṇavasenāti ettha abyākatāpekkhāya sesaggahaṇaṁ, kusalākusalaṁ pana sabbaso aggahitamevāti.",
  "anya-e0104n3:33": "523.Tā ca cakkhuviññāṇadhātuādayo pañcapi.",
  "anya-e0104n3:34": "Purimehevāti anantarādīhi eva. Javanamanoviññāṇadhātu pana javanamanoviññāṇadhātuyā āsevanapaccayenāpi paccayo hotīti vuttovāyamattho. Dhammadhātūti pana sahajāto vedanādikkhandho adhippeto. Tenāha ‘‘sahajāta…pe… paccayo hotī’’ti. Avigatādīhīti ettha ādi-saddena manoviññāṇadhātuyā yathārahaṁ hetuadhipatikammavipākāhārindriyajhānamaggapaccayabhāvo saṅgayhati. Tenāha ‘‘bahudhā paccayo hotī’’ti. Ekaccā ca dhammadhātu sukhumarūpanibbānappakārā, yā ca sampayogānantarabhāvādīnaṁ abhāvena ārammaṇakaraṇe yogyā. Pañcadvārikavipākavajjanatthaṁ ‘‘ekaccāya manoviññāṇadhātuyā’’ti vuttaṁ, manodvārikā pana vipākāpi tadārammaṇabhūtā ekaccaṁ dhammadhātuṁ ārabbha pavattatīti. Atha vā ‘‘ekaccāya manoviññāṇadhātuyā’’ti idaṁ sabbaṁ kāmāvacarakusalaṁ kāmāvacarakiriyaṁ abhiññādvayaṁ āruppadvayanti evarūpaṁ manoviññāṇadhātuṁ sandhāya vuttaṁ, lokuttaramanoviññāṇadhātuyā pana ekaccā dhammadhātu ārammaṇapaccayoti pākaṭoyamattho. Cakkhuviññāṇadhātuādīnaṁ cakkhādīnaṁ yathāvuttapaccayadhammato atirekepi paccayadhamme dassetuṁ ‘‘na kevala’’ntiādi āraddhaṁ. Tattha ālokādayoti āloko nāma sūriyālokādi. Tassa suttantanayena upanissayabhāvo veditabbo, evaṁ sesānipi.",
  "anya-e0104n3:35": "Vivaraṁ nāma visesato sotabilaṁ. Vāyu gandhūpasaṁharaṇakavāto. Āpo mukhe pakkhittaāhārassa temanakaudakaṁ. Pathavī kāyappasādassa nissayabhūtā pathavīdhātu. Bhavaṅgamanaṁ dvikkhattuṁ calitaṁ bhavaṅgacittaṁ. Sabbattha manasikāro āvajjanamanasikāro.",
  "anya-e0104n3:36": "524. Avisesato daṭṭhabbākārassa vuccamānattā āha ‘‘sabbā evā’’ti. Visesato vipassanāya bhūmivicāro esoti ‘‘saṅkhatā’’ti visesitaṁ. Pubbantāparantavivittatoti ettha ‘‘pubbantonāma atīto addhā, aparanto nāma anāgato. Ubhayattha ca saṅkhatā dhātuyo sabhāvavivittā anupalabbhamānasabhāvattā. Pubbanto vā sabhāvadhammassa udayo tato pubbe avijjamānattā. Aparanto vayo tato paraṁ abhāvato. Tasmā pubbantāparantavivittatoti pākābhāvato viddhaṁsābhāvatoti vuttaṁ hoti.",
  "anya-e0104n3:37": "Bheritalaṁ viya cakkhudātu saddassa viya viññāṇassa nissayabhāvato. Ādāsatalādīsupi eseva nayo. Yantaṁ nāma ucchuyantaṁ. Cakkayaṭṭhīti tilamanthaṁ āha. So hi acakkabaṇdhopi taṁsadisatāya cakkayaṭṭhītveva vuccati, cakkabandhameva vā sandhāya tathā vuttaṁ. Imāhi ca upamāhi nijjīvāna. Bheritaladaṇḍādīnaṁ samāyoge, nijjīvānaṁ saddādīnaṁ viya nijjīvānaṁ cakkhurūpādīnaṁ samāyoge nijjīvānaṁ cakkhuviññāṇādīnaṁ pavattīti kāraṇaphalānaṁ dhātumattataṁ, kārakavedakavirahañca dasseti.",
  "anya-e0104n3:38": "Purecarānucarā viyāti nijjīvassa kassaci keci nijjīvā purecarānucarā viyāti attho. Manodhātuyeva vā attano khaṇaṁ anativattantī attano khaṇa anativattantānaṁyeva cakkhuviññāṇādīnaṁ avijjamānāyapi purecarānucarābhisandhiyaṁ anantarapubbakālāparakālatāya purecarānucarā viya daṭṭhabbā.",
  "anya-e0104n3:39": "Channañhi viññāṇadhātūnaṁ ekajjhaṁ anekānantarapaccayābhāvato ekajjhaṁ uppattiabhāvo viya aññamaññānantarapaccayatābhāvato anantaruppattipi natthi. Yadi siyā, chaḷārammaṇasannidhāne manasikāramantarenāpi chaḷārammaṇūpaladdhi siyā, na ca hoti, tasmā dassanādianantaraṁ savanādīnaṁ abhāvo viya manoviññāṇadhātānantaraṁ na dassanādīni, na ca dassanādianantaraṁ manoviññāṇadhātu hoti. Tattha bhavaṅgassa, dassanādīnañca bhinnārammaṇatāya manoviññāṇadhātānantaraṁ dassanādīni, dassanādīnaṁ anantarañca savanādīni na uppajjantīti yuttametaṁ. Dassanādīnaṁ, pana santīramaṇassa ca abhinnavisayatāya dassanādianantaraṁ na manāviññāṇadātu hotīti ayuttanti ? Nayidamevaṁ niyatāniyatavisayānaṁ bhinnavisayabhāvupapattito. Yadi ca dassanādianantaraṁ kāci viññāṇadhātu uppajjeyya, sāpi dassanādidvāratāya dassanādiviññāṇadhātu eva siyā, na manoviññāṇadhātu, tato ca dassanādikiccavidhuraṁ cintanaṁ manananti manodvārappavattānaṁ mananakiccāpariccāgo viya dassanaviññāṇadhātuyā dassanakiccāpariccāgo āpajjati. Tathā tadanantarassāti sabbāyapi dassanaviññāṇabhāvato ca viññāṇakāyā na bhaveyyuṁ.",
  "anya-e0104n3:40": "Yathā pana manoviññāṇadhātānantaraṁ manodhātu, tato cakkhuviññāṇādīni, evaṁ dassanaviññāṇadhātānantaraṁ manodhātu, tato sotaviññāṇādīni hontīti ce? Na, manodhātuyā dassanadhātubhāvappasaṅgato. Yathā hi manaso nibbisesāvatthā mananamattatāya manodhātu, evaṁ dassanassa nibbisesāvatthā dassanamattatāya dassanadhātu siyā. Tañca cakkhūviññāṇaṁ rūpavisayanti saddādivisayābhogābhāvato savanaviññāṇādīnaṁ asambhavo. Tato ca rūpārammaṇapasutameva viññāṇaṁ siyā manoviññāṇānaṁ viya dassanaviññāṇādīnaṁ samānavatthubhāvappasaṅgato, aññavatthusannissitañca viññāṇaṁ na siyā, na cetaṁ yuttaṁ. Tasmā sukhadukkhānaṁ viya upekkhā cakkhuviññāṇādīnaṁ, manoviññāṇassa ca byavadhāyikā manodhātu daṭṭhabbā, na cassā upekkhāya viya adukkhamasukhatā adassanādiamananatā, ata kho mananakiccāvisesato manoviññāṇasabhāgatā. Mano hi hadayavatthumhi vattamāno aññavatthusannissitānaṁ viññāṇānaṁ visayaṁ dassetvā nivattamāno aggi viya usumamatte mananamatte ṭhatvā nivattati, aññavatthusannissitaviññāṇanirodhe ca uṭṭhahanto aggi viya usumamatte uṭṭhahati. Paccayānurūpapavattikāni ca mananamattāni manoviññāṇadhātuyā antāni honti. Paṭighasaññāsahagatānañhi pañcannaṁ viññāṇānaṁ indriyārammanapaṭighātajatāya abhinipātamattakiccaṁ, mananalakkhaṇindriyasamuppannassa ca manoviññāṇassa visayavicintanāsambhūtatāya tadanurūpācintanā. Tasmā abhinipātappaccayapaṭighaṭṭanānighaṁsabalena bhavaṅgalakkhaṇaṁ cittaṁ calanāvatthaṁ hutvā nivattamānaṁ cintanāvisesavirahato abhinipātānuguṇaṁ cintanāvasānaṁ mananamattaṁ uppādeti.",
  "anya-e0104n3:41": "Dassanādipi abhinipātamattaṁ dutiyaṁ khaṇaṁ anativattamānaṁ attānuguṇaṁ cintanāmananasamaññāvirahato dassanādiabhinipātavisesavicittaṁ cittabhāvādinā samānaṁ cintanādimananamattaṁ aññavatthusmiṁ nibbatteti, tasmā vatthukiccehi taṁ manoviññāṇakāyasaṅgahitāpi manodhātu manodvāranikkhamapavesabhūtā ārammaṇantare dvārantaramanasikāratabbisayasampaṭicchanabhāvena pañcannaṁ viññāṇadhātūnaṁ yathākkamaṁ purecarā, anucarāti ca vuttā. Sā panāyaṁ satipi viññāṇabhāve manaso sambhūya visiṭṭhamananakiccābhāvato dhātubhāvasāmaññena manomattā dhātu manodhātūti vuccati.",
  "anya-e0104n3:42": "Yathāvutteneva ca hetunā matta-saddalopaṁ katvā viññāṇaṭṭhayogato manomattaṁ viññāṇanti manoviññāṇakāyasaṅgahopi cassā yujjati eva. Aññaviññāṇehi pana dvārārammaṇehi ca visesanatthaṁ ‘‘manodhātū’’ti vuttāti. Manoviññāṇadhātūti pana viññāṇadhātuvisesanaṁ manogahaṇaṁ. Dhātuvisesanatthe ca manoviññāṇaggahaṇe viññāṇavisesanaṁ dvārabhūtamanodassanamevāti dvārasamaññārahattā na manodhātūti vuccati. Tañhi manodvārantogadhaṁ, na ca dassanādipurecarānucaranti manaso viññāṇadhātu, manaso viññāṇanti ca manodvārasamaññārahaṁ, savisesañca tassa mananakiccaṁ, viññāṇakiccañcāti mattasaddassa lopamantarena ‘‘manoviññāṇa’’nti, nijjīvabhāvavibhāvanatthaṁ ‘‘manoviññāṇadhātū’’ti ca vuccatīti.",
  "anya-e0104n3:43": "Sallamiva sūlamiva tividhadukkhatāsamāyogato daṭṭhabbo. Vedanāsallasūlayogāti vedanāsaṅkhātasallasūlayogato. Āturā viyāti tena āturibhūtā puggalā viya. Āsāyeva dukkhaṁ āsādukkhaṁ, āsāvighātaṁ dukkhaṁ vā. Saññā hi asubhādikampi subhādito sajjānantī āsaṁ, tassā ca vighātaṁ āsīsitasubhādiasiddhiyā janetīti. Vanamigo tiṇapurisaṁ purisoti gaṇhanto ayathābhūccanimittaggāhako, tathā saññāpīti āha ‘‘vanamigo viyā’’ti. Kammapadhānā saṅkhārāti ‘‘paṭisandhiyaṁ pakkhipanato’’tiādi vuttaṁ. Jātidukkhānubandhatoti attanā nibbattiyamānena jātidukkhena anubandhatā. Bhavapaccayā jāti hi jātidukkhanti. Padumaṁ viya dissamānaṁ khuracakkaṁ viya rūpampi itthiādibhāvena dissamānaṁ nānāvidhupaddavaṁ janeti. Sabbe anatthā rāgādayo, jātiādayo ca visayabhūtā, anupasantā, sappaṭibhayā cāti. Tappaṭipakkhabhūtattā asaṅkhatā dhātu amatādito daṭṭhabbā.",
  "anya-e0104n3:44": "Vavatthānābhāvo ‘‘idameva imassa ārammaṇa’’nti niyamābhāvo, tena yathā araññamakkaṭo kenaci anivārito gahitaṁ ekaṁ rukkhasākhaṁ muñcitvā aññaṁ gaṇhāti, tampi muñcitvā aññanti katthaci anavaṭṭhito paribbhamati, evaṁ gahitaṁ ekaṁ ārammaṇaṁ muñcitvā aññaṁ, tampi muñcitvā aññanti anavaṭṭhitatā, ārammaṇaṁ aggahetvā pavattituṁ asamatthatā ca makkaṭasamānatāti dasseti. Aṭṭhivedhaviddhopi uppathaṁ anugaccchanto duṭṭhasso assakhaḷuṅko. Yatthakāmanipātitoti yattha katthaci icchitārammaṇe nipātibhāvato. Nānāvesadhārī raṅganaṭo.",
  "anya-e0104n3:45": "Āyatanadātuniddesavaṇṇanā niṭṭhitā.",
  "anya-e0104n3:46": "Iti pannarasamaparicchedavaṇṇanā."
}