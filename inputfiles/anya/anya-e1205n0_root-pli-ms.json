{
  "anya-e1205n0:0": "Dhātuvaṁso ",
  "anya-e1205n0:1": "Namo tassa bhagavato arahato sammāsambuddhassa",
  "anya-e1205n0:2": "1. Tathāgatassāgamanakathā",
  "anya-e1205n0:3": "Sambuddhamatulaṁ suddhaṁ dhammaṁ saṅghaṁ anuttaraṁ,",
  "anya-e1205n0:4": "Namassitvā pavakkhāmi dhātuvaṁsappakāsanaṁ;",
  "anya-e1205n0:5": "Tikkhattumagamā nātho laṅkādīpaṁ manoramaṁ,",
  "anya-e1205n0:6": "Sattānaṁ hitamicchanto sāsanassa ciraṭṭhitiṁ.",
  "anya-e1205n0:7": "Tattha tikkhattumagamā nātho’ti anamatagge saṁsāravaṭṭe parināmetvā appatisaraṇabhāvappattānaṁ lokiyalokuttarasukhanipphādanabhāvena nātho patisaraṇa bhūto bhagavā buddhadhammasaṅgharatanattayamaggaṁ ācikkhanto laṅkādīpaṁ tikkhattuṁ gato. Tattha paṭhamagamane tāva bodhimaṇḍaṁ āruyha puratthīmābhimukho nisīditvā sūriye anatthamiteyeva mārabalaṁ vidhametvā, paṭhamayāme pubbenivāsañāṇaṁ anussaritvā majjhimayāme cutupapātañāṇaṁ patvā pacchimayāmāvasāne paccayākāre ñāṇaṁ otāretvā dasabalacatuvesārajjādi guṇapatimaṇḍitaṁ sabbaññutañāṇaṁ paṭivijjhitvā bodhimaṇḍappadese anukkamena sattasattāhaṁ vītināmetvā aṭṭhame sattāhe ajapālanigrodhamūle nisinno dhammagambhirataṁ paccavekkhanena appossukkataṁ āpajjamāno dasasahassa brahmaparivārena sahampatimahābrahmunā āyācitadhammadesano hutvā buddhacakkhunā lokaṁ olokento pañcavaggiyānaṁ bhikkhunaṁ bahūpakārakaṁ anussaritvā uṭṭhāyāsanā kāsīnaṁ puraṁ gantvā aññākoṇaḍaññappamukhe aṭṭhārasa brahmakoṭiyo amataṁ pāyento dhammacakkaṁ pavattetvā pakkhassa pañcamiyaṁ pañcavaggiye sabbepi te arahante patiṭṭhāpetvā taṁ divasameva yasakulaputtassa rattibhāge sotāpattiphalaṁ datvā punadivase arahantaṁ datvā tassa sahāyake catupaññāsajane arahantaṁ pāpetvā evaṁ loke ekasaṭṭhiyā arahantesu jātesu vutthavasso pavāretvā, ‘caratha bhikkhave cārika’ nti bhikkhu disāsu pesetvā sayaṁ uruvelaṁ gacchanto antarāmagge kappāsikavanasaṇḍe bhaddavaggiye kumāre tiṁsajane vinetvā ehibhikkhubhāvena pabbājetvā uruvelaṁ gantvā aḍḍhuḍḍhāni pāṭihāriyasahassāni dassento uruvelakassapādayo sahassajaṭilaparivāre tebhātikajaṭile vinento tattheva vihāsi. Aparabhāge aṅgamagadharaṭṭhavāsino uruvelakassapassa mahāyaññaṁ upaṭṭhāpesuṁ. So pana icchācārābhibhūto cintesi? ‘‘Sacāyaṁ mahāsamaṇo imassa samāgamassa majjhe pāṭihāriyaṁ kareyya lābhasakkāro me parihāyissati’’ti. Tassevaṁ pavattaajjhāsayaṁ ñatvā pātova uttarakuruto bhikkhaṁ āharitvā anotatte āhāraṁ paribhuñjitvā sāyanha samaye phussapuṇṇamīuposathadivase laṅkādīpassatthāya laṅkādīpamupāgami.",
  "anya-e1205n0:8": "Tassa pana dīpassa mahāgaṅgāya dakkhiṇapasse āyāmato tiyojane puthulato ekayojanappamāṇe mahānāgavanuyyāne yakkhasamāgamassa majjhe tassa upari mahiyaṅgaṇathūpassa patiṭṭhānaṭṭhāne ākāseyeva ṭhīto vuṭṭhivātandhakāraṁ dassetvā tesaṁ bhayaṁ uppādesi. Te bhayena upaddutā ‘‘kassa nu kho imaṁ kamma’’nti ito cito olokento addasaṁsu bhagavantaṁ ākāse nisinnaṁ. Disvāna bhagavantaṁ abhayaṁ yāviṁsu. Tesaṁ bhagavā āha?",
  "anya-e1205n0:9": "‘‘Sace tumhe abhayaṁ icchatha mayhaṁ nisajjaṭṭhānassa okāsaṁ dethā’’ti. Sabbepi te tassa nisajjaṭṭhānaṁ adaṁsu. Bhagavā nisajjāya okāsaṁ gahetvā tesaṁ bhayaṁ vinodetvā tehi dinne bhumibhāge cammakhaṇḍaṁ pattharitvā nisīdi. Nisinnova pana bhagavā cammakhaṇḍaṁ pasāresi. Te yakkhā bhītatasitā aññattha gantuṁ asahamānā samantato sāgaratīre rāsibhūtā ahesuṁ. Satthā giridīpaṁ iddhānubhāvena āharitvā dassesi. Tesu tattha patiṭṭhitesu puna yathāṭṭhāneva ṭhapetvā pattharitacammakhaṇḍampi saṁkhipi. Tasmiṁ khaṇe tato tato devā sannipatiṁsu. Tesaṁ samāgame dhammaṁ desesi. Anekesaṁ pāṇakoṭīnaṁ dhammābhisamayo ahosi. Saraṇesu ca sīlesu ca patiṭṭhitā asaṅkheyyā ahesuṁ. Sumanakūṭe pana mahāsumanadevo sotāpattiphalaṁ patvā attano pūjanīyaṁ bhagavantaṁ yāci. Bhagavā tena yācito sīsaṁ pāṇinā parāmasitvā kesadhātuṁgahetvā tassa adāsi. Datvā ca pana laṅkādīpaṁ tikkhattuṁ padakkhiṇaṁ katvā parittaṁ katvā ārakkhaṁ saṁvidhāya puna uruvelameva āgato. So pana kesadhātuyo suvaṇṇacaṅgoṭakenādāya satthu nisinnaṭṭhāne nānāratanehi vicittaṁ thūpaṁ patiṭṭhāpetvā upari indanīlamaṇithūpikāhi pidahitvā gandhamālādīhi pūjento vihāsi. Parinibbute pana bhagavati sāriputtassa antevāsiko sarabhū nāma thero khīṇāsavo citakato iddhiyā tathāgatassa gīvaṭṭhiṁ ādāya tasmiṁ indanīlamaṇithūpe patiṭṭhāpetvā meghavaṇṇapāsāṇehi dvādasahatthaṁ thūpaṁ kārāpetvā gato. Tato devānampiyatissarañño bhātā cūḷābhayo nāma kumāro tamabbhutaṁ cetiyaṁ disvā abhippasanno taṁ paṭicchādento tiṁsahatthaṁ cetiyaṁ patiṭṭhāpesi. Puna duṭṭhagāmaṇī abhayamahārājā taṁ paṭicchādetvā asītihatthaṁ kañcukacetiyaṁ kārāpesi. Mahiyaṅgaṇa thūpassa patiṭṭhānādhikāro evaṁ vitthārato veditabbo?",
  "anya-e1205n0:10": "Bodhiṁ patvāna sambuddho bodhimūle narāsabho",
  "anya-e1205n0:11": "Nisīditvāna sattāhaṁ pāṭihīraṁ tato akā.",
  "anya-e1205n0:12": "Tato pubbuttare ṭhatvā pallaṅkā īsake jino",
  "anya-e1205n0:13": "Animisena nettena sattāhaṁ taṁ udikkhayi.",
  "anya-e1205n0:14": "Caṅkamitvāna sattāhaṁ cakkhame ratanāmaye",
  "anya-e1205n0:15": "Vicinitvā jino dhammaṁ varaṁ so ratanāghare.",
  "anya-e1205n0:16": "Ajapālamhi sattāhaṁ anubhosi samādhijaṁ",
  "anya-e1205n0:17": "Ramme ca mucalindasmiṁ vimuttisukhamuttamaṁ.",
  "anya-e1205n0:18": "Rājāyatanamūlamhi sattarattindivaṁ vasī",
  "anya-e1205n0:19": "Dantaponodakaṁ sakko adāsi satthuno tadā.",
  "anya-e1205n0:20": "Catuhi lokapālehi silāpattaṁ samāhaṭaṁ catukkamekakaṁ katvā adhiṭṭhānena nāyako.",
  "anya-e1205n0:21": "Vāṇijehi tadā dinnaṁ manthañca madhupiṇḍikaṁ",
  "anya-e1205n0:22": "Tahiṁ pana gahetvāna bhattakiccaṁ akā jino.",
  "anya-e1205n0:23": "Gaṇhiṁsu saraṇaṁ tassa tapussabhallikā ubho",
  "anya-e1205n0:24": "Saraṇaṁ agamuṁ te taṁ satthu dinnasiroruhā.",
  "anya-e1205n0:25": "Gantvāna te sakaṁ raṭṭhaṁ thūpaṁ katvā manoramaṁ",
  "anya-e1205n0:26": "Namassiṁsu ca pūjesuṁ dvebhātikopāsakā.",
  "anya-e1205n0:27": "Iti so sattasattāhaṁ vītināmesi nāyako?",
  "anya-e1205n0:28": "Brahmunā yācito satthā dhammacakkaṁ pavattituṁ.",
  "anya-e1205n0:29": "Tato bārāṇasiṁ gantvā dhammacakkaṁ pavattayi",
  "anya-e1205n0:30": "Koṇḍañño desite dhamme sotāpattiphalaṁ labhi.",
  "anya-e1205n0:31": "Brahmāno’ṭṭhārasakoṭī devatā ca asaṅkhiyā",
  "anya-e1205n0:32": "Sotāpattiphalaṁ pattā dhammacakke pavattite.",
  "anya-e1205n0:33": "Patto pāṭipade vappo bhaddiyo dutiye phalaṁ,",
  "anya-e1205n0:34": "Tatiye ca mahānāmo assajī ca catutthīyaṁ.",
  "anya-e1205n0:35": "Te sabbe sannipātetvā pañca’me pañcavaggiye,",
  "anya-e1205n0:36": "Anattasuttaṁ desetvā bodhiyagga phalena te.",
  "anya-e1205n0:37": "Bodhiṁ pāpetvā pañcāhe yasattherādike jane,",
  "anya-e1205n0:38": "Tato maggantare tiṁsakumāre bhaddavaggiye.",
  "anya-e1205n0:39": "Uruvelaṁ tato gantvā uruvelāya saññitaṁ,",
  "anya-e1205n0:40": "Uruvelenanuññāto uruvelanāgaṁ dami.",
  "anya-e1205n0:41": "Taṁ taṁ damī jino nāgaṁ damanena urādigaṁ,",
  "anya-e1205n0:42": "Tathāgataṁ nimantiṁsu disvā te pāṭihāriyaṁ.",
  "anya-e1205n0:43": "Idheva vanasaṇḍasmiṁ vihāretvā mahāmunī,",
  "anya-e1205n0:44": "Upaṭṭhāhāmase sabbe niccabhattena taṁ mayaṁ.",
  "anya-e1205n0:45": "Uruvelakassapassa mahāyaññe upaṭṭhite,",
  "anya-e1205n0:46": "Tassa’ttano nāgamane icchācāraṁ vijāniya.",
  "anya-e1205n0:47": "Uttarakuruto bhikkhaṁ haritvā dipaduttamo,",
  "anya-e1205n0:48": "Anotattadahe bhutvā sāyanha samaye sayaṁ.",
  "anya-e1205n0:49": "Bodhito navame māse phussapuṇṇamiyaṁ jino,",
  "anya-e1205n0:50": "Laṅkādīpaṁ visodhetuṁ laṅkādīpamupāgami.",
  "anya-e1205n0:51": "Yakkhe damitvā sambuddho dhātuṁ datvāna nāyako,",
  "anya-e1205n0:52": "Gantvāna uruvelaṁ so vasī tattha vane jino.",
  "anya-e1205n0:53": "Paṭhamagamanakathā samattā.",
  "anya-e1205n0:54": "Dutiyagamane pana bodhito pañcame vasse jetavanamahāvihāre vasanto cūḷodara’mahodarānaṁ mātulabhāgineyyānaṁ nāgānaṁ maṇipallaṅkaṁ nissāya saṅgāmaṁ paccupaṭṭhitaṁ disvā sayaṁ pattacīvaramādāya cittamāsassa kāḷapakkhe uposathadivase nāgadīpaṁ gantvā tesaṁ saṅgāmamajjhe ākāse nisinno andhakāraṁ akāsi. Te andhakārābhibhūte samassāsetvā ālokaṁ dassetvā attano saraṇabhūtānaṁ tesaṁ sāmaggikaraṇatthaṁ phalabharitarukkhaṁ cālento viya dhammaṁ desesi. Te ubhopi dhamme pasīditvā tampi pallaṅkaṁ tathāgatassa adaṁsu. Bhagavā pallaṅke nisinno dibbannapānehi santappito bhattānumodanaṁ katvā asītikoṭiyo nāge saraṇesu ca sīlesu ca patiṭṭhāpesi. Tasmiṁ samāgame mahodarassa mātulo maṇiakkhiko nāma nāgarājā bhagavantaṁ puna kalyāṇidesamāgamanatthaṁ. Ayāci. Bhagavā pana tuṇhībhāvena adhivāsetvā ‘‘jetavanameva gato.",
  "anya-e1205n0:55": "Evañhi so nāgadīpaṁ upeto,",
  "anya-e1205n0:56": "Mārābhibhu sabbavidu sumedho;",
  "anya-e1205n0:57": "Dametva nāge karuṇāyupeto,",
  "anya-e1205n0:58": "Gantvā vasī jetavane munindo.",
  "anya-e1205n0:59": "Dutiyagamanakathā samattā.",
  "anya-e1205n0:60": "Tatiyagamane pana bodhito aṭṭhame vasse jetavanamahāvihāre viharanto bhagavā? ‘‘Mama parinibbānato pacchā tambapaṇṇidīpe sāsanaṁ patiṭṭhahissati, so dīpo bahu bhikkhubhikkhunīupāsakopāsikādi ariyagaṇasevito kāsāvapajjoto bhavissati, mayhaṁ catunnaṁ dāṭhādhātunaṁ antare ekā dāṭhā ca dakkhiṇaakkhadhātu ca nalāṭadhātu ca rāmagāmavāsīhi laddho ekakoṭṭhāso ca aññe bahusarīradhātu ca kesadhātuyo ca tattheva patiṭṭhahissanti anekāni saṅghārāmasahassāni ca. Buddhadhammasaṅgharatane patiṭṭhitasaddho mahājano bhavissati. Tasmā laṅkādīpaṁ gantvā tattha samāpattiṁ samāpajjitvā āgantuṁ vaṭṭatī ‘‘ti cintetvā ānandattheraṁ āmantesi? ‘‘Ānanda catupaṭisambhidappattānaṁ pañcasatamahākhīṇāsavānaṁ bhikkhūnaṁ paṭivedesi. Amhehi saddhiṁ gantabba ‘‘nti. Ānandatthero kapilavatthukoḷiya nagaravāsīnaṁ pañcasatamahākhīṇāsavānaṁ bhikkhūnaṁ paṭivedesi. Te paṭiveditā pañcasatakhīṇāsavā pattacīvaradhārā hutvā satthāraṁ vanditvā añjaliṁ paggayha namassamānā aṭṭhaṁsu. Satthuno pana salalāya nāma gandhakuṭiyā avidūre rattasetanīluppalakumudapadumapuṇḍarīkasatapattasahassapattajalajehi sogandhika nānāpupphehi sañcannā,subhasopānā, pasāditasamatittikakākapeyyasuramaṇīyasītalamadhurodakā suphullapupphaphaladhārita nānāvidhavicittasālasalalacampakāsokarukkhānāgarukkhādīhi susajjitabhūmipadesā accantaramaṇiyā pokkharaṇī atthi. Tattha adhivattho mahānubhāvo sumanonāma nāgarājā soḷasasahassamattāhi nāgamāṇavikāhi parivuto mahantaṁ sirisampattiṁ anubhavamāno tathāgatassa rūpasobhaggappattaṁ attabhāvaṁ oloketvā mahantaṁ sukhasomanassaṁ anubhavamāno attano mātaraṁ nandanāgamānavikaṁ garuṭṭhāne ṭhapetvā tassā veyyāvaccaṁ kurumāno tasmiṁyeva pokkharaṇiṁ ajjhāvasati. Satthā pana attano gamanaṁ saṁvidhānānantare sumanaṁ nāgarājānaṁ avidure ṭhitaṁ āmantetvā saparivāro āgacchā hīti āha. So sādhuti sampaṭicchitvā attano parivāre chakoṭimatte nāge gahetvā supuppītacampakarukkhaṁ tathāgatassa sūriyaraṁsinivāraṇatthaṁ chattaṁ katvā gaṇhi. Atha bhagavā ravirasmipatthaṭasuvaṇṇapabbato viya virocamāno attano pattacīvaramādāya ākāsaṁ abbhūggañchi. Satthāraṁ parivāretvā ṭhītā te pañcasatakhīṇāsavāpi sakaṁ sakaṁ pattacīvaramādāya ākāsaṁ uggantvā satthāraṁ parivārayiṁsu. Satthā pañcasatakhīṇāsavaparivuto visākhapuṇṇamuposathadivase kalyāṇiyaṁ gantvā mahārahe maṇḍapamajjhe paññattavara buddhāsane pañcasatakhīṇāsavaparivuto hutvā nisīdi.",
  "anya-e1205n0:61": "Atha maṇiakkhiko nāma nāgarājā buddhapamukhaṁ bhikkhu saṅghaṁ anekehi dibbehi khajjabhojjehi santappetvā ekamantaṁ nisīdi. Satthā tassa bhattānumodanaṁ katvā sumanakuṭe padalañchanaṁ dassetvā tasmiṁ pabbatapāde anekapādapākiṇṇabhūmippadese nisinno divāvihāraṁ katvā tato vuṭṭhāya dīghavāpicetiyaṭṭhāne samāpattiṁ samāpajji. Mahāpathavī udakapariyantaṁ katvā satavāraṁ sahassavāraṁ saṅkampi. Tattha mahāsenaṁ nāma devaputtaṁ ārakkhatthāya nivattetvā tato vuṭṭhāya mahāthūpaṭṭhāne tatheva samāpattiṁ samāpajji. Mahāpathavi tatheva kampi. Tatrāpi visālarūpa devaputtaṁ ārakkhaṁ gaṇhanatthāya ṭhapetvā tato vuṭṭhāya thūpārāma cetiyaṭṭhāne tatheva nirodhasamāpattiṁ samāpajji. Mahāpathavī tatheva kampi. Tattha ca pathavipāla devaputtaṁ ārakkhatthāya. Nivattetvā tato vuṭṭhāya maricavaṭṭicetiyaṭṭhānaṁ gantvā pañcahi bhikkhusatehi saddhiṁ samāpattiṁ appayi. Pathavi tatheva kampi. Tasmiṁ ṭhāne indakadevaputtaṁ ārakkhaṁ gaṇhanatthāya ṭhapesi. Tato vuṭṭhāya kācaragāmacetiyaṭṭhāne tatheva samāpattiṁ samāpajji. Pathavi tatheva kampi. (Tasmiṁ ṭhāne mahāghosa devaputtaṁ ārakkhaṁ gaṇhanatthāya niyyādesi) etasmiṁ mahācetiyaṭṭhāne mahāghosaṁ nāma devaputtaṁ ārakkhaṁ gahaṇatthāya nivattetvā tato vuṭṭhāya tissamahāvihāracetiyaṭṭhāne tatheva samāpattiṁ samāpajji. Pathavi tatheva kampi. Tattha maṇimekhalaṁ nāma devadhītaraṁ ārakkhaṁ gāhāpetvā tato nāgamahāvihāracetiyaṭṭhāne tatheva samāpattiṁ samāpajji. Pathavi tatheva kampi. Tasmimpi mahindaṁ nāma devaputtaṁ ārakkhaṁ gahaṇatthāya ṭhapesi. Tato vuṭṭhāya mahāgaṅgāya dakkhiṇadisābhāge seru nāma dahassa ante varāha nāma soṇḍimatthake atimanoramaṁ udakabubbuḷakelāsakūṭapaṭibhāgaṁ cetiyaṁ patiṭṭhahissatī’ti pañcasatakhīṇāsavehi saddhiṁ nirodhasamāpattiṁ samāpajji. Bahalaghanamahāpathavi paribbhamitakumbhakāracakkaṁ viya pabhintamadamahā hatthināgassa kuñcanādakaraṇaṁ viya ucchukoṭṭana yanta-mukhasaddo viya (ca) satavāraṁ sahassavāraṁ nadamānā somanassappattā viya sakalalaṅkādīpaṁ unnādaṁ kurumānā saṁkampi. Tato vuṭṭhāya sumananāgarañño hatthesu ṭhita campakarukkhato pupphāni ādāya tattha pūjetvā punappunaṁ taṁ olokesi. So satthāraṁ vanditvā mayā bhante kiṁ kattabbanti pucchi. Imassa ṭhānassa ārakkhaṁ karohīti āha. So taṁ sutvā bhante tumhākaṁ gandhakuṭiṁ mama ārakkhaṁ karontassa rūpasobhaggappattaṁ asītyānubyañjanabyāmappabhādvattiṁsamahāpurisalakkhaṇavicittaṁ dassanānuttariyabhūtaṁ passantassa manosilātale sīhanādaṁ nadanto taruṇasīho viya gajjanto pāvussakamahāmegho viya ākāsagaṅgaṁ otaranto viya ratanadāmaṁ ganthento viya ca aṭṭhaṅgasamannāgataṁ savanīyasaraṁ vissajjetvā bramhaghosaṁ nicchārento nānānayehi vicittakathaṁ kathayamānānaṁ savanānurittayabhūtaṁ saṁsāraṇṇavanimuggānaṁ tāraṇasamatthaṁ madhura dhammadesanaṁ suṇantassa, ñāṇiddhiyā koṭippatte sāriputtamoggallānādayo asītimahāsāvake passantassa, tattheva mayhaṁ vasanaṁ ruccati. Na sakkomi aññattha tumhehi vinā vasitunti āha. Bhagavā tassa kathaṁ sutvā nagarāja, imaṁ padesaṁ tayā ciraṁ vasitaṭṭhānaṁ. Kakusandhassa bhagavato dhātu imasmiṁyeva ṭhāne patiṭṭhitā, tvameva tasmiṁ kāle varaniddo nāma nāgarājā hutvā tassā dhātuyā ārakkhaṁ gahetvā gandhamālādīhi pūjaṁ karonto ciraṁ vihāsi. Puna koṇāgamanassa bhagavato dhātu imasmiṁyeva ṭhāne patiṭṭhitā tvameva tasmiṁ kāle jayaseno nāma devaputto hutvā tassā dhātuyā ārakkhaṁ gahetvā gandhamālādīhi pūjaṁ katvā tattheva ciraṁ vihāsi. Puna kassapassa bhagavato dhātu imasmiṁyeva ṭhāne patiṭṭhitā. Tvameva tasmiṁ kāle dīghasālo nāma nāgarājā hutvā tāya dhātuyā ārakkhaṁ gahetvā gandhamālādīhi pūjaṁ karonto vihāsi. Mayi pana parinibbute kākavaṇṇatissamahārājā mayhaṁ nalāṭadhātuṁ imasmiṁyeva ṭhāne patiṭṭhāpessati, tasmā tvaṁ imassa ṭhānassa ārakkhaṁ karohīti vatvā pañcasīlesu patiṭṭhāpetvā pañcasatakhīṇāsavehi saddhiṁ cetiyaṭṭhānaṁ padakkhiṇaṁ katvā tvaṁ appamatto hohīti vatvā ākāsaṁ uppatitvā jetavanameva gato.",
  "anya-e1205n0:62": "Tassa pana nāgarañño mātā indamānavikā nāma āgantvā tathāgataṁ vanditvā ekamantaṁ ṭhitā, bhante mama putto sumano nāma nāgarājā kuhinti āha. Tava putto tambapaṇṇidīpe mahāvālukagaṅgāya dakkhiṇabhāge seru nāma dahassa samīpe varāha nāma soṇḍiyaṁ samādhi appitattā attano parivāre chakoṭimatte nāge gahetvā satthāraṁ vanditvā bhante ito paṭṭhāya tumhākaṁ dassanaṁ dullabhaṁ, khamatha meti accayaṁ desetvā mahatiṁ nāgasampattiṁ gahetvā puttassa sumananāgarājassa santikaṁ gantvā mahatiṁ issariyasampattiṁ anubhavanti tattheva ārakkhaṁ gahetvā ciraṁ vihāsi.",
  "anya-e1205n0:63": "Mahāpañño mahāsaddho mahāvīro mahāisi,",
  "anya-e1205n0:64": "Mahābalena sampanno mahantaguṇabhusito;",
  "anya-e1205n0:65": "Gantvāna tambapaṇṇiṁ so sattānuddayamānaso,",
  "anya-e1205n0:66": "Gantvā nāgavaraṁ dīpaṁ agā jetavanaṁ vidu.",
  "anya-e1205n0:67": "Atisayamatisāro sāradānaṁ karonto,",
  "anya-e1205n0:68": "Atiadhiramaṇiyo sabbalokekanetto;",
  "anya-e1205n0:69": "Atiguṇadharaṇīyo sabbasatte tamaggaṁ,",
  "anya-e1205n0:70": "Ativipuladayo tānetumāgā sudīpaṁ.",
  "anya-e1205n0:71": "Tatiyagamanakathā samattā.",
  "anya-e1205n0:72": "Iti ariyajanapasādanatthāya kate dhātuvaṁse tathāgatassa gamanaṁ nāma paṭhamo paricchedo.",
  "anya-e1205n0:73": "Āgantvā tambapaṇṇiṁ so sattānuddayamānaso",
  "anya-e1205n0:74": "Puna gantvā nāgadīpaṁ agā jetavanaṁ varaṁ",
  "anya-e1205n0:75": "Atisayamatisāro sāradāneka ratto",
  "anya-e1205n0:76": "Atidhitiramaṇiyo sabbalokekanetto",
  "anya-e1205n0:77": "Atiguṇaramaṇīyaṁ sabbasantekamaggaṁ",
  "anya-e1205n0:78": "Ativipuladayattā laṅkamāgā sudīpaṁ",
  "anya-e1205n0:79": "Iti sīhaḷabhāsāya kate dhātuvaṁse dissate."
}