{
  "anya-e0807n3:0": "4. Samāsakaṇḍa",
  "anya-e0807n3:1": "Atha nāmānameva aññamaññasambandhīnaṁ samāsoti nāmanissitattā, sayañca nāmikattā nāmānantaraṁ samāso vuccate.",
  "anya-e0807n3:2": "1. Syādi syādine+katthanti",
  "anya-e0807n3:3": "Ida+madhikataṁ veditabbaṁ. Pubbe vuttavidhiggahaṇañāyena syādīti tadantassa gahaṇaṁ. So ca bhinnatthānaṁ nāmāna+mekatthībhāvo samāsoti vuccate.",
  "anya-e0807n3:4": "2. Asaṅkhyaṁ vibhatti+sampatti+samīpa+sākalyā+bhāva+yathā+ pacchā+yugapadatthe",
  "anya-e0807n3:5": "Pubbassa+tthaparaṁ yassa, aññatthaparamañca yaṁ;",
  "anya-e0807n3:6": "Napuṁsakaṁ bhave yañca, ta+dāsaṁkhya+mihe+ssate.",
  "anya-e0807n3:7": "Satthantare pasiddhaṁ yaṁ, abyayībhāvanāmato;",
  "anya-e0807n3:8": "Upakumbhaṁ tiṭṭhagu ca, pātameghaṁti taṁ yathā.",
  "anya-e0807n3:9": "Asaṅkhyaṁ syādyantaṁ vibhatyādīna+matthe vattamānaṁ syādyantena sahe+katthaṁ bhavati. ‘‘Aviggaho niccasamāso, padantaraviggaho ce’’ti padantaraviggaho. Itthīsu tathā pavattāti viggayha vibhatyatthe samāse kate –",
  "anya-e0807n3:10": "2,119. Ekatthatāyaṁ",
  "anya-e0807n3:11": "Eko attho yassa pakatipaccayādisamudāyassa so ekattho. Tassa bhāvo pavattinimittaṁ ekatthatā, īyādi+ṇādi+samāsavidhānaṁ, tasmiṁ sati syādilopo hoti.",
  "anya-e0807n3:12": "9. Taṁ napuṁsakanti",
  "anya-e0807n3:13": "Napuṁsakaliṅge ca ‘‘pubbasmā+mādito’’ti sabbavibhattīnaṁ lope ca kate adhitthi tiṭṭhati, bho adhitthi, adhitthi passa, adhitthi kataṁ, adhitti carati, adhitthi dehi, adhitthi apehi, adhitthi āyattaṁ, adhitthi patiṭṭhitaṁ. Evaṁ adhikumāri, antabhūtassa appadhānassa ghapassa ‘‘ghapassa+ntassā+ppadhānassā’’ti passa rasso.",
  "anya-e0807n3:14": "Saha=sampannaṁ brahmaṁ sabrahmaṁ. Vuttanayena ettha ca upari ca samāsādayo honti, ettha ‘‘akāle satatthe’’ti sahassa sādeso. Syādimhi kate ‘‘pubbasmā+mādito’’ti syādīnaṁ lope ca sampatte ‘‘nā+to+mapañcamiyā’’ti apañcamiyā paṭisedho ca akārantaasaṁkhyasamāsato parāsaṁ sabbavibhattīnaṁ aṁādeso ca hoti. Eva+muparipi.",
  "anya-e0807n3:15": "Bhikkhānaṁ samiddhi subhikkhaṁ, ettha ghassa rasso. Subhikkhaṁ tiṭṭhati bho subhikkhaṁ, subhikkhaṁ passa. Nā+smiṁsu ‘‘vā tatiyā sattamīnaṁ’’ti vikappena aṁ, subhikkhaṁ subhikkhena vā kataṁ, subhikkhaṁ subhikkhena vā carati, subhikkhaṁ dehi. Pañcamiyaṁ a+mabbhāvā subhikkhā apagaccha, subhikkha+māyattaṁ, subhikkhaṁ subhikkhe vā patiṭṭhitaṁ.",
  "anya-e0807n3:16": "Samīpatthe-kumbhassa samīpaṁ upakumbhaṁ, evaṁ upanagaraṁ, bho upakumbhaṁ iccādi.",
  "anya-e0807n3:17": "Sākalye-tiṇampi asesetvāti satiṇaṁ, tiṇampi asesetvā ajjhoharaṇīya+majjhoharatītyattho. Sesaṁ sabrahmasamaṁ . Aggimpi asesetvāti sāggi, aggiganthaṁpi asesetvā adhītetyattho. Vāraggahaṇaṁ adhitthisamaṁ.",
  "anya-e0807n3:18": "Abhāvo sambandhībhedā bahuvidho, tatra iddhābhāvevigatā iddhi=vibhūti saddikānanti dussaddikaṁ. Atthābhāvemakkhikānaṁ abhāvo nimmakkhikaṁ, niddarathaṁ, nimmasakaṁ. Atikkamābhāve-atigatāni tiṇāni nittiṇaṁ. Upabhogasambandhīvattamānakālassa abhāve-atigataṁ lahupāvuraṇaṁ atilahupāvuraṇaṁ, lahupāvuraṇassa nā+yaṁ upabhogatā loti attho.",
  "anya-e0807n3:19": "Yathāttho+nekavidho, tatra yoggatāyaṁ-yoggaṁ rūpa+manurūpaṁ. Vicchāyaṁ-addhamāsaṁ addhamāsaṁ anu anvaddhamāsaṁ, evaṁ paccattaṁ. Atthānativattiyaṁ-sattiṁ anatikkamma yathāsatti. Evaṁ yathākkamaṁ, yathābalaṁ. Bahulādhikārā yā yā parisā yathāparisā. Sadisatthe-kikhiyā kaṇhavicchitadhenuyā sadiso sakikhi, sahassa sādeso. Ānupubbiyaṁ-jeṭṭhānukkamena anujeṭṭhaṁ.",
  "anya-e0807n3:20": "Pacchāatthe-rathassa pacchā anurathaṁ.",
  "anya-e0807n3:21": "Yugapadatthe-cakkena saha=ekakālaṁ sacakkaṁ, cakkena ekakkhaṇe nidhetīti attho.",
  "anya-e0807n3:22": "3. Yathā na tulye",
  "anya-e0807n3:23": "Yathāsaddo tulyatthe vattamāno syādyantena sahe+kattho na bhavati. Yathā devadatto, tathā yaññadatto. Ettha upamānabhūto yathāsaddo ‘tathā yaññadatto’ti upameyya+mapekkhati, tasmā ‘‘sāpekkha+masamatthaṁ bhavatī’’ti ñāyā asamāse ‘‘na tulye’’ti paṭisedho kimattha+miti ce. Yasmā ‘‘yathā devadatto’’ti samudāyameva upamānaṁ bhavati, na visuṁ yathāsaddo, tasmā samudāyasseva upameyyasāpekkhatte na asāmatthiyatā na visuṁ yathāsaddassa, tasmā sādisse pattasamāsassa paṭisedhattha+midaṁ. Tulyattheti vattabbe tulyaṁ vinā tulyatā natthīti tulyattheti avatvā tulyeti vuttaṁ.",
  "anya-e0807n3:24": "Yathākathañci sādissaṁ, ñāyate yattha sambhavaṁ;",
  "anya-e0807n3:25": "Upamā nāma sā tassā, papañco bahudhā bhave.",
  "anya-e0807n3:26": "4. Yāvā+vadhāraṇe",
  "anya-e0807n3:27": "Yāvasaddo avadhāraṇe vattamāno syādyantena sahe+kattho bhavati. Avadhāraṇaṁ=ettakatāparicchedo. Yāvantāni amattāni=bhājanāni yāvāmattaṁ, iminā samāse kate sesaṁ pubbasamaṁ. Jīvassa yattako paricchedo yāvajīvaṁ. Yāvatāyukaṁ, ‘‘sakatthe’’ti kapaccayo. Yattakena attho yāvadatthaṁ.",
  "anya-e0807n3:28": "5. Payyapā bahi tiro pure pacchā vā pañcamyā",
  "anya-e0807n3:29": "Pariādayo pañcamyantena sahe+katthā honti vā. Pari pabbatā paripabbataṁ. Vāssa vākyavikappatthattā pari pabbatā iccādayopi honti. Apa pabbatā apapabbataṁ, ā pāṭaliputtā āpāṭaliputtaṁ, bahi gāmā bahigāmaṁ, tiro pabbatā tiropabbataṁ, pure bhattā purebhattaṁ, pacchā bhattā pacchābhattaṁ, sabbaṁ upakumbhasamaṁ, iminā samāso viseso. Eva+muparisuttepi.",
  "anya-e0807n3:30": "Vātya+dhikāro –",
  "anya-e0807n3:31": "6. Samīpā+yāmesva+nu",
  "anya-e0807n3:32": "‘‘Asaṁkhya’’miccādinā niccasamāsassa vikappatthaṁ samīpaggahaṇaṁ. Anusaddo sāmīpye āyāme ca vattamāno syādyantena sahe+kattho vā hoti. Ettha samīpaggahaṇassa bhāvappadhānattā sāmīpyameva gamyateti sāmīpyeti vuttaṁ. Vanassa anu=samīpaṁ anuvanaṁ, gaṅgāya anu=āyāmo anugaṅgaṁ, gaṅgāya anu vā bārāṇasī.",
  "anya-e0807n3:33": "7. Tiṭṭhagvādīni",
  "anya-e0807n3:34": "Tiṭṭhaguādīni aññatthena siddhāpi asmiṁ asaṁkhyasamāse nipātiyanti. Tiṭṭhanti gāvo yasmiṁ kāleti tiṭṭhantasadda+gosaddehi paṭhamāyomhi kate ‘‘vā+nekaññatthe’’ti samāso, iminā nipātanā lope napuṁsakatthe ca kate simhi gossa ‘‘gossu’’ti ukāre ‘‘pubbasmā+mādito’’ti vibhattilopo. Evaṁ vahantī gāvo yasmiṁ kāleti vahaggu iccādi. Velāppakāsakapātoādīnampi ettheva saṅgaho, pāto nahānanti sattamīamādisamāse pātanahānaṁ, evaṁ sāyanahānaṁ, pātakālaṁ, sāyakālaṁ, pātameghaṁ, sāyameghaṁ, pātamaggaṁ, sāyamaggaṁ, ettha ‘‘eona+ma vaṇṇe’’ti akāro, niggahītassa lopo ca hoti.",
  "anya-e0807n3:35": "8. Ore+pari+paṭi+pāre+majjhe+heṭṭhu+ddhā+dho+nto vā chaṭṭhiyā.",
  "anya-e0807n3:36": "Orādayo saddā chaṭṭhiyantena sahe+katthā vā honti. Oraṁ gaṅgāya oregaṅgā, upari sikharassa uparisikharaṁ, paṭi=mukhaṁ sotassa paṭisotaṁ, pāraṁ yamunāya pāreyamunaṁ, majjhaṁ gaṅgāya majjhegaṅgaṁ, heṭṭhā pāsādassa heṭṭhāpāsādaṁ, uddhaṁ gaṅgāya uddhagaṅgaṁ, adho gaṅgāya adhogaṅgaṁ, anto pāsādassa antopāsādaṁ. Iminā nipātanāva niggahītalope ca ekāre ca kate oreccādi hoti.",
  "anya-e0807n3:37": "10. A+mādi",
  "anya-e0807n3:38": "A+mādisyādyantaṁ syādyantena saha bahula+mekattaṁ hoti.",
  "anya-e0807n3:39": "Uttarassa padassa+ttho, padhānaṁ liṅga+massa ca;",
  "anya-e0807n3:40": "Dutiyantādipadekattho, bahudhā taṁ vibhajjate.",
  "anya-e0807n3:41": "Paresa+missate tañca, bhiyyo tappurisā+khyayā;",
  "anya-e0807n3:42": "Taṁ yathā+tra rājāpaccaṁ, katthacīti+mitīdisaṁ.",
  "anya-e0807n3:43": "A+mādyantānaṁ kārakānaṁ akārakānañca samāso katthacimeva vā hoti. Tañca bahulaṁvidhānenāti daṭṭhabbaṁ.",
  "anya-e0807n3:44": "Tattha dutiyātappuriso amādi gata+nissitā+tītā+tikkanta+pattā+pannādīhi bhavati. Saraṇaṁ gatoti samāse kate ‘‘ekatthatāyaṁ’’ti vibhattilopādi upari sabbattha pubbasamaṁ. Saraṇagato, saraṇagatā. Saraṇagatā, saraṇagatāyo. Saraṇagataṁ kulaṁ, saraṇagatāni kulāni iccādi. Araññagato, bhūmigato. Dhammaṁ nissito dhammanissito, atthanissito. Bhavaṁ atīto bhavātīto, kālātīto. Pamāṇaṁ atikkantaṁ pamāṇātikkantaṁ, lokātikkantaṁ. Sukhaṁ patto sukhappatto, dukkhappatto. Sotaṁ āpanno sotāpanno, nirodhasamāpanno, maggappaṭipanno. Rathaṁ āruḷho rathāruḷho . Sabbarattiṁ sobhaṇo sabbarattisobhaṇo, muhuttasukhaṁ. Akārakānaṁ samāso accantasaṁyoge. Vuttiyevo+papadasamāse, tassa niccattā. Yathā kammaṁ karotīti kammakāro, kumbhakāro, atthaṁ kāmetīti atthakāmo, dhammakāmo, dhammaṁ dhāretīti dhammadharo, vinayadharo. Sānaṁ pacatīti sapāko, tantaṁ vāyatīti tantavāyo, varaṁ āharatīti varāharo. Nta+māna+ktavantehi vākyameva. Dhammaṁ suṇanto, dhammaṁ suṇamāno, odanaṁ bhuttavā.",
  "anya-e0807n3:45": "Tatiyātappuriso kitaka+pubba+sadisa+samo+nattha+kalaha+nipuṇa+missa+sakhilādīhi. Buddhena bhāsito buddhabhāsito dhammo, evaṁ jinadesito. Satthārā vaṇṇito satthuvaṇṇito. Viññūhi garahito viññugarahito, viññuppasattho, issarakataṁ, sayaṁ kataṁ, sukehi āhaṭaṁ sukāhaṭaṁ, raññā hato rājahato, rājapīḷito. Agginā daḍḍho aggidaḍḍho, sappena daṭṭho sappadaṭṭho, sallehi viddho sallaviddho, icchāya pakato icchāpakato, sīlasampanno. Evaṁ sukhasahagataṁ, ñāṇasampayuttaṁ, mittasaṁsaggo, piyavippayogo, jātithaddho, guṇahīno, guṇavuddho, catuvaggakaraṇīyaṁ, catuvaggādikattabbaṁ. Kākehi peyyā kākapeyyā, nadī. Kvaci vuttiyeva, urasā gacchatīti urago, pādena pivatīti pādapo. Kvaci vākyameva, pharasunā chinnavā, kākehi pātabbā, dassanena pahātabbā. Pubbādiyoge-māsena pubbo māsapubbo. Evaṁ mātusadiso, mātusamo. Ekūnavīsati, sīlavikalo, asikalaho, vācānipuṇo, yāvakālikasammissaṁ, vācāsakhilo . Satthārā sadiso satthusadiso, satthukappo, puññena atthiko puññatthiko, guṇādhiko. Dadhinā upasittaṁ bhojanaṁ dadhibhojanaṁ, guḷena saṁsaṭṭho odano guḷodano. Kārakasambandho kriyāya kato, upasittādikriyānaṁ apaññāyanepi vuttiyevo+pasittādikriyāna+mākhyāpanato natthā+yuttatthatā. Evaṁ khīrodano. Assena yutto ratho assaratho, maggacittaṁ, jambuyā paññāto lakkhito dīpo jambudīpo, ekena adhikā dasa ekādasa, jātiyā andho jaccandho, pakatiyā medhāvī pakatimedhāvī iccādi.",
  "anya-e0807n3:46": "Catutthītappuriso tadattha+attha+hita+deyyādīhi. Tadatthe-kathinassa dussaṁ kathinadussaṁ, kathinacīvarassāti attho. Evaṁ cīvaradussaṁ, cīvaramūlaṁ, yāguyā atthāya taṇḍulā yāgutaṇḍulā, bhattataṇḍulā, saṅghassa atthāya bhattaṁ saṅghabhattaṁ, āgantukabhattaṁ, evaṁ gamikabhattaṁ, pāsādāya dabbaṁ pāsādadabbaṁ. Ettha cā+yaṁ niccasamāso, tassa tiliṅgatā ca-bhikkhusaṅghassa attho vihāro bhikkhusaṅghattho vihāro, bhikkhusaṅghatthā yāgu, bhikkhusaṅghatthaṁ cīvaraṁ. Yassa attho yadattho, yadatthā, yadatthaṁ. Evaṁ tadattho, tadatthā, tadatthaṁ. Tathā lokahito. Buddhassa deyyaṁ buddhadeyyaṁ pupphaṁ. Saṅghadeyyaṁ cīvaraṁ. Idha na hoti ‘‘saṅghassa dātabbaṁ’’.",
  "anya-e0807n3:47": "Pañcamītappuriso apagamana+bhaya+virati+mocanatthādīhi. Methunasmā apeto methunāpeto, evaṁ palāpagato, nagaraniggato, piṇḍapātapaṭikkanto, kāmato nikkhantaṁ kāmanikkhantaṁ, rukkhaggā patito rukkhaggapatito, sāsanaccuto, āpatti- vuṭṭhānaṁ , dharaṇītalaggato, sabbabhavehi nissaṭo sabbabhavanissaṭo. Bhayatādiyoge-rājato bhayaṁ rājabhayaṁ, corabhayaṁ, amanussabhayaṁ, aggibhayaṁ, pāpabhīto, pāpabhīruko. Akattabbato virati akattabbavirati, evaṁ kāyaduccaritavirati, vacīduccaritavirati. Bandhanā mutto bandhanamutto, vanamutto, bandhanamokkho. Kammasamuṭṭhitaṁ, ukkaṭṭhukkaṭṭhaṁ, omakomakaṁ. Kvaci vuttiyeva, kammato jātaṁ kammajaṁ, evaṁ cittajaṁ, utujaṁ, āhārajaṁ. Idha na hoti ‘pāsādā patito’.",
  "anya-e0807n3:48": "Chaṭṭhītappuriso rañño putto rājaputto, evaṁ rājapuriso, ācariyapūjako, buddhasāvako, buddharūpaṁ, jinavacanaṁ, samuddaghoso, dhaññānaṁ rāsi dhaññarāsi, pupphagandho, phalaraso, kāyassa lahutā kāyalahutā. Maraṇassati, rukkhamūlaṁ, ayassa patto ayopatto, ettha ‘‘manādyāpādīna+mo maye ce’’ti o. Evaṁ suvaṇṇakaṭāhaṁ, pānīyathālakaṁ, sappikumbho, devānaṁ rājā devarājā. Pumassa liṅgaṁ pulliṅgaṁ, ‘‘puṁ pumassavā’’ti pumassa puṁ, niggahītalopo, lassa dvibhāvo ca. Hatthipadaṁ, itthirūpaṁ, bhikkhunisaṅgho, jambusākhā, ettha īkārūkārānaṁ rasso. Bahulādhikārā nta+māna+niddhāriya+pūraṇa+bhāva+tittatthehi na hoti. Mamā+nukubbaṁ, mamā+nukurumāno, gunnaṁ kaṇhā sampannakhīratamā, sissānaṁ pañcamo, paṭassa suttatā. Kvaci hoteva ‘vattamānasāmīpyaṁ’. Brāhmaṇassa sukkā dantāti sāpekkhatāya na hoti. Phalānaṁ titto, phalāna+māsito, phalānaṁ suhito. ‘‘Brāhmaṇassa uccaṁ gehaṁ’’ti sāpekkhatāya na hoti. ‘‘Rañño pāṭaliputtakassa dhanaṁ’’ti dhanasambandhe chaṭṭhīti pāṭaliputtakena sambandhābhāvā na hoti. ‘‘Rañño go ca asso ca puriso cā’’ti bhinnatthatāya vākyameva. Rañño gavassapurisā rājagavassapurisāti vutti hoteva, ekatthībhāvā. Sambandhīsaddānaṁ pana niccasāpekkhattepi gamakattā samāso, gamakattampi hi samāsassa nibandhanaṁ, yathā devadattassa gurukulaṁ, bhagavato sāvakasaṅghotiādi.",
  "anya-e0807n3:49": "Sattamītappuriso rūpe saññā rūpasaññā, evaṁ rūpasañcetanā, saṁsāradukkhaṁ. Cakkhumhi sannissitaṁ viññāṇaṁ cakkhuviññāṇaṁ. Dhamme rato dhammarato, dhammābhirati, dhammaruci, dhammagāravo, dhammesu nirutti dhammanirutti, dānādhimutti, bhavantarakataṁ. Dassane assādo dassanassādo. Araññe vāso araññavāso, vikālabhojanaṁ, kālavassaṁ, vanapupphaṁ, vanamahiso, gāmasūkaro, samuddamacchā, āvāṭakacchapo, āvāṭamaṇḍūko, kūpamaṇḍūko, titthanāvā. Itthīsu dhutto itthidhutto, akkhadhutto. Chāyāyaṁ sukkho chāyāsukkho, aṅgārapakkaṁ, cārakavano. Kvaci vuttiyeva, vane caratīti vanacarako, kucchimhi sayantīti kucchisayā, thale tiṭṭhatīti thalaṭṭho, jalaṭṭho, pabbataṭṭho, maggaṭṭho. Paṅke jātaṁ paṅkajaṁ, saroruha+miccādi. Idha na hoti, bhojane mattaññutā, indriyesu guttadvāratā, āsane nisinno, āsane nisīditabbaṁ.",
  "anya-e0807n3:50": "11. Visesana+mekatthena",
  "anya-e0807n3:51": "Visesanaṁ syādyantaṁ visessena syādyantena samānādhikaraṇenasahe+katthaṁ hoti.",
  "anya-e0807n3:52": "Samānatthe pade yattha, bhedyabhedakavācake;",
  "anya-e0807n3:53": "Visesanasamāso+yaṁ, visessatthapadhānato.",
  "anya-e0807n3:54": "Visessagata+meva+tra, liṅga+metaṁ paraṁ tato;",
  "anya-e0807n3:55": "Kammadhāraya+micce+sa, samāso+ññehi saññito.",
  "anya-e0807n3:56": "Sutte visessenāti avuttepi visesanassa sambandhīsaddattā sāmatthiyato labbhamānaākaḍḍhitasaddaṁ pati ‘‘visessenā’’ti vuttaṁ. Vuttañca –",
  "anya-e0807n3:57": "Sāmaññavatthu yā vattha+ntarato tu visesiya;",
  "anya-e0807n3:58": "Ekappakāre ṭhapanā, visesana+mitī+ritaṁ.",
  "anya-e0807n3:59": "Ekappakāragaṁ vatthu, visessanti pavuccati;",
  "anya-e0807n3:60": "Padāni yāni yāneva, sambandha+mupayanti+ha;",
  "anya-e0807n3:61": "Gamyate kāmacārena, visesana+visessatāti.",
  "anya-e0807n3:62": "Ettha ca uppaladabbaṁ rattuppalādito visesayatīti nīlasaddo visesanaṁ. Tena visesiyatīti uppalasaddo visessaṁ. Api ca bhamara+ṅgārādisāmañña nīlatthato visesiyatīti nīlaṁ visessaṁ. Na vatthādīnaṁ, uppalassevāti visesanato uppalaṁ visesanaṁti kāmacāreneti vuttaṁ. Api ca –",
  "anya-e0807n3:63": "Parito ayantya+nena+tthā, pariyāyoti vuccati;",
  "anya-e0807n3:64": "Govācāti pavutte tu, vācattho tu visesanaṁ.",
  "anya-e0807n3:65": "Visesse dissamānā yā, liṅga+saṁkhyā+vibhattiyo;",
  "anya-e0807n3:66": "Tulyādhikaraṇe bhiyyo, kattabbā tā visesaneti –",
  "anya-e0807n3:67": "Vuttattā mahanto+ccādīsu samānaliṅgādayo daṭṭhabbā. Bhiyyoti kiṁ, devā pamāṇaṁ iccādi.",
  "anya-e0807n3:68": "So ca chabbidho visesanapubbapado, visesanuttarapado, visesanobhayapado, upamānuttarapado, sambhāvanāpubbapado, avadhāraṇapubbapadoti.",
  "anya-e0807n3:69": "Tattha visesanapubbapade tāva-mahanto ca so puriso cāti vākye iminā suttena samāso. ‘‘Ṭa nta+ntūnaṁ’’ti ntassa ṭādese dīgho hoti, mahāpuriso, mahāpurisā iccādi.",
  "anya-e0807n3:70": "Vākye tulyādhikaraṇabhāva pakāsanatthaṁ ca+ta-saddapayogo. Vuttiyantu samāseneva tappakāsanato na tappayogo. Eva+maññatrāpi vuttatthāna+mappayogo. Evaṁ mahāvīro, mahāmuni. Mahantañca taṁ balañcāti mahābalaṁ, mahabbhayaṁ. Santo ca so puriso cāti sappuriso. Tathā pubbapuriso, aparapuriso, paṭhamapuriso, majjhimapuriso, uttamapuriso, parapuriso, setahatthī, kaṇhasappo, nīluppalaṁ, rattuppalaṁ, lohitacandanaṁ. Kvaci na hoti, puṇṇo mantānīputto, citto gahapati. Pumā ca so kokilo cāti puṅkokilo, uttarapade pumassa puṁ hoti. Evaṁ punnāgo.",
  "anya-e0807n3:71": "Khattiyā ca sā kaññā cāti khattiyakaññā.",
  "anya-e0807n3:72": "67. Itthiyaṁ bhāsitapumi+tthī pumeve+kattheti",
  "anya-e0807n3:73": "Bhāsitapumā itthī pumeva hotīti pumbhāvā itthipaccayānaṁ nivatti hoti. Evaṁ rattalatā, dutiyabhikkhā. Brāhmaṇī ca sā dārikā cāti brāhmaṇadārikā, nāgamāṇavikā. Itthiyanti kiṁ, kumāriratanaṁ, samaṇipadumaṁ. Bhāsitapumāti kiṁ, gaṅgānadī, taṇhānadī , pathavīdhātu. Puratthimo ca so kāyo cāti puratthimakāyo. Ettha ca kāyekadese kāyasaddo. Evaṁ pacchimakāyo, uparimakāyo, heṭṭhimakāyo, sabbakāyo, navāvāso, kataranikāyo, hetupaccayo. Jīvitappadhānaṁ navakaṁ jīvitanavaka+miccādi.",
  "anya-e0807n3:74": "Visesanuttarapade therā+cariya+paṇḍitā visesanaṁ parañca bhavati. Yathā sāriputto ca so thero cāti sāriputtatthero, evaṁ mahāmoggallānatthero, mahākassapatthero, buddhaghosācariyo, dhammapālācariyo, ācariyaguttilo vā. Mahosadho ca so paṇḍito cāti mahosadhapaṇḍito, evaṁ vidhurapaṇḍito.",
  "anya-e0807n3:75": "Visesanobhayapade yathā-sītañca taṁ uṇhañcāti sītuṇhaṁ, siniddho ca so uṇho cāti siniddhuṇho māso. Khañjo ca so khujjo cāti khañjakhujjo, evaṁ andhabadhiro, katākataṁ, chiddāvachiddaṁ, uccāvacaṁ, chinnabhinnaṁ, gatapaccāgataṁ. Kvaci pubbakālassāpi paranipāto, vāsito ca so litto cāti littavāsito, evaṁ naggamūsito, sittasammaṭṭho, bhaṭṭhaluñjito.",
  "anya-e0807n3:76": "Upamanuttarapade upamānabhūtaṁ visesanaṁ paraṁ bhavati, yathā sīhoti vutte upacaritā+nupacaritasīhānaṁ sāmaññappatītiyaṁ munisaddo viseseti. Ettha ca –",
  "anya-e0807n3:77": "Upamāno+pameyyānaṁ, sadhammattaṁ siyo+pamā.",
  "anya-e0807n3:78": "Sā ca vatthu+vaṇṇa+ākārānaṁ sāmyena hoti. Sīhova sīho, muni ca so sīho cāti munisīho, munivasabho, munipuṅgavo , buddhanāgo, buddhādicco. Raṁsī viya raṁsī, saddhammo ca so raṁsī cāti saddhammaraṁsī, evaṁ vinayasāgaro. Puṇḍarikamiva puṇḍariko, samaṇo ca so puṇḍariko cāti samaṇapuṇḍariko, samaṇapadumo. Cando viya cando, mukhañca taṁ cando cāti mukhacando, mukhapadumaṁ iccādi.",
  "anya-e0807n3:79": "Sambhāvanāpubbapade yathā-dhammoti buddhi dhammabuddhi, evaṁ dhammasaññā, dhammasaṅkhāto, dhammasammato, pāṇasaññitā, asubhasaññā, aniccasaññā, dhātusaññā, attasaññā, attadiṭṭhi iccādi.",
  "anya-e0807n3:80": "Avadhāraṇapubbapade yathā-guṇo eva dhanaṁ guṇadhanaṁ, evaṁ saddhādhanaṁ, sīladhanaṁ, paññāratanaṁ, cakkhu eva indriyaṁ cakkhundriyaṁ, evaṁ cakkhāyatanaṁ, cakkhudhātu, cakkhudvāraṁ, rūpārammaṇa+miccādi.",
  "anya-e0807n3:81": "Visesana+visessehi, kriyāya ca sahe+rito;",
  "anya-e0807n3:82": "Tesaṁ bhāvaṁ vivecetā, nipāto byavacchindati.",
  "anya-e0807n3:83": "Ayoga+maññayogañca, accantāyoga+mevi+ti;",
  "anya-e0807n3:84": "Vivakkhāto payuttopi, evattho ñāyate yato.",
  "anya-e0807n3:85": "Byavacchedaphalaṁ vākyaṁ, tato citto dhanuddharo;",
  "anya-e0807n3:86": "Pāttho dhanuddharo nīlu+ppala+matthīti taṁ yathā.",
  "anya-e0807n3:87": "Ettha nipātoti eva-itinipāto, appayuttopi evasaddo evaṁ yojetabbo – ‘‘citto dhanuddharo evā’’ti visesanena yutto ayogavivacchedako, dhanunā yoge patiṭṭhāpanato ‘‘pāttho eva dhanuddharo’’ti visessena yutto aññayogavivacchedako, dhanuddharattassa pātthasaṁkhātaajjune eva patiṭṭhāpanato. ‘‘Nīluppala+matthevā’’ti kriyāya yutto accantāyogavivacchedako, nīluppalassa sabbhāveyeva patiṭṭhāpanato.",
  "anya-e0807n3:88": "21. Saṁkhyādi",
  "anya-e0807n3:89": "Ekatthe samāhāre saṁkhyādi napuṁsakaliṅgaṁ bhavati. Tayo lokā samāhaṭā=cittena sampiṇḍitā, tiṇṇaṁ lokānaṁ samāhāroti vā vākye visesanasamāse kate iminā napuṁsakattaṁ bhavati. Samāhārasse+kattā ekavacanameva, tilokaṁ, bho tiloka, tilokaṁ, tilokena iccādi. Evaṁ tayo daṇḍā tidaṇḍaṁ, tīṇi malāni samāhaṭāni, tiṇṇaṁ malānaṁ samāhāroti vā timalaṁ, tilakkhaṇaṁ, catusaccaṁ, pañcasikkhāpadaṁ, chaṭṭhāyatanaṁ, sattāhaṁ, aṭṭhasīlaṁ, navalokuttaraṁ, dasasīlaṁ, satayojanaṁ. Dve rattiyo samāhaṭā dvirattaṁ.",
  "anya-e0807n3:90": "12. Naña",
  "anya-e0807n3:91": "Naūccetaṁ syādyantaṁ syādyantena sahe+katthaṁ hoti. Ññakāro ‘‘ṭa nañassā’’ti visesanattho ‘pāmanaputtādīsu nassa ṭo mā hotū’ti. Na brāhmaṇo abrāhmaṇo, ‘‘ṭa nañassā’’ti nassa ṭādeso. Ñña-kāro ettheva visesanattho.",
  "anya-e0807n3:92": "Na-nisedho sato yutto, desādiniyamaṁ vinā;",
  "anya-e0807n3:93": "Asato vā+phalo tasmā, katha+mabrāhmaṇotice.",
  "anya-e0807n3:94": "Nisedhatthānuvādena, paṭisedhavidhi kvaci;",
  "anya-e0807n3:95": "Parassa micchāñāṇattā+khyāpanāyo+papajjate.",
  "anya-e0807n3:96": "Duvidho ca+ssa nassa attho pasajjapaṭisedha+pariyudāsavasena. Tattha yo ‘‘asūrikapassārājadārā’’tiādīsu viya uttarapadatthassa sabbadā abhāvaṁ dīpeti, so pasajjapaṭisedhavācī nāma. Yo pana ‘‘abrāhmaṇa+mānayā’’tiādīsu viya uttarapadatthaṁ pariyudāsitvā paṭikkhipitvā taṁsadise vatthumhi kāriyaṁ paṭipādayati, so pariyudāsavācī nāma. Vuttañca –",
  "anya-e0807n3:97": "Pasajjapaṭisedhassa, lakkhaṇaṁ vatthunatthitā;",
  "anya-e0807n3:98": "Vatthuto+ññatra yā vutti, pariyudāsalakkhaṇaṁ.",
  "anya-e0807n3:99": "Yatra abrāhmaṇādīsu, vatthuṁ pariyudassati;",
  "anya-e0807n3:100": "Takriyāyuttarājādiṁ, vade so pariyudāsako.",
  "anya-e0807n3:101": "Pasajjapaṭisedho tu, vatthantara+manādiya;",
  "anya-e0807n3:102": "Kiñcivatthunisedhassa, pasaṅgo na bhaveyya so.",
  "anya-e0807n3:103": "Tadañño ca taṁviruddho,",
  "anya-e0807n3:104": "Tadabhāvo ca naññattho.",
  "anya-e0807n3:105": "Tadaññatthe – abrāhmaṇo, brāhmaṇato añño taṁsadisoti vuttaṁ hoti. Evaṁ amanusso, assamaṇo, na byākatā abyākatā dhammā. Tabbiruddhatthe-na kusalā akusalā, kusalapaṭipakkhāti attho. Evaṁ alobho, amitto, ayaṁ pariyudāsanayo. Tadabhāve-na katvā akatvā, akātuna puññaṁ, akaronto, abhāvo bhavati. Ayaṁ pasajjapaṭisedhanayo.",
  "anya-e0807n3:106": "Ettha ca ubhosu pariyudāse brāhmaṇā añño brāhmaṇadhamme appatiṭṭhito khattiyādi brāhmaṇasadisova abrāhmaṇoti vutte patīyate. Itarasmiṁ pana pakkhe kenaci saṁsayanimittena khattiyādo brāhmaṇoti vuttassa micchāñāṇanivutti karīyati ‘‘brāhmaṇo+yaṁ na bhavati abrāhmaṇo’’ti, brāhmaṇattajjhāsito na bhavatītyattho. Tattha sadisattaṁ vinā micchāñāṇāsambhavā payogasāmatthiyā ca sadisapaṭipatti, taggatā ca liṅga+saṅkhyā bhavanti. Atoyeva uccate ‘‘naññivayutta+maññasadisādhikaraṇe, kathā hi atthasampaccayo’’ti.",
  "anya-e0807n3:107": "75. Ana sareti",
  "anya-e0807n3:108": "Nañasaddassa sare ana, na asso anasso, na ariyo anariyo. Evaṁ anissaro, aniṭṭho, anāsavo. Na ādāya anādāya, anoloketvā icchādi. Bahulādhikārā ayuttatthehi kehici hoti. Puna na gīyantīti apunageyyā gāthā, anokāsaṁ kāretvā, amūlāmūlaṁ gantvā, acandamullokikāni mukhāni, asaddhabhojī, alavaṇabhojī.",
  "anya-e0807n3:109": "13. Kupādayo nicca+masyādividhimhi",
  "anya-e0807n3:110": "Kusaddo pādayo ca syādyantena sahe+katthā honti niccaṁ syādividhivisayato+ññattha. Ettha abyabhicāripādisahacaraṇatthena kuiti nipātova, na pathavīvācako kusaddo. Syādividhivisayo nāma ‘‘lakkhaṇitthambhūtā’’ dinā patiādīnaṁ visaye katadutiyā, tañca anvaddhamāsanti asaṁkhyasamāsa+miva mā hotūti ‘‘asyādividhimhī’’ti nisedho. Kucchito brāhmaṇo kubrāhmaṇo, niccasamāsattā asapadena viggaho.",
  "anya-e0807n3:111": "107. Sare kada kussu+ttaratthe",
  "anya-e0807n3:112": "Kussu+ttaratthe vattamānassa sarādo uttarapade kadādeso hoti. Īsakaṁ uṇhaṁ kaduṇhaṁ, kucchitaṁ annaṁ kadannaṁ, kadasanaṁ. Sareti kiṁ, kuputtā, kudārā, kudāsā, kudiṭṭhi.",
  "anya-e0807n3:113": "108. Kā+ppatthe",
  "anya-e0807n3:114": "Appatthe vattamānassa kussa kā hotu+ttarapade. Appakaṁ lavaṇaṁ kālavaṇaṁ. Evaṁ kāpupphaṁ.",
  "anya-e0807n3:115": "109. Purise vāti",
  "anya-e0807n3:116": "Kussa kā vā. Kucchito puriso kāpuriso, kupuriso vā. Pakaṭṭho nāyako panāyako, padhānaṁ vacanaṁ pāvacanaṁ bhusaṁ vaddhaṁ pavaddhaṁ sarīraṁ, samaṁ sammā vā ādhānaṁ samādhānaṁ, vividhā mati vimati, vividho visiṭṭho vā kappo vikappo, adhiko devo atidevo, evaṁ adhidevo, adhisīlaṁ. Sundaro gandho sugandho, kacchito gandho duggandho, suṭṭhu kataṁ sukataṁ, duṭṭhu kataṁ dukkataṁ abhi siñcanaṁ abhisekoti sananto, atisayena katvā, kataṁ pakaritvā, pakataṁ, atisayena thutaṁ atitthutaṁ, atikkamma thutaṁ atitthutaṁ, īsaṁ kaḷāro ākaḷāro, suṭṭhu baddho ābaddho.",
  "anya-e0807n3:117": "Pādayo gatādyatthe paṭhamāya",
  "anya-e0807n3:118": "Pagato ācariyo pācariyo, evaṁ pantevāsī.",
  "anya-e0807n3:119": "Accādayo kantādyatthe dutiyāya",
  "anya-e0807n3:120": "Atikkanto mañcaṁ atimañco. Atimālo, ‘‘ghapassa+ntassā+ppadhānassā’’ti mālāsadde ghassa rasso. Eva+muparipi ghapānaṁ rasso.",
  "anya-e0807n3:121": "Avādayo kuṭṭhādyatthe tatiyāya",
  "anya-e0807n3:122": "Avakuṭṭhaṁ kokilāya vanaṁ avakokilaṁ, avamayūraṁ. Avakuṭṭhanti pariccattaṁ.",
  "anya-e0807n3:123": "Pariyādayo gilānādyatthe catutthiyā",
  "anya-e0807n3:124": "Parigilāno+jjhenāya pariyajjheno.",
  "anya-e0807n3:125": "Nyādayo kantādyatthe pañcamiyā",
  "anya-e0807n3:126": "Nikkhanto kosambiyā nikkosambi. Asyādividhimhīti kiṁ, rukkhaṁ pati vijjotate.",
  "anya-e0807n3:127": "14. Cī kriyatthehi",
  "anya-e0807n3:128": "Cīpaccayanto kriyatthehi syādyantehi sahe+kattho hoti. Amalīnaṁ malīnaṁ karitvāti viggayha ‘‘abhūtatabbhāve karā+sa+bhūyoge vikārācī’’ti cīpaccayekate iminā samāso. Ettha ca-kāro ‘‘cī kriyatthehī’’ti visesanattho. ‘‘Pyo vā tvāssa samāse’’ti pya hoti, pa-kāro ‘‘pye sissā’’ti visesanattho. Malinīkariya.",
  "anya-e0807n3:129": "15. Bhūsanā+darā+nādaresva+laṁ+sā+sāti",
  "anya-e0807n3:130": "Bhūsanādīsva+tthesva+la+mādayo saddā ekatthā honti. Alaṁ karitvā sakkaritvā asakkaritvāti viggayha samāse kate pye ca ‘‘sā sādhikarā ca cariccā’’ti cādeso pararūpañca. Alaṁkariya, sakkacca, asakkacca.",
  "anya-e0807n3:131": "16. Aññecā+ti suttena samāse kate… ettha yathā dvāraṁ vivarāti vutte pakaraṇato aggala+miti viññāyati, eva+midhāpi nipātapabhāve aññe cāti sāmaññaṁ ce+ti āgamānusārena labbhamānavibhatyantapaṭirūpanipātāva viññāyanti. Aggato bhavitvā purobhuyya, antarahito hutvā tirobhūya, antaradhānaṁ katvā tirokariya, urasi katvā urasikariya, manasi katvā manasikariya, majjhe katvā majjhekariya, tuṇhī bhavitvā tuṇhī bhūya.",
  "anya-e0807n3:132": "17. Vā+neka+ññatthe",
  "anya-e0807n3:133": "Anekaṁ syādyantaṁ aññassa padassa atthe ekatthaṁ vā hoti.",
  "anya-e0807n3:134": "Padantarassa yassa+ttho, padhānaṁ liṅga+massa ca;",
  "anya-e0807n3:135": "Samāso so+ya+maññattho, bahubbīhiparavhayo.",
  "anya-e0807n3:136": "So ca navavidho dvipado, bhinnādhikaraṇo, tipado, na-nipātapubbapado, sahapubbapado, upamānapubbapado, saṅkhyobhayapado, disantarālattho, byatihāralakkhaṇo cāti.",
  "anya-e0807n3:137": "1. Tattha dvipado tulyādhikaraṇo kammādīsu chasu vibhatyatthesu bhavati.",
  "anya-e0807n3:138": "(Ka) tattha dutiyatthe tāva-āgatā samaṇā imaṁ saṅghārāmanti āgatasamaṇo saṅghārāmo. So ca duvidho tagguṇā+tagguṇavasena. Vuttañhi –",
  "anya-e0807n3:139": "Tagguṇo+tagguṇo ce+ti,",
  "anya-e0807n3:140": "So samāso dvidhā mato.",
  "anya-e0807n3:141": "Taṁ yathā ‘nīyataṁ lamba-",
  "anya-e0807n3:142": "Kaṇṇo+’ ‘yaṁ diṭṭhasāgaro’.",
  "anya-e0807n3:143": "Tesu yattha visesanabhūto attho aññapadatthaggahaṇena gayhati, so tagguṇasaṁviññāṇo, yathā ‘lambakaṇṇa+mānayā’ti. Yattha pana na gayhati, so atagguṇasaṁviññāṇo, yathā ‘bahudhana+mānayā’ti.",
  "anya-e0807n3:144": "Idha visesanassa pubbanipāto. Ettha ca āgatasaddo ca samaṇasaddo ca attano atthe aṭṭhatvā dutiyāvibhatyatthabhūte saṅghārāmasaṅkhāte aññapadatthe vattanti, tato samāseneva kammatthassa abhihitattā puna dutiyā na hoti. Tathā āgatasamaṇā sāvatthi, āgatasamaṇaṁ jetavanaṁ. Paṭipannā addhikā yaṁ paṭipannaddhiko patho, abhirūḷhāva, ṇijāyaṁ nāvaṁ sā abhirūḷhavāṇijā nāvā.",
  "anya-e0807n3:145": "(Kha) tatiyatthe-jitāni indriyāni yena so jitindriyo samaṇo, evaṁ diṭṭhadhammo, pattadhammo, katakicco. Vijitā mārā anenāti vijitamāro bhagavā, paṭividdhasabbadhammo. Karaṇatthe-chinno rukkho yena so chinnarukkho pharasu.",
  "anya-e0807n3:146": "(Ga) catutthiyatthe-dinno suṅko yassa so dinnasuṅko rājā, dinnaṁ bhojanaṁ assāti dinnabhojano.",
  "anya-e0807n3:147": "(Gha) pañcamiyatthe-niggatā janā yasmā so niggatajano gāmo, niggato ayo=sukhaṁ yasmāti nirayo, nikkile- so . Apetaṁ viññāṇaṁ asmāti apetaviññāṇo matakāyo, apagatabhayabheravo arahā.",
  "anya-e0807n3:148": "(Ṅa) chaṭṭhiyatthe-chinnā hatthā yassa so chinnahattho. Evaṁ paripuṇṇasaṅkappo khīṇāsavo, vīto rāgo assāti vītarāgo. Dve padāni assāti dvipado, dvihattho paṭo. Tevijjoti ettha tivijjo evāti sakatthe ṇo vuddhi ca. Catuppado, pañca cakkhūni assāti pañcacakkhu bhagavā, chaḷabhiñño, ‘‘ghapassā’’dinā rassattaṁ. Navaṅgaṁ satthusāsanaṁ. Dasabalo, anantañāṇo. Tīṇi dasa parimāṇa+mesaṁti tidasā devā, idha parimāṇasaddasannimānato dasasaddo saṅkhyāne vattate. Ayaṁ paccayo etesanti idappaccayā, uttarapade ‘‘imassi+daṁ vā’’ti imassa idaṁ. Ko pabhavo assāti kiṁ pabhavo kāyo. Vigataṁ malaṁ assāti vimalo, sundaro gandho assāti sugandhaṁ candanaṁ, evaṁ susīlo, sumukho, kucchito gandho assāti duggandhaṁ kuṇapaṁ, dummukho, duṭṭhu mano assāti dummano, evaṁ dussīlo. Tapo eva dhanaṁ assāti tapodhano. Khantisaṅkhātaṁ balaṁ assāti khantibalo. Indoti nāmaṁ etassāti indanāmo.",
  "anya-e0807n3:149": "Chandajātādīsu visesanavisesitabbānaṁ yathicchitattā ubhayaṁ pubbaṁ nipatati, kamātikkame payojanābhāvā. Jāto chando assāti jātachando, evaṁ chandajāto. Sañjātapītisomanasso, pītisomanassasañjāto. Māsajāto, jātamāso. Chinnahattho, hatthachinno.",
  "anya-e0807n3:150": "Dīghājaṅghā assāti dīghajaṅgho, ettha pumbhāvo, ‘‘ghapassā’’dinā rasso ca. Tathā pahūtajivho. Mahantī paññā assāti mahāpañño. ‘‘Itthiyaṁ bhāsitapumi+tthī pume+ve+katthe’’ti vīpaccayābhāventassa ṭādeso rassattañca. Itthiyanti kiṁ, khamādhano. Bhāsitapumāti kiṁ, saddhādhuro. Paññāpakatiko, paññāvisuddhiko, ettha ‘‘ltvitthiyūhi ko’’ti ko. Gaṇḍīvadhanvāti pakatantarena siddhaṁ.",
  "anya-e0807n3:151": "Nānā=ppakārā dumā nānādumā, nānādumehi patitāni nānādumapatitāni, nānādumapatitāni ca tāni pupphāni ceti nānādumapatitapupphāni, tehi vāsitā nānādumapatitapupphavāsitā, nānādumapatitapupphavāsitāsānuyassaso nānādumapatitapupphavāsitasānu pabbato, ayaṁ visesana+amādisamāsagabbho tulyādhikaraṇaaññapadattho.",
  "anya-e0807n3:152": "(Ca) sattamyatthe-sampannāni sassāni yasmiṁ so sampannasasso janapado. Sulabho piṇḍo imasminti sulabhapiṇḍo deso. Ākiṇṇā manussā yassaṁ sā ākiṇṇamanussā rājadhānī. Bahavo tāpasā etasminti bahutāpaso assamo. Upacitaṁ maṁsalohitaṁ asminti upacitamaṁsalohitaṁ sarīraṁ. Bahavo sāmino asminti bahusāmikaṁ nagaraṁ, bahū nadiyo asminti bahunadiko, īkārantattā kapaccayo. Evaṁ bahujambukaṁ vanaṁ, bahavo kattāro asmiṁ assa vāti bahukattuko deso, evaṁ bahubhattuko, ‘‘ltvitthiyūhi ko’’ti ko.",
  "anya-e0807n3:153": "2. Bhinnādhikaraṇo yathā-ekarattiṁ vāso assāti ekarattivāso, samānena janena saddhiṁ vāso assāti samānavāso puriso. Ubhato byañjana+massāti ubhatobyañjanako, vibhatyalopo ‘‘vā+ññato’’ti ko ca, chattaṁ pāṇimhi assāti chattapāṇi, evaṁ daṇḍapāṇi, satthapāṇi, vajirapāṇi, khaggahattho, pattahattho, dāne ajjhāsayo assāti dānajjhāsayo dānādhimuttiko, buddhabhattiko, saddhammagāravo iccādi.",
  "anya-e0807n3:154": "3. Tipado yathā-parakkamenā+dhigatā sampadā yehi te parakkamādhigatasampadā mahāpurisā. Evaṁ dhammādhigatabhogā. Onīto pattato pāṇi yena so onītapattapāṇi. Sīhassa pubbaddhamiva kāyo assāti sīhapubbaddhakāyo. Mattā bahavo mātaṅgā asminti mattabahumātaṅgaṁ vanaṁ.",
  "anya-e0807n3:155": "4. Na-nipātapubbapado yathā-natthi etassa samoti assamo, ‘‘ṭa nañassā’’ti nassa ṭo. Evaṁ appaṭipuggalo, aputtako, ahetuko, kapaccayo, eva+muparipi ñeyyaṁ. Natthi saṁvāso etenāti asaṁvāso, na vijjate vuṭṭhi etthāti avuṭṭhiko janapado, abhikkhuko vihāro. Evaṁ anuttaro ‘‘ana sare’’ti ana, evaṁ anantaṁ, anāsavo.",
  "anya-e0807n3:156": "5. Paṭhamātthe sahapubbapado yathā-saha hetunā vattati so sahetuko sahetu vā, ‘‘sahassa so+ññatthe’’ti sahassa so, evaṁ sappītikā, sappaccayā, sakileso, saupādāno, saparivāro sahaparivāro vā, saha mūlena uddhaṭo samūluddhaṭo rukkho.",
  "anya-e0807n3:157": "6. Upamānopameyyajotakaivayutto upamānapubbapado paṭhamāya yathā-nigrodho iva parimaṇḍalo yo so nigrodhaparimaṇḍalo. Saṅkho viya paṇḍaro ayanti saṅkhapaṇḍaro, kāko viya sūro ayanti kākasūro. Cakkhu iva bhūto ayaṁ paramatthadassanatoti cakkhubhūto bhagavā. Evaṁ atthabhūto, dhammabhūto, brahmabhūto, andhabhūto. Muñjapabbajamiva bhūtā ayaṁ muñjapabbajabhūtā kudiṭṭhi. Tantākulamiva jātā ayaṁti tantākulajātā.",
  "anya-e0807n3:158": "Chaṭṭhyatthe-suvaṇṇassa vaṇṇo viya vaṇṇo yassa so suvaṇṇavaṇṇo bhagavā, majjhapadalopo. Nāgassa gati viya gati assāti nāgagati. Evaṁ sīhagati, nāgavikkamo, sīhavikkamo, sīhahanu. Eṇissa viya jaṅghā assāti eṇijaṅgho. Brahmuno viya saro assāti brahmassaro.",
  "anya-e0807n3:159": "7. Vāsaddatthe saṅkhyāubhayapado yathā-dve vā tayo vā dvatti, dvattayo ca te pattā ceti dvattipattā, ‘‘tisva’’iti tisadde pare dvissa attaṁ. Dvīhaṁ vā tīhaṁ vā dvīhatīhaṁ, cha vā pañca vā vācā chappañcavācā, evaṁ sattaṭṭhamāsā, ekayojanadviyojanāni.",
  "anya-e0807n3:160": "8. Disantarālattho yathā-pubbassā ca dakkhiṇassā ca disāya yadantarālaṁ sā pubbadakkhiṇā vidisā. Ettha –",
  "anya-e0807n3:161": "69. Sabbādayo vuttimatteti",
  "anya-e0807n3:162": "Itthivācakā sabbādayo vuttimatte pumeva honti. Evaṁ pubbuttarā, aparadakkhiṇā, pacchimuttarā. Pubbā ca sā dakkhiṇā ceti vā.",
  "anya-e0807n3:163": "9. Byatihāralakkhaṇo yathā – ‘‘tattha gahetvā tena paharitvā yuddhe sarūpaṁ’’ti suttena samāse kate kesesu ca kesesu ca gahetvā yuddhaṁ pavattaṁ kesākesī, daṇḍehi ca daṇḍehi ca paharitvā yuddhaṁ pavattaṁ daṇḍādaṇḍīti hoti. Ettha ca ‘‘cī vītihāre’’ti cīpaccaye ‘‘cismiṁ’’ti ākāro, evaṁ muṭṭhāmuṭṭhī.",
  "anya-e0807n3:164": "Sobhaṇo gandho sugandho, so assa atthīti sugandhīhi atthiatthe īpaccayena siddhaṁ. Yasmā ca bhaddāya kāpilāniyā apadāne ‘‘puno pattaṁ gahetvāna, sodhayitvā sugandhinā’’ti vuttaṁ, tasmā vuttiyaṁ ikārantassa abhāvadīpanatthaṁ ‘‘sugandhi duggandhīti payogā na dissatī’’ti vuttaṁ. Sugandhināti ekavacane rasso.",
  "anya-e0807n3:165": "19. Catthe",
  "anya-e0807n3:166": "Anekaṁsyādyantaṁ catthe ekatthaṁ vā hoti. Samuccayo anvācayo itarītarayogo samāhāroti casaddassa attho catubbidho.",
  "anya-e0807n3:167": "Tattha samuccayā+nvācayesu samāso na hoti, kriyāsāpekkhatāya nāmānaṁ aññamaññaṁ ayuttatthattā, yathā-cīvaraṁ piṇḍapātañca paccayaṁ sayanāsanaṁ adāsi, dānañca dehi, sīlañcarakkhāhi. Itarītarayoge samāhāre ca aññamaññāpekkhattā samāso.",
  "anya-e0807n3:168": "Ubhayatthapadhāne catthe katha+mekatthībhāvo sambhave+ti ce, vuttañhi –",
  "anya-e0807n3:169": "Sappadhānāpi yattha+tthā, mitho sāpekkhatā iva;",
  "anya-e0807n3:170": "Kriyāsambandhasāmaññā, catthe+katthaṁ ta+duccateti.",
  "anya-e0807n3:171": "Yasmā ekatthībhāvepi satīyasatīyatthe padhānaṁ, tasmā idaṁ vuccate –",
  "anya-e0807n3:172": "Na+ññamaññaṁ visesenti, catthe atthā padāniva;",
  "anya-e0807n3:173": "Satthavutyī ato tesaṁ, padhānatthaṁ+bhiyujjate.",
  "anya-e0807n3:174": "Itarītarayogo ca, samāhārotya+yaṁ dvidhā;",
  "anya-e0807n3:175": "Samāso tu imaṁ aññe, jānante dvandanāmato.",
  "anya-e0807n3:176": "Itarītarayogasmiṁ+vayavatthassa sambhavo;",
  "anya-e0807n3:177": "Samudāyatirobhāvo, paraṁva liṅga+massa ca.",
  "anya-e0807n3:178": "Samudāyabbhavo yasmiṁ+vayavā ca tirohitā;",
  "anya-e0807n3:179": "Samāhārotya+yaṁ cattho, so ca hoti napuṁsake.",
  "anya-e0807n3:180": "Itarītarayogo yathā-sāriputto ca moggallāno ca sāriputtamoggallānā, bho sāriputtamoggallānā iccādi. Avayavapadhānattā bahuvacanameva. Samaṇā ca brāhmaṇā ca samaṇabrāhmaṇā, evaṁ brāhmaṇagahapatikā, khattiyabrāhmaṇā, devamanussā, candimasūriyā.",
  "anya-e0807n3:181": "64. Vijjāyonisambandhīna+mā tatra cattheti",
  "anya-e0807n3:182": "Vijjāsambandhīnaṁ yonisambandhīnañca catthe ā hotīti ukārassa ā, hotā ca potā ca hotāpotāro. Evaṁ mātāpitaro.",
  "anya-e0807n3:183": "65. Putteti",
  "anya-e0807n3:184": "Putte uttarapade pitādīna+mā hoti catthe. Pitā ca putto ca pitāputtā, evaṁ mātāputtā.",
  "anya-e0807n3:185": "78. Jāyāya jayaṁ patimhi",
  "anya-e0807n3:186": "Patimhi pare jāyāya jayaṁ hoti. Jāyā ca pati ca jayampatayo. Jānipatīti pakatantarena siddhaṁ, jāni ca pati ca jānipati. Evaṁ jampati dampatīti.",
  "anya-e0807n3:187": "Kvaci appasaraṁ pubbaṁ nipatati, yathā-cando ca sūriyo ca candasūriyā, nigamā ca janapadā ca nigamajanapadā. Evaṁ surāsuragaruḍamanujabhujagagandhabbā.",
  "anya-e0807n3:188": "Kvaci ivaṇṇu+vaṇṇantānaṁ pubbanipāto, yathā-aggidhumā, gatibuddhibhujapaṭhaharakarasayā, dhātuliṅgāni.",
  "anya-e0807n3:189": "Kvaci sarādiakārantaṁ pubbaṁ nipatati, yathā-atthadhammā, atthasaddā, saddatthā vā.",
  "anya-e0807n3:190": "Aññamaññasāpekkhānameva tirohitāvayavabhedo samudāyapadhāno samāhāro, yathā-chattañca upāhanā ca chattupāhanaṁ.",
  "anya-e0807n3:191": "20. Samāhāre napuṁsakanti",
  "anya-e0807n3:192": "Samāhāre sabbattha napuṁsakaliṅgaṁ bhavati, samāhārasse+kattā ekavacanameva.",
  "anya-e0807n3:193": "23. Syādīsu rassoti",
  "anya-e0807n3:194": "Napuṁsake vattamānassa syādīsu rasso. Bho chattupāhana, chattupāhanaṁ, chattupāhanena iccādi.",
  "anya-e0807n3:195": "Te ca samāhāritarītarayogā bahulaṁvidhānā niyatavisayāyeva honti, tatrā+yaṁ visayavibhāgo-niruttipiṭakāgato-pāṇi+tūriya+yogga+senaṅgānaṁ, niccaverīnaṁ, saṅkhyāparimāṇasaññānaṁ, khuddajantukānaṁ, pacanacaṇḍālānaṁ, caraṇasādhāraṇānaṁ, ekajjhāyanapāvacanānaṁ, liṅgavisesānaṁ, vividhaviruddhānaṁ, disānaṁ, nadīnañca niccasamāhārekatthaṁ bhavati.",
  "anya-e0807n3:196": "Pāṇaṅgānaṁ-cakkhu ca sotañca cakkhusotaṁ, mukhañca nāsikā ca mukhanāsikaṁ, ‘‘syādīsu rasso’’ti napuṁsake vattamānassa rasso. Hanu ca gīvā ca hanugīvaṁ, kaṇṇā ca nāsā ca kaṇṇanāsaṁ, pāṇi ca pādo ca pāṇipādaṁ, chavi ca maṁsañca lohitañca chavimaṁsalohitaṁ, nāmañca rūpañca nāmarūpaṁ, jarā ca maraṇañca jarāmaraṇaṁ.",
  "anya-e0807n3:197": "Tūriyaṅgānaṁ-alaso ca tālambaro ca alasatālambaraṁ, murajo ca gomukho ca murajagomukhaṁ, saṁkho ca paṇavo ca deṇḍimo ca, saṁkhā ca paṇavā ca deṇḍimā cāti vā saṁkhapaṇavadeṇḍimaṁ, paṇavādayo dvepi bherivisesā, maddaviko ca pāṇaviko ca maddavikapāṇavikaṁ, gītañca vāditañca gītavāditaṁ, sammañca tāḷañca sammatāḷaṁ, sammaṁti kaṁsatālaṁ, tāḷaṁti hatthatāḷaṁ.",
  "anya-e0807n3:198": "Yoggaṅgānaṁ-phālo ca pācanañca phālapācanaṁ, yugañca naṅgalañca yuganaṅgalaṁ.",
  "anya-e0807n3:199": "Senaṅgānaṁ-hatthino ca assā ca hatthiassaṁ, rathā ca pattikā ca rathapattikaṁ, asi ca satti ca tomarañca piṇḍañca asisattitomarapiṇḍaṁ, asi ca cammañca asicammaṁ, cammanti saravāraṇa-phalakaṁ . Dhanu ca kalāpo ca dhanukalāpaṁ, kalāpo=tuṇīraṁ. Paharaṇañca āvaraṇañca paharaṇāvaraṇaṁ.",
  "anya-e0807n3:200": "Niccaverīnaṁ-ahi ca nakulo ca, ahī ca nakulā cāti vā ahinakulaṁ. Evaṁ biḷāramūsikaṁ, antassa rassattaṁ. Kākolukaṁ, sappamaṇḍūkaṁ, garuḷasappaṁ, nāgasupaṇṇaṁ.",
  "anya-e0807n3:201": "Saṅkhyāparimāṇasaññānaṁ-ekakañca dukañca ekakadukaṁ. Evaṁ, dukatikaṁ, tikacatukkaṁ, catukkapañcakaṁ. Dasakañca ekādasakañca dasekādasakaṁ, ‘‘titālīsa’’ iti caka-bhāgalopaniddesena kakārassa lopo.",
  "anya-e0807n3:202": "Khuddajantukānaṁ-kīṭā ca paṭaṅgā ca kīṭapaṭaṅgaṁ, kīṭā=kapālapiṭṭhikapāṇā. Evaṁ kunthakipillikaṁ, ḍaṁsā ca makasā ca ḍaṁsamakasaṁ, makkhikā ca kipillikā ca makkhikakipillikaṁ, kīṭā ca sariṁsapā ca kīṭasariṁsapaṁ. Tattha kunthā=sukhumakipillikā.",
  "anya-e0807n3:203": "Khuddajantu anaṭṭhī vā, atha kho khuddakopi vā;",
  "anya-e0807n3:204": "Sataṁ vā pasato yesaṁ, keci ānatulā iti.",
  "anya-e0807n3:205": "Pacanacaṇḍālānaṁ-orabbhikā ca sūkarikā ca orabbhikasūkarikaṁ, evaṁ sākuntikamāgavikaṁ. Sapāko ca caṇḍālo ca sapākacaṇḍālaṁ, pukkusachavaḍāhakaṁ, venarathakāraṁ, tattha venā=tacchakā, rathakārā=cammakārā.",
  "anya-e0807n3:206": "Caraṇasādhāraṇānaṁ-atiso ca bhāradvājo ca atisabhāradvājaṁ, kaṭṭho ca kapālo ca kaṭṭhakapālaṁ, sīlañca paññāṇañca sīlapaññāṇaṁ, samatho ca vipassanā ca samathavipassanaṁ, vijjā ca caraṇañca vijjācaraṇaṁ, evaṁ nāmarūpaṁ, hirottappaṁ, satisampa-jaññaṁ , lobhamohaṁ, dosamohaṁ, ahirikānottappaṁ, thinamiddhaṁ, uddhaccakukkucca+miccādi.",
  "anya-e0807n3:207": "Ekajjhāyanapāvacanānaṁ-dīgho ca majjhimo ca dīghamajjhimaṁ, evaṁ ekuttara saṁyuttakaṁ, khandhakavibhaṅgaṁ.",
  "anya-e0807n3:208": "Liṅgavisesānaṁ-itthī ca pumā ca itthipumaṁ, dāsī ca dāso ca dāsidāsaṁ, cīvarañca piṇḍapāto ca senāsanañca gilānapaccayabhesajjaparikkhāro ca cīvarapiṇḍapātasenāsanagilānapaccayabhesajjaparikkhāraṁ, tiṇañca kaṭṭho ca sākhā ca palāsañca tiṇakaṭṭhasākhāpalāsaṁ. ‘‘Lābhī hoti cīvarapiṇḍapātasenāsanagilānapaccayabhesajjaparikkhārānaṁ’’tipi dissati.",
  "anya-e0807n3:209": "Vividhaviruddhānaṁ-kusalañca akusalañca kusalākusalaṁ, evaṁ sāvajjānavajjaṁ, hīnapaṇītaṁ, kaṇhasukkaṁ, chekapāpakaṁ, sukhadukkhaṁ, adhamuttamaṁ, paṭighānunayaṁ, chāyātapaṁ, ālokandhakāraṁ. Rattiñca divā ca rattindivaṁ, ‘‘rattindivadāragavacaturassā’’ti apaccaye kate numaāgamo. Aho ca ratti ca ahorattaṁ, ‘‘dīghā+hovassekadesehi ca ratyā’’ti apaccaye kate ‘‘manādyāpādīna+mo maye ce’’ti okāro.",
  "anya-e0807n3:210": "Disānaṁ-pubbā ca aparā ca pubbāparaṁ, evaṁ puratthimapacchimaṁ, dakkhiṇuttaraṁ, pubbadakkhiṇaṁ, pubbuttaraṁ, aparadakkhiṇaṁ, aparuttaraṁ.",
  "anya-e0807n3:211": "Nadīnaṁ-gaṅgā ca yamunā ca gaṅgāyamunaṁ, evaṁ mahīsarabhū.",
  "anya-e0807n3:212": "Tiṇa+rukkha+pasu+sakuṇa+dhana+khañña+byañjana+janapadānaṁ vā. Tiṇavisesānaṁ-usīrāni ca bīraṇāni ca usīrabīraṇaṁ usīrabīraṇāni vā. Evaṁ muñjapabbajaṁ muñjapabbajāni vā, kāsakusaṁ kāsakusā vā.",
  "anya-e0807n3:213": "Rukkhavisesānaṁ-assatthā ca kapiṭṭhā ca assatthakapiṭṭhaṁ assatthakapiṭṭhā vā, evaṁ ambapanasaṁ ambapanasā, khadirapalāsaṁ khadirapalāsā, dhavāssakaṇṇaṁ dhavāssakaṇṇā, pilakkhanigrodhaṁ pilakkhanigrodhā, sākasālaṁ sākasālā.",
  "anya-e0807n3:214": "Pasuvisesānaṁ-gajā ca gavajā ca gajagavajaṁ gajagavajā vā, ajā ca eḷakā ca ajeḷakaṁ ajeḷakā, hatthī ca gāvo ca assā ca vaḷavā ca hatthīgavassavaḷavaṁ hatthīgavassavaḷavā, rassattaṁ. Evaṁ gomahisaṁ gomahisā, eṇeyyavarāhaṁ eṇeyyavarāhā, sīhabyagghataracchaṁ sīhabyagghataracchā, kukkuṭasūkaraṁ kukkuṭasūkarā, eṇeyyagomahisaṁ eṇeyyagomahisā.",
  "anya-e0807n3:215": "Sakuṇavisesānaṁ-haṁsā ca bakā ca haṁsabakaṁ haṁsabakā. Evaṁ kāraṇḍavacakkavākaṁ kāraṇḍavacakkavākā, mayūrakoñcaṁ mayūrakoñcā, sukasālikaṁ sukasālikā, bakabalākaṁ bakabalākā.",
  "anya-e0807n3:216": "Dhanānaṁ-hiraññañca suvaṇṇañca hiraññasuvaṇṇaṁ hiraññasuvaṇṇāni. Evaṁ jātarūparajataṁ jātarūparajatāni, maṇisaṅkhamuttaveḷuriyaṁ maṇisaṅkhamuttaveḷuriyā.",
  "anya-e0807n3:217": "Dhaññānaṁ-sālī ca yavā ca sāliyavaṁ sāliyavā vā. Evaṁ tilamuggamāsaṁ tilamuggamāsāni, nippāvakulatthaṁ nippāvakulatthā.",
  "anya-e0807n3:218": "Byañjanānaṁ-sāko ca suvā ca sākasuvaṁ sākasuvā. Evaṁ gabyamāhisaṁ gabyamāhisā, eṇeyyavarāhaṁ eṇeya, varāhā. Migamayūraṁ migamayūrā.",
  "anya-e0807n3:219": "Janapadānaṁ-kāsi ca kosalā ca kāsikosalaṁ kāsikosalā, vajjī ca mallā ca vajjimallaṁ vajjimallā, aṅgā ca magadhā ca aṅgamagadhaṁ aṅgamagadhā, evaṁ cetivaṁsaṁ cetivaṁsā, macchasūrasenaṁ macchasūrasenā, kurupañcālaṁ kurupañcālā. Nāmañca rūpañca nāmarūpañca nāmarūpanāmarūpanti caturekapañcavokāravasena vattabbe bahulādhikārā sarūpekasesaṁ katvā nāmarūpanti vuttaṁ.",
  "anya-e0807n3:220": "Etasmiṁ ekatthībhāvakaṇḍe yaṁ vuttaṁ pubbaṁ, tadeva pubbaṁ nipatati, kamātikkame payojanassā+bhāvā. Kvaci vipallāsopi hoti, bahulādhikārato, dantānaṁ rājā rājadanto. Catthe samāhāre ‘‘sabhāparisāyā’’ti ñāpakā kvaci napuṁsakaliṅgaṁ na bhavati, ādhipaccañca parivāro ca ādhipaccaparivāro. Evaṁ chandapārisuddhi, paṭisandhipavattiyaṁ.",
  "anya-e0807n3:221": "40. Samāsantva",
  "anya-e0807n3:222": "Upari aya+madhikarīyati.",
  "anya-e0807n3:223": "41. Pāpādīhi bhūmiyā",
  "anya-e0807n3:224": "Pāpādīhi parā yā bhūmi, tassā samāsanto a hoti. Pāpā bhūmi yasminti pāpabhūmaṁ, jātiyā upalakkhitā bhūmi jātibhūmaṁ.",
  "anya-e0807n3:225": "42. Saṁkhyāhiti",
  "anya-e0807n3:226": "Saṁkhyāhi parāya bhūmiyā a hoti. Dve bhūmiyo assa dvibhūmaṁ. Evaṁ tibhūmaṁ.",
  "anya-e0807n3:227": "43. Nadīgodhāvarīnaṁ",
  "anya-e0807n3:228": "Saṁkhyāhi parāsaṁ nadīgodhāvarīnaṁ samāsanto a hoti. Pañcannaṁ nadīnaṁ samāhāro pañcanadaṁ. Evaṁ sattagodhāvaraṁ.",
  "anya-e0807n3:229": "44. Asaṁkhyehi cā+ṅgulyā+nāññāsaṁkhyatthesuti",
  "anya-e0807n3:230": "Asaṁkhyehi saṁkhyāhi ca parāya aṅguliyā samāsanto a hoti. Niggata+maṅgulīhi niraṅgulaṁ, dve aṅguliyo samāhaṭā dvaṅgulaṁ. Anaññāsaṁkhyatthesūti kiṁ, pañca aṅguliyo asmiṁ hattheti pañcaṅguli, aṅguliyā samīpaṁ upaṅguli.",
  "anya-e0807n3:231": "45. Dīghāhovassekadesehi ca rattyāti",
  "anya-e0807n3:232": "Dīghādīhi parāya rattiyā a hoti. Dīghā ca sā ratti cāti dīgharattaṁ. Aho ca ratti ca ahorattaṁ, āpādittā o. Vassāsu ratti vassārattaṁ. Pubbā ca sā ratti cāti pubbarattaṁ. Evaṁ apararattaṁ, aḍḍharattaṁ, atikkanto rattiṁ atiratto. Dve rattiyo samāhaṭā dvirattaṁ. Anaññāsaṁkhyatthesu tveva, dīghā ratti asminti dīgharatti, hemanto. Rattiyā samīpaṁ uparatti. Bahulaṁvidhānā kvaci hoteva, rattiparimāṇānurūpaṁ yathārattaṁ.",
  "anya-e0807n3:233": "46. Gotva+catthe cā+lope",
  "anya-e0807n3:234": "Gosaddā alopavisaye samāsanto a hoti na ce catthādīsu samāso. Rañño go rājagavo. Paramo ca so go cāti paramagavo. Pañcannaṁ gunnaṁ samāhāro pañcagavaṁ, ‘‘gossā+vaṅa’’ti avaṅa. Taṁ dhana+massāti pañcagavadhano. Dasagavaṁ.",
  "anya-e0807n3:235": "47. Rattindiva+dāragava+caturassā",
  "anya-e0807n3:236": "Ete saddā a-antā nipaccante. Ratti ca divā ca rattindivaṁ, imināva numāga mā. Dārā ca gavo ca dāragavaṁ. Catasso assiyo assa caturasso.",
  "anya-e0807n3:237": "48. Āyāme+nugavaṁ",
  "anya-e0807n3:238": "Anugavaṁti nipaccate āyāmegamyamāne. Gavassa āyāmo anugavaṁ sakaṭaṁ, asaṅkhyasamāso.",
  "anya-e0807n3:239": "49. Akkhismā+ññatthe",
  "anya-e0807n3:240": "Akkhismā samāsanto a hoti aññatthe. Visālāni akkhīni yassa so visālakkho.",
  "anya-e0807n3:241": "50. Dārumya+ṅgulyā",
  "anya-e0807n3:242": "Aṅgulantā aññatthe dārumhi samāsanto a hoti. Dve aṅguliyo avayavā asseti dvaṅgulaṁ dāru, evaṁ pañcaṅgulaṁ. Aṅgulisadisāvayavaṁ dhaññādīnaṁ vikkhepakaṁ dārūti vuccate.",
  "anya-e0807n3:243": "54. Uttarapade",
  "anya-e0807n3:244": "Idaṁ sabbattha adhikātabbaṁ.",
  "anya-e0807n3:245": "55. Imassi+danti",
  "anya-e0807n3:246": "Uttarapade imassa idaṁ, imāya attho idamaṭṭho, thassa ṭho, idamaṭṭho assa atthīti idamaṭṭhī, idamaṭṭhino bhāvo idamaṭṭhitā. Imesaṁ paccayā idappaccayā, niggahītalopo passa ca dvibhāvo.",
  "anya-e0807n3:247": "57. Ṭa ntantūnanti",
  "anya-e0807n3:248": "Ntantūnaṁ uttarapade ṭa hoti. Bhavanto patiṭṭhā amhanti bhavaṁpatiṭṭhā mayaṁ, niggahītāgamo, vagganto, yossa ṭā ca. Bhagavā mūlaṁ etesaṁti bhagavaṁmūlakā no dhammā.",
  "anya-e0807n3:249": "58. A",
  "anya-e0807n3:250": "Iti ntantūnaṁ a hoti. Guṇavanto patiṭṭhā mamāti guṇavantapatiṭṭho+smi.",
  "anya-e0807n3:251": "60. Parassa saṁkhyāsuti",
  "anya-e0807n3:252": "Saṁkhyāsu parassa o, paro satasmā adhikā parosataṁ.",
  "anya-e0807n3:253": "61. Jane puthassuti",
  "anya-e0807n3:254": "Puthassa jane u hoti. Puthagevā+yaṁ janoti puthujjano, jassa dvittaṁ.",
  "anya-e0807n3:255": "62. So chassā+hā+yatane vā",
  "anya-e0807n3:256": "Ahe āyatane ca uttarapade chassa so hoti vā. Sāhaṁ chāhaṁ, saḷāyatanaṁ chaḷāyatanaṁ. (Sambaraṁ)",
  "anya-e0807n3:257": "63. Ltu+pitādīna+māravaraṅa",
  "anya-e0807n3:258": "Ltupaccayantānaṁ pitādīnañca yathākkama+māravaraṅa vā hontu+ttarapade. Satthuno dassanaṁ satthāradassanaṁ, kattāraniddeso. Mātarapitaro. Vātveva, satthudassanaṁ, mātujāyo.",
  "anya-e0807n3:259": "68. Kvaci paccayeti",
  "anya-e0807n3:260": "Paccaye pumabhāve atisayena byattā byattatarā, byattatamā. ‘‘Tassaṁ tatra, tāya tato, tassaṁ velāyaṁ tadā’’‘‘… etthantare rūpāni ācariyasaṁgharakkhita mahāsāmittheramatena imināva ‘‘kvaci paccayeti suttena siddhāni, teneva tāni imasmiṁ sutte udāhaṭāni. ācariyamoggallānamahātheramatena pane+tāni ‘‘sabbādayo vuttimatteti suttena siddhāni. toādīnaṁ vibhatyatthe vihitapaccayattā, tadanthānañca ṇādivuttittā dvinnampi therānaṁ matā aviruddhā.",
  "anya-e0807n3:261": "71. Saññāya+mudo+dakassa",
  "anya-e0807n3:262": "Saññāya+mudakassu+ttarapade udādeso hoti. Udadhi, udapānaṁ.",
  "anya-e0807n3:263": "72. Kumbhādīsu vā",
  "anya-e0807n3:264": "Kumbhādīsu+ttarapadesu udakassa udādeso vā hoti. Udakumbho, udakakumbho. Udapatto udakapatto. Udabindu udakabindu. Ākatigaṇo+yaṁ.",
  "anya-e0807n3:265": "73. Sotādīsū+lopo",
  "anya-e0807n3:266": "Sotādīsu+ttarapadesu udakassa ussa lopo hoti. Dakasotaṁ, dakarakkhaso.",
  "anya-e0807n3:267": "26. Itthiya+matvā",
  "anya-e0807n3:268": "Itthiyaṁ vattamānato akārantato nāmasmā āpaccayo hoti. Dhammadinnā.",
  "anya-e0807n3:269": "27. Nadādito ṅī",
  "anya-e0807n3:270": "Nadādīhi itthiyaṁ vīpaccayo hoti. Nadī mahī kumārī taruṇī vāruṇī gotamī.",
  "anya-e0807n3:271": "Goto vā",
  "anya-e0807n3:272": "Gāvī go. Ākatigaṇo+yaṁ. Va-kāro ‘‘ntantūnaṁ vīmhi to vā’’ti visesanattho.",
  "anya-e0807n3:273": "28. Yakkhāditvi+nī ca",
  "anya-e0807n3:274": "Yakkhādito itthiyaṁ inī hoti vī ca. Yakkhinī yakkhī, nāginī nāgī, sīhinī sīhī.",
  "anya-e0807n3:275": "29. Ārāmikādīhi",
  "anya-e0807n3:276": "Ārāmikādito inī hoti+tthiyaṁ. Ārāmikinī, anantarāyikinī.",
  "anya-e0807n3:277": "Saññāyaṁ mānuso mānusinī, aññatra mānusī.",
  "anya-e0807n3:278": "30. Yuvaṇṇehi nī",
  "anya-e0807n3:279": "Itthiya+mivaṇṇuvaṇṇantehi nī hoti bahulaṁ. Sadāpayatapāṇinī, daṇḍinī, bhikkhunī, khattabandhunī, paracittavidunī. Mātuādito kasmā na hoti, itthipaccayaṁ vināpi itthattābhidhānato.",
  "anya-e0807n3:280": "31. Ttimhā+ññatthe",
  "anya-e0807n3:281": "Ttimhā+ññattheyeva itthiyaṁ nī hoti bahulaṁ. Sā+haṁ ahiṁsāratinī, tassā muṭṭhassatiniyā, sā gāvī vacchagiddhinī. Aññattheti kiṁ, dhammarati.",
  "anya-e0807n3:282": "32. Gharaṇyādayoti",
  "anya-e0807n3:283": "Gharaṇipabhutayo nīpaccayantā sādhavo honti. Ghara+massā atthīti īmhi ‘‘yuvaṇṇehi nī’’ti nī, gharaṇī. Iminā nassa ṇo, īssa attañca.",
  "anya-e0807n3:284": "Ācariyā vā yalopo ca iti gaṇasuttena niyāmitattā imināva nīmhi yalopo ca, ācarinī ācariyā.",
  "anya-e0807n3:285": "33. Mātulāditvā+nī bhariyāyanti",
  "anya-e0807n3:286": "Mātulādito bhariyāya+mānī hoti. Mātulānī, varuṇānī, gahapatānī, ācariyānī.",
  "anya-e0807n3:287": "Abhariyāyaṁ khattiyā vā iti gaṇasuttena niyamitattā iminā vā ānī, khattiyānī. Nadādipāṭhā bhariyāyantu ī, khattiyī.",
  "anya-e0807n3:288": "34. Upamā+saṁhita+sahita+saññata+saha+sapha+vāma+lakkhaṇāditū+rutūti",
  "anya-e0807n3:289": "Ūrusaddato itthiya+mū hoti. Karabho viya ūru yassā sā karabhorū, saṁhito ūru assāti saṁhitorū, evaṁ sahitorū, saññatorū, sahorū, saphorū, vāmorū, lakkhaṇorū. Ūti yogavibhāgā brahmabandhū.",
  "anya-e0807n3:290": "35. Yuvāti",
  "anya-e0807n3:291": "Yuvasaddatoti hoti+tthiyaṁ. Yuvati.",
  "anya-e0807n3:292": "36. Ntantūnaṁ vīmhi to vāti",
  "anya-e0807n3:293": "Vīmhi ntantūnaṁ to vā hoti. Gacchatī gacchantī, sīlavata sīlavantī.",
  "anya-e0807n3:294": "37. Bhavato bhototi",
  "anya-e0807n3:295": "Vīmhi bhavato bhotādeso vā hoti. Bhotī bhavantī.",
  "anya-e0807n3:296": "39. Puthussa pathavaputhavāti",
  "anya-e0807n3:297": "Vīmhi puthussa pathavaputhavā honti. Pathavī puthavī, ṭhe pathavī.",
  "anya-e0807n3:298": "Iti payogasiddhiyaṁ samāsakaṇḍo catuttho."
}