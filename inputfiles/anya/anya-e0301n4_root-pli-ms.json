{
  "anya-e0301n4:0": "Cetasikasaṅgaha paramatthadīpanī",
  "anya-e0301n4:1": "68. Evaṁ cittaṅgahaṁ dassetvā idāni anupattaṁ cetasika saṅgahaṁ dassento catūhi sampayogalakkhaṇehi saha vacanatthañca sarūpatthañca tāva dassetuṁ ādi gāthamāha. Tattha ekuppādanirodhācaekālambaṇavatthukāti catussampayogalakkhaṇadassanaṁ. Ceto yuttāti vacanatthadassanaṁ. Cetasiyuttā cetasāvā yuttā cetasikāti dassanato. Dvipaññāsadhammāti sarūpadassanaṁ. Cetasikāti pana siddhapada dassanaṁ. Tattha dhammānaṁ anāgatabhāvasaṅkhātā pubbantato uddhaṁ pajjanaṁ gamanaṁ sarūpato pātubhavanaṁ uppādo. Jātīti vuttaṁ hoti. Sabbepihi saṅkhata dhammā anāgatabhāvapubbā eva honti. Tato paccayasāmaggiṁ labhitvā paccuppannabhāvaṁ gacchanti. Tato nirujjhitvā atītabhāvaṁ gacchantīti. Nirujjhanaṁ nirodho. Sarūpavināso bhaṅgo aniccatā maraṇanti vuttaṁ hoti. Yā cittassa jāti, sāyeva phassādīnaṁ. Yā cittassa jarā, yaṁ cittassa maraṇaṁ, yaṁ cittassa ārammaṇaṁ vatthu. Tadeva phassādīnantiādinā heṭṭhā vuttanayena eko uppādo etesanti ekuppādā. Eko nirodho etesanti ekanirodhā. Ekuppādāca te ekanirodhācāti ekuppādanirodhā. Uttarapade ekasaddassa lopo. Evaṁ paratthapi. Ekaṁ ālambaṇaṁ etesanti ekālambaṇā. Ekaṁ vatthu etesanti ekavatthukā. Ekālambaṇāca te ekavatthukācāti ekālambaṇavatthukā. Ālambaṇaṁ panettha ekacittassapi bahudeva hoti. Ekattaṁpana upanetvā ekaṁ ālambaṇanti vuttanti daṭṭhabbaṁ.",
  "anya-e0301n4:2": "[71] Vibhāvaniyaṁ pana",
  "anya-e0301n4:3": "‘‘Ekato uppādoca nirodhoca yesaṁ, te ekuppādanirodhā’’ti vuttaṁ. Taṁ na sundaraṁ.",
  "anya-e0301n4:4": "Na hi ekakkhaṇe ekato uppādamattena ekuppādatā idha adhippetā. Athakho vuttanayeneva adhippetā. Vuttañhetaṁ mūlaṭīkāyaṁ –",
  "anya-e0301n4:5": "Ekakalāpapariyāpannānaṁ rūpānaṁsahevauppādādippavattito",
  "anya-e0301n4:6": "Ekassakalāpassauppādādayo ekekāva hontīti.",
  "anya-e0301n4:7": "Tatrāyaṁ yojanā. Ekuppādanirodhāca ekālambaṇavatthukā ca hutvā yedhammā cetoyuttā. Te dvipaññāsadhammā cetasikā matāti. Bhāvapadhānaṁpivā ettha yuttaṁ. Visesaneca nissakkavacanaṁ. Ekuppādanirodhabhāvena ekālambaṇa vatthuka bhāvenaca yedhammā cetoyuttā. Te dvipaññāsadhammā cetasikānāma matā ñātāti. Etthaca ye cetoyuttā. Te cetasikāti vutte cittassa sahajātapaccayuppannarūpānipi tadāyattavuttitāya ekantena cittasambandhīni hutvā cetoyuttāni cetasikāni nāma siyuṁ. Tasmā tesaṁ nivattanatthaṁ ekuppādanirodhāca, ekā lambaṇavatthukāti vuttaṁ. Tānihi cittena khaṇato sahuppannānipi bhinnasantānattā yā cittassa jāti, sāeva tesanti imaṁ lakkhaṇaṁpi nānubhonti. Aññaṁhi rūpasantānaṁ. Aññaṁ arūpasantānanti. Phassādīnaṁpana uppādamattameva cittena saha ekaṁ nahoti. Athakho nirodhopi ālambaṇaṁpi vatthupi sabbaṁ ekamevāti ñāpanatthaṁ eka nirodhādiggahaṇaṁ vuttanti daṭṭhabbaṁ. Na hi evaṁ avutte sakkā tathā jānitunti. Yasmāpana yathā bahujanasantako eko goṇo tissassa goṇo dattassa goṇoti evaṁ visuṁ visuṁpi vattabboyeva hoti. Evamevaṁ uppādo nirodhoca ekasmiṁ rūpārūpakalāpe ekovasamānopi phassassa uppādo vedanāya uppādo pathavidhātuyā uppādo āpodhātuyā uppādoti evamādinā nayena visuṁ visuṁpi vattabboyeva. Tasmā suttantesu –",
  "anya-e0301n4:8": "Vedanāya uppādo paññāyati. Vayo paññāyati. Ṭhikāya aññatthaṁ paññāyati. Saññāya. Saṅkhārānaṁ. Viññāṇassa. La. Paññāyatīti vuttaṁ. Tathā yo bhikkhave pathavidhātuyā uppādo ṭhitiabhinibbatti pātubhāvo. Dukkhasseso uppādo rogānaṁ ṭhiti jarā maraṇassa pātubhāvo. Yo bhikkhave āpodhātuyā. Yo bhikkhave tejo dhātuyā. Yo bhikkhave vāyodhātuyā. Yo bhikkhave cakkhussa.La. Manassa uppādo.La. Jarāmaraṇassa pātubhāvoti.",
  "anya-e0301n4:9": "Vuttanti daṭṭhabbaṁ. Itarathā jīvitindriyādīnapi ekasmiṁ kalāpe bahubhāvo vattabbo siyā. Yo arūpīnaṁ dhammānaṁ āyu ṭhiti avaṭṭhitīti hi vuttaṁ. Tathā vikārarūpānaṁ. Sabbesaṁpivā cakkhādīnaṁ upādārūpānaṁ. Catunnaṁ cahābhūtānaṁ upādāyarūpantica catunnaṁ mahābhūtānaṁ upādāya pasādotica vuttanti. Kāyalahutā cittalahutādayopana atthavisesadīpanatthaṁ dvidhā bhinditvā vuttā. Soca atthavisesoupari āvi bhavissatīti. Ayametthaparamatthadīpanā.",
  "anya-e0301n4:10": "[72] Vibhāvaniyaṁ pana",
  "anya-e0301n4:11": "Imamatthaṁ asallakkhetvā yaṁ vuttaṁ ‘‘yadi ekuppādamatteneva cetoyuttāti adhippetā. Tadā cittena saha uppajjamānānaṁ rūpadhammānampi cetoyuttatā āpajjeyyāti eka nirodhaggahaṇaṁ. Evampi cittānuparivattino viññattidvayassa pasaṅgo nasakkā nīvāretuṁ. Tathā ekato uppādo vā nirodhovā etesanti ekuppādanirodhāti parikappentassa puretaramuppajjitvā cittassa bhaṅgakkhaṇe nirujjhamānānampi rūpadhammānanti ekālambaṇaggahaṇaṁ. Ye evaṁ tividhalakkhaṇā. Te niyāmato ekavatthukā yevāti dassanatthaṁ. Ekavatthukaggahaṇanti. Alamatipapañcenā’’ti. Sabbaṁ taṁ niratthakameva.",
  "anya-e0301n4:12": "69. Kathañca dvipaññāsa hontīti pucchitvā pathamaṁ dvipaññāsa sarūpaṁ tīhi rāsīhi vibhajitvā dassento kathantiādimāha. Tattha phusatīti phasso. Phusanti sampayuttakā dhammā etenāti phasso. Phusanamattamevavā etanti phasso. Phusanañcettha ārammaṇassa iṭṭhāniṭṭharasaṁ āhacca upahacca gahaṇaṁ daṭṭhabbaṁ. Yato tadanubhavanti vedanā pātubhavati. Phassapaccayā vedanāti hi vuttaṁ. Svāyaṁ phusanalakkhaṇo. Nanucāyaṁ arūpadhammo. Naca arūpadhammā appaṭighasabhāvā kiñci phusantīti. Saccaṁ, ayaṁpana phusanā kārenaca pavattati. Yañca phusantehi sādhetabbaṁ. Tañca kiccaṁ sādheti. Tasmā ayaṁ phassotica phusanalakkhaṇotica vutto. Kiṁpana sādhetīti. Ārammaṇarasānurūpaṁ cittassa vikārapatti. Vedanāvisesuppattiṁvā. Ayañca attho ambilakhādādike disvā aparassa kheḷuppādādīsu pākaṭoti.",
  "anya-e0301n4:13": "[73] Vibhāvaniyaṁ pana",
  "anya-e0301n4:14": "‘‘Kheḷuppādādiviya daṭṭhabbo’’ti vuttaṁ. Evañcasati idaṁ upamā mattaṁ siyā. Atipākaṭāyapana phassappavattiyā dassana midanti daṭṭhabbaṁ.",
  "anya-e0301n4:15": "70. Vedayatīti vedanā. Ārammaṇarasaṁ anubhavati. Aviditaṁvā ārammaṇarasaṁ sampayuttānaṁ taṁsamaṅgipuggalānaṁ vā viditaṁpākaṭaṁ karotīti attho. Vindantiva etāya sattā sātaṁvā asātaṁvā labhantīti vedanā. Vedayitamattamevavā etanti vedanā. Pāḷiyaṁpana –",
  "anya-e0301n4:16": "Vedayati vedayatīti kho bhikkhave tasmā vedanāti vuccati. Kiñca vedayati, sukhaṁpi vedayati. Dukkhaṁpi vedayati. Adukkhamasukhaṁpi vedayatīti vuttaṁ.",
  "anya-e0301n4:17": "Nanu sabbepi cittacetasikā dhammā ārammaṇarasānubhavanappa katikāevāti tepi vedanānāma siyunti. Nasiyuṁ. Tehi kiccantarabyāvaṭā honti. Ārammaṇarasaṁ ujuṁ anubhavituṁ nasakkonti. Attano attano kiccaṁ karontāva ekadesamattena anubhavanti. Vedanāyevapana anaññakiccatāya anubhavanakicce ādhipaccayogatāyaca issarabhāvena anubhavatīti sāeva vedanānāma bhavituṁ arahatīti. Evañcakatvā rājaggabhojana rasānubhavane tesaṁ sūdasadisatā vedanāyaevaca rājasadisatā vuttāti.",
  "anya-e0301n4:18": "71. Sañjānātīti saññā. Puna jānanatthaṁ saññāṇaṁ karotīti attho. Ayañhi pubbe gahitasaññānena sañjānanakālepi puna jānanatthaṁ saññāṇaṁ karotiyevāti. Sāhi evaṁ punappunaṁ saññāṇaṁ katvā uppajjamānā thirasaññābhāvaṁ patvā yāvatāyukaṁpi bhavantaraṁ patvāpi sattānaṁ appamuṭṭhabhāvaṁ sādheti. Micchā bhinivesasaññābhāvaṁ patvāca ime satte sabbaññu buddhehipi bodhetuṁ asakkuṇeyye karotīti. Tathāhi sā puna sañjānanatthaṁ nimittakaraṇe dārutacchakasadisātica. Yathāgahita nimittavasena abhinivesakaraṇe hatthidassaka andhasadisātica. Upaṭṭhitavisayaggahaṇe tiṇapurisakesu migapotakasadisātica vuttāti. Pāḷiyaṁpana –",
  "anya-e0301n4:19": "Sañjānāti sañjānātītikho bhikkhave tasmā saññāti vuccati. Kiñca sañjānāti. Nīlaṁpi sañjānāti. Pītakaṁpi sañjānātītiādi vuttanti.",
  "anya-e0301n4:20": "72. Cetayatīti cetanā. Sampayuttadhamme tasmiṁ tasmiṁ ārammaṇevā kiccevā abhisandahati punappunaṁ ghaṭeti, tattha pabandhavasena nirantaraṁ pavattamāne karotīti attho. Pakappeti vā te. Saṁvidahati ārammaṇapaṭilābhāyavā kammasiddhiyā abhisaṅkharoti. Āyūhativā te. Ārammaṇe sampiṇḍeti ekato samo sarante karotīti attho. Tathāhi sā āyūhanarasāhica saṁvidhānapaccupaṭṭhānātica vuttā. Tāyahi tasmiṁ nirantaraṁ ussukkana byāpāravasena pavattamānāya taṁ sampayuttāpi attano attano kiccaṁ kurumānā tasmiṁ tatheva pavattantīti. Teneva sā sakicca parakicca sādhaka jeṭṭhasissa mahāvaḍḍhaki ādisadisāti vuttāti.",
  "anya-e0301n4:21": "[74] Vibhāvaniyaṁ pana",
  "anya-e0301n4:22": "Ceteti saṅkhatābhisaṅkharaṇe byāpāramāpajjatīti vatvā tadatthasādhanatthaṁ yaṁ vuttaṁ ‘‘vibhaṅge suttantabhājaniye saṅkhā rakkhandhaṁ vibhajantena saṅkhatamatisaṅkharontīti saṅkhārāti vatvā’’ti. Taṁ na yujjati.",
  "anya-e0301n4:23": "Na hi vibhaṅge suttantabhājaniye saṅkhatama bhisaṅkharontīti saṅkhārāti vuttaṁ atthi. Khandhasaṁyuttake panetaṁ vuttanti.",
  "anya-e0301n4:24": "73. Ekattārammaṇasaṅkhāto aggo koṭṭhāso koṭi vā etassāti ekaggaṁ. Cittaṁ, tassa bhāvo ekaggatā. Ārammaṇañhi nāma ekaṁpi nānāsabhāvaṁ hoti. Tasmā tassa ekassapi nānāsabhāvesu vikkhepaṁ apatvā ekasmiṁ sabhāve khaṇamattaṁpi pavattassa cittassa yoniccalākāro atthi ayaṁ tasmiṁ ekaggābhidhānassa ekaggabuddhiyāca pavattihetubhāvena gayhatīti. Te neva hi sā nivāte dīpaccīnaṁ ṭhitiviya cetaso ṭhitīti daṭṭhabbāti vuttā.",
  "anya-e0301n4:25": "[75] Vibhāvaniyaṁ pana",
  "anya-e0301n4:26": "‘‘Ekaṁ ārammaṇaṁ aggaṁ imassāti ekagga’’nti vuttaṁ. Tatthapi aggasaddo koṭṭhāsevā koṭiyaṁvā pavattoti yutto. Kecipana ārammaṇe pavattoti vadanti. Taṁ na sundaraṁ.",
  "anya-e0301n4:27": "Na hi aggasaddo ārammaṇapariyāyo katthaci diṭṭhoti.",
  "anya-e0301n4:28": "74. Jīvanti sampayuttādhammā etenāti jīvitaṁ. Indoti issaro. Idha pana issarabhāvo vuccati. Indaṁ issarabhāvaṁ kāretīti indriyaṁ. Jīvitañca taṁ indriyañcāti jīvitindriyaṁ. Tañhi mayā vinā tumhākaṁ jīvitaṁ natthi. Tasmā tumhākaṁ jīvanakicce maṁ issaraṁ karothāti vadantamiva sahajātadhamme abhibhavitvā pavattatīti. Tathā hi taṁ pavattasantatādhipateyyanti ca padumuppa lānupālakamudakaṁ viyātica vuttaṁ. Tattha yāva khandhaparinibbānā anuppabandhavasena pavattamānā cittasantati pavattasantatināma. Adhipatibhāvo ādhipateyyaṁ. Pavattasantatiyaṁ ādhipateyyaṁ assāti samāso. Punappunaṁ niruddhaṁpi hi cittasantānaṁ tassa balena punappunaṁ jīvantaṁ hutvā yāva khandhaparinibbānā punappunaṁ pavattatiyeva.",
  "anya-e0301n4:29": "Na hi jīvitarahitesu anindriyabaddhadhammesu tādiso pavattasantati visesonāma atthīti.",
  "anya-e0301n4:30": "75. Manasmiṁ ārammaṇaṁ asuññaṁ manaṁvā ārammaṇe niccaninnaṁ karotīti manasikāro. So pana tividho vīthipaṭipādako javanapaṭipādakoārammaṇapaṭipādakoti. Tattha pañcadvārāvajjanaṁ vīthi paṭipādako nāma. Tañhi pañcadvārika cittasantatiṁ ārammaṇe paṭipādeti yojetīti. Manodvārāvajjanaṁ javanapaṭipādako nāma. Taṁpi javana santatiṁ ārammaṇe paṭipādeti yojetīti. Idameva dvayaṁ tattha tattha yoniso manasikārotica ayoniso manasikāro tica vuttaṁ. Tañhi pakatiyā samudāciṇṇaninnaniyāmitādīhi paccaye hi upatthambhitaṁ hutvā cittasantānaṁ yoniso ayonisovā ārammaṇe ninnaṁ karotīti. Paṭisandhicittato pana paṭṭhāya pavattamānā cittasantati ārammaṇaṁ muñcitvā nirujjhitvāpi puna uppajjamānā yassa dhammassa vasena tasmiṁyeva ārammaṇe uppajjati asati kāraṇavisese. So ārammaṇapaṭipādakonāma. Ayamidhā dhippeto. Ayañhi ārammaṇaṁ citte cittaṁvā ārammaṇe paṭipādeti yojetīti. Tathā hi ayaṁ sāraṇa lakkhaṇoti ca sampayuttānaṁ ārammaṇena saṁpayojanarasotica ārammaṇapaṭipādakaṭṭhena sampayuttānaṁ sārathīviya daṭṭhabbotica vutto. Tattha sāraṇalakkhaṇoti sārathīviya assānaṁ sampayuttadhammānaṁ ujuṁ ārammaṇābhimukhaṁ pavattayanalakkhaṇoti attho. Samaṁ dhārentiti sādhāraṇā. Sabbesaṁ cittānaṁ sādhāraṇā sabbacittasādhāraṇā.",
  "anya-e0301n4:31": "76. Vitakketīti vitakko. Tathā tathā saṅkappetvā ārammaṇaṁ ārohatīti attho. Tasmiṁ pana taṁ kathā ārohante sampayuttadhammāpi taṁ ārohanti. Tadā soyeva te ārammaṇaṁ abhiniropentonāma hotīti katvā ārammaṇā bhiniropanalakkhaṇo vitakkoti vutto. Rājavallabhaṁ nissāya janapadagāsino rājagehārohanañcettha nidassanaṁ. Avitakkaṁpi hi cittaṁ savitakkadhammasantāne vitakkena saha pavattaparicaya balena ārohanato vitakkena atinirovitamevanāma hotīti. Apica, avitakkaṁpi pañcaviññāṇaṁ vatthārammaṇa saṅghaṭṭanavasena ārohati. Dutīyajjhānādīnica upacārabhāvanāvasena ārohanti. Majjhimaṭṭhakathāyaṁ pana kiṁvā etāya yuttiyāti vatvā imamatthaṁ dasseti. Cittaṁpi hi ārammaṇaṁ āruhatiyeva. Tassa pana niccaṁ sahāyo manasikāro. Tasmiñhi asati taṁ niyāmakarahi tā nāvāviya yaṁvātaṁvā ārammaṇaṁ gahetvā pavatteyyāti. Iti pañcaviññāṇaṁ manasikārasahāyaṁ hutvā attano ārammaṇavijānanasattivaseneva ārammaṇaṁ ārohati. Akusalaṁ patvā pana cittaṁpi lobhādayopi ārammaṇāruhane thāmavatā eva honti. Pāpasmiṁ ramate manoti hi vuttaṁ. Dutīyajjhāna cittādīnica manasikāra vīriyassatīnaṁpi vasena ārohanti. Vitakko pana tathā tathā saṅkappetvā attasahite dhamme ārammaṇāruhane suṭṭhutaraṁ balavante karoti. Iti tasmiṁ kicce aññesaṁ sābhisayabyāpāratāyaeva ayaṁ vitakkoti vuttoti. Evaṁ pana vattabbaṁ. Nanu aññepi arūpadhammā sārammaṇasabhāvā ārammaṇaṁ ārohanti. Atha ca pana kasmā ayameva vitakkoti vuttoti. Aññesaṁ pana āruhanaṁ kiccantarayogavaseneva siddhaṁ. Imassa pana ito aññaṁ kiccaṁ nāma natthi. Tasmā ayameva tathā vuttoti.",
  "anya-e0301n4:32": "77. Vicaratīti vicāro. Vicāretivā sampayuttakedhamme, te vā dhammā vicaranti etenāti vicāro. Vicaraṇañcettha vitakkā ruḷhe tasmiṁyeva ārammaṇe sabhāvākārapātubhāvatthaṁ punappunaṁ anumajjanavasena pavattanaṁ daṭṭhabbaṁ. Etthaca vitakko oḷāriko pubbaṅgamo ārammaṇe cittassa pathamābhinipātabhūtoca hotīti ghaṇḍābhighāto viya daṭṭhabbo. Vicāro sukhumo anucaro tasmiṁyeva ārammaṇe cittassa anubandhanabhūto ca hotīti ghaṇḍānuravoviya daṭṭhabboti.",
  "anya-e0301n4:33": "78. Adhimuccanaṁ adhimokkho. Ārammaṇe evaṁ nukho no nukhoti evaṁ pavattaṁ saṁsappanaṁ adhibhavitvā vicchinditvā pakkhako muccanavasena cittassa pavattīti vuttaṁ hoti. Evañca katvā so ārammaṇe sanniṭṭhānalakkhaṇoti ca ārammaṇe niccalabhāvena indakhīlasadisotica vutto.",
  "anya-e0301n4:34": "79. Vīrassa kammasūrassa bhāvo kammavā vīriyaṁ. Taṁsamaṅgī puggalo hi kammasūro hoti. Mahantaṁpi kammaṁ appakato gaṇhāti. Dukkaraṁpi sukarato, bhāriyaṁpi abhāriyato gaṇhāti. Attakilamathaṁ nagaṇeti. Kammasiddhiyā niccaṁ paggahita kāya cittova hoti. Tasmā taṁ tassa puggalassa tathāpavattiyā hetubhāvoceva tathāpavattassa ca tassa puggalassa kāya cittakriyābhūtaṁ hotīti. Vidhināvā nayena upāyena vīriyavato kiṁ nāmakammaṁ na sijjhatītiādikena pubbābhisaṅkhārena īrayitabbaṁ pavattayitabbanti vīriyaṁ. Visesenavā sakaparahitahetu īranti kampanti taṁ samaṅgino etenāti vīriyaṁ. Etthaca vīriyu patthambhitā sampayuttadhammā sadā anikkhittadhurā paggahitasīsāviya hutvā attano attano kiccasampattiyā niccaṁ ussāhajātāva honti, tesuca tathāhontesu taṁsamaṅgino puggalāpi attanovā paresaṁvā hitahetu niccaṁ byāvaṭakāyacittā honti. Tasmā īranti kampantīti vuccantīti. Tathā hi taṁ upatthambhanalakkhaṇanti ca paggahalakkhaṇanti ca ussāhalakkhaṇanti ca gehassa thūṇūpatthambhana sadisanti ca sammā āraddhaṁ sabbasampattīnaṁ mūlanti ca vuttanti.",
  "anya-e0301n4:35": "80. Vinayati kāyacittaṁ tappeti, tuṭṭhaṁ suhitaṁ janeti, supupphitapadumaṁviyavā vaḍḍhetīti pīti, vinantivā etāya taṁ samaṅgino puṇṇacandoviya virocamāna kāyacittā hontīti pīti. Sā pañcavidhā khuddikā pīti, khaṇikāpīti, okkantikā pīti, ubbegā pīti, pharaṇāpītīti.",
  "anya-e0301n4:36": "81. Chandanaṁ chando. Icchā patthanā abhisandhīti vuttaṁ hoti. Sopana duvidho taṇhāchando, kattukamyatā chandoti. Idha kattukamyatā chando adhippeto. Etthaca kattuṁ kāmeti icchatīti kattukāmo. Chandasamaṅgipuggalo. Tassa bhāvo kattukamyaṁ. Tadeva kattukamyatā, yathā devoyeva devatāti. Etthaca kattusaddo sabbesaṁ dhātusaddānaṁ atthe saṅgahetvā pavatto. Tasmā kattukamyatāti etena kathetukamyatā cintetukamyatā daṭṭhukamyatā sotukamyatāti evamādīni sabba kriyāpadāni saṅgahitāni hontīti daṭṭhabbaṁ. So pana ārammaṇaṁ icchantopi taṇhā viya assādana rajjana laggana vasena naicchati. Yena yena pana atthiko hoti. Taṁ taṁ atthaṁ ārādhetu kāmatāvaseneva icchati. Yathā rañño issāsā dhanenavā yasenavā atthikā rājaverīnaṁ vijjhanavasena chaḍḍitabbayuttakepi sare bahū icchantiyeva. Evamevaṁ ayaṁpi parassa vissajjitabbayutta kānipi dānavatthūni aladdhānipi laddhuṁ icchati. Laddhānipi rakkhituṁ icchatīti. Ayañca attho vibhāvaniyaṁpi vuttoyeva.",
  "anya-e0301n4:37": "Vuttañhi tattha",
  "anya-e0301n4:38": "Dānavatthuvissajjanavasena pavattakālepi cesa vissajji tabbena tena atthikoyeva. Khipitabbausūnaṁ gahaṇe atthiko issāsoviyāti.",
  "anya-e0301n4:39": "Tattha yadaggena dānaṁ dassāmīti dānavatthupariyesanādivasena pavattā pubbabhāgacetanā dānavatthuvissajjana saṅkāte dāne saṅgahitā hoti. Tadaggena tassā pubbabhāgacetanāya pavattikālo idha dānavatthu vissajjanavasena pavatta kāloti veditabbo. Vissajjitabbenāti vissajjitabba yuttakena. Tena atthikoyeva parassa vissajjanatthāyāti adhippāyo. Khipitabbausūnaṁ gahaṇeti tesaṁ akatānaṁ karaṇavasena aladdhānaṁ pariyesanavasena gahaṇe. Ettha pana keci issāso usūnikhipitvāpi labhamāno tehi usūhi atthikoyevāti eva matthaṁ vadanti. So nayujjati. Evañhi sati khipitausūnanti vuttaṁ siyā. Yathā kathitaṁ lapitaṁ tathāgatenāti. Tathā vissajjitabbe nāti etthapīti. Keci issāso usūhi anatthiko khipanto nahoti. Atthikoyeva samāno aññaṁ ānisaṁsaṁ icchanto khipatīti evaṁ atthaṁ vadanti. Sopi nayujjati. Evañhi sati usūhi atthikoyeva tāni khipanto issāsoviyātivuttaṁ siyāti. Atthato pana tadubhayaṁpi avahasitabbameva hotīti. Yasmāca chandasampayuttaṁ cittaṁ ārammaṇaṁ gaṇhantaṁ chandavasena ati icchamānaṁ viya viluppamānaṁ viya gaṇhāti. Tasmā ayaṁ ārammaṇaggahaṇe cetaso hatthappasāraṇaṁviyāti vutto. Etthaca hatthappasāraṇaṁviyāti idaṁ abhūtaparikappavacanaṁ daṭṭhabbaṁ. Na hi cittassa hatthonāma atthi. Atthavisesapākaṭatthaṁ pana abhūtaṁpi bhūtaṁ viya kappetvā vuttanti daṭṭhabbaṁ. Apica, ayaṁ chandonāma thāmapatto taṇhāya balavataro hoti. Tathā hesa adhipatibhūto iddhipādabhūtoca hotīti. Yadi hi so taṇhāya samānabalo siyā. Ime sattā taṇhāya hatthe ṭhitā taṇhā pariggahitāni dhanabhogarajjasukhānivā dibbabrahmasampattiyovā chaḍḍetvā vaṭṭadukkhato niyyātuṁ nasakkhissanti yevāti.",
  "anya-e0301n4:40": "82. Sobhaṇā sobhaṇesu cittesu pakirantīti pakiṇṇā. Keeva pakiṇṇakā. Aññehi aññesaṁvā samānā aññasamānā. Yadā sobhaṇacittesu yuttā, tadā tehi asobhaṇato aññehi samānā. Yadā asobhaṇacittesu yuttā, tadā tehi sobhaṇato aññehi samānā sadisāti vuttaṁ hoti.",
  "anya-e0301n4:41": "Aññasamānarāsimhi paramatthadīpanā.",
  "anya-e0301n4:42": "83. Idāni akusalarāsiṁ dassento mohotiādimāha. Tattha muyhatīti moho. Muyhanti sattā etenātivā moho. Muyhanamattaṁvā moho, caturaṅgatamassa viya cakkhussa sabbaso kalyāṇapakkhaṁ paṭicchādetvā cittassa andhabhāvakaraṇanti vuttaṁ hoti. Pāpapakkhaṁ pana patvā so ñāṇagatiko hotīti daṭṭhabbo. Tathā hesa pāḷiyaṁ micchāñāṇanti vutto. Aṭṭhakathāsuca micchāñāṇanti pāpakriyāsu upāyacintāvasenapavatto mohoti vuttaṁ. Avijjāyaca appaṭipatti micchāpaṭipattivasena duvidhabhāvo vutto. Etthaca appaṭipattīti kalyāṇapakkhe aññāṇameva vuccati. Micchāpaṭipattīti pāpapakkhe micchāñāṇameva vuccatīti, tathā hi pāpapakkhaṁ patvā pañcadhammā ñāṇagatikā honti moho, lobho, diṭṭhi, vitakko, vicāroti. Cittena pana saddhiṁ chabbidhā honti. Tehi pakatiyā viññujātikesu sutapariyattisampannesuca uppannā pāpakriyāsu taṁ taṁ upāyadassanavasena tesaṁ tattha chekabhāvaṁ paṭibalabhāvañca sādhentīti.",
  "anya-e0301n4:43": "84. Nahiriyati kāyaduccaritādīhi nalajjati najigucchatīti ahirī. Hirippaṭipakkhāvā ahirī, sāeva ahirikaṁ. Tañhi pāpa kriyāsu paccupaṭṭhitāsu hiriyā okāsaṁ adatvā tāsu ruciṁ uppādetvā pavattatīti. Tathā hi taṁ kāyaduccaritādīhi ajigucchanalakkhaṇantica alajjālakkhaṇantica vuttaṁ.",
  "anya-e0301n4:44": "85. Naottappatīti anottappaṁ. Kāyaduccaritādīhi nabhāyati nautrasatīti attho. Ottappappaṭipakkhaṁvā anottappaṁ. Taṁpi hi tāsu paccupaṭṭhitāsu ottappassa okāsaṁ adatvā cittaṁ tāsu asārajjamānaṁ katvā pavattatīti. Tathā hetaṁ kāyaduccari tādīhi asārajjalakkhaṇanti ca anuttāsalakkhaṇanti ca vuttaṁ. Vuccati ca –",
  "anya-e0301n4:45": "Ajegucchī ahiriko, pāpāgūthāva sūkaro;",
  "anya-e0301n4:46": "Abhīruca anottappī, salabho viya pāvakāti.",
  "anya-e0301n4:47": "86. Uddharatīti uddhaṭaṁ. Pāsāṇapiṭṭhe vaṭṭetvā vissaṭṭha geṇḍuko viya nānārammaṇesu vikkhittaṁ cittaṁ, uddhaṭassa pana cittassa uddharaṇākārappavattiyā paccayabhūto dhammo uddhaccaṁ. Taṁ pana vāteritaṁ jalaṁ viya dhajapaṭākā viyaca daṭṭhabbaṁ.",
  "anya-e0301n4:48": "87. Lubbhatīti lobho, lubbhanti sampayuttā dhammā ete nāti lobho, lubbhanamattamevavā etanti lobho. Etthaca lubbhanaṁnāma ārammaṇābhisajjanaṁ daṭṭhabbaṁ. Sopana ārammaṇe lagga naṭṭhena makkaṭālepoviya abhikaṅkhaṭṭhena tattakapāle khittamaṁsa pesi viya aparicāgaṭṭhena telañjana rāgoviya taṇhānadibhāvena vaḍḍhitvā sattānaṁ apāyāvahaṭṭhena sabbāni sukkhakaṭṭha sākhāpalāsa tiṇakasaṭāni mahāsamuddaṁ vahantī sīghatotā nadī viya daṭṭhabbo.",
  "anya-e0301n4:49": "88. Dassanaṁ diṭṭhi. Dhammānaṁ yāthāvasabhāvesu ñāṇadassanaṁ viya tesameva ayāthāvasabhāvesu micchādassananti vuttaṁ hoti. Sāhi ekaccānaṁ paṇḍitamānīnaṁ micchāvitakkabahulānaṁ uppannā thāmagatā ayāthāvapakkhe paṭivedhaññāṇagatikā hotīti. Sāpana micchābhinivesalakkhaṇā paramaṁvajjanti daṭṭhabbā.",
  "anya-e0301n4:50": "89. Maññatīti māno. Ahaṁ loke eko puggalo asmi. Na kaṭṭhakaliṅgaroviya avamaññanārahoti evaṁ attānaṁ daḷhaṁ paggahetvā samanupassatīti attho. Sopana jāti kuladhana bhoga yasa issariyādīhi ceva sīla suta lābhasakkārā dīhica guṇehi upatthambhito atirekataraṁ vaddhitvā attānaṁ janamajjhe ketuṁviya accuggataṁ maññati. Tasmā so unnatilakkhaṇotica ummādoviyātica vutto.",
  "anya-e0301n4:51": "90. Dussatīti doso. Sopana caṇḍikkaṭṭhena pahatā sivisoviya visappanaṭṭhena asanipātoviya attano nissaya dahanaṭṭhena dāvaggiviya dussanaṭṭhena laddhokāso sapattoviya sabbaso ahitarāsi bhāvaṭṭhena visa saṁsaṭṭha pūtimuttaṁ viya daṭṭhabbo.",
  "anya-e0301n4:52": "91. Issatīti issā. Parasampattiṁ ussūyatīti attho. Sāhi paresaṁ pakatiyā laddhasampattiṁ disvā vā sutvāvā nasahati. Tassā sampattiyā vipattiṁ icchati ākaṅkhati. Asuko idaṁnāma labhissatīti sutvāpi nasahati. Tassa alābhaṁ icchati ākaṅkhati. Tasmā sā parasampattīnaṁ ussūyanalakkhaṇāti vuttā.",
  "anya-e0301n4:53": "92. Mama eva idaṁ guṇajātaṁvā vatthuvā hotu. Mā aññassāti evaṁ attano sampattihetu avipphārikatāvasena carati pavattatīti maccharaṁ, tathā pavattaṁ cittaṁ. Maccharassa bhāvo macchariyaṁ. Idaṁca issā viya duvidhaṁ attanā laddhasampatti labhitabbasampatti vasena. Tattha pakatiyā laddhasampattiyaṁ tāva taṁ parehi sā dhāraṇaṁvā yena kenacivā kāraṇena attasantakabhāvato muccitvā paresaṁ santakabhāvaṁ gamissamānaṁ disvā vā sutvāvā cintetvā dukkhī dummano hoti, labhitabbasampattiyaṁpi asukasmiṁ dese vākālevā idaṁnāma bhavissatīti sutvāvā cintetvāvā taṁ attanāva laddhuṁ icchati. Aññesaṁ lābhaṁ naicchati. Aññe labhissantīti sutvāvā cintetvāvā dukkhī dummano hotīti. Tathā hetaṁ laddhānaṁvā labhitabbānaṁvā attano sampattīnaṁ nigguhanalakkhaṇanti vuttaṁ. Etthaca labhitabbasampattiyaṁ yassa lābhaṁ naicchati. Solabhatītivā labhissatītivā sutvāvā cintetvāvā cittavighāto issānāma. Yaṁ yaṁ attanā laddhuṁ icchati. Taṁ taṁ attanā alabbhamānakaṁ cintetvā cittavighāto macchariyaṁnāma. Na hi ete dve ekato uppajjantīti.",
  "anya-e0301n4:54": "93.Kukkuccanti ettha kiriyā kataṁ. Kucchitaṁ katanti kukataṁ. Kucchitakiriyāti attho. Paṇḍitehi ekantena ninditabbo cittappavattivisesoti vuttaṁ hoti. Atthato pana akataṁ vata me kalyāṇaṁ kataṁ pāpanti evaṁ anusocanavasena pavatto kukkucca sampayuttacittuppādoyeva, so hi tathā pavattamānopi pubbe akataṁvā kalyāṇaṁ puna kataṁ kātuṁ na sakkoti. Pubbe kataṁ vā pāpaṁ puna akataṁ kātuṁ nasakkoti. Athakho kusaladhammesu cittapariyādānāyaeva saṁvattati. Tasmā kucchitakiriyā mattattā kukatanti vuccatīti. Vuttañhetaṁ aṭṭha kathāyaṁ katākatassa sāvajjānavajjassa abhimukhagamanaṁ paṭisāronāma. Yasmā paneso kataṁvā pāpaṁ akataṁ nakaroti. Akataṁvā kalyāṇaṁ kataṁ nakaroti. Tasmā virūpo kucchito vā paṭisāroti vippaṭisāroti. Etthaca vippaṭisāroti kukkucca meva. Kukkucceca kucchite sati taṁ sampayuttacittuppādopi kucchitoyeva. Yenaca kāraṇena kukkuccaṁ kucchitaṁnāma hoti. Teneva kāraṇena so cittuppādopi kucchitonāma hotīti katvā so cittuppādova kukatapade gahetuṁ yuttoti veditabbo. Sudinnakaṇḍaṭṭhakathāyaṁ pana ayamattho ujukatova vutto. Yathāha-viññūhi akattabbatāya kucchitakiriyābhāvato kukkuccanti.",
  "anya-e0301n4:55": "[76] Vibhāvaniyaṁ pana",
  "anya-e0301n4:56": "Imamatthaṁ asallakkhetvā yaṁ vuttaṁ ‘‘kucchitaṁ katanti kukataṁ. Katākata duccaritasucarita’’nti. Taṁ na yujjatiyeva. Etena yañca tattha vuttaṁ ‘‘akataṁpi hi kukatanti voharanti. Yaṁ mayā akathaṁ. Taṁ kukatantica. Idha pana katā kataṁ ārabbha uppanno vippaṭisāracittuppādo kukata’’ntica. Taṁpi sabbaṁ paṭikkhittameva hotīti.",
  "anya-e0301n4:57": "Kukatassa yathāvuttacittuppādassa tathāpavatti hetubhāvo kukkuccaṁ. Apica, dhātupāṭhesu kucasaddaṁ saṅkocana mano vilekhanatthesu paṭhantiyeva. Tasmā kucchitena ākārena kocati saṅkocati na pāpajigucchanākārenāti kukkuco. Kucchitenavā ākārena kocati vilikhati nakilesasallīkhanā kārenāti kukkuco. Tathā pavattadhammasamūho. Sohi kucchitena akataṁ vata me kalyāṇaṁ kataṁ pāpanti evaṁ pavattena anutthunanākārena saṅkocati. Kusaladhammasamādāne cittaṁ namituṁpi nadeti. Manaṁvā vilekhati. Saddhādīnaṁ sāradhammānaṁ tanukaraṇena cittaṁ kusaladhammasamādāne pariyādinnathāmabalaṁ karoti. Tasmā kukkucoti vuccati. Yena pana dhammena yuttattā so tathā pavatto hoti. So kukkuccaṁnāma kukkucassa bhāvoti katvā. Taṁ pana yasmā pubbe akatañca kalyāṇaṁ katañca pāpaṁ ārabbha pacchā anutāpanavasena anusocanavasenaca pavattati. Tasmātaṁ pacchānutāpalakkhaṇaṁ katākatānuyocana rasanti ca vuttaṁ. Etthaca pacchānutāpalakkhaṇanti pubbe kalyāṇañca akatvā pāpañca katvā āgatattā pacchime kāle anutāpalakkhaṇanti attho. Tena kukkuccassa ekantena atītārammaṇatā siddhā hoti. Paccuppannānāgatārammaṇatāca paṭisiddhāti. Katākatā nusocanarasanti ettha katañca pāpaṁ akatañca kalyāṇanti yo jetabbaṁ. Vuttañhetaṁ mahāniddese –",
  "anya-e0301n4:58": "Dvīhākārehi kukkuccaṁ uppajjati katattā ca akatattā ca. Kathañca dvīhā.La. Akatattāca. Akataṁ me kāyasu caritaṁ. Kataṁ kāyaduccaritanti uppajjati kukkuccaṁ. Akataṁ me vacīsucaritaṁ.La. Kataṁ manoduccaritanti uppajjati kukkuccaṁ. Akatāme pāṇātipātā veramaṇī. Kato pāṇāti pātoti uppajjati kukkuccaṁ.La. Akatā me sammādiṭṭhi. Katā micchāmiṭṭhīti uppajjati kukkuccanti.",
  "anya-e0301n4:59": "Etena pana akatasucaritā rammaṇatāya kataduccaritā rammaṇatāyaca vasena kukkuccassa dvidhābhāvoyeva siddho hoti. Dvīhākārehīti hi vuttaṁ. Soca kho pubbe pāpaṁ katvā pacchā apāyabhayatajjitānañceva apāyesu patitvā pubbe attanā katakammaṁ anussarantānañca hoti. Naaññesaṁ, akataṁ me kāyasucaritaṁ. Kataṁ kāyaduccaritanti hi vuttaṁ. Yathā pana māno duvidho hoti yāthāvamāno ayāthāvamānoti. Tathā kukkuccaṁpi, yāthāvakukkuccaṁ, ayāthāva kukkuccanti duvidhaṁ hoti. Tattha ayāthāva kukkuccaṁpi uppajjamānaṁ dvīhākāreho uppajjati akataṁ vata me kalyāṇaṁ kataṁ pāpanti. Katamaṁ pana tanti. Yañca pubbe kalyāṇakammepi pāpasaññī pāpadiṭṭhi akatvā pāpakammepi kalyāṇasaññī kalyāṇadiṭṭhi katvā pacchā anusocanavasena uppajjati. Yañca pubbe kalyāṇe kalyāṇasaññī katvā pacchā pāpasaññino pāpeca pāsaññī akatvā pacchā kalyāṇasaññino uppajjati. Idaṁ ayāthāvakukkuccaṁnāma. Anavajje sāvajjasaññī, kappiye akappiyasaññī, anāpattiyaṁ āpattisaññītiādināpi yojetabbaṁ. Idañca sabbaṁ uppajjamānaṁ dvīhā kāreheva uppajjati. Tasmā dvīsueva saṅgahitanti daṭṭhabbaṁ. Yaṁ pana mahāniddeseyeva hatthakukkuccakaṁpi kukkuccaṁ. Pādakukkuccakaṁpi kukkuccaṁ. Hatthapādakukkuccakaṁpi kukkuccanti niddiṭṭhaṁ. Taṁ asaṁyata kukkuccaṁnāma. Yaṁ pana taṁ bhikkhu kukkuccāyantā napaṭiggaṇhiṁsūti vinaye āgataṁ. Yañca kathaṁ kukkuccappakatatāya āpajjati kappiye akappiyasaññitā akappiye kappiyasaññitāti āgataṁ. Taṁ vinayakukkuccaṁnāma. Taṁpana vinayasaṁsayoeva. Soca kho attano avisaye kappati nukho nonukhoti saṁsappanākārena pavatto kusala kriya cittuppādo. Sopana yesaṁ uppajjati. Tesu ye sikkhākāmā, te taṁkammaṁ nakaronti. Te sandhāya kukkuccāyantā napaṭiggaṇhiṁsūti vuttaṁ. Ye pana karontiyeva. Te kappiyavatthusmiṁpi āpattiṁ āpajjanti. Te sandhāya kukkuccappakatatāya āpattiṁ āpajjatīti vuttaṁ.",
  "anya-e0301n4:60": "94. Thiyaticittaṁ mandamandaṁ katvā ajjhottharatīti thinaṁ. Thiyiyanā thiyitattanti hi pāḷiyaṁ niddiṭṭhaṁ.",
  "anya-e0301n4:61": "95. Medhati cetasike dhamme akammaññabhūte katvā vihiṁ satīti middhaṁ. Tathā hi ārammaṇe vipphāravasena taṁ taṁ iriyā pathaṁ sandhāretvā pavattamānesu sampayuttadhammesu muggarena pothetvā viya te ārammaṇato oliyāpetvā iriyāpathaṁpi sandhāretuṁ asamatthe katvā thinaṁ cittaṁ abhibhavati. Middhaṁ cetasiketi.",
  "anya-e0301n4:62": "96.Vicikicchāti ettha. Cikicchanaṁ cikicchā. Ñāṇappaṭikā roti attho. Tikicchituṁ dukkaratāya vigatā cikicchā etāyāti vicikicchā. Sabhāvaṁ vicinantā kicchanti kilamanti etāyātivā vicikicchā. Vicikicchativā dveḷhakabhāvena pavattatīti vicikicchā. Sā nīvaraṇabhūtā, paṭirūpakāti duvidhā. Tattha buddhādīsu aṭṭhasu vatthūsu vimativasena pavattamānā nīvaraṇabhūtā. Tato aññāpana asabbaññūnaṁ tesu tesu ārammaṇesu kathaṁ nukho evaṁ nukho idaṁnukhoti vematikabhāvena pavattā sabbā vicikicchā paṭirūpakānāma. Sā pana kusalāpi hoti, akusalāpi khīṇā savānaṁ uppanna kriyābyākatāpīti. Idha pana ekantākusalabhūtā nīvaraṇavicikicchāva adhippekāti.",
  "anya-e0301n4:63": "Akusalarāsimhi paramatthadīpanā.",
  "anya-e0301n4:64": "97. Saddahatīti saddhā. Yathā acchaṁ pasannaṁ nisinnaṁ udakaṁ canda sūriyādīni rūpanimittāni suṭṭhu attani dahati. Evaṁ ayaṁ buddhaguṇā dīni suṭṭhu attani dahati dhāreti thapetivāti attho. Saddahantivā etāyāti saddhā. Saddahanamattamevavā etanti saddhā. Sāpi buddhā dīsu saddheyyavatthūsu akālussiyabhāvena pavattamānāeva idha adhippetā. Tato aññāpana titthiyesuvā titthiyadhammesu vā evarūpesu asaddheyyavatthūsu saddahanavasena pavattā okappanā saddhā paṭirūpakānāma hoti. Sā pana atthato micchādhimokkho yevāti. Yathā pana manussā hatthe asati ratanāni disvā pi-gahetuṁ na sakkonti. Vitte asati tesaṁ sabbabhogā na sampajjanti. Bīje asati sassādīni nasampajjanti. Evaṁ saddhāya asati puññakriyāvatthūni nasampajjanti. Tasmā esā hatthavittabīja sadisāti vuttā.",
  "anya-e0301n4:65": "98. Saratīti sati. Attanā katāni kattabbāni ca kalyāṇakammāvā buddhaguṇādīnivā appamajjanavasena upagacchatīti attho. Sāpi sammāsati micchāsati duvidhā hoti. Tattha sammāsati idha adhippetā. Itarā pana satiyeva na hoti. Katassa kattabbassaca pāpakammassa appamajjanavasena pavatto satipaṭirūpako akusalacittuppādoyeva. Yasmā panesā cittaṁ sabbehi akusaladhammehica rakkhituṁ kusaladhammehica yojetuṁ sakkoti. Tasmā sā rañño sabbakammika mahāamacco viya daṭṭhabbāti. Satiṁkhvāhaṁ bhikkhave sabbatthikaṁ vadāmīti hi vuttaṁ.",
  "anya-e0301n4:66": "99. Hiriyatīti hiri. Kāyaduccaritādīhi lajjati jigucchati ukkaṇṭhatīti attho.",
  "anya-e0301n4:67": "100. Tehiyeva ottappatīti ottappaṁ. Ubbijjatīti attho. Etthapi hiriottappappaṭirūpakānāma atthi, vuttañhi –",
  "anya-e0301n4:68": "Lajjitabbe nalajjanti, alajjiyesu lajjareti ca;",
  "anya-e0301n4:69": "Bhāyitabbe nabhāyanti, abhaye bhayadassinoti ca.",
  "anya-e0301n4:70": "Yasmā pana sappurisā hiriyā attani ottappenaca paresu ārakkhadevatādīsu gāravaṁ uppādetvā pāpato vajjetvā suddhaṁ attānaṁ pariharanti. Tasmā ime dve lokapāladhammāti vuttā.",
  "anya-e0301n4:71": "101. Lobhappaṭipakkho alobho. So hi yesu attano hitasaññitesu ārammaṇesu lobho lagganavasena pavattati, tesveva taṁ lobhaṁ vidhamitvā lobhavatthubhūtā bhavabhogasampattiyo gūtharāsiṁviya hīḷetvā jigucchitvā ekānekkhamma dhātunāma hutvā pavattatīti.",
  "anya-e0301n4:72": "102. Dosappaṭipakkho adoso. Sopi hi yesu attano ahitasaññitesu ārammaṇesu doso dussanavasena pavattati. Tesveva taṁdosaṁ vidhamitvā diṭṭhadiṭṭhesu sattesu puṇṇacandasadisaṁ sommahadayaṁ uppādetvā ekā abyāpādadhātu nāma hutvā pavattatīti. Ayamevaca brahmavihāresu mettāti vuttā. Amohopi idha vattabbo. Mohappaṭipakkho amoho. Sopi hi yesu dhammesuvā atthesuvā catūsu ariyasaccesuvā moho andhakāraṁ katvā pavattati. Tesveva taṁ mohaṁ vidhamitvā candasūriyasahassaṁ uṭṭhāpentoviya vijjānāma hutvā pavattatīti.",
  "anya-e0301n4:73": "103.Tatramajjhattatāti ettha attā vuccati sabhāvo. Līnuddhaccādīnaṁ ubhinnaṁ visamapakkhānaṁ majjhe pavatto attā etassāti majjhattā. Samappavatto sampayuttadhammasamūho. Tassa bhāvo majjhakkatā. Tesu tesu sampayuttadhammesu dissamānā majjhattatā tatramajjhattatā tesu tesuvā hitakammesu cittacetasikānaṁ majjhattatā tatramajjhattatā. Tathā hi sā samappavattānaṁ sampayutta dhammānaṁ ajjhupekkhanavasena samappavattānaṁ ājāneyyānaṁ ajjhupekkhanasārathīviya daṭṭhabbāti vuttā. Ayamevaca brahmavihāresu upekkhāti vuttā.",
  "anya-e0301n4:74": "104. Kāyappassaddhādīsu kāyoti vedanādikkhandhattaya saṅkhāto cetasikasamūho vuccati. Cittanti sobhaṇacittaṁ. Kāyassa passaddhi kāyappassaddhi. Cittassa passaddhi cittappassaddhītiādinā samāso. Passambhanaṁ passaddhi. Santasītalabhāvoti attho. Yesaṁ idaṁ dvayaṁ dubbalaṁ hoti. Te puññakammesu cittasukhaṁ napindanti. Bahiddhāeva nesaṁ cittaṁ pakkhandati. Santatte pāsāṇapiṭṭhe thapitamacchoviya hoti. Yesaṁ pana balavaṁ hoti. Teyeva tattha taṁ vindanti. Tesaṁ cittaṁ sītale udake pakkhitta maccho viya hoti.",
  "anya-e0301n4:75": "105. Lahubhāvo lahutā. Agarutā adandhatāti attho. Yesaṁ idaṁ dubbalaṁ. Tesaṁ cittaṁ puññakammesu napasāreti saṅkocati. Tattapāsāṇe pakkhittapadumapupphaṁ viya hoti. Yesaṁ pana balavaṁ. Tesaṁ cittaṁ tattha pasāreti. Sītale udake pakkhitta padumapupphaṁ viya hoti.",
  "anya-e0301n4:76": "106. Mudubhāvo mudutā. Yesaṁ idaṁ dubbalaṁ. Tesaṁ cittaṁ puññakammesu thaddhaṁ hoti. Verīnaṁ majjhe gatamahāyodhoviya hoti. Yesaṁ pana balavaṁ. Tesaṁ cittaṁ tattha mudu hoti. Viyaññātīnaṁ majjhe gatamahāyodho viya hoti.",
  "anya-e0301n4:77": "107. Kammani sādhu kammaññaṁ. Tadeva kammaññatā. Yesaṁ idaṁ dubbalaṁ. Tesaṁ cittaṁ puññakammesu yathicchitaṁ thapetuṁ nalabbhati, vikkirati. Paṭivāte khittathusamuṭṭhiviya hoti. Yesaṁ pana balavaṁ. Tesaṁyeva taṁ tattha yathicchitaṁ thapetuṁ labbhati navikkirati. Paṭivāte khittasuvaṇṇakkhandhoviya hoti.",
  "anya-e0301n4:78": "108. Paguṇassa bhāvo pāguññaṁ. Tadeva pāguññatā. Yesaṁ idaṁ dubbalaṁ. Tesaṁ cittaṁ puññakammesu vikampati vihaññati. Gambhīre udake khittavānaroviya hoti. Yesaṁ pana balavaṁ, te saṁ taṁ tattha navikampati navihaññati. Gambhīre udake khitta kumbhilo viya hoti.",
  "anya-e0301n4:79": "109. Ujueva ujukaṁ, ujukassa bhāvo ujukatā. Yesaṁ idaṁ dubbalaṁ. Tesaṁ cittaṁ puññakammesu visamagahikaṁ hoti. Kadāci līnaṁ. Kadāci uddhaṭaṁ. Kadāci onataṁ. Kadāci unnataṁ. Surāmadamattassa maggagamanaṁ viya hoti. Yesaṁ pana balavaṁ, tesaṁ taṁ vuttavipariya yena veditabbanti.",
  "anya-e0301n4:80": "110. Etthaca siddhesupi cittappassaddhādikesu vuttesu visuṁ kāyappassaddhādīnaṁ vacanaṁ tesaṁ vasena rūpakāyassapi passaddhādi dīpanatthanti veditabbaṁ. Tattha taṁ taṁ suttantaṁ sutvā gelaññavuṭṭhā nādīsu rūpakāyassa passaddhabhāvo pākaṭo iddhimantānaṁ iddhiyā ākāsagamanādīsu lahu bhāvo. Kāyaṁ khuddakaṁ vā mahantaṁ vā katvā nimminanesu mudubhāvo. Antopathaviyaṁvā antopabbate suvā asajjamānaṁ katvā gamanādīsu kammaññabhāvo. Nāgavaṇṇaṁvā garuḷavaṇṇaṁvā katvā nimminanādīsu paguṇabhāvo tesveva sabbesu yathānimmitavasena cirappavattibhāvesu ujukabhāvo pākaṭo hotīti veditabbo. Samaṁ dhārentīti sādhāraṇā, sabbehi sobhaṇacittehi, tesaṁvā sādhāraṇā sobhaṇa sādhāraṇā.",
  "anya-e0301n4:81": "111.Sammāvācāti ettha tividhā sammāvācā kathā, cetanā, virativasena, tattha atthadhammappaṭisaṁyuttā subhāsitā vācā kathā sammāvācānāma. Taṁsamuṭṭhāpikā kusalakriyacetanā cetanāsammāvācānāma. Yā pana musāvādā veramaṇādīni sikkhāpadāni samādiyantassavā adhiṭṭhahantassavā sampattaṁ vatthuṁ avītikkamantassavā pāpaviramaṇākārena cittassa pavatti. Ayaṁ virati sammāvācānāma. Sā idha adhippetā. Sammā vadanti etā yāti sammāvācā. Etāyāti cettha karaṇatthe hetuatthe vā karaṇavacanaṁ daṭṭhabbaṁ. Tattha vācāya sikkhāpadāni samādiyantassa samādānavacanāni sandhāya karaṇattho hetuattho ca yujjati. Tato yathāsamādinnānivā yathādhiṭṭhitānivā sikkhāpadāni suṭṭhurakkhāmāti yāni anavajjānieva vacanāni vadantā vicaranti. Tāni sandhāya karaṇatthānukūlo hetu atthoyeva yujjatīti. Athavā, tathā vadantuvā māvā. Ayaṁpana vadamānesu sati tesaṁ sammā vattuṁeva deti. Namicchā vattunti katvā sammā vācātveva vuccati. Apica, ayaṁ vacīduccaritānaṁ pajahanavasena pavattamānā vacīdvārasuddhiyā eva hotīti sammāvācāti vuccatīti.",
  "anya-e0301n4:82": "112.Sammākammantopi tividho kriyā, cetanā, virati vasena. Tattha yaṁkiñci anavajjaṁ kammaṁ karontassa kāyikakriyā kriyākammantonāma. Taṁsamuṭṭhāpikā cetanā cetanākammanto nāma. Yā pana pāṇātipātā veramaṇādīni sikkhāpadāni samādi yantassavā adhiṭṭhahantassavā sampattaṁ vatthuṁ avītikkamantassavā pāpaviramaṇākārena cittassa pavatti. Ayaṁ virati sammākammanto nāma. Sammā karonti etenāti sammākammaṁ, tadeva sammā kammanto suttanto vanantoviya. Sesamettha vuttanayameva.",
  "anya-e0301n4:83": "113.Sammāājīvopi vīriya, virativasena duvidho. Tattha pakatiyā anavajjāni kasikammādīnivā bhikkhācariyādīnivā katvā jīvitaṁ kappentānaṁ uṭṭhānabalasaṅkhāto vāyāmo vīriyasammāājīvonāma. Yā pana ājīvasuddhiṁ apekkhitvā attano ājīvasīlavipattikāraṇāni kāyavacīduccaritāni pajahantānaṁ pāpaviramaṇākārena cittassa pavatti. Ayaṁ virati ājīvonāma. Ayamidhādhippeto. Sammā ājīvanti jīvitaṁ pavattenti etenāti sammāājīvo. Sesamettha vuttanayamevāti.",
  "anya-e0301n4:84": "114. Ekekāpi cettha sampatta virati, samādāna virati, samucchedavirativasena tividhā. Tattha yā sikkhāpadāni asamā diyitvāvā samādinnānipivā tāni anapekkhitvā kevalaṁ hiri ottappabaleneva sampattaṁ vatthuṁ avītikkamantānaṁ uppannā virati. Ayaṁ sampattaviratināma. Sā paccuppannārammaṇāyeva. Pañcasikkhā padā paccuppannārammaṇāti hi vuttaṁ. Yā pana sikkhāpadāni samādi yantassavā adhiṭṭhahantassavā yathāsamādinnānivā yathādhiṭṭhitāni vā suṭṭhurakkhāmīti sampatta vatthuṁ apītikkamantassavā uppannā. Ayaṁ samādānaviratināma. Sā pana paccuppannārammaṇāvā hoti anāgatārammaṇāvā. Tathā hi pañcasikkhāpadā paccuppannārammaṇāti idaṁ sampattavirativasena vuttanti aṭṭhakathāyaṁ vuttaṁ. Maggakkhaṇe pana sabbaduccaritānaṁ paccayasamucchedavasena uppannā samucchedaviratināma. Sā pana nibbānārammaṇāeva. Phalaviratipi ettheva saṅgahitāti. Tattha lokiyaviratiyo jīvitindriyādīni vītikkamitabbavatthūni ārammaṇaṁ katvā pāṇātipātādīni viramitabbavatthūni pajahanti. Lokuttaraviratiyo pana nibbānaṁ ārammaṇaṁ katvā tāniyeva viramitabbavatthūni pajahantīti daṭṭhabbaṁ.",
  "anya-e0301n4:85": "115. Paradukkhe sati kāruṇikānaṁ hadayakhedaṁ karotīti karuṇā. Kirativā paradukkhaṁ vikkhipati, kiṇātivā paradukkhaṁ hiṁsatīti karuṇā. Kirīyati dukkhitesu pasārīyatītivā karuṇā. Apica kali uṇāti chedo. Kalīti dukkhaṁ vuccati, yathā-kali sambhave bhaveti. Kalītivā pāpapi parājayopi vuccati. Pāpe kali parājayeti hi vuttaṁ. Sabbañcetaṁ kāruṇikā naṁ kāruññahetubhūtameva hoti. Iti kaliṁ dukkhaṁvā pāpaṁvā sabbasampattito parājayaṁvā sattehi avanti rakkhanti, sattevā tato vidhakalito avanti rakkhanti kāruṇikā janā etāyāti karuṇā.",
  "anya-e0301n4:86": "116. Parasampattiṁ disvā modanti etāyāti muditā. Natthi pamāṇaṁ etesanti appamāṇā, sattā. Appamāṇesu bhavāti appamaññā. Etāhi ettakesuyeva sattesu pavattetabbā. Na ito aññesūti evaṁ paricchedappamāṇassa abhāvā ekasmiṁ satte pavattāpi appamaññāevanāma hontīti.",
  "anya-e0301n4:87": "[77] Ṭīkāsu pana",
  "anya-e0301n4:88": "Appamāṇasattā rammaṇattā appamāṇā. Tāeva appamaññāti vuttaṁ. Taṁ na sundaraṁ.",
  "anya-e0301n4:89": "117. Paññindriyanti heṭṭhā vutto amohoeva. So hi pajānanaṭṭhena paññā, adhipatiyaṭṭhena indriyañcāti katvā paññindriyanti vuccatīti.",
  "anya-e0301n4:90": "Sobhaṇarāsimhi paramatthadīpanā.",
  "anya-e0301n4:91": "118.Ettāvatātiādi tiṇṇaṁ rāsīnaṁ saṅgaho. Evaṁ dvipaññāsa sarūpaṁ dassetvā idāni cetoyuttappakāraṁ dassento tesantiādimāha. Ito cetasikānaṁ sarūpadassanato paraṁ tesaṁ cittāviyuttānaṁ cittena aviyuttānaṁ cetasikānaṁ cittuppādesu paccekaṁ sampayogo tathāyogaṁ vuccateti yojanā. Cittuppādesūti cittesu icceva attho. Uppajjanti cetasikā etesūti uppādā. Cittānieva uppādā cittuppādāti katvā. Dvipañcaviññāṇānaṁ sabbadubbalattā tesu cha pakiṇṇakā nuppajjanti. Bhāvanābalena pahīnattā vitakko dutīyajjhānikādīsu, vicāro tatīyajjhānikādīsu, pīti catutthajjhānikādīsu nuppajjati. Sanniṭṭhānasabhāvattā adhimokkho asanniṭṭhānasabhāve vicikicchā citte nuppajjati. Vīriyaṁ balanāyakattā dubbalesu pañcadvārāvajjanā dīsu soḷasacittesu nuppajjati. Pīti sampiyāyanasabhāvattā domanassupekkhā sahagatesu nuppajjati. Chando icchāsabhāvattā icchārahitesu ahetukesu momūhacittesuca nuppajjatīti āha pakiṇṇakesupana vitakko.La. Momūhavajjitacittesūti. Te pana cittuppādā pakiṇṇakavivajjitā sapakiṇṇakāti sambandho.",
  "anya-e0301n4:92": "119.Akusalesūti akusalacetasikesu. Sabbākusala sādhāraṇānāma. Tasmā sabbesupi dvādasākusalacittesu labbhantīti yojanā.",
  "anya-e0301n4:93": "[78] Vibhāvaniyaṁ pana",
  "anya-e0301n4:94": "Pacchimaṁ purimassa samatthanavacananti adhippetaṁ. Taṁ na sundaraṁ.",
  "anya-e0301n4:95": "Idañhi ṭhānaṁ cittesu labbhamānatādassanapadhānanti. Yasmā pana sabbāni akusalacittāni imehi catūhi vinā nuppajjanti. Na hi tāni pāpesu ādīnavaṁ passitvā ṭhitānaṁ uppajjanti. Naca tehi lajjāyavā bhayenavā ukkaṇṭhitānaṁ. Nāpi kusalesu dhammesu samāhitānanti. Tasmā te sabbesu tesu labbhantīti. Yasmāca diṭṭhimānā khandhesu assādaṁ amuñcitvāva tesu tathā tathā āmasitvā pavattanti. Tasmā te lobhamūlacittesveva uppajjanti. Tattha uppajjantesu pana tesu diṭṭhi khandhesu attaggāhaṁ daḷhaṁ gahetvā taṁ attaṁ niccatādīhi micchāsabhāvehieva parāmasantī pavattati. Māno pana khandhe ahanti daḷhaṁ gahetvā taṁ gahitākāraṁ seyya tādīhieva āmasanto pavattati. Tasmā te āmasanākārato asadisavuttinoeva hontīti āha. Diṭṭhicatūsu.La. Vippayuttesūti. Ye pana diṭṭhigatikā diṭṭhiyā yathāgahitaṁ attānameva ahanti gaṇhanti. Tesaṁpi diṭṭhimānā āmasanākāraṁ patvā asadisavuttikāeva honti. Na hi mānassa viya diṭṭhiyā atta saṁpaggahaṇe byāpāro atthi. Na ca diṭṭhiyā viya mānassa dhammānaṁ ayāthāvapakkhaparikappaneti. Teneva hi ahaṁgāho māno anāgāmīnaṁpi pavattati. Attaggāhabhūtā pana diṭṭhi puthujjanāna mevāti.",
  "anya-e0301n4:96": "[79] Vibhāvaniyaṁ pana",
  "anya-e0301n4:97": "‘‘Mānopi ahaṁmānavasena pavattanato diṭṭhisadisova pavattatīti diṭṭhiyā saha ekacittuppāde napavattatī’’ti vatvā kesara sīho pamāya taṁ atthaṁ sādheti. Taṁ na sundaraṁ.",
  "anya-e0301n4:98": "Sadisappavatti hi nāma sahapavattiyā eva kāraṇanti. Macchariyaṁ pana attasampattīsu lagganalobhasamuṭṭhitaṁpi tāsaṁ parehi sādhāraṇabhāvaṁ asahanākārena pavattattā ekantena paṭighasampa yuttameva hotīti vuttaṁ doso.La. Cittesūti. Akammañña lakkhaṇaṁ thinamiddhaṁ kammaññasabhāvesu asaṅkhārikesu nasambhavatīti vuttaṁ thinamiddhaṁ pañcasu sasaṅkhārika cittesūti. Cattāro sabbā kusalasādhāraṇā. Tayo lobha diṭṭhimānā. Cattāro dosādayo. Dvayaṁ thinamiddhaṁ. Vicikicchā cittecāti casaddo avadhāraṇe. Vicikicchācitteevāti attho. Catuddasa akusala cetasikā.",
  "anya-e0301n4:99": "120.Sobhaṇesūti sobhaṇacetasikesu. Lokuttare aṭṭhaṅgikamagge tīsu khandhesu paññākkhandhe sammāsaṅkappo nāma sammādiṭṭhipacchimakova hoti. Tasmā pādakajjhānādivasena tasmiṁ asatipi paññākkhandho naparihāyati. Sīlasamādhikkhandhadhammesu pana eko ekassa kiccaṁ nasādheti. Tasmā lokuttara maggo sattaṅgikato heṭṭhā napavattatīti āha viratiyo pana tissopi.La. Labbhantīti. Niyatāva ekatova sabbathāpi labbhantīti yojanā. Tattha niyatāvāti na lokiyesuviya kadācieva labbhanti. Athakho sabbadāpi niyatā hutvāva labbhanti. Kasmā, lokuttaradhammānaṁ niccaṁ sīlesu paripūrakāritāvasena pavattattā. Na hi te lokiyā viya kadāci dānavasena kadāci sutapariyattivasena kadāci kasiṇabhāvanādivasena pavattantīti. Ekato vāti nalokiyesu viya visuṁ visuṁ labbhanti. Athakho tissopi ekato hutvāva labbhanti. Kasmā, abhinnārammaṇattā. Na hi te lokiyā viya vītikkamitabbavatthusaṅkhātāni jīvitindriyādīni nānārammaṇāni ārabbha pavattanti. Ekaṁpana nibbānameva ārabbhapavattantīti. Sabbathāpīti na lokiyesu viya ekade sappahānavasena labbhanti. Athakho tissopi anavasesa duccarita durājīvappahānākārena labbhanti. Lokiyesuhi sakiṁ uppannā sammāvācā catubbidhāni vacīduccaritāni sabbāni ekato pajahituṁ nasakkoti. Musāvādavirati musāvādameva pajahituṁ sakkoti. Na itarāni. Musāvādaṁpi samūlaṁ sānusayaṁ pajahituṁ nasakkoti. Tathā pisuṇavācā virati pisuṇavācameva pajahituṁ sakkoti. Na itarāni. Pisuṇavācaṁpi samūlaṁ sānusayaṁ pajahituṁ na sakkoti. Sabbaṁ vitthāretabbaṁ. Lokuttaresu pana sakiṁ uppannā sammāvācā sabbāni vacīduccaritāni samūlāni sānusayāni pajahati. Sakiṁ uppanno sammākammanto sabbāni kāyaduccaritāni samūlāni sānusayāni pajahati. Sakiṁ uppanno sammāājīvo sabbāni ājīvahetukāni kāyavacīduccaritāni samūlāni sānusayāni pajahati. Iti tisso lokuttaresueva sabbathāpi labbhantīti. Visaddo avayavasampiṇḍanattho. Sakiṁ uppannā ekā sammāvācā musāvādappahānavasenāpi labbhati. Nakevalañca tappahānavaseneva. Athakho pisuṇavācāpahānavasenapi labbhatīti sabbaṁ vattabbaṁ. Etthaca duccaritāni samūlāni sānusayānīti ettha kāyavacīcopana bhāgiyāni kāmarāgānusayādīni uparimaggavajjhāni kilesajātāni arūpasekkhānaṁpi santiyeva. Kāmarūpasekkhānaṁ pana vattabbameva natthi. Tasmā tesaṁ pajahanavasena uparimagga phalaviratīnaṁ duccaritappahānaṁ daṭṭhabbaṁ. Kāmāvacarakusalesveva, napana kāmāvacaravipākakriyacittesu, nāpimahaggatacittesūti adhippāyo. Kāmāvacarakusalesupi kāmabhūmiyaṁ uppannesueva, narūpārūpabhūmiyaṁ uppannesu. Na hi brahmānaṁ viramitabbavatthu saṅkhātāni kāyavacīduccaritānināma atthi. Naca lokiyaviratiyo viramitabba vatthurahitesu puggalesu pavattantīti. Upari chakāmāvacaradeve supi napavattantīti vadanti. Taṁ kathāvatthumhi vicāritameva. Yadi evaṁ manussalokepi tīsu heṭṭhimaphalaṭṭhesu tāsaṁ appavatti āpajjati. Na hi tesaṁpi pāṇātipātādīni viramitabbavatthūnināma atthīti. Saccaṁ, idha pana sattavidhaāpattikkhandhāpi viramitabbavatthuṭṭhāne ṭhitā. Tathā tividhakuhanavatthūnica. Tānica kānici tesaṁ phalaṭṭhānaṁpi sādhāraṇānieva. Manussānañca yāni kānici tassa tassa samādinnassa sikkhāpadassa vatthūnipi viramitabbavatthūnieva. Yānipi kāmasekkhānaṁ kāyavācā vipphandanakarāni kilesajātāni samucchedaviratīnaṁ vatthubhūtāni santi. Tāni tesaṁ tadaṅga viratīnaṁpi vatthūnievāti. Kadāci sandissantīti samādānasampattaviratīnaṁ aññataravasena pavattakāleeva sandissanti. Evaṁ sandissa mānāpi bhinnārammaṇattā naekato hutvā sandissantīti vuttaṁ visuṁ visunti. Visuṁvisuṁ sandissamānāpi ekekaduccaritappahānavaseneva sandissanti. Na lokuttaresu viya sabbathāpīti daṭṭhabbaṁ.",
  "anya-e0301n4:100": "121. Appanāpattānaṁ appamaññānaṁ somanassasahagatabhāvova vibhaṅge vuttoti vuttaṁ pañcamajjhānavajjitamahaggatacittesūti. Etāhi parasattānaṁ hetu adhimattabyāpārā honti, tasmā atisantāya nibyāpārāya pañcamajjhānupekkhāya saha napavattantīti. Appanāpubbabhāgabhūtānaṁ pana tāsaṁ upekkhāvedanāyapi sampayogo aṭṭhakathāyaṁ anuññātoyevāti vuttaṁ kāmāvacara.La. Cittesucāti. Kadācīti kāruññappakatikassa anissukinoca paresaṁ vipattisampattidassanakāle. Nānāhutvā jāyantīti tesaṁ vipattidassanakāle anukampanavasena karuṇā eva jāyati, namuditā. Sampattidassanakāle pana modanavasena muditāva jāyati, nakaruṇāti evaṁ visuṁ visuṁ hutvā jāyantīti attho. Yasmā panetā dosasamuṭṭhitānaṁ vihiṁsā aratīnaṁ nissaraṇabhūtāti suttantesu vuttā. Domanassapaṭipakkhañcaso manassameva hoti. Tasmā tāsaṁ appanāpubbabhāgabhūtānaṁpi niccaṁ somanassayogameva keci icchantīti vuttaṁ upekkhāsahagatesu.La. Keci vadantīti. So pana tesaṁ vādo aṭṭhakathāyapi saha viruddho. Tasmā taṁ bahū viññuno na sampaṭicchantīti katvā sovādo therena kecivādonāma kato. Yasmāca sabbesaṁpi lokiya lokuttarajjhānānaṁ pubbabhāga bhāvanā nāma appanāsannakāleeva somanassajjhānānaṁ pubbabhāgā somanassasahagatā honti. Upekkhājhānānaṁ pubbabhāgā upekkhāsahagatā honti. Anāsannakāle pana sabbesaṁpi tesaṁ pubbabhāgā kadāci somanassasahagatā, kadāci upekkhāsahagatāhonti. Tasmā so vādo kecivādova kātuṁ yuttoti. Etthaca sabbānipi samathavipassanābhāvanācittānināma ādimhi yebhuyyena upekkhāsahagatānieva bhaveyyuṁ, yadiyi tāni āditoyeva paṭṭhāya somanassasahajātāni siyuṁ. Tadā ime sattā so manassajātesu kammesu anabhiratānāma natthīti aññaṁ kammaṁ chaḍḍetvā bhāvanākammameva anuyuñjeyyunti. Pacchā pana attano bhāvanāya pubbāpariyavisesadassanakāleeva somanassa sahajātāni bhavanti. Paṭikūlā rammaṇesu pana asubhabhāvanācittesu dukkhitasattārammaṇesuca karuṇābhāvanācittesu vattabbameva natthi. Apica imā karuṇāmuditānāma pakatikālepi uppajjantiyeva. Tāsu pana muditā tāva iṭṭhasampattivisayāti sāyebhuyyena somanassa sahajātāti yuttametaṁ. Karuṇā pana aniṭṭhavipattivisayāti sā yebhuyyena upekkhāsahajātā eva siyā. Naca etā parasattahetu adhimatta byāpārāti katvā upekkhāvedanāya saha viruddhāevāti sakkā vattuṁ. Sā hi appanaṁ apattā vedanupekkhānāma ārammaṇarasānubhavaneeva nibyāpārāhoti. Na aññakiccesu. Tathā hi sattā upekkhāsahagata cittehi adinnaṁpi ādiyanti, dānaṁpi denti, aññānipi mahantāni puññāpuññakammāni karontiyevāti. Tasmā appanā pattānaññeva tāsaṁ vedanupekkhāya saha viruddhabhāvo vattuṁ yuttoti.",
  "anya-e0301n4:101": "[80] Ettāvatā yaṁ vuttaṁ vibhāvaniyaṁ",
  "anya-e0301n4:102": "‘‘Karuṇāmuditā bhāvanākāle appanāvīthito pubbe paricayavasena upekkhāsahagatacittehipi parikammaṁ hoti. Yathātaṁ paguṇaganthaṁ sajjhāyantassa kadāci aññavihi tassāpi sajjhāyanaṁ, yathāca paguṇavipassanāya saṅkhāre sammasantassakadāci paricayabalena ñāṇavippayuttacittehipi sammasananti upekkhā sahagatakāmāvacaresu karuṇā muditānaṁ asambhavavādo kecivādo kato’’ti. Taṁ paṭikkhittaṁ hotīti daṭṭhabbaṁ.",
  "anya-e0301n4:103": "Kiñcāpi kasiṇanimittādīni ārammaṇāni agambhīrānieva honti. Tathāpi yogakammabalena cittasamādhānabalena kilesa dūrībhāvenaca tadārammaṇesu jhānacittesu ñāṇaṁ ekantena pavatta tiyevāti āha sabbesupi pañca.La. Cittesucāti.",
  "anya-e0301n4:104": "122. Tayo viratidhammā. Dvayaṁ appamaññāyugaḷaṁ. Evaṁ so bhaṇacetasikā sobhaṇesveva cittesu catudhā catūhi pakārehi sampayuttāti yojanā. Idāni sabbesaṁpi ceto yuttānaṁ niyatā niyatayogivibhāgaṁ dassetuṁ issātiādimāha. Karuṇā ādi yassāti karuṇādi. Appamaññā dvayaṁ. Issāmaccherakukkuccānica viratiyoca karuṇādica issāmacche rakukkuccaviratikaruṇādayo. Te nānāca jāyanti, kadācica jāyanti. Mānoca kadācieva jāyati. Thinamiddhañca tathā kadāci eva jāyati. Jāyamānaṁ pana aññamaññaṁ saheva jāyati. Nanānāti yojanā. Etthaca appamaññāviratīnaṁ nānā kadāci yogo heṭṭhāca vutto. Uparica vakkhati. Issādīnaṁca upari vakkhati. Mānathinamiddhānaṁ pana idha vattabboti. Tattha māno catūsu diṭṭhivippayuttesu labbhamānopi kadāci tesaṁ seyyo hamasmītiādinā pavattakāleeva labbhati, naaññadā. Thinamiddhaṁ pañcasu sasaṅkhārikesu labbhamānaṁpi kadāci tesaṁ niddātibhūtavasena akammaññatāya pavattikāleeva labbhati. Na aññadā. Tadā labbhamānaṁpana dvayaṁ saheva labbhati. Na nānāti.",
  "anya-e0301n4:105": "[81] Vibhāvaniyaṁ pana",
  "anya-e0301n4:106": "‘‘Thinamiddhaṁ kadāci issāmaccherakukkuccehiceva mānenaca saha jāyati. Kadāci tehi tenaca nānā jāyatī’’ti yojanā vuttā. Sā sārato na paccetabbā.",
  "anya-e0301n4:107": "Na hi tehi tenaca tassa sahabhāvo nānābhāvoca kiccārammaṇavirodhāvirodhabhāvena siddhoti.",
  "anya-e0301n4:108": "Yāca ṭīkāyaṁ",
  "anya-e0301n4:109": "Mānoca thinamiddhañca kadāci nānā jāyati. Kāraṇaṁ vuttameva. Yojanā vuttā. Sāpi na sundarā. Kadāci sahajāyatīti.",
  "anya-e0301n4:110": "Yathāvuttānusārenāti sattasabbatthayujjantītiādinā vuttappakāraṁ anusārena sesāti ekādasahi aniyata yogīhi avasesā ekacattālīsadhammā. Te yathāvuttānusārena attanā labbhamāna cittuppādesu aniyatayogino veditabbāti yojanā.",
  "anya-e0301n4:111": "123. Evaṁ cetasikānaṁ yogaṭṭhānaparicchindanavasena sampayoganayaṁ dassetvā idāni yuttadhammarāsiparicchindanavasena saṅgaha nayaṁ dassento saṅgahañcātiādimāha. Idāni tesaṁ saṅgahañca yathārahaṁ pavakkhāmīti yojanā. Chattiṁsātiādi saṅgahanayassa uddesagāthā. Sattapaññattārammaṇā appamaññā nibbānā rammaṇesu nalabbhantiti vuttaṁ appamaññāvajjitāti tathā aṭṭhasu dutīyajjhānikacittesu vitakkavajjā aññasamānā dvādasaceta sikā appamaññāvajjitā tevīsati sobhaṇacetasikāceti pañcattiṁsa dhammā saṅgahaṁ gacchantītiādinayaṁ tathāsaddena niddisati. Teevāti vitakka vicāra pītisukhavajjā upekkhāsahagatā te eva tettiṁsadhammā. Aṭṭhasūti ettha aṭṭhaca aṭṭhaca aṭṭhāti ekasesaniddeso, vicchālopaniddesovā daṭṭhabbo. Pañcakajjhāna vasenāti pāḷiyaṁ pañcakanayena vuttassa jhānabhedassa vasena, catukkanayena vuttassa jhānabhedassa vasena pana catudhāva saṅgaho hotīti adhippāyo. Dvīsu rūpapathamajjhānalābhīsu dutīyajjhānaṁ uppādentesu mando vitakkamo atikkamituṁ sakkoti. Tassa caturaṅgikaṁ dutīyajjhānaṁ uppajjati. Tikkhapañño pana vitakka vicāre ekato atikkamituṁ sakkoti. Tassa tiyaṅgikaṁ dutīyajjhānaṁ uppajjatīti ayaṁ tesaṁ nayānaṁ viseso.",
  "anya-e0301n4:112": "124. Kiccārammaṇaviruddhattā viratiyo mahaggatesu nuppajjantīti āha viratittayavajjitāti. Viratiyo hi kāyavacī visodhanakiccā honti. Mahaggatajjhānāni pana suvisuddhakāyavacī payogasseva cittavisodhanakiccāni. Viratiyoca vītikkamitabba vatthuṁvā nibbānaṁvā ārabbha pavattanti. Mahaggatajjhānāni pana paññatti yovā mahaggatadhammevāti.",
  "anya-e0301n4:113": "125. Kiccārammaṇavi ruddhattāyeva viratiappamaññāyo ekasmiṁ citte dve nalabbhantīti vuttaṁ. Appamaññā viratiyo panettha.La. Yojetabbāti. Viratiyo ekantena dussilyappahāna kiccattā tappahāna kiccarahitesu lokiyābyākatesu nalabbhantīti vuttaṁ virativajjitāti. Pañcasikkhāpadā kusalāyevāti hi pāḷiyaṁ vuttaṁ. Idañca lokiyasikkhāpadāni sandhāya vuttanti daṭṭhabbaṁ. Appamaññānaṁ sattapaññattārammaṇattā mahāvipākānañca ekanta parittārammaṇattā tāsaṁ tesu sambhavo natthīti vuttaṁ appamaññā virativajjitāti. Nanu kāmakusalaṁ sattapaññattādi ārammaṇaṁpi hotīti tabbipākenapi tena sadisā rammaṇena bhavitabbanti. Na. Vikapparahitattā. Paññattiyo hi avijjamānattā mahaggatānuttaradhammāca saṇhasukhumadhammattā tathā tathā vikappetvāvā paṭivijjhitvāvā gaṇhantānaṁ kusalādīnaṁ eva ārammaṇabhūtā honti. Kāmavipākāni pana sayaṁ atidubbalatāya ārammaṇaṁ vikappetvā vigahetuṁ nasakkonti, kuto paṭivijjhitvā gahetuṁ. Tasmā tāni paññattiyovā mahaggatānuttaradhammevā ālambituṁ na sakkontīti daṭṭhabbaṁ. Mahaggatavipākāni pana vikapparahitānipi appanāpattakammavise sanibbattattā bhāvanābalanimmitāni paññattivisesāni ālambituṁ sakkontīti.",
  "anya-e0301n4:114": "[82] Vibhāvaniyaṁ pana",
  "anya-e0301n4:115": "Kāmataṇhādhinakammajanitattā kāmavipākāni kāmataṇhāya ārammaṇabhūte kāmadhammeeva ālambituṁ labhantīti adhippāyena ‘‘kāmataṇhādhinassa phalabhūtattā’’ti vatvā dāsiputtopamāya tadatthaṁ vibhāveti. Taṁ vicāretabbaṁ.",
  "anya-e0301n4:116": "Evañhi sati mahaggatavipākānipi rūpārūpataṇhādhina kammajanitāni eva hontīti tānipi rūpārūpataṇhānaṁ ārammaṇabhūte mahaggata dhammeeva ālambeyyunti. Apica, kāmataṇhāpi kāmadhammeeva ārammaṇaṁ karoti. Na paññattidhammeti natthi. Naca itthipurisādi hattha pādādi paññattīsu assādavasena pavattā taṇhā kāmataṇhā nāma nahotīti atthi. Subheti kusale. Maneti niddhāraṇe bhummaṁ. Subhe kriye pāketi niddhāraṇīyaṁ daṭṭhabbaṁ. Sahetu. La. Mane dvādasadhāva saṅgahotivā yojetabbaṁ. Navijjantetthāti vajjitānaṁ saṅgaho. Etthāti sobhaṇacittesu. Dvayanti viratiappamaññādukaṁ. Anuttareti visesakānaṁ saṅgaho. Jhāna dhammāti vitakkādayo. Majjhime mahaggate appamaññāca jhānadhammā ca. Parittesu kāmasobhaṇesu appamaññāca virati ñāṇapīti yoca visesakā, saṅgahanaya bhedakārakāti attho.",
  "anya-e0301n4:117": "126. Sattarasadhammā lobhadiṭṭhīhi saddhiṁ ekūnavīsati hutvā saṅgahaṁ gacchantīti yojanā. Pītivajjitā aññasamānā dvādasa cetasikā akusalasādhāraṇā cattārocāti soḷasadhammā lobhadiṭṭhīhi saha aṭṭhārasa hutvā saṅgahaṁ gacchantīti yojanā. Issāmacchariya kukkuccāni kiccato ārammaṇato ca bhinnāni hontīti vuttaṁ issā.La. Yojetabbānīti. Sabbesupi akusalacittuppādesu sampayuttadhammā dhammato asadisāeva honti. Gaṇanato pana ekacce ekaccehi sadisā eva hontīti vuttaṁ dvādasa.La. Saṅgahitābhavantīti. Etthaca pañcasu asaṅkhārikesu pathamadutīyesu ekūnavīsati. Tatīyacatutthesu aṭṭhārasa. Pañcame vīsati. Pañcasu sasaṅkhārikesu pathamadutīyesu ekavīsati. Tatīyacatutthesu vīsati. Pañcame dvāvīsati. Momūhadvaye pannarasāti evaṁ akusalesu satta saṅgahā bhavanti. Tenāha ekūnavīsātiādiṁ. Sādhāraṇāti sabbā kusalasādhāraṇā. Samānāti aññasamānā. Apareti chandapītiadhimokkhe thapetvā ekacce.",
  "anya-e0301n4:118": "127.Hasanacitteti hasituppādacitte. Voṭṭhabbaneti manodvārāvajjane. Sukhasantīraṇeti somanassa santīraṇe. Mano dhātuttikā hetuka paṭisandhi yugaḷeti pañcadvārāvajjana sampaṭicchanadvayasaṅkhāte manodhātuttikeceva upekkhā santīraṇa dvayasaṅkhāte ahetuka paṭisandhiyugaḷeca. Sabbattha sabbesu ahetukesu satta, tato sesā pakiṇṇakā pana yathārahaṁ yujjanti, iti tettiṁsa vidhasaṅgaho mayā vuttoti yojanā.",
  "anya-e0301n4:119": "128. Idāni ayaṁ cetasikaniddesoti katvā cittassa viya ekassapi cetasikassa bhūmijāti sampayogādi bhedena vibhāgo kathetabboti taṁ dassetuṁ antimagāthamāha. Itthaṁ iminā yathāvuttappakārena cittāviyuttānaṁ cetasikānaṁ soḷasavidhaṁ sampayogañca tettiṁsavidhaṁ saṅgahañca ñatvā tesaṁ yathā yogaṁ cittena samaṁ bhedaṁ uddiseti yojanā. Phasso tāva ekūnanavutiyā ekavīsasatesuvā cittesu yuttattā ekūnanavuti ekavīsasatavidhevāti evaṁ dvipaññāsacetasike visuṁ visuṁ uddharitvā yathāyogaṁ bhūmijātisampayogādibhedehi tesaṁ vibhāgaṁ katheyyāti attho.",
  "anya-e0301n4:120": "Iti paramatthadīpaniyānāma abhidhammatthasaṅgahassa",
  "anya-e0301n4:121": "Catutthavaṇṇanāya cetasika saṅgahassa",
  "anya-e0301n4:122": "Paramatthadīpanā niṭṭhitā."
}