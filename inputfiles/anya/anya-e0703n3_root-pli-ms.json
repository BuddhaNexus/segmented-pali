{
  "anya-e0703n3:0": "Catuttha pariccheda",
  "anya-e0703n3:1": "Dutiya saṃgīti",
  "anya-e0703n3:2": "1.",
  "anya-e0703n3:3": " Ajātasattu putto taṃ, ghātetvā’dāyi bhaddako;",
  "anya-e0703n3:4": "Rajjaṃ soḷasavassāni, kāresi mittadūbhiko.",
  "anya-e0703n3:5": "2.",
  "anya-e0703n3:6": " Udayabhadda putto taṃ, ghātetvā anuruddhako;",
  "anya-e0703n3:7": "Anuruddhassa putto taṃ, ghātetvā muṇḍanāmako.",
  "anya-e0703n3:8": "3.",
  "anya-e0703n3:9": " Mittadduno dummatino, te’pi rajjamakārayuṃ;",
  "anya-e0703n3:10": "Tesaṃ ubhinnaṃ rajjesu, aṭṭhavassāna’tikkamuṃ.",
  "anya-e0703n3:11": "4.",
  "anya-e0703n3:12": " Muṇḍassa putto pitaraṃ, ghātetvā nāgadāsako;",
  "anya-e0703n3:13": "Catuvīsativassāni, rajjaṃ kāresi pāpako.",
  "anya-e0703n3:14": "5.",
  "anya-e0703n3:15": " Pitughātakavaṃso’ya, mītikuddhā’tha nāgarā;",
  "anya-e0703n3:16": "Nāgadāsaka rājānaṃ, apanetvā samāgatā.",
  "anya-e0703n3:17": "6.",
  "anya-e0703n3:18": " Susunāgoti paññātaṃ, amaccaṃ sādhusammataṃ;",
  "anya-e0703n3:19": "Rajje samabhisiñjiṃsu, sabbesaṃ hitamānasā.",
  "anya-e0703n3:20": "7.",
  "anya-e0703n3:21": " So aṭṭhārasavassāni, rājā rajjamakārayi;",
  "anya-e0703n3:22": "Kāḷāso ko tassa putto, aṭṭhavīsati kārayi.",
  "anya-e0703n3:23": "8.",
  "anya-e0703n3:24": " Atīte dasame vasse, kāḷāsokassa rājino;",
  "anya-e0703n3:25": "Sambuddhaparinibbānā, evaṃ vassasataṃ ahu.",
  "anya-e0703n3:26": "9.",
  "anya-e0703n3:27": " Tadā vesāliyā bhikkhū, anekā vajjiputtakā;",
  "anya-e0703n3:28": "Siṅgīloṇaṃ dvaṅgulañca, tathā gāmantarammi ca.",
  "anya-e0703n3:29": "10.",
  "anya-e0703n3:30": " Āvāsā’numatā’ciṇṇaṃ, amathitaṃ jalogi ca;",
  "anya-e0703n3:31": "Nisīdanaṃ adasakaṃ, jātarūpādikaṃ iti.",
  "anya-e0703n3:32": "11.",
  "anya-e0703n3:33": " Dasavatthūni dīpesuṃ, kappantīti alajjīno;",
  "anya-e0703n3:34": "Taṃ sutvāna yasatthero, evaṃ vajjīsu cārikaṃ.",
  "anya-e0703n3:35": "12.",
  "anya-e0703n3:36": " Chaḷabhiñño balappatto, yaso kākaṇḍakatrajo;",
  "anya-e0703n3:37": "Taṃ sametuṃ saussāho, tatthāgami’mahāvanaṃ.",
  "anya-e0703n3:38": "13.",
  "anya-e0703n3:39": " Ṭhapetvā’posathagge te, kaṃsapātiṃ sahodhakaṃ;",
  "anya-e0703n3:40": "Kahāpaṇādiṃ saṅghassa, detha’nā’hu upāsake.",
  "anya-e0703n3:41": "14.",
  "anya-e0703n3:42": " Na kappate taṃ mā detha, iti thero savārayi;",
  "anya-e0703n3:43": "Paṭisāraṇīyaṃ kammaṃ, yasattherassa te karuṃ.",
  "anya-e0703n3:44": "15.",
  "anya-e0703n3:45": " Yācitvā anudūtaṃ so, saha tena puraṃ gato;",
  "anya-e0703n3:46": "Attano dhammavādittaṃ, saññāpetvā’ga sāgare.",
  "anya-e0703n3:47": "16.",
  "anya-e0703n3:48": " Anudūtavaco sutvā, tamukkhipitumāgatā;",
  "anya-e0703n3:49": "Parikkhipiya aṭṭhaṃsu, saraṃ therassa bhikkhavo.",
  "anya-e0703n3:50": "17.",
  "anya-e0703n3:51": " Thero uggamma nabhasā, gantvā kosambiyaṃ tato;",
  "anya-e0703n3:52": "Pāveyyakā vantikānaṃ, bhikkhūnaṃ santikaṃ lahuṃ.",
  "anya-e0703n3:53": "18.",
  "anya-e0703n3:54": " Vesesi dūtetu sayaṃ, gantvā’ho gaṅgapabbataṃ;",
  "anya-e0703n3:55": "Āha sambhūtattherassa, taṃ sabbaṃ sāṇavāsino.",
  "anya-e0703n3:56": "19.",
  "anya-e0703n3:57": " Pāveyyakā saṭṭhitherā, asitā’vantikāpi ca;",
  "anya-e0703n3:58": "Mahākhīṇāsavā sabbe, ahogaṅgamhi otaruṃ.",
  "anya-e0703n3:59": "20.",
  "anya-e0703n3:60": " Bhikkhavo sannipatitā, sabbe tattha tato tato;",
  "anya-e0703n3:61": "Āsuṃ navutisahassāni, mantetvā akhilā’pi te.",
  "anya-e0703n3:62": "21.",
  "anya-e0703n3:63": " Soreyya revatattheraṃ, bahussuta manāsavaṃ;",
  "anya-e0703n3:64": "Taṃ kālapamukhaṃ ñatvā, passituṃ nikkhamiṃsu taṃ.",
  "anya-e0703n3:65": "22.",
  "anya-e0703n3:66": " Thero tammantanaṃ sutvā, vesāliṃ gantumeva so;",
  "anya-e0703n3:67": "Icchanto phāsugamanaṃ, tato nikkhami taṅkhaṇaṃ.",
  "anya-e0703n3:68": "23.",
  "anya-e0703n3:69": " Pāto pātova nikkhanta-ṭṭhānaṃ tena mahattanā;",
  "anya-e0703n3:70": "Sāyaṃ sāyamupentānaṃ, sahajotiyamaddasuṃ.",
  "anya-e0703n3:71": "24.",
  "anya-e0703n3:72": " Tattha sambhūtattherena, yasatthero niyojito;",
  "anya-e0703n3:73": "Saddhammasavanante taṃ, revatathera muttamaṃ.",
  "anya-e0703n3:74": "25.",
  "anya-e0703n3:75": " Upecca dasavatthūni, pucchi thero paṭikkhipi;",
  "anya-e0703n3:76": "Sutvā’dhikaraṇaṃ tañca, nisedhemāti abravi.",
  "anya-e0703n3:77": "26.",
  "anya-e0703n3:78": " Pāpāpi pakkhaṃ pekkhantā, revatatthera muttamaṃ;",
  "anya-e0703n3:79": "Sāmaṇakaṃ parikkhāraṃ, paṭiyādiya te bahuṃ.",
  "anya-e0703n3:80": "27.",
  "anya-e0703n3:81": " Sīghaṃ nāvāya gantvāna, sahajātisamīpagā;",
  "anya-e0703n3:82": "Karonti bhattavissaggaṃ, bhattakāle upaṭṭhite.",
  "anya-e0703n3:83": "28.",
  "anya-e0703n3:84": " Sahajātiṃ āvasanto, sāḷathero vicintiyā;",
  "anya-e0703n3:85": "Pāveyyakā dhammavādī, iti passi anāsavo.",
  "anya-e0703n3:86": "29.",
  "anya-e0703n3:87": " Upecca taṃ mahābrahmā, dhamme niṭṭhāti abravi;",
  "anya-e0703n3:88": "Niccaṃ dhamme ṭhitattaṃ so, attano tassa abravi.",
  "anya-e0703n3:89": "30.",
  "anya-e0703n3:90": " Te parikkhāramādāya, revatattheramaddasuṃ;",
  "anya-e0703n3:91": "Thero na gaṇhi tappakkha-gāhī sissaṃ paṇāmayī.",
  "anya-e0703n3:92": "31.",
  "anya-e0703n3:93": " Vesāliṃ te tato gantvā, tato pupphapuraṃ gatā;",
  "anya-e0703n3:94": "Vadiṃsu kāḷāsokassa, narindassa alajjīno.",
  "anya-e0703n3:95": "32.",
  "anya-e0703n3:96": " Satthussa no gandhakuṭiṃ, gopayanto mayaṃ tahiṃ;",
  "anya-e0703n3:97": "Mahāvanavihārasmiṃ, vasāma vajjībhūmiyaṃ.",
  "anya-e0703n3:98": "33.",
  "anya-e0703n3:99": " Gaṇhissāma vihāra’nti, gāmavāsikasikkhavo;",
  "anya-e0703n3:100": "Āgacchanti mahārāja, maṭisedhaya te iti.",
  "anya-e0703n3:101": "34.",
  "anya-e0703n3:102": " Rājānaṃ duggahitaṃ te, katvā vesālimāgamuṃ;",
  "anya-e0703n3:103": "Revatatthera mūlamhi, sahajātiyamettha tu.",
  "anya-e0703n3:104": "35.",
  "anya-e0703n3:105": " Bhikkhū satasahassāni, ekādasa samāgatā;",
  "anya-e0703n3:106": "Navutiñca sahassāni, ahu taṃ vatthu santiyā.",
  "anya-e0703n3:107": "36.",
  "anya-e0703n3:108": " Mūlaṭṭhehi vinā vatthu-samanaṃ neva rocayi;",
  "anya-e0703n3:109": "Thero sabbepi bhikkhū te, vesālimāgamuṃ tato.",
  "anya-e0703n3:110": "37.",
  "anya-e0703n3:111": " Duggahitova so rājā, tatthāmacce apesayi;",
  "anya-e0703n3:112": "Mūḷā devānubhāvena, aññattha agamiṃsu te.",
  "anya-e0703n3:113": "38.",
  "anya-e0703n3:114": " Pesetvā te mahīpālo, taṃ rattiṃ supinenaso;",
  "anya-e0703n3:115": "Apassi sakamattānaṃ, pakkhittaṃ lohakumbhiyaṃ.",
  "anya-e0703n3:116": "39.",
  "anya-e0703n3:117": " Atibhīto ahu rājā, tamassā setu māgamā;",
  "anya-e0703n3:118": "Bhaginī nandatherī tu, ākāsena anāsavā.",
  "anya-e0703n3:119": "40.",
  "anya-e0703n3:120": " Bhāriyaṃ te kataṃ kammaṃ, dhammike’yye khamāpaya;",
  "anya-e0703n3:121": "Pakkho tesaṃ bhavitvā tvaṃ, kuru sāsanapaggahaṃ.",
  "anya-e0703n3:122": "41.",
  "anya-e0703n3:123": " Evaṃ kate sotthi tuyhaṃ, hessatīti apakkami;",
  "anya-e0703n3:124": "Pasāteyeva vesāliṃ, gantuṃ nikkhami bhūpati.",
  "anya-e0703n3:125": "42.",
  "anya-e0703n3:126": " Gantvā mahāvanaṃ bhikkhū-saṅghaṃ so sannipātiya;",
  "anya-e0703n3:127": "Sutvā ubhinnaṃ vādañca, dhammapakkhañca rociya.",
  "anya-e0703n3:128": "43.",
  "anya-e0703n3:129": " Khamāpetvā dhammike te, bhikkhū sabbe mahīpati;",
  "anya-e0703n3:130": "Attano dhammapakkhattaṃ, vatvā tumhe yathāruci.",
  "anya-e0703n3:131": "44.",
  "anya-e0703n3:132": " Sampaggahaṃ sāsanassa, karothāti ca bhāsiya;",
  "anya-e0703n3:133": "Datvā ca tesaṃ ārakkhaṃ, agamāsi sakaṃ puraṃ.",
  "anya-e0703n3:134": "45.",
  "anya-e0703n3:135": " Nicchetuṃ tāni vatthūni, saṅgho sannipatī tadā;",
  "anya-e0703n3:136": "Anaggāni tattha bhassāni, saṅghamajjhe ajāyisuṃ.",
  "anya-e0703n3:137": "46.",
  "anya-e0703n3:138": " Tato so revatatthero, sāvetvā saṅghamajjhago;",
  "anya-e0703n3:139": "Ubbhāhikāya taṃ vatthuṃ, sametuṃ nicchayaṃ akā.",
  "anya-e0703n3:140": "47.",
  "anya-e0703n3:141": " Pācinakeca caturo, caturo pāveyyakepi ca;",
  "anya-e0703n3:142": "Ubbhāhikāya sammanni, bhikkhū taṃ vatthu santiyā.",
  "anya-e0703n3:143": "48.",
  "anya-e0703n3:144": " Sabbakāmī ca sāḷho ca, khujjasobhitanāmako;",
  "anya-e0703n3:145": "Vāsabhagāmiko cāti, thero pācinakā ime.",
  "anya-e0703n3:146": "49.",
  "anya-e0703n3:147": " Revato sāṇasambhūto,",
  "anya-e0703n3:148": "Yaso kākoṇḍakatrajo;",
  "anya-e0703n3:149": "Sumano cāti cattāro,",
  "anya-e0703n3:150": "Therā pāveyyakā ime.",
  "anya-e0703n3:151": "50.",
  "anya-e0703n3:152": " Sametuṃ tāni vatthūni, appasaddaṃ anākulaṃ;",
  "anya-e0703n3:153": "Agamuṃ vālukārāmaṃ, aṭṭhattherā anāsavā.",
  "anya-e0703n3:154": "51.",
  "anya-e0703n3:155": " Daharenā’ji te nettha, paññatte āsane subhe;",
  "anya-e0703n3:156": "Nisīdiṃsu mahātherā, mahāmuni mataññuno.",
  "anya-e0703n3:157": "52.",
  "anya-e0703n3:158": " Tesu vatthūsu ekekaṃ, kamato revato mahā;",
  "anya-e0703n3:159": "Thero theraṃ sabbakāmiṃ, pucchi pucchāsu kovido.",
  "anya-e0703n3:160": "53.",
  "anya-e0703n3:161": " Sabbakāmī mahāthero, tena puṭṭho’tha byākari;",
  "anya-e0703n3:162": "Sabbāni tāni vatthūni, na kappantīti suttato.",
  "anya-e0703n3:163": "54.",
  "anya-e0703n3:164": " Nihanitvā’dhikaraṇaṃ, taṃ te tattha yathākkamaṃ;",
  "anya-e0703n3:165": "Tatheva saṅghamajjhepi, pucchāvissajjanaṃ karuṃ.",
  "anya-e0703n3:166": "55.",
  "anya-e0703n3:167": " Niggahaṃ pāpabhikkhūnaṃ, dasavatthukadīpanaṃ;",
  "anya-e0703n3:168": "Tesaṃ dasasahassānaṃ, mahāthero akaṃsu te.",
  "anya-e0703n3:169": "56.",
  "anya-e0703n3:170": " Sabbakāmī puthaviyā, saṅghatthero tadā ahu;",
  "anya-e0703n3:171": "So vīsaṃ vassasatiko, tadā’si upasampadā.",
  "anya-e0703n3:172": "57.",
  "anya-e0703n3:173": " Sabbakāmī ca sāḷho ca,",
  "anya-e0703n3:174": "Revato khujjasobhito;",
  "anya-e0703n3:175": "Yaso kākoṇḍakasuto,",
  "anya-e0703n3:176": "Sambhūto sāṇavāsiko.",
  "anya-e0703n3:177": "58.",
  "anya-e0703n3:178": " Therā ānandattherassa, ete saddhivihārino;",
  "anya-e0703n3:179": "Vāsabhagāmiko ceva, sumano ca duve pana.",
  "anya-e0703n3:180": "59.",
  "anya-e0703n3:181": " Therā’nuruddhattherassa, ete saddhivihārino;",
  "anya-e0703n3:182": "Aṭṭha therā’pi dhaññā te, diṭṭhapubbā tathāgataṃ.",
  "anya-e0703n3:183": "60.",
  "anya-e0703n3:184": " Bhikkhū satasahassāni, dvādasāsuṃ samāgatā;",
  "anya-e0703n3:185": "Sabbesaṃ revatatthero, bhikkhūnaṃpamukhotadā.",
  "anya-e0703n3:186": "61.",
  "anya-e0703n3:187": " Tato so revatatthero, saddhammaṭṭhitiyā ciraṃ;",
  "anya-e0703n3:188": "Kāretuṃ dhammasaṃgītiṃ, sabbabhikkhusamūhato.",
  "anya-e0703n3:189": "62.",
  "anya-e0703n3:190": " Pabhinnatthādiñāṇānaṃ, piṭakattayadhārinaṃ;",
  "anya-e0703n3:191": "Satāni sattabhikkhūnaṃ, arahantānamuccini.",
  "anya-e0703n3:192": "63.",
  "anya-e0703n3:193": " Te sabbe vālukārāme, kāḷāsokena rakkhitā;",
  "anya-e0703n3:194": "Revatattherapāmokkhā, akaruṃ dhammasaṅgahaṃ.",
  "anya-e0703n3:195": "64.",
  "anya-e0703n3:196": " Pubbe kataṃ tathā eva, dhammaṃ pacchā ca bhāsitaṃ;",
  "anya-e0703n3:197": "Ādāya niṭṭhapesuṃ taṃ, etaṃ māsehi aṭṭhahi.",
  "anya-e0703n3:198": "65.",
  "anya-e0703n3:199": " Evaṃ dutiyasaṃgītiṃ, katvā tepi mahāyasā;",
  "anya-e0703n3:200": "Therā dosakkhayaṃ pattā, pattākālena nibbutiṃ.",
  "anya-e0703n3:201": "66.",
  "anya-e0703n3:202": " Iti paramamatīnaṃ pattipattabbakānaṃ,",
  "anya-e0703n3:203": "Tibhavahitakarānaṃ lokanātherasānaṃ;",
  "anya-e0703n3:204": "Sumariyamaraṇaṃ taṃ saṅkhatā sārakattaṃ,",
  "anya-e0703n3:205": "Parigaṇiyamasesaṃ appamatto bhaveyyāti.",
  "anya-e0703n3:206": "Sujanappasādasaṃvegatthāya kate",
  "anya-e0703n3:207": "Mahāvaṃse dutiyasaṃgīti nāma",
  "anya-e0703n3:208": "Catuttho paricchedo."
}