{
  "anya-e0703n45:0": "Chacattālīsatima pariccheda",
  "anya-e0703n45:1": "1.",
  "anya-e0703n45:2": "...Vāsaṃ-katvā sulabhapaccayaṃ;",
  "anya-e0703n45:3": "Dāsi dhammarucinaṃ so, rājinī dīpakampi ca.",
  "anya-e0703n45:4": "2.",
  "anya-e0703n45:5": " Kāretvāna paricchedaṃ, mahānettādi pādikaṃ;",
  "anya-e0703n45:6": "Tesameva adā koḷu-vāte so devatissakaṃ.",
  "anya-e0703n45:7": "3.",
  "anya-e0703n45:8": " Vahatthale ca so katvā, kadambagonanāmakaṃ;",
  "anya-e0703n45:9": "Devapāḷimhi katvāna, gīrivhanagaraṃ tathā.",
  "anya-e0703n45:10": "4.",
  "anya-e0703n45:11": " Katvā antarasobbhamhi, devanāmaṃ vihārakaṃ;",
  "anya-e0703n45:12": "Rājamātikamārāmaṃ, katvā’dā paṃsukūlinaṃ.",
  "anya-e0703n45:13": "5.",
  "anya-e0703n45:14": " Gokaṇṇakavihāre’kā, padhānagharameva ca;",
  "anya-e0703n45:15": "Jiṇṇagehañca kāresi, vaḍḍhamānakabodhiyā.",
  "anya-e0703n45:16": "6.",
  "anya-e0703n45:17": " Saṅghamittavhaye ceva, aññattha ca mahāyaso;",
  "anya-e0703n45:18": "Tattha tattha vihāresu, navakammamakārayi.",
  "anya-e0703n45:19": "7.",
  "anya-e0703n45:20": " Chabbīsati sahassāni, suvaṇṇānaṃ samappiya;",
  "anya-e0703n45:21": "Jiṇṇāni paṭisaṅkhāsi, rājā cetiyapabbate.",
  "anya-e0703n45:22": "8.",
  "anya-e0703n45:23": " Tālavatthuvihārañca, kāretvā paṇṇabhattakaṃ;",
  "anya-e0703n45:24": "Vihārassa mahāsena-narindavhassa dāpayi.",
  "anya-e0703n45:25": "9.",
  "anya-e0703n45:26": " Goṇḍigāmikavāpiñca, chinnaṃ bandhi yathā purā;",
  "anya-e0703n45:27": "Dānabhaṇḍañca so sabbaṃ, sabbesaṃ dāsi pāṇinaṃ.",
  "anya-e0703n45:28": "10.",
  "anya-e0703n45:29": " Uposathaṃ upavasati, saddhiṃ dīpajanehi so;",
  "anya-e0703n45:30": "Dhammañca tesaṃ deseti, dātuṃ lokuttaraṃ sukhaṃ.",
  "anya-e0703n45:31": "11.",
  "anya-e0703n45:32": " Kammaṃ sovaggiyaṃ tassa, rajje sabbo samācari;",
  "anya-e0703n45:33": "Yaṃ karoti mahīpālo, taṃ tassa kurute jano.",
  "anya-e0703n45:34": "12.",
  "anya-e0703n45:35": " Tasmā rājā mahāpañño, dhammameva samācare;",
  "anya-e0703n45:36": "So nivutthanivutthamhi, ṭhāne hoti mahāyaso.",
  "anya-e0703n45:37": "13.",
  "anya-e0703n45:38": " Sampattaparivāro ca, ante gacchati nibbutiṃ;",
  "anya-e0703n45:39": "Attatthañca paratthañca, tasmā passeyya buddhimā.",
  "anya-e0703n45:40": "14.",
  "anya-e0703n45:41": " Attanā yadi ekena, vinitena mahājanā;",
  "anya-e0703n45:42": "Vinayaṃ yanti sabbepi, kotaṃ nāseyya paṇḍito.",
  "anya-e0703n45:43": "15.",
  "anya-e0703n45:44": " Payogo yo hi sattānaṃ, lohadvaya hitāvaho;",
  "anya-e0703n45:45": "So tena akato natthi, rattandivamatandinā.",
  "anya-e0703n45:46": "16.",
  "anya-e0703n45:47": " Attano so nivatthāni, vatthāni sukhumāni ca;",
  "anya-e0703n45:48": "Paṃsūkūlikabhikkhūnaṃ, cīvaratthāya dāpayi.",
  "anya-e0703n45:49": "17.",
  "anya-e0703n45:50": " Aṭṭhānaviniyogopi, saṅgaho vā virūpako;",
  "anya-e0703n45:51": "Sāvajjo paribhogo vā, tassa nāhosi sabbaso.",
  "anya-e0703n45:52": "18.",
  "anya-e0703n45:53": " Ye ye sattā yadā hārā, tesaṃ taṃ taṃ sadāpayi;",
  "anya-e0703n45:54": "Ye yena sukhī honti, te te tena sukhāpayī.",
  "anya-e0703n45:55": "19.",
  "anya-e0703n45:56": " Evaṃ puññāni katvāna, chabbassāni narādhipo;",
  "anya-e0703n45:57": "Agamā devarājassa, santikaṃ santiyāvaho.",
  "anya-e0703n45:58": "20.",
  "anya-e0703n45:59": " Atha tassa nujo rājā, kassapo hoti khattiyo;",
  "anya-e0703n45:60": "Samattho rajjabhārassa, vahituṃ pubbavuttino.",
  "anya-e0703n45:61": "21.",
  "anya-e0703n45:62": " Pitā viya niyaṃ puttaṃ, so saṅgaṇhi mahājanaṃ;",
  "anya-e0703n45:63": "Dānena peyyavajjena, atthassa cariyāya ca.",
  "anya-e0703n45:64": "22.",
  "anya-e0703n45:65": " Ṭhānantarañca dāpesi, tassa tassa yathārahaṃ;",
  "anya-e0703n45:66": "Sayaṃ bhuñjittha bhogepi, sabbadukkhavivajjito.",
  "anya-e0703n45:67": "23.",
  "anya-e0703n45:68": " Gīhinañceva bhikkhūnaṃ, brahmaṇānañca khattiyo;",
  "anya-e0703n45:69": "Vattāpayi sakāvāre, māghātañceva kārayi.",
  "anya-e0703n45:70": "24.",
  "anya-e0703n45:71": " Macchatitthe duve ceva, āvāsaṃ heḷigāmakaṃ;",
  "anya-e0703n45:72": "Vaṇijjagāmamārāmaṃ, kassapādīgiriṃ tathā.",
  "anya-e0703n45:73": "25.",
  "anya-e0703n45:74": " Tathā ambatanavhañca, padhānaghara muttamaṃ; Bhogagāmañca...",
  "anya-e0703n45:75": "[Etthakassapassa rajjapaṭibaddhāya kathāya ūnatā dissati.]",
  "anya-e0703n45:76": "26.",
  "anya-e0703n45:77": " Tesaṃ sabbakaniṭṭhopi, mahindo nāma khattiyo;",
  "anya-e0703n45:78": "Sampattarajjo nāhosi, rājā rajja dhurandharo.",
  "anya-e0703n45:79": "27.",
  "anya-e0703n45:80": " Tassapi kira nilavho, sahāyo cīrasatthuto;",
  "anya-e0703n45:81": "Mato pubbeva tasmā, so saranto taṃ na icchitaṃ.",
  "anya-e0703n45:82": "28.",
  "anya-e0703n45:83": " Ahorajjampi dīpamhi, na maññittha sukhāvahaṃ;",
  "anya-e0703n45:84": "Abhāvena sahāyassa, sahāyā’tīva dullabhā.",
  "anya-e0703n45:85": "29.",
  "anya-e0703n45:86": " Teneva vuttaṃ muninā, dhammā yekeci lokiyā;",
  "anya-e0703n45:87": "Tathā lokuttarā ceva, dhammā nibbānagāmino.",
  "anya-e0703n45:88": "30.",
  "anya-e0703n45:89": " Kalyāṇamittaṃ āgamma, sabbe te honti pāṇinaṃ;",
  "anya-e0703n45:90": "Tasmā kalyāṇamittesu, kattabbo’ti sadā daro.",
  "anya-e0703n45:91": "31.",
  "anya-e0703n45:92": " Ādipādova so tasmā, hutvā rajjaṃ vicārayi;",
  "anya-e0703n45:93": "Pāletuṃyeva dīpamhi, jivanto viya pāṇino.",
  "anya-e0703n45:94": "32.",
  "anya-e0703n45:95": " Kassapassa sabhātussa, puttaṃ so aggabodhikaṃ;",
  "anya-e0703n45:96": "Ṭhapetvā oparajjamhi, datvā bhogamanappakaṃ.",
  "anya-e0703n45:97": "33.",
  "anya-e0703n45:98": " Desaṃ datvāna pācinaṃ, vasituṃ tattha pesiya;",
  "anya-e0703n45:99": "Desaṃ dakkhiṇamādāsi, rāja puttassa attano.",
  "anya-e0703n45:100": "34.",
  "anya-e0703n45:101": " Mahāpāḷimhi dānañca, dāpesi dasavāhaṇaṃ;",
  "anya-e0703n45:102": "Sabbe bhoge same’kāsi, yācanānaṃ saha’ttanā.",
  "anya-e0703n45:103": "35.",
  "anya-e0703n45:104": " Adatvā yācakānaṃ so, nu kiñci paribhuñjati;",
  "anya-e0703n45:105": "Bhuttaṃ vā satiyā deti, dvi guṇaṃ attabhuttato.",
  "anya-e0703n45:106": "36.",
  "anya-e0703n45:107": " Sakanāmaṃ sakāresi, bhikkhunī na mupassayaṃ;",
  "anya-e0703n45:108": "Pādānagaragallañca, ārāma mariyādakaṃ.",
  "anya-e0703n45:109": "37.",
  "anya-e0703n45:110": " Mahindataṭamārāmaṃ, sampatta catupaccayaṃ;",
  "anya-e0703n45:111": "Aññampi bahudhā kāsi, puññaṃ puññaguṇerato.",
  "anya-e0703n45:112": "38.",
  "anya-e0703n45:113": " Tiṇī vassāni kāretvā, rajjameva mahāmati;",
  "anya-e0703n45:114": "Gavesanto sahāyaṃ’va, devalokamupāgami.",
  "anya-e0703n45:115": "39.",
  "anya-e0703n45:116": " Vasanto dakkhiṇe dese, aggabodhi kumārako;",
  "anya-e0703n45:117": "Kenāpi karaṇīyena, nagaraṃ āgato ahu.",
  "anya-e0703n45:118": "40.",
  "anya-e0703n45:119": " Tasmiṃ tattha vasantamhi, ādipādo mahindako;",
  "anya-e0703n45:120": "Mato āsi tato tassa, rajjaṃ hatthagataṃ ahu.",
  "anya-e0703n45:121": "41.",
  "anya-e0703n45:122": " So taṃ hatthagataṃ katvā, saṇṭhapetvāna sāsanaṃ;",
  "anya-e0703n45:123": "Pācina desapatino, aggabodhissa pesayi.",
  "anya-e0703n45:124": "42.",
  "anya-e0703n45:125": " Sa āgantvā ahu rājā, silāmeghoti saññito;",
  "anya-e0703n45:126": "Oparajje kumārañca, abhisiñcittha bhūpati.",
  "anya-e0703n45:127": "43.",
  "anya-e0703n45:128": " So rājā naṃ niyojetvā, cintā bhāraṃ vimuñciya;",
  "anya-e0703n45:129": "Bhoge bhuñjatha tumheti, sayaṃ rajjaṃ vicārayi.",
  "anya-e0703n45:130": "44.",
  "anya-e0703n45:131": " Yathāyogaṃ janassesa-kāsi niggahasaṃgahe;",
  "anya-e0703n45:132": "Dese ubbinayaṃ sabbaṃ, maggaṃ pāpesi cakkhumā.",
  "anya-e0703n45:133": "45.",
  "anya-e0703n45:134": " Evaṃ tesu vasantesu, otāraṃ pāpakammino;",
  "anya-e0703n45:135": "Na labhantā vicintesuṃ, bhinditabbā ime iti.",
  "anya-e0703n45:136": "46.",
  "anya-e0703n45:137": " Rājānamupasaṅkamma, avocuṃ pisunaṃ raho;",
  "anya-e0703n45:138": "Tuvaṃ rājāsi nāmena, rājā añño sabhāvaho.",
  "anya-e0703n45:139": "47.",
  "anya-e0703n45:140": " Uparājā ayaṃ rajjaṃ, gaṇhissati mahājanaṃ;",
  "anya-e0703n45:141": "Saṅgayha na cireneva, hoti rājā na saṃsayo.",
  "anya-e0703n45:142": "48.",
  "anya-e0703n45:143": " Taṃ sutvāna mahīpālo, paribhijji kumārake;",
  "anya-e0703n45:144": "Kumāropi vidhitvā taṃ, coro hutvāna rājindo.",
  "anya-e0703n45:145": "49.",
  "anya-e0703n45:146": " Palāyitvā sakaṃ desaṃ, saṅgaṇhitvā tahiṃ jane;",
  "anya-e0703n45:147": "Mahantaṃ balamādāya, kātuṃ saṅgāma mārabhi.",
  "anya-e0703n45:148": "50.",
  "anya-e0703n45:149": " Kadalyādinivātamhi, saṅgāmo bhiṃsano ahu;",
  "anya-e0703n45:150": "Gato tattha parājitvā, kumāro malayaṃ vaso.",
  "anya-e0703n45:151": "51.",
  "anya-e0703n45:152": " Tato rājā kataññū so, upakāraṃ sabhātuno;",
  "anya-e0703n45:153": "Cintetvā rajjadānādiṃ, paridevittha pākaṭaṃ.",
  "anya-e0703n45:154": "52.",
  "anya-e0703n45:155": " Kumāropi ca taṃ sutvā, ahosi muducittako;",
  "anya-e0703n45:156": "Evaṃ te aññamaññassa, siniddhantaṃ pakāsayuṃ.",
  "anya-e0703n45:157": "53.",
  "anya-e0703n45:158": " Rājā gantvā sayaṃyeva, malayaṃ ekako vaṃso;",
  "anya-e0703n45:159": "Kumāraṃ taṃ samādāya, āgamittha sakaṃ puraṃ.",
  "anya-e0703n45:160": "54.",
  "anya-e0703n45:161": " Hoti nissaṃsayaṃ [evaṃpi citto] atīva so;",
  "anya-e0703n45:162": "Vivāhaṃ tena kāresi, dhītaraṃ saṅghanāmikaṃ.",
  "anya-e0703n45:163": "55.",
  "anya-e0703n45:164": " Tāya saddhiṃ vasanto so, vissattho tena rājinā;",
  "anya-e0703n45:165": "Pahāraṃ tāya pādāsi, duṭṭho dosamhi kismiṃci.",
  "anya-e0703n45:166": "56.",
  "anya-e0703n45:167": " Pitaraṃ sā upāgamma, karuṇaṃ roditampati;",
  "anya-e0703n45:168": "Akāraṇe maṃ māreti, dinno vo sāmiko iti.",
  "anya-e0703n45:169": "57.",
  "anya-e0703n45:170": " Sopi taṃ sutamatteva, dukkataṃ vata me iti;",
  "anya-e0703n45:171": "Pabbājesi lahuṃ gantvā, bhikkhūnī na mupassayaṃ.",
  "anya-e0703n45:172": "58.",
  "anya-e0703n45:173": " Aggabodhisanāmotha, tassā mātula puttako;",
  "anya-e0703n45:174": "Sucireneva kālena, tassaṃ sā rattamānaso.",
  "anya-e0703n45:175": "59.",
  "anya-e0703n45:176": " Kālo’yanti viditvāna, tamādāya palāyituṃ;",
  "anya-e0703n45:177": "Aññato taṃ gahetvāna, gato ekova rohaṇaṃ.",
  "anya-e0703n45:178": "60.",
  "anya-e0703n45:179": " Aggabodhiṃ narindo so, aggabodhi namādiya;",
  "anya-e0703n45:180": "Aggabodhiṃ nihantuṃ taṃ, rohaṇaṃ tamupāvīsi.",
  "anya-e0703n45:181": "61.",
  "anya-e0703n45:182": " Aggabodhi nisedhetvā, aggabodhiṃ sabhātaraṃ;",
  "anya-e0703n45:183": "Apare pabbate hantu-maggabodhiṃ sayaṃ gato.",
  "anya-e0703n45:184": "62.",
  "anya-e0703n45:185": " Kasiṇaṃ rohaṇaṃ hattha-gataṃ katvā mahā balo;",
  "anya-e0703n45:186": "Yujjhitvā tena taṃ gaṇhi, bhariyaṃ saṅghamattano.",
  "anya-e0703n45:187": "63.",
  "anya-e0703n45:188": " Tato paṭṭhāya sukhitā, samaggā te tayo janā;",
  "anya-e0703n45:189": "Vissaṭṭhā aññamaññesu, vihariṃsu yathāruciṃ.",
  "anya-e0703n45:190": "64.",
  "anya-e0703n45:191": " Vāpāraniṃ akārāmaṃ, tathā māṇaggabodhikaṃ;",
  "anya-e0703n45:192": "Sabhattuddesabhogañca, vihāre atiyuttare.",
  "anya-e0703n45:193": "65.",
  "anya-e0703n45:194": " Hatthi kucchivihāre ca, vihāre puna piṭṭhike;",
  "anya-e0703n45:195": "Mahādīpariveṇe ca, pāsāde vāhadīpake.",
  "anya-e0703n45:196": "66.",
  "anya-e0703n45:197": " Thūpārāmamhi gehassa, dvāre ca parijiṇṇake;",
  "anya-e0703n45:198": "Kāsi pākatikaṃ tattha, thambhe ca parivattayi.",
  "anya-e0703n45:199": "67.",
  "anya-e0703n45:200": " Evaṃ katvāna puññāni, puññāni ca yathābalaṃ;",
  "anya-e0703n45:201": "Cattālīsatime vasse, yathākamma mupāgami.",
  "anya-e0703n45:202": "68.",
  "anya-e0703n45:203": " Athoparājā rājā’si, aggabodhi sirīdharo;",
  "anya-e0703n45:204": "Tanayo so mahindassa, ādipādassa dhīmato.",
  "anya-e0703n45:205": "69.",
  "anya-e0703n45:206": " Sāsanampi ca lokañca, saṅgaṇittha yathārahaṃ;",
  "anya-e0703n45:207": "Oparajje’bhisiñcattha, mahindaṃ puttamattano.",
  "anya-e0703n45:208": "70.",
  "anya-e0703n45:209": " Mahābodhissa kāresi, gharaṃ jiṇṇaṃ navaṃ thiraṃ;",
  "anya-e0703n45:210": "Ārāme dve ca kāresi, kaḷandaṃ mallavātakaṃ.",
  "anya-e0703n45:211": "71.",
  "anya-e0703n45:212": " Dhammakammehi sakkaccaṃ, sodhesi jinasāsanaṃ;",
  "anya-e0703n45:213": "Vinicchananto dhammena, chindi kūṭaṭṭakārake.",
  "anya-e0703n45:214": "72.",
  "anya-e0703n45:215": " Bhesajjañca gilānānaṃ, maṅgalaṃ cāvamaṅgalaṃ;",
  "anya-e0703n45:216": "Laṅkādīpamhi sakale, sayameva vicārayī.",
  "anya-e0703n45:217": "73.",
  "anya-e0703n45:218": " Salākabhattaṃ dāpesi, nikāyattaya vāsinaṃ;",
  "anya-e0703n45:219": "Bhojanaṃ paṃsukūlīnaṃ, attayoggaṃ mahārahaṃ.",
  "anya-e0703n45:220": "74.",
  "anya-e0703n45:221": " Evamādīni katvāna, puññāni sasayaṃ vasī;",
  "anya-e0703n45:222": "Cuto’si chahi vassehi, pulatthinagare vasaṃ.",
  "anya-e0703n45:223": "75.",
  "anya-e0703n45:224": " Tato pubbeva tassāsi, putto so yuvarājako;",
  "anya-e0703n45:225": "Mato kira tato rajjaṃ, aputtaṃ taṃ tadā ahu.",
  "anya-e0703n45:226": "76.",
  "anya-e0703n45:227": " Putto mahindo nāmā’si, silā meghassa rājino;",
  "anya-e0703n45:228": "Rajjayoggo mahāpuñño, lokasaṅgaṇha nakkhamo.",
  "anya-e0703n45:229": "77.",
  "anya-e0703n45:230": " Tassa jātadineyeva, rājā nakkhattapāṭhake;",
  "anya-e0703n45:231": "Pucchitvā rajjayoggoti, sutvā tehi viyākataṃ.",
  "anya-e0703n45:232": "78.",
  "anya-e0703n45:233": " Datvā tesaṃ dhanaṃ sādhu, pavattiṃ taṃ nigūhayi;",
  "anya-e0703n45:234": "Atha naṃ so vayappattaṃ, katvā senāpatiṃsakaṃ.",
  "anya-e0703n45:235": "79.",
  "anya-e0703n45:236": " Rajjaṃ vasseva katvāna, sabbaṃ hatthe sayaṃvasī;",
  "anya-e0703n45:237": "So dhammena vicāresi, rāja kiccaṃ mahāmati.",
  "anya-e0703n45:238": "80.",
  "anya-e0703n45:239": " Matepi tasmiṃ tasmā so, aggabodhābhidhānino;",
  "anya-e0703n45:240": "Senāpaccaṃ na gaṇhittha, nayaññū tassa hatthako.",
  "anya-e0703n45:241": "81.",
  "anya-e0703n45:242": " Tadā kenaci gantvā so, karaṇīyena rājino;",
  "anya-e0703n45:243": "Samuddatīre vasati, mahātitthamhi paṭṭane.",
  "anya-e0703n45:244": "82.",
  "anya-e0703n45:245": " Sutvā so cūḷapituno, maraṇaṃ vegasā’gamā;",
  "anya-e0703n45:246": "Corā rajjaṃ gahetvāna, nāseyyuṃ nagaraṃ iti.",
  "anya-e0703n45:247": "83.",
  "anya-e0703n45:248": " Tato uttaradesamhi, maṇḍalīkā saraṭṭhiyā;",
  "anya-e0703n45:249": "Acchinditvāna taṃ desaṃ, chinnarājakaraṃ karuṃ.",
  "anya-e0703n45:250": "84.",
  "anya-e0703n45:251": " So taṃ sutvā mahāseno, gantvā uttaradesakaṃ;",
  "anya-e0703n45:252": "Sabbe nimmathayitvāna, maṇḍalī kesaraṭṭhiye.",
  "anya-e0703n45:253": "85.",
  "anya-e0703n45:254": " Gantvā rañño mataṭhānaṃ, disvā deviṃ parodiya;",
  "anya-e0703n45:255": "Assāsetvā yathākālaṃ, idaṃ vacanamabravi.",
  "anya-e0703n45:256": "86.",
  "anya-e0703n45:257": " Mācintesi mahādevī, mato me sāmiko iti;",
  "anya-e0703n45:258": "Rakkhissāmi ahaṃ dīpaṃ, tumhe rajjaṃ karissatha.",
  "anya-e0703n45:259": "87.",
  "anya-e0703n45:260": " Tuṇhibhūtā’dhivāsetvā, piyasā pāpabuddhikā;",
  "anya-e0703n45:261": "Raho yojayī taṃ hantuṃ, vatthukāmā yathāruciṃ.",
  "anya-e0703n45:262": "88.",
  "anya-e0703n45:263": " Senāpati taṃ ñatvāna, tassā’rakkhaṃ vidhāya so;",
  "anya-e0703n45:264": "Taṃ pakkhiyehi yujjhitvā, palāpesi mahājanaṃ.",
  "anya-e0703n45:265": "89.",
  "anya-e0703n45:266": " Tato deviṃ sabandhetvā, pakkhipitvāna yānake;",
  "anya-e0703n45:267": "Ādāya taṃ puraṃ gantvā, rajjaṃ gaṇhi sasādhanaṃ.",
  "anya-e0703n45:268": "90.",
  "anya-e0703n45:269": " Atthi dappuḷa nāmo’pi,",
  "anya-e0703n45:270": "Silā meghassa rājino;",
  "anya-e0703n45:271": "Bhāgineyyo mahāseno,",
  "anya-e0703n45:272": "Ādipādo mahā dhano.",
  "anya-e0703n45:273": "91.",
  "anya-e0703n45:274": " So senaṃ sannipātetvā, vasanto kāḷavāpiyaṃ;",
  "anya-e0703n45:275": "Kātuṃ saṅgāma māgañchi, saṅgagāmappadesakaṃ.",
  "anya-e0703n45:276": "92.",
  "anya-e0703n45:277": " Senāpati pavattiṃ taṃ, sutvā sampannavāhano;",
  "anya-e0703n45:278": "Deviñca taṃ samādāya, agamā tattha sajjukaṃ.",
  "anya-e0703n45:279": "93.",
  "anya-e0703n45:280": " Tesaṃ tatthasi saṅgāmo, ubhinnaṃ lomahaṃsano;",
  "anya-e0703n45:281": "Ādipādo tadāsenaṃ, ohīyantaṃ samekkhiya.",
  "anya-e0703n45:282": "94.",
  "anya-e0703n45:283": " Palāyitvā āruhittha, acchaselaṃ savāhano;",
  "anya-e0703n45:284": "Palāpetvāna taṃ tattha, senāpati sukhaṃ vasi.",
  "anya-e0703n45:285": "95.",
  "anya-e0703n45:286": " Suññaṃti nagaraṃ sutvā, maṇḍalīkāpi uttare;",
  "anya-e0703n45:287": "Dese sabbe samāgamma, aggahesuṃ puraṃ tadā.",
  "anya-e0703n45:288": "96.",
  "anya-e0703n45:289": " So hi te paṭibāhesi, sūro dhīraparakkamo;",
  "anya-e0703n45:290": "Athāgamma puraṃ rajjaṃ, vicāresi yathānayaṃ.",
  "anya-e0703n45:291": "97.",
  "anya-e0703n45:292": " Bhikkhusaṅghassa lokassa, macchānaṃ migapakkhinaṃ;",
  "anya-e0703n45:293": "Ñātīnaṃ balakāyassa, kattabbaṃ sabbamācari.",
  "anya-e0703n45:294": "98.",
  "anya-e0703n45:295": " Pacchā anu balappatto, dappulo malayaṃ gato;",
  "anya-e0703n45:296": "Bhāgineyyo duve ceva, pakkositvāna rohaṇā.",
  "anya-e0703n45:297": "99.",
  "anya-e0703n45:298": " Raṭṭhe janapade sabbe, ādāya bahuvāhano;",
  "anya-e0703n45:299": "Rattiyaṃ puramāgamma, samuddo viya otthari.",
  "anya-e0703n45:300": "100.",
  "anya-e0703n45:301": " Balakāyo puraṃ rundhi, ugghosento samantato;",
  "anya-e0703n45:302": "Hesitena turaṅgānaṃ, koñcanāde nadantinaṃ.",
  "anya-e0703n45:303": "101.",
  "anya-e0703n45:304": " Tāḷāvacara saddānaṃ, kāhaḷānaṃ ravena ca;",
  "anya-e0703n45:305": "Gajjitena bhaṭānañca, ākāsaṃ na tadā phali.",
  "anya-e0703n45:306": "102.",
  "anya-e0703n45:307": " Tadā senāpati disvā, mahāsenaṃ pamodiya;",
  "anya-e0703n45:308": "Ārocesi avattiṃ taṃ, balakāyassa attano.",
  "anya-e0703n45:309": "103.",
  "anya-e0703n45:310": " Rājaputtā tayo ete, mahantaṃ balamādiya;",
  "anya-e0703n45:311": "Nagaraṃ no’parundhiṃsu, kintu kattabba mettha vo.",
  "anya-e0703n45:312": "104.",
  "anya-e0703n45:313": " Evaṃ vuttā tamāhaṃsu, sūrā tassa raṇatthino;",
  "anya-e0703n45:314": "Devāsevā dineyeva, sevakānaṃ na jīvitaṃ.",
  "anya-e0703n45:315": "105.",
  "anya-e0703n45:316": " Evaṃ bhūte sace kāle, ohīnā jīvibhatthino;",
  "anya-e0703n45:317": "Posesi sāmi kiṃ kāla-mettakaṃ no yathā sukhaṃ.",
  "anya-e0703n45:318": "106.",
  "anya-e0703n45:319": " Vutte evaṃ saussāho, balaṃ sajjiya rattiyaṃ;",
  "anya-e0703n45:320": "Uggate aruṇe hatthi-māruyha katakammakaṃ.",
  "anya-e0703n45:321": "107.",
  "anya-e0703n45:322": " Dvārene’kena nikkhamma, patanto asanī viya;",
  "anya-e0703n45:323": "Saddhiṃ yo dhasahassehi, saṅgāmaṃ kāsi dussahaṃ.",
  "anya-e0703n45:324": "108.",
  "anya-e0703n45:325": " Balaṃ taṃ ādipādassa, nipphoṭetvā tato tato;",
  "anya-e0703n45:326": "Sannipātiya ekajjhaṃ, niyattiṃ sampavedayi.",
  "anya-e0703n45:327": "109.",
  "anya-e0703n45:328": " Hatāvasese ādāya, ādipādopi dappuḷo;",
  "anya-e0703n45:329": "Pubbaṇheva parājitvā, palāyitvā’ga rohaṇaṃ.",
  "anya-e0703n45:330": "110.",
  "anya-e0703n45:331": " Rājaputte duve ceva, rohaṇamhā tadā gate;",
  "anya-e0703n45:332": "Jīvaggāhaṃ sagāhetvā, te ādāya puraṃ gato.",
  "anya-e0703n45:333": "111.",
  "anya-e0703n45:334": " Evaṃ pattajayo sūro, dīpe jāte nirākule;",
  "anya-e0703n45:335": "Pācinadesaṃ sādhetuṃ, pesayittha savāhane.",
  "anya-e0703n45:336": "112.",
  "anya-e0703n45:337": " Tepi gantvāna desaṃ taṃ, uttaraṃ desameva ca;",
  "anya-e0703n45:338": "Sādhayitvā’cireneva, saṅgahesuṃ mahābalaṃ.",
  "anya-e0703n45:339": "113.",
  "anya-e0703n45:340": " Rājāpi taṃ mahādeviṃ, bhariyaṃ kāsi attano;",
  "anya-e0703n45:341": "Pariccattuñca māretuṃ, na sakkāyanti cintiya.",
  "anya-e0703n45:342": "114.",
  "anya-e0703n45:343": " Tesaṃ saṃvāsamanvāya, gabbho āsi patiṭṭhito;",
  "anya-e0703n45:344": "Puttaṃ vijāyi sādhañña-puññalakkhaṇasaññuttaṃ.",
  "anya-e0703n45:345": "115.",
  "anya-e0703n45:346": " Rañño sā’tipiyā āsi, tato paṭṭhāya sopi kho;",
  "anya-e0703n45:347": "Puttassa tassa pādāsi, oparajjaṃ sabhogiyaṃ.",
  "anya-e0703n45:348": "116.",
  "anya-e0703n45:349": " Ṭhitā pācinadesamhi, ādipādā nisammataṃ;",
  "anya-e0703n45:350": "Vinā so’yanti amhākaṃ, ubho hutvāna ekato.",
  "anya-e0703n45:351": "117.",
  "anya-e0703n45:352": " Dvīsu passesu senañca, samādāya mahādhanaṃ;",
  "anya-e0703n45:353": "Sandhiṃbhātaramāhūya, katvārohaṇa desato.",
  "anya-e0703n45:354": "118.",
  "anya-e0703n45:355": " Gaṅgātīramhi vāsaṃ te, kappayiṃsu mahabbalā;",
  "anya-e0703n45:356": "Rājā sabbaṃ nisamme’taṃ, maṇḍalīke tahiṃ tahiṃ.",
  "anya-e0703n45:357": "119.",
  "anya-e0703n45:358": " Ārādhetvā gahetvāna, duṭṭhe māriya kecana;",
  "anya-e0703n45:359": "Rakkhaṃ datvāna nagare, kattabbaṃ sādhuyojiya.",
  "anya-e0703n45:360": "120.",
  "anya-e0703n45:361": " Mahāsenaṅgamādāya, mahesiñca tamādiya;",
  "anya-e0703n45:362": "Khandhāvāraṃ niveseti, mahummāramhi gāmake.",
  "anya-e0703n45:363": "121.",
  "anya-e0703n45:364": " Tassāgamanamaññāya, ādipādāpi te tayo;",
  "anya-e0703n45:365": "Koviḷāravhaye gāme, mahāyuddhaṃ pavattayuṃ.",
  "anya-e0703n45:366": "122.",
  "anya-e0703n45:367": " Atha rājā mahāseno, samugghātesi taṃ balaṃ;",
  "anya-e0703n45:368": "Dappuḷo so palāyittha, ādi pādā duve hatā.",
  "anya-e0703n45:369": "123.",
  "anya-e0703n45:370": " Tatthāpi laddhavijayo, puramāgammabhūmipo;",
  "anya-e0703n45:371": "Rājakiccaṃ vicāresi, mahādānaṃ pavattayi.",
  "anya-e0703n45:372": "124.",
  "anya-e0703n45:373": " Mahābodhi dumindassa, mahācetittayassa ca;",
  "anya-e0703n45:374": "Dhātūnampi ca sakkaccaṃ, mahāpūjāmakārayī.",
  "anya-e0703n45:375": "125.",
  "anya-e0703n45:376": " Rohaṇaṃ samupāgamma, dappuḷo so tamāgato;",
  "anya-e0703n45:377": "Balaṃ sampaṭipādesi, yujjhituṃ puna rājinā.",
  "anya-e0703n45:378": "126.",
  "anya-e0703n45:379": " Rājā so puttanattānaṃ, desaṃ kātuṃ nirākulaṃ;",
  "anya-e0703n45:380": "Thūpārāmamhi sabbepi, sannipātiya bhikkhavo.",
  "anya-e0703n45:381": "127.",
  "anya-e0703n45:382": " Aññepi ca mahāpaññe, yuttā yuttivisārade;",
  "anya-e0703n45:383": "Rājadhammesu sabbesu, nipuṇo nayakovido.",
  "anya-e0703n45:384": "128.",
  "anya-e0703n45:385": " Ārocetvā pavattiṃ taṃ, tehi sammā pakāsito;",
  "anya-e0703n45:386": "Caturaṅgamahāseno, sabbūpakaraṇānugo.",
  "anya-e0703n45:387": "129.",
  "anya-e0703n45:388": " Dīpe sabbattha yojetvā, kattabbaṃ nagarepi ca;",
  "anya-e0703n45:389": "Nikkhanto na cireneva, agamā mārapabbataṃ.",
  "anya-e0703n45:390": "130.",
  "anya-e0703n45:391": " Sammadditvāna taṃ desaṃ, khippaṃ pabbatamāruhī;",
  "anya-e0703n45:392": "Taṃ disvā rohaṇe sabbe, bhītā taṃ vasamāgamuṃ.",
  "anya-e0703n45:393": "131.",
  "anya-e0703n45:394": " Tato sandhiṃ karitvāna, dappuḷena sadappako;",
  "anya-e0703n45:395": "Hatthī asse ca maṇayo, gahetvā tassa hatthato.",
  "anya-e0703n45:396": "132.",
  "anya-e0703n45:397": " Gāḷhagaṅgañca katvāna, sīmaṃ rohaṇabhoginaṃ;",
  "anya-e0703n45:398": "Oragaṅgaṃ samādāya, rājabhogamakārayi.",
  "anya-e0703n45:399": "133.",
  "anya-e0703n45:400": " Dīpamevaṃ mahātejo, katvā vigatakaṇṭakaṃ;",
  "anya-e0703n45:401": "Ekātapatto āgamma, puraṃ vasi yathāsukhaṃ.",
  "anya-e0703n45:402": "134.",
  "anya-e0703n45:403": " Pariveṇaṃ sakāresi, rājā dāmavihārakaṃ;",
  "anya-e0703n45:404": "Tathā sanniratitthañca, pulatthinagare vibhū.",
  "anya-e0703n45:405": "135.",
  "anya-e0703n45:406": " Mahālekhañca kāresi, pariveṇamabhayā cale;",
  "anya-e0703n45:407": "Tathā ratanapāsādaṃ, tatheva sumanoharaṃ.",
  "anya-e0703n45:408": "136.",
  "anya-e0703n45:409": " Anekabhūmaṃ kāretvā, vejayantamivāparaṃ;",
  "anya-e0703n45:410": "Tathā satasahassehi, tīhi ceva mahādhano.",
  "anya-e0703n45:411": "137.",
  "anya-e0703n45:412": " Jambonadatuvaṇṇassa, sahassehi ca saṭṭhihi;",
  "anya-e0703n45:413": "Bimbaṃ satthussa kāretvā, nagghaṃ cūḷāmaṇiyutaṃ.",
  "anya-e0703n45:414": "138.",
  "anya-e0703n45:415": " Pūjaṃ sabbopahārena, kāretvāna mahārahaṃ;",
  "anya-e0703n45:416": "Pāsādamahane sabbaṃ, rajjaṃ ossajji attano.",
  "anya-e0703n45:417": "139.",
  "anya-e0703n45:418": " Bodhisattañca kāretvā, rājānaṃ sumanoharaṃ;",
  "anya-e0703n45:419": "Saṇṭhapitthasilā meghe, cāruṃ bhikkhūnupassaye.",
  "anya-e0703n45:420": "140.",
  "anya-e0703n45:421": " Thūpārāmamhi thupassa, kāsi sovaṇṇakañcukaṃ;",
  "anya-e0703n45:422": "Paṭṭaṃ katvā vicitatthaṃ, rajataṃ antarantarā.",
  "anya-e0703n45:423": "141.",
  "anya-e0703n45:424": " Tasmiṃyeva ca pāsādaṃ, parijiṇṇaṃ sakārayi;",
  "anya-e0703n45:425": "Abhidhammaṃ kathāpesi, kārāpetvā mahāmahaṃ.",
  "anya-e0703n45:426": "142.",
  "anya-e0703n45:427": " Mahātherena satimā, hemasālinivāsinā;",
  "anya-e0703n45:428": "Tattha pokkharaṇiñcassa, paribhogāya kārayi.",
  "anya-e0703n45:429": "143.",
  "anya-e0703n45:430": " Jiṇṇe devakūle katvā, bahuke tattha tattha so;",
  "anya-e0703n45:431": "Devānaṃ paṭimāyo ca, kārayittha mahārahā.",
  "anya-e0703n45:432": "144.",
  "anya-e0703n45:433": " Brāhmaṇānañca datvāna, paccagghaṃ rājabhojanaṃ;",
  "anya-e0703n45:434": "Pāyesi khīraṃ sovaṇṇa-taṭṭakehi sasakkharaṃ.",
  "anya-e0703n45:435": "145.",
  "anya-e0703n45:436": " Usabhe paṅgulānañca, jīvikañca sadāpayī;",
  "anya-e0703n45:437": "Damiḷānantu pādāsi, asse goṇe agaṇhataṃ.",
  "anya-e0703n45:438": "146.",
  "anya-e0703n45:439": " Anāthā ye salajjā ca, te ca saṅgaṇhi so raho;",
  "anya-e0703n45:440": "Asaṃgahito dīpamhi, natthi tena yathārahaṃ.",
  "anya-e0703n45:441": "147.",
  "anya-e0703n45:442": " Dātabboti kathaṃ gunna-mahāro so vicintiya;",
  "anya-e0703n45:443": "Sasse khīragate’dāsi, tesaṃ khettasahassake.",
  "anya-e0703n45:444": "148.",
  "anya-e0703n45:445": " Kāḷavāpimhi so vāri-sampātaṃ kārayi thiraṃ;",
  "anya-e0703n45:446": "Puññamevaṃ vidhaṃ tassa, appameyyaṃ bahuṃ kira.",
  "anya-e0703n45:447": "149.",
  "anya-e0703n45:448": " Tassa putto tadā āsi, yuvarājā divaṅgato;",
  "anya-e0703n45:449": "Jāto senāpati kāle, aparo atthi dārako.",
  "anya-e0703n45:450": "150.",
  "anya-e0703n45:451": " Taṃ rājā rājaputtehi, bhīto rājāraho iti;",
  "anya-e0703n45:452": "Māretuṃ taṃ na sakkonti, vaḍḍhapesi yathā tathā.",
  "anya-e0703n45:453": "151.",
  "anya-e0703n45:454": " Arīhi nagare ruddhe, pitaraṃ so kirekadā;",
  "anya-e0703n45:455": "Upasaṅkamma yācittha, saṅgamāvacaraṃ gajaṃ.",
  "anya-e0703n45:456": "152.",
  "anya-e0703n45:457": " So dāpesi mahānāgaṃ, ghoraṃ mārakarūpamaṃ;",
  "anya-e0703n45:458": "Katahatthaṃ balañceva, sabbāyudha visāradaṃ.",
  "anya-e0703n45:459": "153.",
  "anya-e0703n45:460": " Kāloyamīti mantvā so, bandhitvā churikaṃ tadā;",
  "anya-e0703n45:461": "Kuñjaraṃ varamāruyha, nikkhamma nagarā bahi.",
  "anya-e0703n45:462": "154.",
  "anya-e0703n45:463": " Viddhaṃsetvā balaṃ sabbaṃ, dujjayaṃ jayamaggahī;",
  "anya-e0703n45:464": "Rājā disvā pasanno taṃ, senāpaccañca tassa’dā.",
  "anya-e0703n45:465": "155.",
  "anya-e0703n45:466": " Esova kira gantvāna, sabalo desamuttaraṃ;",
  "anya-e0703n45:467": "Palāpesi sasenaṃ taṃ, ādipādañca dappulaṃ.",
  "anya-e0703n45:468": "156.",
  "anya-e0703n45:469": " Baddhavero tato’hosi, dappuḷo tamhi sādhukaṃ;",
  "anya-e0703n45:470": "Mahāummārayuddhamhi, disvā tamatīkodhavā.",
  "anya-e0703n45:471": "157.",
  "anya-e0703n45:472": " Sīghaṃ pesesi taṃ hantuṃ, hatthimāruḷhamattanā;",
  "anya-e0703n45:473": "Ovijjhiya palāpesi, tamesa sakadantīnā.",
  "anya-e0703n45:474": "158.",
  "anya-e0703n45:475": " Disvā tamatisantuṭṭho, aññesañca abhāvato;",
  "anya-e0703n45:476": "Rajjayoge adā tassa, uparājattamattano.",
  "anya-e0703n45:477": "159.",
  "anya-e0703n45:478": " Evaṃ vīsati vassāni, dīpametaṃ subhuñjiya;",
  "anya-e0703n45:479": "Vipākaṃ puññakammassa, bhuñjituñca divaṅgato.",
  "anya-e0703n45:480": "160.",
  "anya-e0703n45:481": " Evaṃ anekehi nayehi thaddhā;",
  "anya-e0703n45:482": "Janassa dukkhehi virūpakehi;",
  "anya-e0703n45:483": "Bhogā vinassanti khaṇe na sabbe;",
  "anya-e0703n45:484": "Aho tahiṃyeva ramanti bālā.",
  "anya-e0703n45:485": "Sujanappasādasaṃvegatthāya kate mahāvaṃse",
  "anya-e0703n45:486": "Cha rājako nāma",
  "anya-e0703n45:487": "Chacattālīsatimo paricchedo."
}