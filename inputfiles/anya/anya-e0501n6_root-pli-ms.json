{
  "anya-e0501n6:0": "7. Aññamaññapaccayo",
  "anya-e0501n6:1": "Sahajātapaccaye vibhattesu dhammesu yo yo paccaya dhammoti vutto, so so eva idha paccayadhammo ceva paccayuppanna dhammo ca hoti. Sabbepi cittacetasikā dhammā aññamaññassa paccayadhammā ca honti aññamaññassa paccayuppannadhammā. Sahajātā cattāro mahābhūtā aññamaññassa paccayadhammā ca honti aññamaññassa paccayuppannadhammā ca. Paṭisandhināmakkhandhā ca paṭisandhi sahajātaṁ hadayavatthurūpañca aññamaññassa paccayadhammā ca honti aññamaññassa paccayuppannadhammā ca. Attho suviññeyyoyeva.",
  "anya-e0501n6:2": "Yathā aññamaññaṁ nissāya ussāpitā tayo daṇḍā aññamaññassa nissayā ca honti, aññamaññaṁ nissitā ca. Tesu ekamekasmiṁ ussite sabbe ussitā honti, ekamekasmiṁ patante sabbe patanti. Evaṁ aññamaññadhammā ca daṭṭhabbā.",
  "anya-e0501n6:3": "Ettha vadeyyuṁ, sabbe cetasikā dhammā cittapaccayaṁ alabha mānā uppajjituṁ na sakkontīti yuttaṁ. Kasmā. Phusanādīnaṁ cetasika kiccānaṁ vijānanakiccapubbaṅgamattā, manopubbaṅgamāti hi vuttaṁ. Cittaṁ pana cetasikapaccayaṁ alabhamānaṁ uppajjituṁ na sakkotīti na yujjeyyāti. Vuccate, cetasikadhammā nāma cittassa sahāyaṅgāni honti. Tasmā tehi vinā cittampi uppajjituṁ na sakkotiyeva. Eseva nayo catūsu mahābhūtesupīti. Upādārūpāni pana mahābhūtānaṁ nissandamattattā sahāyaṅgāni na hontīti. Nanu āhārarūpañca jīvitarūpañca paccayavisesattā sahāyaṅgaṁ hotīti. Vuccate, ṭhitiyā eva sahāyaṅgaṁ hoti. Na uppāde. Idha pana uppāde sahāyaṅgaṁ adhippetanti. Aññamaññapaccayadīpanā niṭṭhitā."
}