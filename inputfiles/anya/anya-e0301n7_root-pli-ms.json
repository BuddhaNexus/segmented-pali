{
  "anya-e0301n7:0": "Vīthimutta saṅgaha paramatthadīpanī",
  "anya-e0301n7:1": "143. Evaṁ pavattikāle pavattisaṅgahaṁ dassetvā idāni paṭisandhiyaṁ pavattisaṅgahaṁ dassetuṁ ādigātha māha. Evaṁ vuttanayena pavattiyaṁ pavattisaṅgahonāma vīthicittavasena udīritokathito. Idāni sandhiyaṁ pavattisaṅgaho nāma vīthimutta cittānaṁ vasena vuccatīti yojanā. Etthaca paṭisandhiyaṁ cittacetasikānaṁ pavattiyā kathitāya tato paraṁ bhavaṅgakāleca cutikāleca tesaṁ pavatti kathitāyeva hotīti katvā sandhiyamicceva vuttaṁ.",
  "anya-e0301n7:2": "[141] Vibhāvaniyaṁ pana",
  "anya-e0301n7:3": "Parato maraṇuppattiyaṁ pathamaṁ cutiṁ dassetvā pacchā anantare paṭisandhiyā vakkhamānattā idha sandhiggahaṇena atītā nantara cutipi gahetabbāti adhippāyena yaṁ vuttaṁ ‘‘tadāsannatāya taṁgahaṇeneva gahitacutikālecā’’ti. Taṁ na yujjatiyeva.",
  "anya-e0301n7:4": "Vīthimuttānañhi visayappavattināma atītānantarabhave maraṇuppattiyaṁeva siddhāti ekasmiṁ bhave visayappapattiyā saha tesaṁ paṭisandhipamukhānaṁ vīthimuttacittānaṁ pavattidassanatthaṁeva tāya atītānantaracutiyā saddhiṁ maraṇuppattividhānaṁ therena dassitanti. Bhavanti sattā saṅkhārāca etāsūti bhūmiyo. Ayoti vaḍḍhi. Atthato pana sukhaṁca sukhahetu sukhapaccayāca veditabbā. Yebhuyyena tato ayato apagatā ettha nibbattā sattāti apāyo. Soeva bhūmīti apāyabhūmi. Oḷārikena kāmarāgena kāmīyatīti kāmo. Gantabbā upagantabbāti gati. Gacchanti sattā etthātivā gati. Anekavidhasampattīnaṁ adhiṭṭhānatāya sobhaṇāgati sugati. Kāmoca so sugaticāti samāso. Natthi yathāvutto ayo etthāti nirayo. Niccaṁ vā rayanti kampanti phandanti sattā dukkhappattā etthāti nirayo. Manussā viya uddhaṁ uccā ahutvā tiro añcitā āyatāti tiracchānā. Yuvanti nānā vaṇṇasaṇṭhānāpi sattā samānajātitāya ekībhūtāviya honti etāyāti yoni. Jāti.",
  "anya-e0301n7:5": "Vibhāvaniyaṁ pana",
  "anya-e0301n7:6": "Khandhānaṁ pavattivisesoti vuttaṁ.",
  "anya-e0301n7:7": "Tiracchānānaṁ yoni tiracchānayoni. Pecca itā gatāti petā. Ito apakkamma cavitvā bhavantare gatāti attho. Yekeci kālaṅkatā. Divaṅgatāpi hi loke kālaṅkatā petāti vuccanti. Idha pana sukhasamussayato pecca pakaṭṭhaṁ pavāsaṁ dūraṁ gatāti atthena yāva tato na muccanti. Tāva niccaṁ dukkhappattā lakkhaṇasaṁyuttādīsu āgatā tatīyā apāyikasattā adhippetā. Petānaṁ samūho petti. Pettiyā visayoti petti visayo. Visayotica pavattideso vuccati. Asurakāyoti ettha surā vuccanti upari devā suranti iddhivisesehi dibbanti, suṭṭhuvā ramanti kāmasukharatiṁ paccanubhavantīti katvā. Na surāti asurā. Vepacitti pahārādādayo sandhāya surapaṭipakkhā sura sadisāvāti attho. Viyaṅkaramātā uttaramātādayo vini pātike sandhāya khuddakasurā cūḷakasurāti attho. Yamarājā dayo vemānikapete sandhāya ekadesena surasadisāti attho. Vemānikapetāpi hi katthaci asurakāyāti āgatā. Lokantarika nerayike sandhāya sabbaso suraguṇa rahitāti attho. Tepi hi buddhavaṁsanidānaṭṭhakathāyaṁ jātidukkha niddesesuca asurakāyāti vuttā. Tathā kālakañcikapete sandhāya sabbaso surabhāvarahitāti attho. Iti pañcannaṁ asurānaṁ vasena atthavibhāgo veditabbo. Dibbā vata bhokāyā parihāyissanti, paripūrissanti asurakāyāti imasmiṁ suttapade cattāropi apāyā asurakāyāti aṭṭhakathāyaṁ vaṇṇitā.",
  "anya-e0301n7:8": "Tattha vepacitti pahārādādayo asurā tāva tiṁsesu devesu saṅgahitā. Vinipātikāsurā cātumahārājikadevesu. Tathā vemānikapetāsurā. Tepi hi vinipātikāsurā viya tihetukāpi duhetukāpi ahetukāpi hontīti aṭṭhakathāsu vuttā. Yamarājāno pana vessabhū nottica petti rājā somo yamo vessavaṇoca rājāti evaṁ kathā vatthupāḷiyaṁ āgatā vessabhūādayo sayaṁ mahiddhikā mahānubhāvā vemānikapetarājāno hutvāpi nerayikesu sattesu kāruññataṁ paṭicca heṭṭhā nirayalokesupi rajjaṁ kārentiyeva. Teneva hi sabbe petalokāpi nirayalokāpi yamalo kātica yamavisayātica vuccantīti. Yeca cātumahārājikapari yāpannā pāpajjhāsayā kururakammakārino revativimāne yakkhāti āgatā saṁkiccajātake rakkhasāti āgatā yakkharakkhasānāma ito gantvā ussadanirayesu nerayikānaṁ nānākamma kāraṇāyo karonto vicaranti. Tesaṁpi kālo upakāloti evamādīhi nāmehi nāradajātake āgatānaṁ niraya pālānaṁ upariyamarājānaṁ āṇāpavattatiyevāti. Lokantarikā surā niraye saṅgahitā. Idha pana kālakañcikādayo petāsurāva adhippetā. Tesaṁ asurānaṁ kāyo samūhoti asurakāyo. Etthaca nirayabhūmināma paccekaṁ soḷasussadapari vārānaṁ aṭṭhannaṁ mahānirayānaṁ vasena anto pathaviyaṁ ṭhitāti veditabbā. Arañña pabbata samudda dīpakādīsupi nānāniraya bhūmiyo hontiyeva. Tasmā tādisassa visuṁ vavatthitassa okāsassa atthitāya nirayotveva vuttā. Sesānaṁ pana tissannaṁ apāyabhummīnaṁ tādisassa okāsassa natthitāya yoni visaya kāya saddehi yojetvā khandhāvā khandhappavattipadesāvā gahitāti. [Apāyabhūmi]",
  "anya-e0301n7:9": "Ussito uggato ussannovā mano etesanti manussā. Tehi anantesu cakkavāḷesupi itarabhūmikānaṁ sattānaṁ tikkhatarasūra vicitracittā honti. Paripuṇṇānaṁ kusalākusalakamma pathānaṁ ānantariyakammānañca ettheva sambhavatoti. Tesupi pana jambudīpavāsinoeva atisayena ussitamanā honti. Itare pana tehi samānavaṇṇāditāya manussā icceva vuccanti. Imasmiṁ cakkavāḷe pana vattabbameva natthi, yathāha-tīhi bhikkhave ṭhāne hi jambudīpakā manussā uttarakuruke manusse adhiggaṇhanti. Deveca tāvatiṁse. Katamehi tīhi ṭhānehi. Sūrāca sati mantoca idha brahmacariyavāsocāti. Akkharacintakā pana vadanti manūti mahāsammatarājā vuccati. Imeca janā tena thapitesu mariyādadhammesu ṭhitā tassa puttaṭṭhāniyā honti. Tasmā manuno apaccā puttāti manussāti. Idha pana bhūmipariyāyoti katvā manussāti itthiliṅgaṁ ekavacanañca katanti daṭṭhabbaṁ. Evaṁ sese supi. Yesu pana cattāro mahārājāno rajjaṁ kārenti. Te devā cātumahārājikā. Tattha dhataraṭṭho gandhappānaṁ rājā hoti. Viruḷhako kumbhaṇḍānaṁ. Virūpakkho nāgānaṁ. Kuvero yakkhānaṁ. Tattha paṭisandhivasena gandharukkhesu appenti upagacchantīti gandhappā. Gandharukkhādhivatthā devā. Te mūlagandhādivasena dasadhā pāḷiyaṁ āgatā. Kumbhaṇḍāti dānavarakkhasā. Nāgā yakkhāca pākaṭā. Sabbe te yebhuyyena pāpajjhāsayā kururakammakārino ca honti. Tasmā cattāro mahārājāno aññamaññaṁvā manussānaṁ vā aviheṭhanatthāya tesu nānārājānaṁvā nānāsenāpatiṁvā thapesuṁ.",
  "anya-e0301n7:10": "Āṭānāṭiyasuttaṁcetthavattabbaṁ. Tattha hi yakkhoyakkhinīgandhappo gandhappī kumbhaṇḍo kumbhaṇḍī nāgo nāgīticatasso avaruddhakajātiyo āgatā. Tattha sarīrobhāsasirisampattiyutto amanusso yakkhotica devotica devatātica vuccati. Sarīro bhāsa sirisampattirahito vigaccharūpo amanusso yakkhotveva vuccati. Rukkhaṭṭhakavimāne jāto rukkhadevatānāma. Rukkhassa abbhantare jāto gandhapponāma. Yo loke kaṭṭhayakkhoti vuccati. Pubbe nihīnakammakatā kāci gandhappiyo manussitthīnaṁ sarīrabbhantaresupi jāyanti. Yā vedaganthesu yoginītica loke joginītica vuccanti. Abhilakkhitarattīsu gocarapasuta kāle jutiatthena juṇhātica vuccanti, kubbhaṇḍānāma mahodarā visālakkhā rakkhasāeva. Ye loke dhana rakkhakāti vuccanti. Te hi vepullapabbate maṇiratanaṁ rakkhanti. Anto himavante abbhantara ambarukkhe rakkhanti. Evaṁ ratanaṭṭhānānivā vanappati rukkhevā dibbosadharukkhevā dibbagandharukkhevā udakasarevā rakkhitvā asanti bhakkhanti. Tasmā rakkhasāti vuccanti. Nāgo nāgīti ettha anto pabbatevā anto pathaviyaṁvā nibbattā vasundharadevayakkhajātiyopi idha nāgātveva vuccanti. Yā mahāparinibbāna sutte bhūmicālasuttapade pathavī devatāti vuttā. Yāsaṁ kīḷāpasuta vasena kadāci bhūmicālo hoti. Yāsañca mantapadāni vatthu vijjātica bhūmivijjātica brahmajālasutte vuttāni. Tesuca nānā iddhimantā avaruddhakā pāpātiratā kibbisakammakārino kīḷā soṇḍavasenavā ghāsasoṇḍavasenavā petesucanirayesuca pakati vaṇṇenavā soṇagijjhakākādivaṇṇenavā satte viheṭhayantā vicaranti. Sabbañce taṁ suttantesuvā jātakesuvā vedaganthesuvā kusalehi veditabbanti.",
  "anya-e0301n7:11": "Saha puññakārino tettiṁsa janā māghenanāma jeṭṭhapurisena saha ettha nibbattāti tettiṁsā. Sāeva tāvatiṁsā nirutti nayena. Kāmañcettha sabbacakkavāḷesupi ayaṁ dutīyadeva loko janavasatasutte āgata nayena sakkaṭṭhāniyānaṁ pajāpati varuṇa īsānādīnaṁ tettiṁsa devarājūnaṁ nibandhano kāso hoti. Sahassaṁ cātumahārājikānaṁ. Sahassaṁ tāvatiṁsānanti hi aṅguttare vuttaṁ. Māghapurisā pana tesu samudāgatesu devarājaṭṭhānesu paccājātā honti. Etarahi dharamānāca tasmā tesaṁ vasena ayaṁ vacanattho katoti veditabbo. Apare pana yathā indagopakavaṇṇābhā. Tāva dissanti tiṁsatīti imasmiṁ vidhurajātake tāva saddo tiṁsasaddaparivāramatto hoti. Tathā idhāpīti katvā tiṁsamattānaṁ sakkaṭṭhāniyānaṁ devarājakulānaṁ nivāsaṭṭhā nattā tāvatiṁsānāmāti yuttaṁ siyā. Aṭṭhakathāsu pana yathāvuttaṁ niruttinayaṁ kappetvā māghavatthūsuca tesu tesuca ṭhānesu sakkānaṁ tettiṁsa saṅkhāeva vuttātipi vadanti. Taṁ na yujjati. Pāḷiyaṁeva brahmāsanaṅkumāro tettiṁse attabhāve abhinimminitvā devānaṁ tāvatiṁsānaṁ pallaṅkesu nisīditvāti vuttattā. Yāmoti tasmiṁ devaloke issaradevakulassa nāmaṁ. Tathā suyāmotica. Taṁ sahacaritattā pana so deva lokopi tattha nibbattadevāpi yāmātveva vuccanti. Vipulāya sirisampattiyā samannāgatattā niccaṁ tusanti ativiya haṭṭhatuṭṭhamukhā honti etthāti tusitā. Yathārucite bhoge sayameva nimminitvā nimminitvā ramanti etthāti nimmānaratī. Attano ruciṁ ñatvā parehi nimmitesu bhogesu vasaṁ vattenti etthāti paranimmitavasavattī. Brūhanti vaḍḍhanti atipaṇītehi jhānādi guṇehi vuddhiṁ viruḷhiṁ vepullaṁ āpajjantīti brahmāno. Mahantā brahmāno mahābrahmānoti vattabbe mahāsaddassa lopo.",
  "anya-e0301n7:12": "Parisati bhavāti pārisajjā. Parisāsu jātātivā pārisajjā. Paricārikāti attho. Mahābrahmānaṁ pārisajjāti brahma pārisajjā. Pure ucce ṭhāne odahanti tiṭṭhantīti purohitā. Mahābrahmānaṁ purohitāti brahmapurohitā. Mahantā brahmāno mahābrahmāno. Sahassobrahmā dvisahassobrahmā. Tisahassobrahmātiādinā saṅkhārupapattisutte āgatā adhipatibrahmānoti attho. Tattha sahassobrahmāti cakkavāḷasahassamhi issaro brahmā. Dvisahassoti dvīsu cakkavāḷa sahassesu issaroti attho. Tayopete ekatala vāsino honti. Tattha loke mahājanā visuṁ visuṁ kuladevatāyonāma upaṭṭhahanti. Keci mahādevaṁnāma upaṭṭhahanti. Keci vāsudevaṁnāma. Keci mahesaraṁnāma. Keci paramesvāraṁ nāmāti. Gharadevatā gāmadevatā rukkhadevatādayopi tesaṁ mahādevarājānaṁ upaṭṭhakāeva sampajjanti. Tattha mahādevarā jānoviya mahābrahmāno daṭṭhabbā. Gharadevatādayoviya brahma purohitādaṭṭhabbā, manussāviya brahmapārisajjādaṭṭhabbā. Tatthaca ghara devatādayo mahādevarā jāno adisvāva upaṭṭhahanti. Manussā ca teubhopi adisvāva upaṭṭhahanti. Evamevaṁ brahmapurohitā mahābrahmānopi napassanti. Mahābrahmānaṁ nivāsaṭṭhānaṁpi najānanti. Brahmapārisajjāubhopi napassanti. Ubhinnaṁnivāsaṭṭhānaṁpi najānanti. Yadā pana oḷārikaṁ rūpaṁ māpetvā attānaṁ dassenti. Tadā eva passanti. Esanayo uparibhūmīsupi. Yaṁ pana brahmanimantana suttaṭṭhakathāyaṁ vuttaṁ brahmānaṁ pakatirūpaṁ kassaci āpātaṁ na gacchatīti. Taṁ brahmapuro hitā dīnaṁ uparimānaṁ brahmānaṁ pakatirūpaṁ kassaci brahmapārisajjādinovā devassavā manussassavāāpātaṁ nagacchatīti katvā vuttaṁ. Heṭṭhimānaṁ pana pakatirūpaṁ uparimassa āpātaṁ āgacchissatiyeva. Teneva hi janavasabhasuttaṭṭhakathāyaṁ heṭṭhimaheṭṭhimāhi devā uparimadevānaṁ oḷārikaṁ katvā māpitameva attabhāvaṁ passituṁ sakkontīti vuttaṁ. Tatthadutīyatale parittābhāti brahmapārisajjāeva. Appamāṇābhāti brahmapurohitā eva. Ābhassarāti mahābrahmānoeva. Tasmiṁ tale adhipati brahmānoevāti attho. Heṭṭhimatalato pana visesa karaṇatthaṁ ābhāvasena nāmagahaṇaṁ hotīti daṭṭhabbaṁ.",
  "anya-e0301n7:13": "Tattha parittā ābhā etesanti parittābhā. Appamāṇā ābhā etesanti appamāṇābhā. Ābhāsaranti niccharanti etesūti ābhassarāti. Tatīyatale parittasubhāti brahmapārisajjāeva. Appamāṇasutāti brahmapurohitāeva. Sutakiṇṇāti mahābrahmanoeva. Tasmiṁ tale adhipatibrahmāno evāti attho. Tattha subhāti ekagghanā acalasaṇṭhitā ābhāeva vuccanti. Parittā subhā etesanti parittasubhā. Appamāṇā subhā etesanti appamāṇasubhā. Sutehi ākiṇṇāti subhākiṇṇā. Subhakiṇhātipi paṭhanti. Tesaṁ ākārassa rasso antimaṇakārassa ca hakāro daṭṭhabbo. Imesu pana dvīsu talesu pakatikāyappabhā adhimattā honti. Tasmā tāsaṁ vasena parittābhātiādikaṁ nāmaṁ siddhaṁ. Na brahmapāri sajjātiādikaṁ. Evañca katvā verañjasutte pathamatalavāsino brahmakāyikā devāti āgatā. Dutīyatalavāsino ābhādevāti. Tatīyatalavāsino subhādevāti catutthatale vipulaṁ phalaṁ etesanti vehapphalā. Athavā iñjanajātikehi somanassajjhānehi nibbattānaṁ tiṇṇaṁ heṭṭhimatalānaṁ tejosaṁ vaṭṭādikena antarāyena bhūmitalena saha āyukappanivattivasena iñjitaṁ puññaphalaṁ atthi. Tesu hi yaṁ subhākiṇṇānaṁ devānaṁ catusaṭṭhikappānīti vuttaṁ. Taṁ tasmiṁ tale ādikappikānaṁ vasena vuttaṁ. Pacchimikānaṁ pana tesaṭṭhikappa dvāsaṭṭhikappa ekasaṭṭhi kappādi vasena iñjitaṁ paṭilīnaṁ puññaphalaṁ hotīti. Āneñjajātikena upekkhājhānena nibbattānaṁ pana kenaci antarāyena tādisaṁ iñjitaṁ puññaphalaṁ nāma natthi. Tasmā jhāna sāmatthiyānurūpaṁ visesena īhitaṁ abhivaḍḍhitaṁ puññaphalaṁ ettha atthīti vehapphalā.",
  "anya-e0301n7:14": "Natthi saññāmukhena gahitā cattāro arūpakkhandhā etesanti asaññā. Asaññāca te sattācāti asaññasattā. Cittace tasikānaṁ pana natthitāya tesaṁ asattapasaṅgatā sambhavatīti sattagahaṇaṁ katanti daṭṭhabbaṁ. Ete dvepi ekatalavāsino eva honti. Etthapi nibbattakajjhānassa hīnamajjhimapaṇītatā visesassa atthitāya tadanurūpaṁ brahmānaṁpi pārisajja purohita mahābrahmatta viseso sambhavatiyeva. Āyuvemattatāya pana aññamañña adassanādīnañca natthitāya pārisajjādivasena bhūmivibhāgo natthīti veditabbo. Evaṁ avihādīsupi. Oḷārikānaṁ kāmarāgapaṭighānusayānaṁ natthitāya suddhānaṁ anāgāmiarahantānameva āvāsāti suddhāvāsā. Tattha pathamabhūmivāsino appakena kālena attano ṭhānaṁ navijahantīti avihā. Athavā, oḷārikānaṁ pañcannaṁ saṁyojanānaṁ pahīnattā natthi cittassa vihaññanaṁ samathavipassa nādhammesu avipphārikatāpatti etesanti avihā. Dutīyabhūmi vāsino na kenaci cittapariḷāhena tappantīti atappā. Tatīya talavāsino parisuddhehi pasādacakkhu dibbacakkhu dhammacakkhu paññā cakkhūhi sampannattā suṭṭhu passantīti sudassā. Catutthabhūmivāsino pana tato atisayena suṭṭhu dassanabhāvena samannāgatāti sudassino. Atisayatthe hi ayaṁ īkāroti. Pañcamabhūmi vāsino upari aññassa bhūmantaragatassa rūpibrahmuno natthitāya natthi rūpīnaṁ sattānaṁ majjhe kenaci guṇena kaniṭṭhabhāvo etesanti akaniṭṭhā.",
  "anya-e0301n7:15": "Ākāsānañcāyatanabhūmīti ettha yattakaṁ ākāsapadesaṁ pharitvā ākāsānañcāyatana saññitā catukkhandhā pavattanti. So khandhasahito ākāsapadeso ākāsānañcāyayanabhūmi. Evaṁ sesāsu. Puthujjanā sotāpannā sakadāgāminocāpi puggalā suddhāvāsesu sabbathā sabbapakārenapi nalabbhantīti yojanā. Etthaca sakadāgāmīnaṁ paṭikkhepena anāgāmi maggaṭṭhassapi tattha paṭikkhepo siddho hotīti uparimānaṁ tiṇṇaṁ ariyānameva tattha paṭilābho imāya gāthāya vuttoti veditabbo. Sesaṭṭhānesūti pañcasuddhāvāsato asaññāpāyatoca avasesesu ekavīsatiyā ṭhānesu, anariyāti puthujjanā. [Bhūmicatukkaṁ]",
  "anya-e0301n7:16": "144.Okkantikkhaṇeti paṭisandhikkhaṇe. Paṭisandhihi bhavantare okkamanaṁ anupavisananthi atthena okkantīti vuccati. Tato paraṁ bhavaṅgaṁ hutvāti yojanā. Keci pana bhavaṅgapariyosāneti paṭhanti. Taṁ na yujjati. Jātiyā andho jaccandho. Ādisaddena jāti badhira jaccaghānaka jātimūga jacceḷa jaccummattaka paṇḍaka ubhato byañjanaka napuṁsaka mammādayo saṅgaṇhāti. Tattha yassa cakkhuṁ uppādetuṁ asamatthena kammena paṭisandhi laddhā. So jaccandho nāma. Esanayo sesesupi. Tattha pasādasota rahito jātibadhiro nāma. Pasāda ghānarahito jacca ghānako nāma. Pasādajivhārahito nāma natthi. Vacanarahito jātimūgonāma. Disāvidisāmattaṁpi saññāpetuṁ asakkuṇeyyo jātieḷo nāma. Sabbakālaṁpi vipallaṭṭhacitto jaccummattakonāma. Kāmahetu āsittakādibhāvena vippakārapatto paṇḍakonāma. Dvīhi byañjanehi samannāgato ubhato byañjanakonāma. Bhāvadvaya rahito napuṁsakonāma. Pakativacanepi ekamekaṁ akkharaṁ mahussāhena uppādento vibacchavacano mammonāma. Etthaca cakkhuṁ uppādetuṁ samatthena kammena laddhapaṭisandhikassa pavattikāle taṁvā aññaṁvā kammaṁ cakkhuṁ uppādeti. Asamatthenakammena laddhapaṭisandhi kassa pana vatthuvipannassa pavattikāle aññaṁpi kammaṁ cakkhuṁ uppādetīti natthi. Tasmā gabbhaseyyakānaṁpi jaccandhabhāvo paṭisandhikkhaṇeyeva siddhoti veditabbo. Esanayo sesesu jāti badhirādīsu. Āyatanānaṁ paṭilābho jātīti vuttattā cakkhussa uppajjanārahakālo cakkhussa jātikālonāma. Tadā anuppanna cakkhuko jaccandhonāmāti evaṁ attano attano uppajjanāraha kālavasena tassa tassa āyatanassa jātikālo veditabbo. Evañhisati jātimūgādayopi upapanno hontītica vadanti. Vibhāvani yaṁpi ayamattho vibhāvitoti.",
  "anya-e0301n7:17": "[142] Yaṁ pana vibhāvaniyaṁ",
  "anya-e0301n7:18": "‘‘Apare pana jaccandhoti pasutiyaṁyeva andho. Mātu kucchiyaṁ andho hutvā nikkhantoti attho. Tena duhetukatihetukānaṁ mātukucchiyaṁ cakkhussa avipajjanaṁ siddhanti vadantīti’’ vuttaṁ. Taṁ na yuttaṁ.",
  "anya-e0301n7:19": "Loke mātukucchiyaṁyeva andho hutvā nikkhantassapi ekaccassa taṁ taṁ sippavijjāṭhānesu paññāveyyattiyabhāvassa diṭṭhattā. Thapetvā hi mahābodhisatte aññeca pacchimabhavike satte avasesānaṁ dvihetuka tihetukānaṁpi mātukucchimhi parūpakkamenavā mātuyā visamapayogenavā nānābādhenavā uppannānaṁpi cakkhusotānaṁ vipattināma natthīti na sakkā niyametunti. Bhummassitānañca vinipātikāsurānanti ettha bhūmiyaṁ jātāti bhummā. Bhūmisambandhesu rukkhaṭṭhaka pabbataṭṭhaka vimānesu nibbattā āḷavaka sātāgira hemavatādayo mahiddhikā bhummādevā. Ye loke baliharaṇa vasena pūjanīyaṭṭhena yakkhātipi vuccanti. Ye pana bhummadevajātikāpi samānā attano puññanibbattassa kassaci bhogasukhassa abhāvā kicchajīvi kappattā vicaranti. Te tesaṁ mahiddhikānaṁ bhummadevānaṁ paraṁpara pārisajjesu pariyāpannattā bhumme deve sitā nissitāti atthena bhummassitānāma honti. Bhummissitātipi pāṭho. Puññanibbattassa nivāsaṭṭhānassa abhāvā rukkhagumbaleṇaguhāsusānā dīsu vivittesu bhūmipadesesu nissāya vasantīti attho. Teyeva virūpā hutvā bhavantare nipatantīti vinipātikā. Vinipātikāca te heṭṭhāvuttaṭṭhena asurācāti vinipātikā surā. Te pana gāmasamīpevā antogāmevā vivittaṭṭhānesu vasitvā gāmavāsīhi chaḍḍitāni bhattasitthapūvakhajjamacchamaṁsādīni pariyesitvāvā tāni alabhitvā dārakevā gilānevā pīḷetvāvā sakkontā pana aññepi manusse tāsetvā pīḷetvāvā jīvitaṁ kappentīti. Tesaṁ vinipātikāsurānaṁ. Ekaccānanti adhippāyo. Na hi sabbe vinipātikā surānāma ahetu kāevāti sakkā vattuṁ. Dvihetukatihetukānaṁpi sabbhāvato. Evañca katvā tesaṁ ekaccānaṁ piyaṅkaramātā uttaramātā dhammaguttā phussamittādīnaṁ dhammābhisamayopi aṭṭhakathāsu vuttoti. Ekacce yakkhajātikāpi rakkhasajātikāpi vemānikapetāpi paradattupajīvi petāpi ettha saṅgahitāti daṭṭhabbā.",
  "anya-e0301n7:20": "Tesūti yathāvuttapaṭisandhi yuttesu puggalesu. Yasmā āyuparicchedonāma ekabhūmipariyāpannānaṁ sabbasattānaṁ asesasā dhāraṇaniyamaparimāṇavasena pavatto. Apāyānaṁ manussānaṁ bhumma devānañca tādiso niyamaparimāṇonāma natthi. Na hi sakalacakka vāḷapariyāpannā ekabhūmakā sabbanirayā ekaāyuparicchedā honti. Tiracchānādīsupi esevanayo. Tasmā vuttaṁ catunnaṁ apāyānantiādi. Catunnaṁ apāyānaṁ āpāyikapuggalānaṁ āyuppamāṇa gaṇanāya niyamo natthi, tattha yebhuyyena kammapamāṇattā. Tattha nirayesu abbudādīnaṁ dasannaṁ nirayānaṁ bhagavatā vutto āyuparicchedopi tattha tattha nibbattakena kammenevasiddhoti veditabbo. Manussānanti idaṁ jambudīpagāsīnaṁ vasena vuttanti vadanti. Te saññeva hi āyukappassa ārohaṇaṁ orohaṇañca atthi. Na itaradīpavāsīnaṁ. Tesu hi uttarakuruvāsīnaṁ niyamato vassa sahassaṁ hoti. Itaresaṁ dvinnaṁ pañcavassa satānītica vadanti. Evaṁ sante tesu dīpesu ādikappikānaṁpi soeva paricchedoti āpajjati. Jambudīpavāsīnaṁ pana samavisamācāranisandabhūtā candasūriyanakkhattādīnaṁ visamasamagatimūlikāutuāhārānaṁ sampatti vipattiyo tesaṁpi sādhāraṇāeva honti. Tasmā tesupi āyuparicchedānaṁ ārohaṇaṁ orohaṇañca natthīti navattabbaṁ. Nisandamattattā jambudīpagatiyā ekagatikā nahontīti pana vattabbaṁ. Tathā hi pāḷiyaṁ uttarakurukā manussā amamā apariggahā. Niyatāyukā avasesāyunāti vuttaṁ. Tattha avasesāyunāti asaṅkhyeyyato orohitvā niccalaṁ ṭhitena vassasahassenāti atthoti.",
  "anya-e0301n7:21": "Vinipātikāsurānanti idaṁ nidassanamattaṁ daṭṭhabbaṁ. Sabbesaṁpi mahesakkhānaṁ appesakkhānañca bhummadevānaṁ vemānikapetādīnañca idha adhippetattā. Tesañhi sabbesaṁpi kammameva pamāṇanti. Cātumahārājikānaṁpanadevānanti idaṁ uparime cātumahārājike sandhāya vuttaṁ. Dibbānīti tasmiṁ devaloke siddhāni. Pañca vassasatānīti idañca yebhuyyavasena vuttanti gahetabbaṁ. Yasmā pana kassapabuddhassa sāvakabhūtā sotāpannadeva puttā ākāsaṭṭhaka vimānesu nibbattā yāva nimirājakālāpi tiṭṭhantīti jātakaṭṭhakathāyaṁ vuttā. Tasmā kesañci ākāsaṭṭhakadevānaṁpi kammapamāṇatā siddhā hotīti veditabbaṁ. Na cettha punappunaṁ nibbatti cintetabbā. Na hi sotā pannānaṁ sattakkhattuto paraṁ kāmabhave paṭisandhināma atthi. Na ca tasmiṁ devaloke sahassakkhattuṁ nibbattamānāpi tattakaṁ kālaṁ saṁpāpuṇituṁ sakkontīti. Manussagaṇanāyāti manussānaṁ vassagaṇanāya. Manussaloke hi paññāsavassāni cātumahārājike eko dibbarattidivo hoti. Tiṁsarattidivā eko dibbamāso. Dvādasamāsā ekaṁ dibbavassaṁ. Tena dibbavassena tesaṁ pañcavassasatāni manussagaṇanāya navutivassasatasahassaṁ hotīti. Tatoti cātumahārājikānaṁ devānaṁ āyuppamāṇato. Catuguṇanti āyupamāṇassa diguṇavuddhiyāceva dibbassa rattidivassa diguṇavuddhiyāca vasena catūhi bhāgehi guṇitaṁ vaḍḍhitanti attho. Esanayo sesesupi. Tattha āyupamāṇassa diguṇavuddhināma heṭṭhimānaṁ devānaṁ āyupamāṇato uparimānaṁ devānaṁ āyupamāṇassa diguṇavuddhi. Etena tāvatiṁsānaṁ dibbaṁ ekaṁ vassasahassaṁ. Yāmānaṁ dvevassasahassāni. Tusitānaṁ cattāri, nimmānaratīnaṁ aṭṭha. Vasavattīnaṁ dibbāni soḷasavassa sahassāni āyuppamāṇaṁ hotīti siddhaṁ hoti.",
  "anya-e0301n7:22": "Dibbassa rattidivassa diguṇavuddhināma heṭṭhimānaṁ devānaṁ rattidivato uparimānaṁ rattidivassa diguṇavuddhi. Etena manussaloke ekaṁ vassasataṁ tāvatiṁse eko dibbarattidivo. Dvevassasatāni yāme. Cattāri tusite. Aṭṭha nimmānaratiyaṁ. Sahassaṁ cha cavassasatāni vasavattiyaṁ eko dibbarattidivoti siddhaṁ hoti. Rattidivānañca diguṇavuddhiyā siddhāya māsasaṁvaccharānaṁpi diguṇavuddhi siddhāva hotīti. Evañcasati yathāvuttāni tāvatiṁsādīnaṁ dibbavassasahassādinipi attano attano rattidivamāsasaṁvaccharetieva veditabbānīti siddhaṁ hoti. Tathāca sati uparimānaṁ āyuparimāṇāni heṭṭhimānaṁ āyuparimāṇato catuguṇānīti siddhaṁ hoti. Tena vuttaṁ. Tato catuguṇaṁ tāvatiṁsānaṁ. Tato catuguṇaṁ yāmānantiādi. Dibbagaṇanāya ca tathā siddhāya sati manussagaṇanāyapi catuguṇabhāvo siddhoyeva hoti. Tasmā manussagaṇanāyapi heṭṭhimānaṁ navutivassasatasahassādīni catūhi uparūpariguṇitāni uparimānaṁ tikoṭisaṭṭhivassasata sahassādini bhavantīti katvā tāni sabbānipi ādiantadassana vasena niddisanto navasatanti gāthamāha. Vassānaṁ navasataṁ koṭiyo ca ekavīsa koṭiyo ca tathāsaṭṭhivassa satasahassāni ca vasavattīsu devesu āyuppamāṇaṁ hotīti yojanā.",
  "anya-e0301n7:23": "Yasmā avitakkavicāramattaṁ jhānaṁ oḷārikassa vitakkassa samatikkamā pathamajjhānato suṭṭhubalavaṁ hoti. Tatoyeva tatīyajjhānatopi nātidubbalañca hoti. Tasmā taṁ tatīyajjhānena ekato hutvā samatale bhūmantare vipākaṁ detīti vuttaṁ dutīyajjhānavipākaṁ tatiyajjhānavipākañca dutīyajjhānabhūmiyanti. Tenevaca bhūmīnaṁ ṭhitikkamopi catutthajjhāna vaseneva siddho. Therena pana heṭṭhā pañcakanayavaseneva jhānāni vuttāni. Tasmā idhapi teneva nayena vipākāni gahetvā catutthajjhānavipākaṁ tatīyajjhānabhūmiyantiādi vuttaṁ. Tesūti tāhi chahi paṭisandhīti gahitapaṭisandhikesu. Kappassāti idaṁ asaṅkhyeyyakappaṁ sandhāya vuttaṁ. Catubbidhā hi kappāmahākappo asaṅkhyeyyakappo antarakappo āyukappoti, tattha āyukapponāma tesaṁ tesaṁ sattānaṁ taṁtaṁ āyuparicchedo vuccati. Antarakapponāma ekassavivaṭṭaṭṭhāyiasaṅkhyeyyassa abbhantare manussānaṁ āyukappassa hāyanavaḍḍhanavasena dissamānantarā catusaṭṭhipabhedā cūḷakappā vuccanti. Pīsatibhedāti keci. Asītibhedāti apare. Cuddasappa bhedāti vedavidu. Ye loke manvantarakappāti vuccanti. Ekamekena manunāmakena mahāsammatarājena upalakkhitā antarakappāti vuttaṁ hoti. Keci pana ekasmiṁ vivaṭṭaṭṭhāyimhi mahāsammatarā jānaṁ ekameva icchanti. Catusaṭṭhiantarakappā pana eko asaṅkhye kapponāma. So catubbidho saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyīti. Tattha vinassamāno kappo saṁvaṭṭo. Yathā vinaṭṭhaṁ tiṭṭhamāno kappo saṁvaṭṭaṭṭhāyī. Vaḍḍhamāno kappo vivaṭṭo. Yathā vivaṭṭaṁ tiṭṭhamāno kappo vivaṭṭaṭṭhāyīti veditabbo. Te pana cattāro asaṅkhyeyyakappā eko mahākapponāma. Etthaca yo janāyāmavitthāre setasāsaparāsimhi vassasata vassasataccayena ekekabījaharaṇena parikkhīṇepi eko mahākappo parikkhayaṁ nagacchati. Evaṁ digho mahākappoti veditabbo.",
  "anya-e0301n7:24": "Tattha yadā kappo tejena saṁvaṭṭati. Ābhassarato heṭṭhā agginā dayhati. Yadā āpena saṁvaṭṭati. Subhākiṇṇato heṭṭhā udakena vilīyati. Yadā vāyunā saṁvaṭṭati. Vehapphalato heṭṭhā vātena viddhaṁsatīti evaṁ aṭṭhakathāyaṁ vuttattā ayaṁ loko nirantaraṁ sattasu vāresu agginā vinassati. Aṭṭhame vāre udakena vinassati. Puna sattasu agginā. Aṭṭhame udakenāti evaṁ aṭṭhannaṁ aṭṭhakānaṁ vasena catusaṭṭhivāresu antime udakavāre udakaṁ pahāya vātavāro hotīti ayamattho siddho hoti. Kathaṁ. Yaṁ vuttaṁ ābhassarānaṁ aṭṭhakappānīti. Etena aṭṭhame vāre āposaṁvaṭṭo hoti. Antarā sattasu sattasu vāresu tejosaṁvaṭṭā hontīti siddhaṁ. Yañca vuttaṁ subhākiṇṇānaṁ catusaṭṭhikappānīti. Etena catusaṭṭhime catusaṭṭhime vāre vātasaṁvaṭṭohoti. Antarā tesaṭṭhiyā vāresu tejosaṁvaṭṭā āposaṁvaṭṭāca hontīti siddhaṁ hotīti. Tenāhu porāṇā –",
  "anya-e0301n7:25": "Agginā bhassarā heṭṭhā, āpena subhākiṇṇato;",
  "anya-e0301n7:26": "Vehapphalato vātena, evaṁ loko vinassati.",
  "anya-e0301n7:27": "Sattasattagginā vārā, aṭṭhame aṭṭhame dakā;",
  "anya-e0301n7:28": "Catusaṭṭhi yadā puṇṇā, eko vāyuvāro siyāti.",
  "anya-e0301n7:29": "Evañca vinaṭṭhe loke ekasmiṁ kappepi pathamajjhānabhūmi avinaṭṭhānāma natthi. Tasmā brahmapārisajjānaṁdevānaṁ kappassatatīyo bhāgo āyuppamāṇaṁ, brahmapurohitānaṁupaḍḍhakappo, mahā brahmānaṁekokappoti ettha asaṅkhyeyya kappova sambhavati. Namahākappo. Tena vuttaṁ kappassāti idaṁ asaṅkhyeyyakappaṁ sandhāya vuttanti. Āyukappaṁ sandhāya vuttantipi yujjatiyeva. Tejosaṁvaṭṭakappesu hi pathamajjhānatalaṁ vivaṭṭamānaṁ sabbapathamaṁ vivaṭṭati. Saṁvaṭṭamānaṁ sabbapacchā saṁvaṭṭati. Tasmā vivaṭṭassa pacchimaḍḍhena saṁvaṭṭassaca pubbaḍḍhena saha ekaṁ vivaṭṭaṭṭhāyikappaṁ gahetvā dve asaṅkhyeyyāni tasmiṁ tale eko āyukappoti sakkā vattunti. Dutīya talato paṭṭhāya pana mahākappova gahetabbo. Appakaṁ ūnakaṁvā adhikaṁvā gaṇanūpagaṁ na hotīti katvā upaḍḍhehi saha sattakappāni sandhāya ābhassarānaṁ aṭṭhakappānīti vuttaṁ. Evaṁ catusaṭṭhikappānīti etthapīti. Ākāsānañcāyatanabhavaṁ upagacchantīti ākāsānañcāyatanupagā, tesaṁ. Ekova visayo ārammaṇaṁ yassa taṁ ekavisayaṁ. Ekajātiyanti ekasmiṁ bhave. [Paṭisandhicatukkaṁ.]",
  "anya-e0301n7:30": "145. Janetīti janakaṁ upatthambhetīti upatthambhakaṁ. Upapīḷetīti upapīḷakaṁ. Upaghātetīti upaghātakaṁ. Tattha janakaṁ nāma paṭisandhipavattīsu vipākakkhandha kaṭattārūpānaṁ nibbattikā kusalākusalacetanā. Tattha paṭisandhinibbattikā kammapathapattāva daṭṭhabbā. Pavattinibbattikā pana kammapathaṁ pattāpi apattāpi antamaso pañcadvārikajavanacetanāpi supinante kusalākusalacetanāpīti. Upatthambhakaṁnāma vipaccituṁ aladdhokāsāvā vipakkavipākā vā sabbāpi kusalākusalacetanā. Sā hi janakabhūtāpi samānā attanovipākavārato purevā pacchāvā sabhāṅgaṁ kammanta raṁvākammanibbattakkhandhasantānaṁvāupatthambhamānā pavattati. Yathā ganthārabbhe ratanattayapaṇāmacetanāti. Yaṁ pana visuddhimagge upatthambhakaṁ pana vipākaṁ janetuṁ nasakkotīti vuttaṁ. Taṁ aladdhavipākavāraṁ sandhāya vuttanti gahetabbaṁ. Na hi paccayasāmaggiyaṁ sati kiñcikammaṁ pavattivipākamattassapi ajanakaṁnāma atthīti. Tattha kammantarassa upatthambhanaṁnāma aladdhokāsassa aññassa janakakammassa okāsakaraṇaṁ. Taṁ pana maraṇāsannakāle pākaṭaṁ. Tadā hi kusale javite aññaṁ paṭisandhijanakaṁ kusalakammaṁ okāsaṁ labhati. Akusale javite aññaṁ akusalakammanti. Vuttañhetaṁ iti vuttake –",
  "anya-e0301n7:31": "Imasmiṁ cāyaṁ samaye, kālaṅkariyātha puggalo;",
  "anya-e0301n7:32": "Saggamhi upapajjeyya, cittañhissa pasāditaṁ.",
  "anya-e0301n7:33": "Imasmiṁ cāyaṁ samaye, kālaṅkariyātha puggalo;",
  "anya-e0301n7:34": "Niraye upapajjeyya, cittañhissa padūsitanti.",
  "anya-e0301n7:35": "Pavattikālepi etaṁ bahulaṁ labbhatiyeva. Kammanibbattakhandhasantānassa upatthambhanaṁnāma aññena laddhokāsena kusalakammenavā akusalakammenavā nibbattassa khandhasantānassa jīvitantarāye apanetvā jīvitaparikkhāre samudānetvā ciratara pavattikaraṇaṁ. Yathāha –",
  "anya-e0301n7:36": "Abhivādanasīlissa, niccaṁ vuddhāpacāyino;",
  "anya-e0301n7:37": "Cattāro dhammā vaḍḍhanti, āyu vaṇṇo sukhaṁ balanti.",
  "anya-e0301n7:38": "Ettha pana kusalaṁpi akusalakammanibbattassa khandhasantānassa akusalaṁpi kusalakammanibbattassa upatthambhakaṁnāma natthīti navattabbaṁ. Akusala kamma nibbattassapi hi mahiddhikānaṁ nāgasupaṇṇādīnaṁ khandhasantānassa pavattikāle pubbakataṁ kusalaṁ vuttanayena upabrūhanaṁ karotiyeva. Tathākusalakammanibbattassapi kesañci vinipātikāsurādīnaṁ khandhasantānassa pavattikāle pubbakataṁ akusalaṁ ciratarappavattiṁ karotiyevāti. Upapīḷakaupaghātakānipi vuttappakārā kusalākusala cetanāyoeva. Tāpi hi janakabhūtāpi samānā attano vipākavārato purevā pacchā vā vipākavāra gahaṇa kālepi vā kammantaraṁvā kammanibbatta khandhasantānaṁvā dubbalataraṁ katvāvā vibādhayamānā sabbasovā upacchindamānā pavattantīti. Tattha upapīḷake tāva kammantarassa vibādhanaṁnāma aññassa janakakammassa dubbalabhāvakaraṇaṁ. Kammañhi nāma āyūhanakāle balavantaṁpi pacchā katena ujupaṭipakkhena kammantarena vibādhiyamānaṁ puna vihatasāmatthiyaṁ hoti. Uparibhūmi nibbattakaṁpi samānaṁ heṭṭhābhūmiyaṁ nibbatteti. Mahesakkhesu mahiddhikesu nibbattakaṁpi samānaṁ appesakkhesu nibbatteti. Tathā uccakulesu nibbattakaṁpi nīcakulesu. Dīghāyukesu nibbattakaṁpi appāyukesu. Mahābhogesu nibbattakaṁpi appabhogesu. Purisatta bhāvanibbattakaṁpi samānaṁ itthattabhāvaṁvā napuṁsakabhāvaṁ vā nibbatteti. Vaṇṇasampattinibbattakaṁpi dubbaṇṇabhāvaṁ. Indriyasampattinibbattakaṁpi andhaṁvā badhiraṁvā yaṁkiñci indriyavekallaṁ. Aṅgapaccaṅga sampattijanakaṁpi hatthapādādi aṅgavekallaṁ janeti. Tathā āyūhanakāle mahānirayesu nibbattakaṁpi akusalaṁ pacchākatena balavakusalena vibādhiyamānaṁ ussadesuvā petesuvā nibbatteti. Ajātasattu rājā cettha nidassanaṁ. Ussadesu nibbattakaṁpi petesuvā tiracchā nesuvāti ādisabbaṁ vattabbaṁ.",
  "anya-e0301n7:39": "Upatthambhakaṁpi tabbipariyāyena veditabbameva. Tathā hi kammaṁ nāma katakāledubbalaṁpisamānaṁ pacchāsabhāgenabalavatākusalenavā akusalenavā upatthambhīyamānaṁ suṭṭhu balavaṁ hotīti. Kammanibbatta khandhasantānassa vibādhanaṁnāma aññena kammena nibbattassa sattassa gahitapaṭisandhito paṭṭhāya yadākadāci sarīre nānāantarāye uppādetvāvā ṭhānantarakhettavatthu gomahiṁsa dhana dhaññabhoga sampattīnaṁ puttadārañāti mittānañca vipattiṁ katvāvā dukkhuppatti karaṇaṁ. Duvidhañhi kammaphalaṁnāma vipākaphalaṁ nisandaphalanti. Tattha vipākaphalaṁnāma kammakārakasseva hoti. Na aññassa. Nisanda phalaṁ pana aññesaṁpi sādhāraṇameva. Dhammapade ānandaseṭṭhivatthu ettha vattabbaṁ. Cakkhādīsu pana kammajasantathisīsesu yena kammena yaṁkiñci ekaṁvā dvevā tīṇivā sabbaso bhijjanti. Cakkhupālatthe rādīnaṁ viya. Taṁ kammaṁ upaghātake saṅgahitanti yuttaṁ. Upaghā takanti pana upacchedakantica atthato ekaṁ. Tathā hi majjhimaṭṭha kathāyaṁ pathamaṁ upacchedakanāmena vatvā upaghātakantipi etasseva nāmanti vuttaṁ. Aṅguttaraṭṭhakathāyaṁ pathamaṁ upaghātakanāmena vatvā upacchedakantipi tassevetaṁ nāmanti vuttaṁ. Visuddhi maggepi maraṇassatiniddese tadeva kammupacchedakakammanti vuttaṁ. Idhaca parato upacchedakakammunāti vakkhati.",
  "anya-e0301n7:40": "Imassapi kammantarupacchedanaṁ maraṇāsannakāle pākaṭaṁ. Tadāhi pathamaṁ pāpakammabalena duggatinimitte upaṭṭhahante puna kalyāṇa kammaṁ taṁ paṭibāhitvā sugatinimittaṁ dassetvā sagge nibbatteti. Kalyāṇakammabalena sugatinimitte upaṭṭhahante puna pāpakammaṁ taṁ paṭibāhitvā duggatinimittaṁ dassetvā apāye nibbatteti. Duṭṭha gāmaṇirañño soṇattherapituca vatthūni kathetabbāni. Aṅguttaraṭṭhakathāyaṁ pana kusalākusalakammakkhaya karassa maggakammassapi kammantarupacchedakahā vuttā. Aṅgulimālattherādīnaṁ viyāti. Imasmiṁ bhave laddhāni mahaggatakammāni yena akusalena parihāyanti. Tassapi kammantarupacchedake saṅgaho yutto. Devadattassa viyāti. Kammanibbattakhandhasantānupacchedanaṁ pana tasmiṁ tasmiṁ bhave āyu kammesu vijjamānesu laddhokāsassa kassaci aparādhakammassa balena kalalakālato paṭṭhāya antarāva kenacirogenavā bhayenavā upakkamenavā marantānaṁ vasena veditabbaṁ.",
  "anya-e0301n7:41": "Etthaca kammantarassavā kammanibbattakhandhasantānassavā upatthambhanā dīni sandhāya imesaṁ catunnaṁpi kammānaṁ kusalākusalabhāvo visuddhimagge aṅguttaraṭṭhakathāyañca vutto. Majjhimaṭṭhakathāyaṁ pana saṁvaṇṇetabbasuttānurūpaṁ kammanibbattakhandhasantānasseva upatthambhanādīni sandhāya upatthambhakassa kusalabhāvo upapīḷakaupaghātakānaṁ akusalabhāvo vutto. So pana majjhimaṭīkāyaṁ aṅguttaraṭīkāyañca aruccamāno viya vutto. Mahāṭīkāyaṁ pana so keci vādopi kato. Tatthapana saṁvaṇṇetabbasuttānurūpaṁ vuttattā visuṁ pāḷinayoti daṭṭhabbo. Na ca kecivādo kattabbo. Suttasmiṁhi appāyukasaṁvattanikāesā māṇavapaṭipadā, yadidaṁ pāṇātipātī hotītiādinā upaghātakaṁ pāṇātipātavaseneva vuttaṁ. Upapīḷakañca batvābādhasaṁvattanikā esā māṇava paṭipadā, yadidaṁ sattānaṁ viheṭhakajātiko hotītiādinā vihiṁsādīnaṁ vasena vuttaṁ. Upatthambhakañca dīghāyukasaṁvattanikā esā māṇava paṭipadā. Yadidaṁ pāṇātipātaṁ pahāya pāṇātipātā paṭivirato hotītiādinā pāṇātipātaviratiādīnaṁ vasena vuttaṁ. Sabbañcetaṁ manussattaṁ āgatasseva sattassa vasenāti evaṁ visuṁ pāḷinayo veditabboti. Mahāṭīkāyaṁ pana aṅguttaraṭīkāyañca kammantarupatthambhanādīni anicchantehi janakādibhāvonāma vipākaṁ paṭiicchitabbo. Nakammanti vipākasseva upaghātakatā yuttā viya dissatīti vuttaṁ.",
  "anya-e0301n7:42": "Kiccavasenāti jananaṁ upatthambhanaṁ upapīḷanaṁ upacchindananti catunnaṁ kiccānaṁ vasena. Tattha ekā pāṇātipātacetanā cattāri kiccāni sādheti. Sā hi yāva vipaccituṁ okāsaṁ nalabhati. Tāva upatthambhanādīsu tīsu kiccesu yaṁkiñci laddhapaccayaṁ kiccaṁ karoti. Yadā vipaccituṁ okāsaṁ labhati. Tadā ekāya cetanāya ekāeva paṭisandhi hotīti evaṁ sāketapañhe vuttanayena ekaṁ apāyabhavaṁ janeti. Tato paraṁ pana paṭisandhijananakiccaṁ natthi. Pavatti vipākajananena saha itarāni tīṇi kiccāni bhavasatasahassepi kappasatasahassepi sādhetiyeva. Dhammadinnāyanāma uggasena rañño deviyā vatthu ettha vattabbaṁ. Sā pana yadā attano vipākavārato pure ariyabhūtassavā puthujjanabhūtassapi kalyāṇa cittasamaṅginovā upacchedanaṁ karoti. Tadā upacchinditvā kammanta rasseva okāsaṁ karoti. Sayaṁ vipākaṁ najaneti. Yadā pana pāpacittasamaṅgino khandhasantānaṁ upacchindati. Tadāeva upacchinditvā attano vipākaṁ janeti. Sakiṁ laddhapaṭisandhivārato pana paṭṭhāya anekesu attabhāva satasahassesupi upacchedanādīniyeva karoti. Ettha mahāmoggalāna tthera vatthu sāmāvati vatthu vaggumudātīriyabhikkhu vatthu dussimāra kalāburājavatthūni kathetabbāni. Yasmā pana idaṁ upacchedakakammaṁ nāma tiracchānagatānaṁ bahulaṁ labbhati. Tasmā suṭṭhu balavaṁ akusalakammaṁ dubbalassa akusalakammassavā akusalakammanibbattakhandhasantānassavā upacchedakaṁnāma na hotīti na vattabbaṁ. Teneva hi majjhimaṭṭhakathāyaṁ bahukasmiñhi akusalakamme āyūhite balavakammaṁ dubbala kammassa vipākaṁ paṭibāhitvā attano vipākassa okāsaṁ karotīti vuttaṁ.",
  "anya-e0301n7:43": "Apica pavattiyaṁpi kammantarajanitaṁ bhavaṅgasantānaṁ anupacchinditvā pañcasu cakkhu sota ghāna jivhā bhāva dasaka saṅkhātesu santati sīsesu aññatarassa santatisīsassa sabbaso upacchindanaṁpi imasseva kiccanti yuttaṁ. Yaṁ pana mahāṭīkāyaṁ aṅguttaraṭīkāyañca upapīḷikaṁ aññassa vipākaṁ chindati. Na sayaṁ attano vipākaṁ janetīti vuttaṁ. Taṁ aṭṭhakathāyaṁ sukhadukkhaṁ pīḷeti, addhānaṁ pavattituṁ na detīti idaṁ disvā vuttaṁ siyā. Addhānaṁ pavattituṁ nadetīti ettha pana sukhasantānaṁvā dukkhasantānaṁvā cirakālaṁ pavattituṁ nadeti iccevattho. Na pana upaghātakaṁ viya bhavaṅgasantānena saha aññassa kammassa vipākaṁ chindatīti.",
  "anya-e0301n7:44": "[143] Yaṁpana vibhāvaniyaṁ",
  "anya-e0301n7:45": "‘‘Janakaṁ kammantarassa vipākaṁ anupacchinditvāva vipākaṁ janeti. Upaghātakaṁ upacchedanapubbakanti idaṁ tāva aṭṭhakathāsu sanniṭṭhānanti vuttaṁ’’. Taṁ na sundaraṁ.",
  "anya-e0301n7:46": "Idha pubbakatena upacchedanakakammena maritvā sagge nibbattānaṁ vatthūnaṁ aṭṭhakathāsuyeva āgatattāti.",
  "anya-e0301n7:47": "[144] Yañca tattha",
  "anya-e0301n7:48": "Apare pana ācariyā vadantītiādinā upaghātakassa sayaṁ vipākanibbattakattā bhāvavacanaṁ vuttaṁ. Taṁpi na sundaraṁ.",
  "anya-e0301n7:49": "Teneva kammena apāye nibbattānaṁ dussimāra kalāburājā dīnaṁ tassa kammassa upacchedakakammabhāvena aṭṭhakathāsu āgatattāti. [Janakacatukkaṁ]",
  "anya-e0301n7:50": "146.Garukanti aññena kammena paṭibāhituṁ asakkuṇeyyaṁ kusalapakkhe mahaggatakammaṁ akusalapakkhe niyatamicchādiṭṭhiyā saha pañcānantariyakammaṁ. Ettha siyā. Mahaggatakammanti kasmā vuttaṁ. Tañhi pamādavasenavā nīvaraṇadhammapavattiyāvā parihāyiyamānaṁ nikantibalenavā paṭibāhiyamānaṁ vipākaṁ na detīti. Tathā ekassa bahūsu ānantariyakammesu katesu ekasmiṁ vipaccante sesāni na vipaccantīti. Vuccate, mahaggatakammaṁ tāvathapetvā pamādadhammanīvaraṇadhammanikantidhamme attano balavatarañca mahaggatakammantaraṁ aññena puññakammena appaṭibāhaniyaṭṭhena garukaṁ nāma hoti. Ānantariyakammāni pana thapetvā attano balavataraṁ ānantariyakammaṁ aññena kenaci dhammena appaṭibāhaniyaṭṭhenāti evaṁ yathārahaṁ tesaṁ garukatā veditabbāti. Āsannanti maraṇakāle anussaritaṁ tadā katañca. Tattha tadākatanti antima javanavīthito pubbabhāge āsanne kataṁ yaṁkiñci kusalākusalakammaṁ. Micchādiṭṭhikammaṁ pana vipassanādivasena pavattaṁ sammādiṭṭhikammañca antimajavanavīsiyaṁpi katanti gahetabbaṁ. Yathāha-maraṇakāle vāssa hoti micchādiṭṭhi sammādiṭṭhi samattā samādinnāti. Etena tato micchādiṭṭhikammato aññaṁ antimajavanavīthiyaṁ pavattaṁ kammaṁ paṭisandhiṁ janetuṁ na sakkotīti siddhaṁ hotīti. Āciṇṇanti dīgharattaṁ abhiṇhaso kataṁ. Sakiṁ karitvāpivā pacchā punappunaṁ somanassajanakaṁ santāpajanakañca. Kaṭattākammanti kāriyitthāti kammanti evaṁ katakāraṇāeva kammanti vattabbaṁ kammaṁ. Garukādibhāvena vattabbaṁ kammaṁ na hotīti attho. Tattha purimāni tīṇi imasmiṁ bhave katāni upapajjavedanīyakammānieva. Kaṭattākammaṁ pana atītabhavesu katehi aparapariyāyavedanīyehi saha imasmiṁ bhave kataṁ garukā sannāciṇṇabhāvarahitaṁ kammapathapattaṁ yaṁkiñci upapajjavedanīyakammaṁ. Mahāṭīkāyaṁ pana kaṭattākammaṁ purima jātīsu kataṁeva gahitaṁ. Taṁ aṭṭhakathāya na sameti. Etehi pana tīhi muttaṁ punappunaṁ laddhāsevanaṁ kaṭattāvā pana kammaṁnāma hotīti hi vuttaṁ. Na ca atītabhavesu katāni mātughātakādīnipi aparapariyāya kammāni etehi tīhi muttānītivā amuttānītivā punappunaṁ laddhāsevanānītivā aladdhāsevanānītivā sakkā visesetuṁ. Tadā hi tāni garuka kammasantāne pavattānipi honti. Āsannavaciṇṇakammasantāne pavattānipīti.",
  "anya-e0301n7:51": "Aṅguttaraṭṭhakathāyañca etehi pana tīhi muttaṁ aññāṇavasenakataṁ kaṭattāvā pana kammaṁnāmāti vuttaṁ. Na tāni aññāṇavasena kabhānīti sakkā visesetuṁ. Tāni hi purimabhavesu aññāṇa vasena katānipi honti. Ñāṇavasena katānipīti. Tāni pana visesanāni imasmiṁ bhave katānaṁ garukādīhi tīhi muttānaṁ sattamajavana kammānaṁ vasena vuttānīti tehi saha purimajātīsu katāni aparapariyāya kammāni kaṭattā kammaṁnāmāti veditabbāni. Evañca katvā yattha taṁpubbakataṁ kammanti āgataṁ. Tatthapi imasmiṁ bhavevā atītabhavesuvā pubbakāle katanti attho veditabboti. Imesu pana catūsu kammesu vijjamānesu garukameva anantare bhave paṭisandhiṁ deti. Garuke asati āsannaṁ. Āsanne asati āciṇṇaṁ. Āciṇṇe asati kaṭattākammaṁ. Tenāha pākadānapariyāyenāti. Pākadānavārenāti attho. Ettha siyā. Kasmā idha āsannaṁ āciṇṇato pathamaṁ vuttaṁ. Nanu pāḷiyaṁ āsannato āciṇṇameva pathamaṁ vuttaṁ. Yathāha-yaṁ garukaṁ yaṁ bahulaṁ. Yadāsannaṁ. Kaṭattāvā pana kammanti. Aṭṭhakathāsuca teneva kamena pākadānavāro vihitoti. Vuccate, sabhāvato balavadubbalakkamena pāḷiyaṁ āciṇṇaṁ pathamaṁ vuttaṁ. So pana kamo kadāci pākadānapariyāyopi sambhavatīti katvā aṭṭhakathāsu teneva kamena pākadānavāro vihito. Āsannaṁpi hisamānaṁ cittaṁ tosetuṁvā santāpetuṁvā asakkontaṁ hutvā dubbalaṁ balavato āciṇṇassa nivattakaṁ na hotīti. Yasmā pana mahākammavibhaṅgasutte pubbevāssataṁ kataṁ hoti kalyāṇakammaṁ sukhavedanīyaṁ. Pacchāvāssataṁ kataṁ hoti kalyāṇakammaṁ sukhavedanīyaṁ. Maraṇakālevāssa hoti sammādiṭṭhi samattā samādinnāti evaṁ āciṇṇaduccaritassapi ekaccassa āsannena kalyāṇa kammena saggagamanaṁ vuttaṁ. Tathā pubbevāssataṁ kataṁ hoti pāpakammaṁ dukkhavedaniyaṁ.La. Micchādiṭṭhi samattā samādinnāti evaṁ āciṇṇa sucaritassapi ekaccassa āsannena pāpakammena apāyagamanaṁ vuttaṁ. Yasmāca ubhinnaṁpi balavabhāve sati āsannameva pariyattaṁ bhavituṁ arahati. Tasmā idha therena āsannameva pathamaṁ vuttanti daṭṭhabbaṁ. Etthaca pubbevāssakataṁ hotīti idaṁ āsannānussaritakammavasena vuttanti veditabbaṁ. Tambadāṭhikanāmassa coraghātakassa mahāvātakālanāmassaca upāsakassa vatthu ettha kathetabbanti.",
  "anya-e0301n7:52": "[145] Vibhāvaniyaṁ pana",
  "anya-e0301n7:53": "Aṭṭhakathāyaṁ āgataṁ jaraggavopamaṁ dassetvā āsannameva pathamaṁ vipākaṁ detīti ekaṁsena vuttaṁ. Taṁ na sundaraṁ.",
  "anya-e0301n7:54": "Na hi aṭṭhakathāyaṁ evaṁ ekaṁsena vuttaṁ. Naca uṭṭhātuṁpi asakkonto so jaraggavo pajadvārassa āsanne ṭhitopi pathamataraṁ nikkhamissatīti. [Garukacatukkaṁ]",
  "anya-e0301n7:55": "147. Diṭṭhadhammo vuccati paccakkhabhūto paccuppanno attabhāvo. Veditabbaṁ anu bhavitabbanti vedanīyaṁ. Phalaṁ. Diṭṭhadhamme vedanīyaṁ phalaṁ etassāti diṭṭhadhammavedanīyaṁ.",
  "anya-e0301n7:56": "[146] Vibhāvaniyaṁ pana",
  "anya-e0301n7:57": "‘‘Diṭṭhadhamme veditabbaṁ vipākānubhavana vasenāti diṭṭhadhammavedanīya’’nti vuttaṁ. Taṁ na sundaraṁ.",
  "anya-e0301n7:58": "Diṭṭheva dhamme vipākaṁ paṭisaṁvedetīti hi pāḷiyaṁ vuttaṁ. Ettha hi vipākaṁ paṭisaṁvedetīti etena idha vedanīyasaddo kammasādhano vipākātidheyyoca hotīti dasseti. Evañca sati idha aññapadatthasamāso eva labbhati. Na uttarapadatthasamāsoti. Diṭṭhadhammaṁ upecca tassa anantare pajjitvā pāpuṇitvā veditabbaṁ phalaṁ etassāti upapajjavedanīyaṁ. Teneva hi aṭṭhakathāyaṁ upapajja saddassa atthaṁ vadantena upapajjitvāti vuttaṁ. Suttapadesu pana upapajjevāti pāṭho diṭṭho. Tasmā diṭṭhadhammassa samīpe anantare pajjitabbo gantabboti upapajjo. Dutīyo attabhāvo upapajjeveditabbaṁ phalaṁ etassāti upapajjavedanīyanti evamattho pāṭhassa vasena veditabbo. Upapajjātivā anantare bhave pavatto eko nipāto. Yathā paccāti.",
  "anya-e0301n7:59": "[147] Vibhāvaniyaṁ pana",
  "anya-e0301n7:60": "‘‘Diṭṭhadhammato anantaraṁ upapajjitvā veditabbanti upavajjavedanīya’’nti vuttaṁ. Taṁ na sundaraṁ.",
  "anya-e0301n7:61": "Upapajjavā vipākaṁ paṭisaṁvedetīti hi pāḷiyaṁ vuttaṁ. Pariyāyati punappunaṁ āgacchatīti pariyāyo. Aparoca so pariyā yocāti aparapariyāyo. Diṭṭhadhammā nāgatā nantara bhavehi añño atta bhāva parivatto. Te neva hi mahāṭīkāyaṁ aṅgutta raṭīkāyañca aparapariyāyeti diṭṭhadhammānantarānāgatato aññasmiṁ attabhāvapariyāye attabhāvaparivatteti vuttaṁ. Suttapadesu pana aparevā pariyāyetica aparāparevā pariyāyetica dvidhā pāṭho diṭṭho. Tattha pacchimasmiṁ pāṭhesati idha majjhe ekassa aparasaddassa lopo daṭṭhabbo. Saṅgahapoṭṭhakesu pana majjhe dīgho yākāranaṭṭhoca aparāpariyasaddo dissati. So bahūsu aṭṭhakathāsu natthi. Pāḷiyāca na sameti.",
  "anya-e0301n7:62": "[148] Yañca vibhāvaniyaṁ",
  "anya-e0301n7:63": "‘‘Apare apare diṭṭhadhammato aññasmiṁ yatthakatthaci attabhāve veditabbaṁ kammaṁ aparāpariya vedanīya’’nti vuttaṁ. Tattha diṭṭhadhammatoti idaṁ tāva nayujjati.",
  "anya-e0301n7:64": "Na hi majjhe upapajjabhavaṁ vajjetvā pathamo diṭṭhadhammova idha tatīye pade adhikatoti yutto.",
  "anya-e0301n7:65": "[149] Atthato pana byañjanatoca sabbaṁ pāḷiyā na sameti.",
  "anya-e0301n7:66": "Aparevā pariyāye vipākaṁ paṭisaṁvedetīti hi pāḷiyaṁ vuttaṁ. Aparāparevā pariyāyetivā. Ahosināmakaṁ kammaṁ ahosikammaṁ. Ahosikammaṁ. Bhavissatikammaṁ. Atthikammaṁ. Natassa vipākoti evaṁ vuttapāṭhavasena ācariyehi tathāgahitanāma dheyyaṁ sabbaso aladdhavipākavāraṁ kammanti vuttaṁ hoti. Tattha sattasu kusalākusalajavanesu pathamajavanacetanā diṭṭhadhammave danīyaṁnāma. Sā hi aladdhāsevanatāya sabbadubbalattā aciraṭṭhi tikāca hoti appataravipākācāti. Paccayaṁ laddhā diṭṭhadhammeeva ahetukamattaṁ phalaṁ datvā vigacchati. Na ekaṁpi maraṇakālaṁ atikkamma santānaṁ anubandhituṁ sakkoti. Paccayaṁ pana alabhamānā ahosikaṁnāma hoti. Paccayotica attano phaluppattiyā okāsadāyako nānā iriyāpathesu iṭṭhāniṭṭhārammaṇasamā gamādiko yokoci paccayopi yujjatiyeva. Ṭīkāsu pana paṭipakkhehi anabhibhūtatāyātiādinā mahantaṁ katvā paccayo vutto. So kākavaliyādīnaṁ viya pākaṭataraphaladānaṁ sandhāya vuttoti veditabbo. Na hi kammapathajavanasantāne pavattamānā itarāpivā pathamajavanacetanā iṭṭhāniṭṭhasamāyogavasenapi laddha paccayā kāci attano balānurūpaṁ phalaṁ na detīti atthi. Nacatāya diyyamānaṁ sabbaṁpi phalaṁ mahājanassavā kammakārakasseva vāpākaṭameva siyāti sakkā vattunti. Yaṁ pana ñāṇavibhaṅgaṭṭha kathāyaṁ ekaṁ diṭṭhadhammavedanīyaṁ vipākaṁ deti. Sesāni avipākānīti vuttaṁ. Taṁ aladdhapaccayāni sesāni sandhāya vuttanti gahetabbaṁ. Na hi eko diṭṭhadhammo ekasseva diṭṭhadhammavedanī yassa okāsoti sakkā viññātunti. Atthasādhikā pana sanniṭṭhāpakabhūtā satthamajavanacetanā upapajja vedanīyaṁnāma. Sā hi laddhāsevanatāya thokaṁ sārabhūtā hotīti pathamacetanā viya sīghataraṁ vipaccituṁ nasakkoti. Balavatīca hotīti ekaṁ bhavaṁ janetuṁ sakkoti. Patita java nesu pana antimajavanatāya majjhimacetanāyo viya ciraṭṭhitikā na hotīti paccayaṁ laddhā anantare eva bhave paṭisandhiṁvā pavatti phalamevavā datvā vigacchati. Aladdhā pana ahosikammameva hoti. Na dutīyaṁ maraṇakālaṁ atikkamituṁ sakkoti. Yaṁpana ñāṇavibhaṅgaṭṭhakathāyaṁ ekaṁ upapajjavedanīyaṁ paṭisandhiṁ ākaḍḍhati. Sesāni avipākānīti vuttaṁ. Taṁpi paṭisandhivipākaṁ sandhāya vuttanti gahetabbaṁ. Sesānipi hi yāva dutīyacuti nāgacchati. Tāva laddhapaccayāni pavatti vipākaṁ dentiyeva. Idha missaka kammāni katvā anantarabhave missakakammaphalaṁ anubhontāni vemānika petavatthūni aññānica taṁtaṁkammaṁ katvā anantarabhave eva sugati yaṁ kabbipākabhūtaṁ vipattiṁ anubhavantāni duggatiyaṁvā tabbipākabhūtaṁ sampattiṁ anubhavantāni anekāni vatthusatāni ettha kathe tabbānīti.",
  "anya-e0301n7:67": "[150] Yaṁ pana vibhāvaniyaṁ",
  "anya-e0301n7:68": "‘‘Sāca paṭisandhiṁ datvāva pavattivipākaṁ deti. Paṭisandhiyā pana adinnāya pavattivipākaṁ detīti natthī’’ti vuttaṁ. Taṁ na yujjati.",
  "anya-e0301n7:69": "Yathāvuttavatthūhi saddhiṁ virujjhanato.",
  "anya-e0301n7:70": "[151] Yañca tattha",
  "anya-e0301n7:71": "‘‘Cuti anantarañhi upapajjavedanīyassa okāso’’ti kāraṇaṁ vuttaṁ. Taṁpi akāraṇaṁ.",
  "anya-e0301n7:72": "Putianantarato paṭṭhāya yāvajīvaṁpi okāsasambhavato.",
  "anya-e0301n7:73": "[152] Yañca tattha",
  "anya-e0301n7:74": "‘‘Paṭisandhiyā pana dinnāya jātisatepi pavattivipākaṁ detīti vuttaṁ’’. Taṁpi na gahetabbaṁ.",
  "anya-e0301n7:75": "Kammasaṅkarāpattito. Aṅguttaraṭṭhakathāyañca diṭṭhadhammavedanīyaṁ upapajjavedanīyaṁ aparapariyāya vedanīyanti tesaṁ saṅkamanaṁ natthi. Yathāṭhāneyeva patiṭṭhantīti vuttaṁ. Na cettha paṭisandhivasena evaṁ vuttanti sakkā vattuṁ. Tadatthasādhakassa aṭṭhakathāpadesassavā vatthussavā yuttiyāvā abhāvatoti. Majjhe pana pañcajavana cetanā aparapariyāya vedanīyaṁnāma. Etā hi suṭṭhu balavantī sārabhūtāca hontīti na sīghaṁ vipaccituṁ sakkonti. Ciraṭṭhitikā pana honti. Tasmā tatīyabhavato paṭṭhāya yadā okāsaṁ labhanti. Tadā pañcavāre paṭisandhiṁ datvā saṁsārapavattiyā sati kappasatasahassepi pavattivipākaṁ dentīti. Imāniyeva pana tīṇi kammāni attano attano khette sabbaso vipākavāraṁ alabhamānāni ahosikammaṁnāma. Khettañca nesaṁ pathamassa diṭṭha dhammacutiyā paricchinnaṁ. Dutīyassa anāgatānantarabhavacutiyā. Tatīyassa parinibbānacutiyāti daṭṭhabbaṁ. [Diṭṭhadhammacatukkaṁ]",
  "anya-e0301n7:76": "148.Pākaṭṭhānavasenāti apāyādikassa vipaccanaṭṭhānassa vasena tathā cattāri kammānināma hontīti yojanā. Tatthāti tesu akusalādīsu catūsu kammesu. Kammadvāravasenāti kammasiddhiyā aṅgabhūtānaṁ kāyādi kammadvārānaṁ vasena. Pāṇaṁ atipātenti etenāti pāṇātipāto. Atipātanañcettha sarasato patituṁ adatvā antarāeva payogabalena pātanaṁ daṭṭhabbaṁ. Adinnaṁ ādiyanti etenāti adinnādānaṁ. Agamanī yavatthusaṅkhātesu vatthukāmesu micchā caranti etenāti kāmesumicchācāro. Tattha parapāṇe pāṇasaññino tassa jīvitindriyasantānupacchedakassa kāyavacīpayogassa samuṭṭhāpikā vadhakacetanā pāṇātipātonāma. Sayameva attano jīvitindriyaṁ pātentassa pāṇātipātonāma natthi. Parapariggahite parapariggahitasaññino tato viyogakāraṇassa kāya vacīpayogassa samuṭṭhāpikā acchindakacetanā adinnādānaṁnāma. Agamanīyavatthūsu maggenamaggapaṭipādakassa kāyapayogassa samuṭṭhāpikā assādacetanā kāmesumicchācāronāma. Keci panaetthapi agamanīya vatthusaññinoti padaṁ icchanti. Taṁ aṭṭhakathāya na sameti. Agamayanīvatthu tasmiṁ sevanacittanti hi tattha vuttaṁ. Etena agamanīyavatthumhi sati gamanīya saññāyavā agamanīya saññāyavā sevantassa kammapatho hoti yevāti siddhaṁ hoti. Itarathā agamanīyavatthu tathā saññitā tasmiṁ sevanacittanti vuttaṁ siyāti.",
  "anya-e0301n7:77": "Apare pana sayaṁ payogaṁ katvā attani parena karīyamānaṁ maggena maggapaṭipādanaṁ assādentassa sevanacitte satipi natthi kammappathabhedo. Payogassa abhāvāti vadanti. Sevanacitte pana sati payogo appamāṇanti eke. Evañca sati tiyaṅgikova micchācāro, na caturaṅgikoti āpajjati. Aṭṭhakathāyaṁ pana sevana payogena saha caturaṅgikova vuttoti aññe. Sevanapayogo pana yebhuyyena labbhamānattāyeva vutto. Na pana ekantaaṅgabhāvato. Itarathā itthīnaṁ yebhuyyena payogakiccaṁ natthīti tāsaṁ micchācāro dullabho siyāti ca vadanti. Bhikkhunidūsanaṁpi ettheva saṅgayhati. Sā hi rakkhitāsu saṅgahitāti. Ṭīkāsu pana sā dhammarakkhitāpi na hoti. Kuto mātādirakkhitā. Dhammoti hi idha pāsaṇḍiyadhammova aṭṭhakathāyaṁ vuttoti vadanti. Sāsanadhammopi nana yutto. Sabrahmacāri niyopi upajjhāyinī ādikā tassā mātādiṭṭhāniyāeva honti. Tathā hi sikkhāpadavibhaṅgaṭṭhakathāyaṁ micchācāropi dussīlāya.La. Sāmaṇeriyā, puthujjanabhikkhuniyā, sotāpannāya, sakadāgāminiyā, tato anāgāminiyā vītikkamo mahāsāvajjo. Khīṇāsavāya pana ekantamahāsāvajjovāti vuttaṁ.",
  "anya-e0301n7:78": "Kasmāpanettha surāpānaṁ nagahi taṁ. Taṁpihi apāyasaṁvattani kabhāvena vuttaṁ. Yathāha-surāmerayapānaṁ bhikkhave āsevitaṁ bhāvitaṁ bahulīkataṁ nirayasaṁvattanikaṁ tiracchānayonisaṁvattanikaṁ pettivisayasaṁvattanikaṁ. Yoca sabbalahuko surāmeraya pānassa vipāko. So manussabhūtassa ummattakasaṁvattaniko hotīti. Aṭṭhakathāsupi koṭṭhāsato pañcapi pāṇātipātā dayo kammapathāevāti vuttanti. Vuccate, mūlaṭīkāyaṁ tāva tassa sabhāgattena micchācāre upakārakattena dasasupi kammapathesu anupavesoti vuttaṁ. Tattha sabhāgattaṁ gahetvā vibhāvaniyaṁ surāpānaṁpi ettheva saṅgayhatīti vadanti rasasaṅkhātesu kāmesu micchācārabhāvatoti vuttaṁ. Upakārakattaṁ gahetvā paṭisambhidāmaggaṭīkāyaṁ kusalākusalāpica paṭisandhijanakāyeva kammapathāti vuttā. Vuttāvasesā paṭisandhijanane anekanti kattā kamma pathāti na vuttāti imassa vākyassa saṁvaṇṇanāyaṁ vuttāvase sāti surāpānādayo tabbiramaṇādayoca. Surāpānañhi madassa paccayo. Mado apuññapathassa. Tabbiratipi nimmadatāya. Sāca puññapathassāti kammapathūpanissayāni tāni tadāsannakammavasena sandhijanakānipi hontīti vuttaṁ. Tattha tadāsannakammavasenāti tassa surāpānassavā surāpānaviratiyāvā āsanne pavattānaṁ tammūlakānaṁ apuññakammānaṁvā puññakammānaṁvā vasenāti attho. Idaṁ vuttaṁ hoti-yo suraṁ pivitvā surāmadahetu pāṇā pātādīsu yaṁkiñci kammaṁ karoti, tassa surāpānaṁ tassati kammassa balavūpanissayo hoti pubbacetanāṭhāniyañca. Tadeva visuṁ paṭisandhiṁ janeti, na itaranti. Yathā hi pubbāparacetanā yopi kammapathapattassa kammassa parivārabhūtāeva paṭisandhiṁ janenti, na itarā. Evamidaṁpīti. Na hi kammapathasuttesu sarūpato āgatānieva paṭisandhiṁ janenti. Na itarānīti sakkā niyametuṁ. Yāni pana ekantena paṭisandhijananasāmatthiya yuttāni, tāneva tattha sarūpato vuttāni. Yānipana paṭisandhijanane anekantikāni honti. Tāni tatthasarūpato na vuttānīti sakkā viññātuṁ. Tathā hi paṭisambhidā maggaṭṭhakathāyaṁ kusalākusalāpica paṭisandhijanakāyeva kammapathāti vuttā. Vuttāvasesā paṭisandhijanane anekanti kattā kammapathāti na vuttāti vuttaṁ. Tasmā idaṁpi paṭisandhijanane anekantikattā tattha sarūpato na vuttantica. Yaṁ tadā sannakammavasena paṭisandhijanakanti pubbe vuttaṁ. Taṁ tattha sarūpato vuttesu tadā sannakammesu anupaviṭṭhantica sakkā vattunti. Tassa pana duvidhaṁ kiccaṁ paṭisandhijananaṁ kammajananañcāti. Tattha paṭijananato kammajananamevassa mahantaṁ mahāvipphārañca hotīti katvā sakkena devānamindena kumbhajātake –",
  "anya-e0301n7:79": "Yaṁ ve vivitvā duccaritaṁ caranti,",
  "anya-e0301n7:80": "Kāyena vācāya cetasāca;",
  "anya-e0301n7:81": "Nirayaṁ vajanti duccaritaṁ caritvā,",
  "anya-e0301n7:82": "Tassā puṇṇaṁ kumbhamimaṁ kiṇāthāti.",
  "anya-e0301n7:83": "Evaṁ tadāsannakammavaseneva tassa apāyagāmitā vuttā. Tadubhayaṁ panassa kiccaṁ gahetvā surāmerayapānaṁ bhikkhave āsevitaṁ.La. Saṁvattanikanti aṅguttare vuttanti veditabbaṁ. Ayañhisuttapadesu dhammatā. Yadidaṁ saṁvattanikanti vuttaṭṭhāne yathālābhayojanāti. Tathāhi mūlaṭīkāyaṁpunabbhavaṁdetipunabbhavāya saṁvattetīti pāṭhe kammasahajātā punabbhavaṁdeti. Kammasahāyabhūtā akammasahajā tāpunabbhavaṁ saṁvattetīti vuttaṁ. Keci pana imamatthaṁ anupadhāretvā imāya pāḷiyā tassa visuṁ ekantakammapathabhāvaṁ maññanti. Yaṁ pana koṭṭhāsato pañcapi kammapathāevāti aṭṭhakathāvākyaṁ. Tattha evasaddena tesaṁ cetanādhammattā jhānādikoṭṭhāsikattaṁ nivatteti. Cetanā hi kammapathaṁ pattāpi apattāpi koṭṭhāsato kamma pathakoṭṭhāsikāeva hotīti. Teneva mūlaṭīkāyaṁ kammapathā evāti kammapathakoṭṭhāsikāevāti vuttaṁ. Anuṭīkāyañca kamma pathakoṭṭhāsikāeva. Na jhānādikoṭṭhāsikāti vuttaṁ. Kecipana imamatthaṁ asallakkhetvā iminā vākyena tassa visuṁ kammapathabhāvaṁ vadanti.",
  "anya-e0301n7:84": "Khuddakapāṭhaṭṭhakathāyaṁ pana sabbenasabbaṁ tassa kammapathabhāvo paṭikkhittoyeva, tattha hi purimānaṁ catunnaṁ kāyakammādibhāvañca kammapathabhāvañca visuṁ vatvā surāpānaṁpatvā kāyakammamevāti vuttaṁ. Etena vacīkammabhāvañca kammapathabhāvañca paṭikkhipatīti. Dhātusaṁyuttaṭṭhakathā yañca paṭikkhitto. Yathāha-tatīyaṁpañcakammavasena bujjhanakānaṁ ajjhāsayavasena vuttaṁ. Catutthaṁ sattakammapathavasena pañcamaṁ dasa kammapathavasenāti. Tattha hi tatīye surāpānamissakattā pañcakammavasena icceva vuttaṁ. Na pañcakammapathavasenāti. Etāsupica paṭisandhijanane anekanti kattāeva paṭikkhittoti na nasakkā vattuṁ evañhi sati sabbā pāḷiṭṭhakathāṭīkāyo saṁsanditā hontīti. Kāyakammanti ettha kāyo tividho sasambhārakāyo pasādakāyo copanakāyoti. Idha kāyaviññattisaṅkhāto copanakāyo adhippetoti vuttaṁ kāyaviññattisaṅkhāteti. Copanakāyo hi kadāci kāyaṅgena attanoadhippāyaṁ parassa viññā panatthāyapi karīyatīti kāyaviññattīti vuccatīti. So yevaca kammānaṁ pavattimukhattā dvāranti kāyadvāraṁ. Tasmiñhi tena tena upakkama kiccena pavattamāneeva jīvitindriyupacchedādikiccasiddhito taṁjana kassa cetanādhammassa āyūhana kiccanibbattica kāyakammanāma lābhoca hotīti. Tasmiṁ kāyadvāre. Etthaca yasmāsabbānipi kammāni pubbaṅgamabhūtena sampayuttamanena vinā nasijjhanti. Manopubbaṅgamā dhammā. Manoseṭṭhā manomayāti hi vuttaṁ. Dhammāti cettha sucaritaduccaritadhammā vuccanti. Tasmā manodvāraṁ sabbakammasādhāraṇattā kammāni visesetuṁ nasakkoti. Asādhāraṇabhūtā pana kāyavacīyo eva sakonti. Yasmāca purimāni sattavidhāni kammāni kevalaṁ manomattena nasijjhanti. Taṁsamuṭṭhitehi pana kāya vacīpayogehi eva sijjhanti. Tasmā teeva tesaṁ kammānaṁ pavattimukhasaṅkhyaṁ gacchantīti vuttaṁ kāyadvāreti. Parato vacīdvāreti ca.",
  "anya-e0301n7:85": "Yasmā pana kāyadvāre vuttito kāyakammaṁ nāma. Vacīdvāre vuttito vacīkammaṁnāmāti ettakamatte vutte pāṇātipātādīni tīṇi kāyakammaṁnāma. Musāvādādīni cattāri vacīkammaṁnāmāti evaṁ dvārena kammānaṁ nāmavavatthānaṁ asiddhaṁ siyā. Kathaṁ. Yadā hi purimāni dve āṇattivasena appakena vacīdvāre bhijjhanti. Tadā tāni kāyakammanti nāmaṁ jaheyyuṁ. Vacīkammanti saṅkhyaṁ gaccheyyuṁ kasmā vacīdvāre vuttito vacīkammaṁnāmāti vuttattā. Dvevā nesaṁ nāmāni bhaveyyuṁ. Ubhayadvāresupi sandissanato. Yadāpana majjhimāni cattāri hatthamuṭṭhādivasena appakena kāyadvāre sijjhanti. Tadā tānipi vacīkammanti nāmaṁ jaheyyuṁ. Kāyakammanti saṅkhyaṁ gaccheyyuṁ. Kasmā kāyadvāre vuttito kāyakammaṁnāmāti vuttattā. Dvevā nesaṁ nāmāni bhaveyyuṁ. Ubhayadvāresupi sandissanato. Evañcasati pāṇātipāto.La. Micchācāroceti kāyakammaṁnāmāti idaṁ vavatthānameva niratthakaṁ siyā. Tathā parato musāvādo.La. Ppalāpoceti vacīkammaṁnāmāti. Bāhullavuttitoti vuttepana ekamekena bāhullasaddena chabbidhāni tāni vajjāni vajjetvā vuttappakāraṁ dvārena kammavavatthānaṁ siddhaṁ bhavati. Yathā vanacarako saṅgāmāvacaroti.",
  "anya-e0301n7:86": "Manokammāni pana dvārantaresu carantānipi caraṇamattāni eva honti. Na dvārantarāni tesaṁ kammasiddhiyā aṅgaṁ honti. Tasmā tāni visuṁ katānīti veditabbaṁ. Yasmā pana kāyadvārassa kāyoti nāmaṁ anekesu suttasahassesu sayameva siddhaṁ pākaṭañca. Tathā vacīdvārassa vācāti nāmaṁ. Kusalākusala javanacittasaṅkhākassa manodvārassaca manoti nāmaṁ. Tasmā sabbattha kāyadvāraṁ vacīdvāraṁ manodvāranti vutte kammena dvārassa vavatthāna kiccaṁnāma natthi. Yattha pana kāyakammadvāraṁ vacīkammadvāraṁ manokammadvāranti āgataṁ. Tattheva dvārakathādīsu kammena dvāravavatthānaṁpi visuṁ vattabbaṁ hotīti daṭṭhabbaṁ.",
  "anya-e0301n7:87": "[153] Etena yaṁ vuttaṁ vibhāvaniyaṁ",
  "anya-e0301n7:88": "‘‘Kāyakammassaca pavattimukhabhūtaṁ kāyadvāranti vuccatīti’’. Taṁ paṭikkhittaṁ hoti.",
  "anya-e0301n7:89": "[154] Yañca tattha",
  "anya-e0301n7:90": "‘‘Tathā musāvādādiṁ kāyavikārena karontassa vacīkammaṁ kāyadvārepi pavattatīti kammena dvāravavatthānaṁpi nasiyāti’’ vuttaṁ. Taṁpi na yujjati.",
  "anya-e0301n7:91": "Na hi kāyavikārena karīyamānaṁ vacīkammaṁ kāyadvāre pavattamānaṁpi tassa dvārassa nāmaṁ bhindituṁvā attano nāmaṁ dātuṁvā sakkoti. Sabhāva siddhattā tassa nāmassāti.",
  "anya-e0301n7:92": "[155] Eteneva yañca tattha",
  "anya-e0301n7:93": "Vuttaṁ ‘‘tathā kāyakammameva yebhuyyena kāyadvāre pavattati. Na itarāni. Tasmā kāyakammassa yebhuyyena ettheva pavattanato kāyakammadvārabhāvo siddho. Brāhmaṇagāmādīnaṁ brāhmaṇagāmādi bhāvoviyāti’’. Taṁpi paṭikkhittaṁ hoti.",
  "anya-e0301n7:94": "Na hi kāyakammadvāranti nāmaṁ idha vuttaṁ atthīti. [Kāyakammaṁ]",
  "anya-e0301n7:95": "149. Musāti abhūtatthe nipāto. Musā vadanti etenāti musāvādo. Visati paresaṁ aññamaññasammodabhāvasaṅkhātaṁ sāmaggirasaṁ saṁcuṇṇeti paribhindati mithu bhedaṁ karoti etāyāti pisuṇā. Attano piyabhāvaṁ paresañca mittasuññabhāvaṁ karoti etāyātivā pisuṇā. Niruttinayena. Vadanti etāyāti vācā. Pisuṇāca sā vācācāti pisuṇavācā. Yena suyyati, tassa hadayaṁ pharamānā usati dahatīti pharusā. Pharusāca sā vācācāti pharusavācā. Sādhujanehi adhigantabbaṁ saṁsukhaṁ hitañca phalati visarati vināseti hitasukhamaggaṁ bhindatīti samphaṁ. Taṁvā phalati bhijjati etenāti samphaṁ. Atthadhammāpagatassa paṭibhāṇacittassa bhāratayuddhasītāharaṇā dikassa vācā vatthumattassetaṁ nāmaṁ. Yattha diṭṭhadhammahitabuddhiyāvā samparāyika hitabuddhiyāvā upāyadīpakaṁ kiñci atthadhammavinayapadaṁ natthi. Samphaṁ palapantipakārena kathayanti etenāti sapphappalāpo. Tattha parassavisaṁ vādanapurekkhārena visaṁ vādaka kāyavacīpayogasamuṭṭhāpikā akusalacetanā musāvādo. So parassa atthabhañjanakova kammapathabhedo. Itaro kammameva. Ettha ca kamma pathoti paṭisandhijanakānaṁ kammānaṁ uṭṭhānamukhamaggo vuccati. Yathā hi rajānaṁ uṭṭhānapadeso rajapathoti vuccati. Tathā loke sandissamānesu sattānaṁ kāyavacīcittābhisaṅkharaṇakiccesuyehi kiccehi paṭisandhijanakāni kammāni uṭṭhahanti. Yesuvā kiccesu tāni uṭṭhahanti pavattanti. Tāni kāyavacīcittā bhisaṅkharaṇakiccāni paṭisandhijanakānaṁ kammānaṁ uṭṭhānamukhamaggattā kammapathoti vuccanti. Katamāni pana tānīti. Aṅgasampannāni akusalesu pāṇaghāta kiccādīni kusalesu tabbiramaṇakiccādīni dasavidhāni kiccānīti. Kammāniyeva sugatiduggatīnaṁ taduppajjanakasukhadukkhānañca pathabhūtattā kammapathonāmātipi vadanti.",
  "anya-e0301n7:96": "Parassa bhedapurekkhārena bhedakakāyagacīpayogasamuṭṭhā pikā saṁkiliṭṭhacetanā pisuṇāvācā. Sāpi pare bhinneyeva kammapathabhedo. Abhinne kammameva. Parassa mammacchedakakāya vacīpayogasamuṭṭhāpikā duṭṭhacetanā pharusavācā. Etthaca maranti sattā, maraṇamattaṁvā dukkhaṁ nigacchanti etasmiṁ ghaṭṭiyamāneti mammaṁ. Duṭṭhavaṇo. Mammaṁ chindati bhindati ghaṭṭetīti mammacchedako. Vaṇaghaṭṭanapayogo. Idha pana mammaṁviyāti mammaṁ. Jātiādīsu dasasu akkosavatthūsu yaṁkiñci. Mammacchedakoti jātiādīsu ghaṭṭana vasena pavatto pharusa kāyavacī payogo. Aya mattho sīlakkhandha ṭīkā vasena veditabbo. Athavā. Mamāyatīti mamo. Mitto. Mamassa bhāvo mammaṁ. Mettācittaṁ. Mammaṁ chindatīti mammacchedako. Ayaṁpi akkositabbassa sammukhāeva kammapathabhedoti keci. Parammukhāpīti apare. Yathā pana paraṁ akkositvā khamāpentassa khamāpanakammaṁ parassa dūre ṭhitassapi matassapi sampajjati. Evaṁ akkosanakammaṁpīti dīghamajjhimaṭīkākārā icchanti. Akkosādhippāyena caṇḍā mahiṁsī taṁ anubandhatūtivā corā taṁ khaṇḍā khaṇḍikaṁ karontūtivā muddhā te phalatu sattadhātivā evamādinā nayena paraṁ abhisapantassapi kammapathabhedo hotiyevātica vadanti.",
  "anya-e0301n7:97": "Anatthaviññāpana kāyavacīpayoga samuṭṭhāpikā pāpacetanā samphappalāpo. Sopi bhāratayuddha sītāharaṇādikesu paṭibhāṇacittesu vācāvatthumattesueva kammapathabhedo. Socakho pare taṁ anatthaṁ saccato gaṇhanteyeva. Agaṇhante pana kammameva. Tathā rājakathādīsu dvattiṁsa tiracchāna kathāpabhedesupi kammameva. Tañca kho tadassādavasena kathentasseva. Atthadhammavinayanissitaṁ katvā kathentassa pana sabbaṁpi satthakameva hotīti veditabbaṁ. Vacīkammanti ettha vacīti vācāyeva. Sā catubbidhā saddavācā virativācā cetanāvācā copanavācāti. Idha pana saddasahitā vacīviññattisaṅkhātā copana vācā adhippetāti vuttaṁ vacīviññattisaṅkhāteti. Copanavācā hi kadāci vācaṅgena attano adhippāyaṁ parassa viññāpanatthāyapi karīyatīti vacīviññattīti vuccatīti. Sāyevaca kammānaṁ pavatti mukhattā dvāranti vacīdvāraṁ. Tāya hi taṁtaṁvacīpayogakiccena pavattamānāya eva visaṁvādanādikiccasiddhito taṁsamuṭṭhāpakassa cetanādhammassa āyūhanakriyānibbattica vacīkammanāmalābhoca hotīti. Tasmiṁ vacīdvāre. Yamettha vattabbaṁ, taṁ kāyakamme vuttamevāti. [Vacīkammaṁ]",
  "anya-e0301n7:98": "150. Abhijjhāyanti assādamatte aṭṭhatvā parabhaṇḍassa attano pariṇāmanavasena atirekataraṁ jhāyanti nijjhāyanti etāyāti abhijjhā. Byāpādenti parasatte vināsaṁ āpanne katvā cintenti etenāti byāpādo. Micchādiṭṭhīti ettha micchāti viparītatthe nipāto. Atthidinnantiādinayapavattaṁ sabbaṁ sappurisa maggaṁ sappurisapaññattaṁ bhinditvā natthi dinnantiādinayena tabbiparī tato passanti etāyāti micchādiṭṭhi. Tattha parasantakaṁ disvā kevalaṁ assādanābhinandanarajjanamattesu aṭṭhatvā ahovata idaṁ mamassāti evaṁ attano katvā cittena pariṇāmentasseva abhijjhākammapathabhedo hoti. Parasantakabhāveyeva thapetvā lābhāvatime. Ye īdisaṁ paribhuñjanti. Ahovatāhaṁpi tāvakālikaṁ paribhuñjeyyaṁ. Yācitvāvā kiṇitvāvā attano kareyyaṁ. Aññaṁvā īdisaṁ labheyyanti evaṁ assādentassa kammameva. Vuttañhetaṁ aṭṭhakathāsu parabhaṇḍavatthuke hi lobhe uppannepi na tāva kammapathabhedo hoti. Yāva na ahovata idaṁ mamassāti attano pariṇāmetīti. Antamaso ḍaṁsamakasādikepi ārabbha ime nassantu vinassantu. Ahovatime nasseyyuṁ vinasseyyuṁ. Avaḍḍhitāvā bhaveyyuṁ ciraṁvā natiṭṭheyyuṁ. Kadāvā nassanti vinassantīti evaṁ para sattassa khandhajīvavināsaṁ cintentasseva byāpādo. Itaro kammameva. Vuttañhetaṁ parasattavatthuke hi kodhe uppannepi na tāva kammapathabhedo hoti. Yāva na ahovatāyaṁ ucchijjeyya vināseyyāti tassa vināsaṁ cintetīti. Kammassavā kammavipākassavā sabbaso paṭibāhikā natthikāhe tukākriyavasena tividhā niyata micchādiṭṭhieva kammapathabhedo. Dasavatthukamicchādiṭṭhi pana natthikadiṭṭhipabhedāeva. Sabbaññudesanaṁ paṭibāhitvā pavattā ariṭṭhakaṇṭakādīnaṁ diṭṭhiyopi kammapathāevāti vadanti. Vīsativatthukā sakkāyadiṭṭhivā dvāsaṭṭhidiṭṭhigatānivākammamevāti.",
  "anya-e0301n7:99": "Niyatāti cettha yathā tīṇi lakkhaṇāni yattakaṁ passitvā saddhādhimokkhena sanniṭṭhānaṁ gacchantassa cittuppādo attano anantaraṁ phaladānaniyamena niyato hoti. Tattakaṁ passanto kusalesu dhammesu niyāmaṁ okkamatīti vutto. Tathādiṭṭhiṭṭhā nāni kāraṇa paṭirūpakāni yattakaṁ passitvā micchādhimokkhena sanniṭṭhānaṁ gacchantassa cittuppādocutianantarephaladānaniyamena niyato hoti. Tattakaṁ passitvā sanniṭṭhānaṁ gacchanto akusalesu dhammesu niyāmaṁ okkamati, atekicchonāma hoti. Tathā pana apassitvā kevalaṁ micchādhimokkhamattena evameva bhavissatīti sanniṭṭhānaṁ gantvā sakaṁ ācariyakaṁ samayaṁ paggaṇhitvā ṭhito atekicchonāma nahoti. Kasmā, phaladāna niyamābhāvāti. Ayañca attho micchattattikena dīpetabbo. Tattha hi phaladāna niyamavaseneva ubhinnaṁpi sammattamicchattadhammānaṁ niyatasaññāpaṭilābho aṭṭhakathāyaṁ vuttoti. Suttantasaṁvaṇṇanāsu pana gahaṇaniyamavasenāpi tassā niyatabhāvo vuttoti.",
  "anya-e0301n7:100": "Aññatrāpiviññattiyāti viññattidvayena vināpi. Viññattidvayaṁ asamuṭṭhāpetvāpīti attho. Apisaddena pana viññattidvayena sahāpīti dasseti. Imāni hi tīṇi kammāni yadā kāyaṅgavā caṅgāni acopetvā manasmiṁeva sijjhanti. Tadāviññattiyā vināva pavattanti. Yadā pana tāni copetvā kāyavacīdvāresu sijjhanti, tadā viññattiyā saheva pavattantīti. Etena imesaṁ tīsupi dvāresu pavattiṁ dīpeti. Evaṁsantepi imāni manodvāreeva bahulaṁ pavattanti. Kāyavacīdvāresu pana appakameva pavattantīti vuttaṁ manasmiṁyevabāhullavuttitoti. Tattha manasmiṁ yevāti kusalā kusalajavanacittasaṅkhāte manodvāreeva. Etena purimesupi kāyadvāre vacīdvāreti padesu evasaddasambhavo dīpito hoti. Evañhi sati tatthapi dvārena kammavavatthānaṁ suṭṭhutaraṁ upapannaṁ hotīti. Itarathā upalakkhaṇādivasena atthantarapasaṅgopi siyāti. Apica, idha evasaddena ayaṁpi visesattho dīpito hoti. Pāṇavadhādīsu hi vadhāmi naṁ avaharāmi na ntiādinā saṁvidhānākārena pavattā cetayitakriyāeva padhānaṁ hoti. Sāca kāyavacīpayogehi vinā nasijjhati. Tasmā tesu kāya vacī payogā kammasiddhiyā ekaṁ aṅgaṁ honti. Taṁ sahajātāca abhijjhādayo cetanāpakkhikāeva hutvā abbohārikattaṁ gacchanti. Parabhaṇḍā bhijjhāyanādīsu pana abhijjhādīnaṁ attapadhānānaṁ kāyavacīdvāresu pavattānaṁpi kāya vacīpayogākammasiddhiyā aṅgameva nahonti. Tathā cintāpavatti matteneva tattha kammasiddhito. Iti imesu kammesu kāya vacīdvārānaṁ sabbenasabbaṁ aṅgabhāvapaṭikkhipanatthaṁ manasmiṁ yevāti eva gahaṇaṁ idheva katanti daṭṭhabbaṁ. Tesu pana dvāresu pavattimatta sabbhāvaṁ sandhāya bāhullasaddopi idha gahitoti.",
  "anya-e0301n7:101": "[156] Yaṁ pana vibhāvaniyaṁ",
  "anya-e0301n7:102": "‘‘Viññattisamuṭṭhāpaka cittasampayuttācettha abhijjhādayo cetanāpakkhikāva hontīti’’ vuttaṁ. Taṁ idha na yujjati.",
  "anya-e0301n7:103": "Na hi viññattisamuṭṭhāpakacittasampayuttāpi kevalaṁ manokamma kiccavisesena pavattamānā abhijjhādayo cetanāpakkhikā honti. Cetanāeva pana abhijjhādipakkhikā hotīti. [Manokammaṁ]",
  "anya-e0301n7:104": "151. Ettha ca dasannaṁpi imesaṁ kammapathānaṁ pubbāparacetanāyo paṭisandhiākaḍḍhane anekantikapakkhaṁ gatāti paṭisambhidā maggaṭīkāyaṁ vuttā. Tasmā tāpi imaṁ sattaṁ māressāmi imaṁ bhaṇḍaṁ adinnaṁ ādiyissāmītiādinā nayena ādito paṭṭhāya pavattā balavapaccaye laddhā paṭisandhiṁ ākaḍḍhanti. Aladdhā nākaḍḍhantīti yuttā. Yāni pana kusalākusalāni kammapathabhedaṁ appattāni honti. Tāni kāyadvāre dissamānāni kāyakammānināma honti. Vacīdvāre dissamānāni vacīkammānināma. Suddhe manodvāre dissamānāni manokammānināmāti veditabbānīti. Dosamūlenāti dosasaṅkhātamūlena dosamūlakacittenāti dvidhā attho. Tattha purimo byāpādavajjehi dvīhi yujjati, pacchimo tīhipi. Lobhamūlenāti ettha esanayo. Tatthāpiti purimo abhijjhāvajjehi dvīhi yujjati. Pacchimo tīhīti. Dvīhi mūlehīti kadāci dosamūlena kadāci lobhamūlenāti evaṁ dvīhi mūlehi sambhavanti. Moho pana sabbasādhāraṇattā visesakaro na hotīti idha na gahito.",
  "anya-e0301n7:105": "[157] Yaṁ pana vibhāvaniyaṁ",
  "anya-e0301n7:106": "‘‘Nidhipāṭhakapamāṇato duṭṭhaniggahatthaṁ parasantakaṁ harantānaṁ rājūnaṁ brāhmaṇānañca sabbamidaṁ brāhmaṇānaṁ rājūhi dinnaṁ. Tesaṁ pana sabbadubbalabhāvena aññe bhuñjanti. Attasantakameva brāhmaṇā paribhuñjantīti evamādīni vatvā sakasaññāya eva yaṁkiñci harantānaṁ kammaphalasambandhāpavādīnañca mohamūlenā’’ti vuttaṁ. Taṁ idha na yujjati.",
  "anya-e0301n7:107": "Sahajātamūlañhi idha adhippetaṁ asādhāraṇabhūtañca. Tesañca tathāharantānaṁ haraṇaṁ haraṇakāle kadācidosamūlena kadāci lobhamūlenāti evaṁ dvīhi mūlehi eva sambhavatīti. Yo pana moho mahāsammatādīnaṁdhammikarājūnaṁ kāle pavattaṁ porāṇaka nidhisatthaṁ thapetvā pacchā adhammikānaṁrājūnaṁ kāle pavattesu yebhuyyena adhammikesu dhammasattha rājasattha saṅkhātesu nidhipāṭhesu dhammikasaññīnaṁ rājūnaṁ uppanno. Yoca rājūnaṁ abhisekakāle dinnaññevasamaṇabrāhmaṇānaṁtiṇakaṭṭhodakanti vacanaṁ upādāya sabbamidaṁ brāhmaṇānaṁ rājūhi dinnanti evaṁ saññīnaṁ brāhmaṇānaṁ uppanno. Yoca natthi sukata dukkaṭānaṁ kammānaṁ phalaṁ vipākoti evaṁ diṭṭhikānaṁ kammaphalasambandhā pavādīnaṁ uppanno. Sosabbopi upanissayamoho nāma hoti. So idha nādhippeto. Itarathā lobho nidānaṁ kammānaṁ samudayāya. Doso nidānaṁ kammānaṁ samudayāya. Moho nidānaṁ kammānaṁ samudayāyāti vacanato sabbepi akusalakamma pathāti mūlakāeva idha vattabbā siyunti. Evaṁpanettha vattabbaṁ siyā, kammesuca kammaphalesuca sañjātakaṅkhānaṁ janānaṁ kaṅkhā pariyuṭṭhāna cittenasahevatadanurūpāniadinnādānādīni cattārikammāni karontānaṁ tāni kammāni suddhena mohamūlena jāyantīti. Evañhi sati parato vicikicchā cetanāya paṭisandhijanakesu gahaṇaṁpi upapannaṁ hotīti. [Akusalakammaṁ].",
  "anya-e0301n7:108": "152.Kāmāvacarakusalaṁpi kāyadvāre pavattaṁ kāya kammanti ettha dve pariyāyā veditabbā. Kathaṁ, vakkhamānesu hi puññakriyavatthūsu yaṁkiñci puññakriyavatthuṁ kāyaṅgaṁ copetvā pavattitaṁ kāyakammaṁ nāma. Vācaṅgaṁ copetvā pavattitaṁ vacīkammaṁ nāma. Kāyaṅga vācaṅgāni acopetvā manodvāreeva pavattitaṁ manokammaṁ nāmāti ayameko pariyāyo. Ayaṁ pana mettaṁ kāyakammaṁ paccupaṭṭhitaṁ hoti sabrahmacārīsu āviceva raho ca. Mettaṁ vacīkammaṁ paccupaṭṭhitaṁ hoti sabrahmacārīsu āviceva rahoca. Mettaṁ manokammaṁ paccupaṭṭhitaṁ hoti sabrahmacārīsu āviceva rahocātica. Sabbaṁ kāyakammaṁ ñāṇapubbaṅgamaṁ ñāṇānuparivattaṁ. Sabbaṁ vacīkammaṁ ñāṇapubbaṅgamaṁ ñāṇānuparivattaṁ. Sabbaṁ manokammaṁ ñāṇapubbaṅgamaṁ ñāṇānuparivattanti ca.",
  "anya-e0301n7:109": "Padakkhiṇaṁ kāyakammaṁ, vācākammaṁ padakkhiṇaṁ;",
  "anya-e0301n7:110": "Padakkhiṇaṁ manokammaṁ, paṇīhite padakkhiṇe tica.",
  "anya-e0301n7:111": "Evamādīsu suttapadesu āgato. Apica, aṭṭhasāliniyaṁ sakalāya navakammadvārakathāya ayamattho dīpetabbo. Tattha hi dānamayaṁpi kāyavacī manokammavasena tidhā vibhattaṁ. Tathā sīlamayaṁ bhāvanāmayañcāti. Yasmiṁ pana dussilye pavattamāne kāyo aparisuddho hoti. Kāyasaṁvaro bhijjati. Yaṁ pana kusalaṁ pavattamānaṁ tadaṅgapahānādivasena taṁ dussilyaṁ pajahitvā kāyadvāraṁ sodhayamānaṁ kāyasaṁvaraṁ pūrayamānaṁ pavattati. Taṁ kāyacopana rahitaṁpi kāyaṅga saṁvaraṇa kiccattā kiccasīsena kāyadvāre pavattaṁ kāyakammaṁnāma. Kāyasucaritantipi vuccati. Etthaca taṁ dussilyaṁ pajahitvāti yasmiṁ citte uppajjamāne pāṇaghātādikaṁ kāyadussilyaṁ uppajjeyya. Tassa cittassa uppajjituṁ appadānavasena taṁ kāyadussilyaṁ pajahitvā. Kāyadvāraṁ sodha yamānanti yasmiṁ dussilye uppajjamāne kāyaṅgaṁ asuddhaṁ hoti. Tassa uppajjituṁ appadānavasena kāyadvāraṁ sodhayamānaṁ. Kāyasaṁvaraṁ pūrayamānanti sayaṁ kāyaṅgasaṁvaraṇakiccasampādanena kāyasaṁvaraṁ pūrentanti attho. Vacīkammepi eseva nayo. Avayesaṁ pana sabbaṁpi kalyāṇakammaṁ tīsu dvāresu pavattaṁpi manodvāraṁeva sodhayamānaṁ manosaṁvaraṁeva pūrayamānaṁ pavattatīti manodvāre pavattaṁ manokammaṁnāma. Manosucaritantipi vuccati. Ayameko pariyāyo. Ayaṁ pana anekasatesu kammapathasuttesu āgato. Apica, aṭṭhasāliniyaṁ sakalāya dvārakathāka ayamattho dīpetabboti. Imesu pana dvīsu pariyāyesu sattusāsane kalyāṇadhammapūraṇaṁnāma yāvadeva pāpadhammapahānatthāya eva hotīti pacchimoyeva padhānanti veditabboti. Diyyati etenāti dānaṁ. Vatthupariccāgacetanā. Sīlayatīti sīlaṁ. Kāya vacīkammāni sāvajjāni nīvāretvā anavajjāni susamāhitāni katvā sammādahati thapeti, uparime kusaladhammeca upadhāreti. Tesaṁ patiṭṭhā hutvā dhāretīti attho. Bhāventi etāyāti bhāvanā. Adhikusaladhamme anuppannevā uppādenti uppannevā vaḍḍhentīti attho. Apacāyanti etenāti apacāyanaṁ. Pūjenti kāyavācāhi attānaṁ nīcavuttiṁ dassentīti attho.",
  "anya-e0301n7:112": "Visesena āvaranti ussukkaṁ āpajjantīti byāvaṭānaṁ bhāvo kammaṁvā veyyāvaccaṁ. Pajjitthāti patti. Attani laddhapuññakoṭṭhāsassa nāmaṁ. Pāpīyatītivā patti. Parehi anumodantehi laddhabbassa puññānisandassetaṁ nāmaṁ. Pattiṁ dadanti etenāti pattidānaṁ. Tadeva parehi dinnaṁ anumodanti. Sādhukāraṁ dadanti etenāti pattānumodanaṁ. Dhammaṁ suṇanti etenāti dhammasavanaṁ. Dhammaṁ desenti etāyāti dhammadesanā. Atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipākotiādinā dasavatthukaṁ sammādiṭṭhiṁ ujuṁ karonti etenāti diṭṭhijukammaṁ. Sabbāni pana tāni punenti cittasantānaṁ sodhenti etehīti puññāni. Pūjanīyabhāvaṁ nibbattentīti puññānītipi vadanti. Tānieva avassaṁ kattabbaṭṭhena kriyānicāti puññakriyāni. Tāniyeva sukhavisesānaṁ adhiṭṭhānaṭṭhena vatthūnicāti puññakriyavatthūnīti. Ettha ekamekaṁ tividhaṁ hoti purimaṁ majjhimaṁ pacchimanti. Tattha dāne tāva paṭiggāhakassa pariccāgakaraṇaṁ majjhimaṁnāma. Tato pubbe iminā paccayena dānamayaṁ puññaṁ pavattayissāmīti evaṁ paccayuppādanato paṭṭhāya dānaṁ ārabbha dānaṁ uddissa tīsu dvāresu pavattā kusalacetanā purimaṁnāma. Pacchā bhāge pana attanā dinnadānaṁ ārabbha punappunaṁ attamanacittaṁ uppādentassa pavattā kusalacetanā pacchimaṁnāmaṁ. Sabbaṁpi cetaṁ akusale vuttanayena balavapaccaye laddhā paṭisandhiṁ deti. Aladdhā na detīti veditabbaṁ.",
  "anya-e0301n7:113": "Puna hīna majjhimapaṇītavasena tividhaṁ hoti. Tattha hīnena chandena cittena vīriyena vīmaṁsāyavā pavattitaṁ hīnaṁ, majjhimena chandādinā pavattitaṁ majjhimaṁ, paṇītena paṇītaṁ. Yasakāmatāyavā pavattitaṁ hīnaṁ. Puññaphalakāmatāyavā pavattitaṁ majjhimaṁ. Kattabbame vidanti ariyabhāvaṁ nissāya pavattitaṁ paṇītaṁ. Attukkaṁsana paravambhanādīhi upakkiliṭṭhaṁvā hīnaṁ. Anupakkiliṭṭhaṁ lokiyasukhabhāgitāya pavattitaṁ majjhimaṁ. Maggaphalasukhabhāgitāya pavattitaṁ paṇītaṁ. Taṇhāvasenavā bhavabhogatthāya pavattitaṁ hīnaṁ. Attano vimokkhatthāya pavattitaṁ majjhimaṁ. Sabbasattavimokkhatthāya pavattitaṁ pāramitādānaṁ paṇītanti ayamattho visuddhimagge sīlaniddesaṁ nissāya veditabboti. Yathā cettha, evaṁ sesesupiyathā sambhavaṁ tikadvayaṁ vibhajitvā vattabbanti. Tattha sīlaṁ nāmabhikkhusīlaṁ, bhikkhunisīlaṁ, sāmaṇerasīlaṁ, gahaṭṭhasīlanti catubbidhaṁ hoti. Tattha purimānaṁ dvinnaṁ samādānakiccaṁ kammavācāya siddhaṁhoti. Antimavatthuajjhāpannenavā sikkhāpaccakkhānenavā kammavācāya bhinnāya sabbaṁ samādānaṁ bhinnaṁ hoti. Sabbāni upasampanna sīlāni bhinnāni honti. Tadā bhikkhupaṭiññaṁ avijahitvā ṭhito dussīlonāma hoti. Thapetvāpana antimavatthuṁ aññasikkhā padāni vītikkamantassa yaṁ vītikkamati. Tasmiṁyeva saṁvarabhedo hoti. Na samādāna bhedo. Na hi taṁ puna kammavācāya samādātabbanti atthīti. Paṭikammaṁ karontassa pana saṁvaro pākatiko hoti. Sañcicca vītikkamantovā paṭikammaṁ akarontovā alajjīnāma hoti. Na dussīloti. Esanayo sāmaṇerasīlepi. Tattha pana saraṇagamaneneva samādānaṁsiddhaṁ hoti. Liṅganāsanaṅgaṁ katvā saraṇagamane bhinne sabbaṁ samādānaṁ bhijjati. Itaresu pana yaṁ vītikkamati, tasmiṁyeva saṁvarabhedo hotīti veditabbaṁ.",
  "anya-e0301n7:114": "Gahaṭṭhasīle pana pakati gahaṭṭhānaṁ gahaṇavaseneva samādānaṁ siddhaṁ hoti. Tasmā ekatogaṇhante sabbāni samādinnāni honti. Ekasmiṁca bhinne sabbāni bhinnāni honti. Sabbāni puna samādātabbāni. Visuṁ visuṁ gaṇhante pana yaṁ vītikkamati, etadevabhijjati. Tadeva puna samādātabbaṁ hotīti. Paricchinnakālā tikkamane pana sabbaṁ samādānaṁ vūpasammatiyeva. Dussīlabhāvo panettha pañcannaṁ niccasīlānaṁ bhedena veditabbo. Niccāniccesu pana yaṁ niccameva vaṭṭati. Aniccaṁ navaṭṭati sāvajjaṁ hoti. Taṁ niccasīlaṁ nāma. Yaṁ pana niccaṁpi vaṭṭati. Mahantaṁ puññābhisandaṁ hoti. Aniccaṁpi vaṭṭati sāvajjaṁ na hoti. Taṁ aniccasīlaṁnāma. Tattha bhikkhu bhāve ṭhitassa bhikkhusīlaṁ sāmaṇerabhāve ṭhitassa sāmaṇerasīlaṁ pakatigahaṭṭhānaṁpañcasīlaṁ pabbajitasaṅkhepagatānaṁ upāsakānaṁ tāpasaparibbājakānañca dasasīlaṁ niccasīlaṁnāma. Tesañhi taṁ taṁ yathāsakaṁ sīlaṁ niccaṁ suddhaṁ katvā rakkhitumeva vaṭṭati. Arakkhantānaṁ bhikkhubhāvādiko sāvajjo hoti asuddho. Kasmā, attano anurūpassa ācārassa vipattito. Pakatigahaṭṭhānaṁ pana aṭṭhaṅguposathasīlaṁ aniccasīlaṁnāma. Tañhi tesaṁ vuttanayena niccaṁpi vaṭṭati. Aniccaṁpi vaṭṭati. Tathā dasasīlañca. Tañhi pakati gahaṭṭhānaṁ aniccasīlameva hoti. Gihinivatthaṁ pahāya kāsāyavatthadhāraṇena pabbajitasaṅkhepagatānaṁ eva niccasīlaṁ. Yathā hi pakatimanussānaṁ pañcasīlaṁ samādinnaṁpi asamādinnaṁpi niccaṁ rakkhitumeva vaṭṭati. Vītikkamituṁ navaṭṭati. Tathā pabbajitavesadhārīnaṁ dasasīlaṁ samādinnaṁpi asamādinnaṁpi niccaṁ rakkhitumeva vaṭṭati. Vītikkamituṁ navaṭṭati. Vesadhāraṇena saha siddhattāti.",
  "anya-e0301n7:115": "Upari vuccamānā samathavipassanāvasena duvidhā bhāvanā bhāvanānāma. Sā idha appanaṁ apattāva adhippetā. Dhammavinayapari yattiyā saha anavajjakammasippavijjāṭhānesu paricayakaraṇa cetanāpi ettheva saṅgayhati. Ratanattaye pana mātāpitūsu kulejeṭṭhesu ācariyesu dhammikasamaṇabrāhmaṇesu aññesuca guṇavayavuddhesu yathārahaṁ paccuṭṭhānaṁ vandanaṁ añjalikaraṇaṁ sāmicikaraṇaṁ vattapaṭivattakaraṇanti evamādisabbaṁ apacāyanaṁnāma. Tesaññeva aññesañca āgantukagamikaaddhikānaṁ gilānānaṁ jiṇṇānaṁ kicca karaṇīyesu sabrahmacārīnaṁ cīvarakammādīsu paresaṁ taṁtaṁpuñña kammesuca parisuddhena hitapharaṇacittena attanokiccesu viya kāyavācāhi vāyāmakaraṇaṁ veyyāvaccaṁnāma. Attanā katassa yassakassaci puññassa parehi sādhāraṇakaraṇaṁ pattidānaṁnāma. Parehi dinnāya pattiyā anumodanaṁ attamanatāpavedanaṁ pattā numodanaṁnāma. Adinnassa puññassa anumodanaṁ pana anumodanameva hoti. Na pattānumodanaṁ. Pattiyāeva abhāvato. Pattica duvidhā uddisikā anuddisikāti. Tattha attānaṁ uddisikaṁ anumodantasseva diṭṭhadhammavedanīyaṁ jātanti veditabbaṁ. Idaṁ pana dvayaṁ dānapuññesueva visesato pākaṭaṁ. Tañhi uddisakaṁ katvā devatānaṁvā paradattupajīvipetānaṁvā vemānikapetānaṁvā vinipātikāsurānaṁvā dinnaṁ anumoditañca tesaṁ taṅkhaṇeeva diṭṭhadhamma vedanīyaṁ jātanti. Atthahita paṭisaṁyuttāya dhammakathāya yoniso manasikāre ṭhatvā savanañca kathanañca dhammasavanaṁ dhamma desanācanāma. Niravajjakammasippavijjāṭhānānaṁ savanakathanacetanāca etthevasaṅgayhanti.",
  "anya-e0301n7:116": "Natthi dinnaṁ natthiyiṭṭhantiādinayapavattāya dasavatthukāya micchā diṭṭhiyāvā issaranimmānādidiṭṭhiyāvā diṭṭhamaṅgalādidiṭṭhiyāvā visuddhaṁ katvā tehi tehi vatthūhivā yuttīhivā kāraṇehivā kammasakatā ñāṇasaṅkhātāya sammādiṭṭhiyā vodānakaraṇaṁ diṭṭhujukammaṁnāmāti. Yattha pana tividhameva puññakriyavatthu āgataṁ. Tattha pattidānānumodanāni dāne saṅgayhanti. Issāmaccherānaṁ paṭipakkhabhāvena taṁ sabhāvattā. Apacāyanaveyyāvaccāni sīle saṅgayhanti. Tesaṁ cāritta sīlattā. Sesāni tīṇi bhāvanāmaye saṅgayhanti. Taṁ sabhāvattā. Kammaṭṭhānavinimutto dhammonāma natthīti hi vuttaṁ. Diṭṭhujukammañca ñāṇa vaḍḍhanamevāti. Tīsvevavā etaṁ saṅgayhati. Diṭṭhujukammaṁ sabbesaṁ niyama lakkhaṇantiti aṭṭhakathāyaṁ vuttaṁ. Satiyeva hi kammasakatāñāṇe dānādīni tīṇi sampajjantīti. Manokammamevāti manasmiṁeva kammapatha kiccasiddhito manokammaṁeva.",
  "anya-e0301n7:117": "[158] Vibhāvaniyaṁ pana",
  "anya-e0301n7:118": "‘‘Viññattisamuṭṭhāpakattā bhāvena kāya dvārādīsu appavattanatoti’’ vuttaṁ. Taṁ na sundaraṁ.",
  "anya-e0301n7:119": "Na hi viññattisamuṭṭhāpakaṁ abhiññākusalaṁ kāyadvārādīsu pavattamānaṁpi kāyavacīkammasaṅkhyaṁ gacchati, kāyavācānaṁ kammapatha aṅgabhāvāsambhavatoti. Tañca bhāvanāmayanti dānasīlavasena appavattanato. Kevalaṁ bhāvanākammavisesattā tañca mahaggata kusalaṁ bhāvanākamma meva hoti. Yaṁ pana paṭisambhidā magge pathamajjhānena nīvaraṇānaṁ. Dutīyena vitakkavicārānaṁ. Tatīyena pītiyā. Catutthena sukhadukkhānaṁ pahānaṁ sīlaṁ. Veramaṇi sīlaṁ. Cetanā sīlaṁ. Saṁvaro sīlaṁ. Avītikkamo sīlanti vuttaṁ. Taṁ pariyāyena vuttanti veditabbaṁ. Appanāpattanti bhāvanā balena ārammaṇe anupavisitvā acalaṭṭhitibhāvena pavattanato appanāpattaṁ kammaṁ hoti.",
  "anya-e0301n7:120": "[159] Vibhāvaniyaṁ pana",
  "anya-e0301n7:121": "‘‘Pubbabhāgapavattānaṁ kāmāvacarabhāvatoti’’ kāraṇaṁ vuttaṁ. Taṁ na sundaraṁ.",
  "anya-e0301n7:122": "Na hi tesaṁ kāmāvacaratāmattaṁ appanāpattiyā kāraṇaṁ hotīti. Jhānaṅgabhedenāti vuttaṁ. Jhānabhedenāti pana vattabbaṁ. Jhānaṅgabhedenātivā jhānaṅgasamudāyabhedenāti attho, jhānabhedena icceva vuttaṁ hoti. Kusalakammaṁ",
  "anya-e0301n7:123": "153.Etthāti etasmiṁ pākaṭṭhānacatukke. Uddhaccarahitanti uddhaccasahagatacetanāvajjitaṁ. Kasmā pana uddhaccacetanā idha pajjitāti. Paṭisandhianākaḍḍhanato. Kathaṁ viññāyatīti ce. Dhammasaṅgahe dassanena pahātabbesu taṁ avatvā bhāvanāya pahātabbesu eva vuttattā. Yathāha-cattāro diṭṭhigatasampayuttacittuppādā vicikicchāsahagato cittuppādo, ime dhammā dassanena pahātabbātica, uddhaccasahagato cittuppādo, imedhammā bhāvanāyapahā tabbātica, sesā pana cattāro diṭṭhigatavippayuttacittuppādā dve paṭighasampayuttacittuppādāca siyā dassanenapahātabbā siyā bhāvanāya pahātabbāti tattha vuttā. Kathañca viññāyati. Yo dassanenapahātabbesu na vutto, so akusaladhammo paṭisandhiṁ nākaḍḍhatīti. Paṭṭhāne dassanenapahātabbadhammesueva nānākkhaṇika kammapaccayassa uddhaṭattā itarattha tassa anuddhaṭattāti. Yathāha-sahajātā dassanenapahātabbā cetanā sampayuttakānaṁ dhammānaṁ cittasamuṭṭhānānañca rūpānaṁ kammapaccayenapaccayo. Nānākkhaṇikā dassanena pahātabbā cetanā vipākānaṁ khandhānaṁ kaṭattāca rūpānaṁ kammapaccayena paccayotica sahajātā bhāvanāya pahātabbā cetanāsampayuttakānaṁdhammānaṁ cittāsamuṭṭhānānañcarūpānaṁ kammapaccayena paccayotica. Naca nānākkhaṇika kammapaccayasattiyā vinā vipākuppādanaṁnāma atthīti. Yadievaṁ sā pavattivipākaṁpi najanetīti sakkā vattuntice.Na. Paṭisambhidāvibhaṅge tassā vipākassa uddhaṭattā. Yathāha-katame dhammā akusalā. Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ rūpārammaṇaṁvā.La. Ime dhammā akusalā. Imesu dhammesu ñāṇaṁ dhammapaṭisambhidā. Tesaṁ vipāke ñāṇaṁ atthapaṭisambhidāti. Tenāha pavattiyaṁ pana sabbaṁpi dvādasavidhantiādi.",
  "anya-e0301n7:124": "[160] Yaṁ pana vibhāvaniyaṁ",
  "anya-e0301n7:125": "‘‘Adhimokkhavirahena sabbadubbalaṁpi vicikicchāsahagataṁ paṭisandhiṁ ākaḍḍhati. Adhimokkhasampayogena tato balavantaṁpi uddhaccasahagataṁ nākaḍḍhatīti’’ vuttaṁ. Taṁ na sundaraṁ.",
  "anya-e0301n7:126": "Na hi adhimokkhavirahamattena vicikicchāsahagataṁ sabbadubbalantica adhimokkhasampayogamattena uddhaccasahagataṁ tato balavantantica sakkā vattuṁ. Satthari kaṅkhati dhamme kaṅkhatīti evamādinā nayena vuttāya vicikicchāya attano visaye mahāhatthināgassa viya balavatarattā ativiya kāḷakadhammattācāti. Tathā hisā ekantena dassanenapahātabbesu padhānabhāvena vuttā. Tatoyevaca paṭisandhiākaḍḍhanaṁpi tassā viññātabbaṁ hotīti. Sabhāvaviruddhattāyeva pana vicikicchāsahagataṁ adhimokkharahitaṁ hotīti yuttaṁ. Tasmā uddhaccasahagatameva sabbadubbalanti veditabbaṁ. Sabbatthāpīti sugatiduggativasena sabbasmiṁpi. Yathārahanti tesu lokesu laddhavatthudvārānurūpaṁ. Vipaccatīti vipāceti vipakkabhāvaṁ āpādeti. Sabbaṁpivādvādasavidhaṁ akusalakammaṁ sattā kusalapākāni hutvā vipaccati, vipakkabhāvaṁ gacchatīti attho.",
  "anya-e0301n7:127": "Yasmā kusalakammāni apāyabhūmiyaṁpi pavattiyaṁ mahāsampattiyo samuṭṭhāpetvā mahiddhikānaṁ nāgasupaṇṇādīnaṁ santāne sayameva attanovipākassa okāsaṁ katvā sukhavipākaṁ janayanti. Aññesaṁpi āpāyikānaṁ tena tena kāraṇena iṭṭhārammaṇa samāyoge sati attano vipākassa okāsaṁ labhitvā sukhavipākaṁ janayanti. Tasmā tathāpavattiyañcātiādi māha. Na hi tāni sukhavipākāni akusakammassa vipākāni bhavituṁ arahanti. Vutteñhetaṁ vibhaṅge aṭṭhānametaṁ anavakāso, yaṁ kāyaduccaritassa iṭṭho kanto manāpo vipāko nibbatteyyātiādi. Tattha mahāvipākāni sugati kāmaloke ahetukāni aṭṭhapi sabbasmiṁ kāmaloke tesuca pañcacakkhuviññāṇa sotaviññāṇa sampaṭicchana santīraṇa yugaḷāni rūpaloke vipaccatīti vuttaṁ yathārahaṁ vipaccatīti. Rūpāvacara kusalañhi kammasamuṭṭhānarūpāni janayantaṁpi sayaṁ vipaccamānaṁ ārammaṇantare aññabhūmika vipākabhāvena navipaccati. Kāmavirāgabhāvanābhāvena pana appanāpatta kamma visesattā kāmataṇhāya avisayabhūte nimittā rammaṇe attanā sabbaso sadisena mahaggatabhāvapattena rūpa vipākabhāveneva vipaccati. Tasmā rūpalokepi tāni pañcavipākāni kāmāvacarakusalassevāti veditabbānīti. Dvīsu kammassa vipaccanaṭṭhānesu paṭisandhināma mahantaṁṭhānaṁ hoti. Tasmā tadā vipaccantaṁ kammaṁ attano sāmatthiyānurūpaṁ nātihīnaṁ vipākaṁ janetuṁ sakkoti. Pavattiyaṁ pana nānāṭhānesu nānākiccehi vipaccati. Tasmā tadā vipaccantaṁ kammaṁ attano sāmatthiyānurūpaṁ vipaccetuṁ nasakkoti. Pañcaviññāṇaṭṭhānādīsu parittakesu vipaccamānaṁ ṭhānā nurūpaṁ vipaccati. Tadārammaṇaṭṭhāne vipaccamānaṁ yebhuyyena javanā nurūpaṁ vipaccati. Tasmā soḷasakamaggo dvādasakamaggo ahetu kaṭṭhakanti evaṁekekassa kammassa vipākappabhedo pavattotitaṁ pabhedaṁdassetuṁ tatthāpītiādimāha.",
  "anya-e0301n7:128": "Kusalaṁ duvidhaṁ sampajānakataṁ asampajānakatanti. Tattha kammā yūhanakāle antamaso heṭṭhā vuttaṁ diṭṭhujukammañāṇaṁpi suṭṭhu yojetvā kataṁ sampajānakataṁnāma. Yathāha-kammañca kammaphalañca saddahitvā kataṁ sampajānakataṁ nāmāti. Diṭṭhujukammañāṇa mattaṁpi ayojetvā taṁ asampajānakataṁ nāma. Yathāha-kammaṁpi kammaphalampi ajānitvā kataṁ asampajānakataṁ nāmāti. Tattha sampajānakataṁ tihetukaṁ hoti. Asampajānakataṁ duhetukaṁ. Yathāha-sampajānakaraṇaṁ pana catuñāṇasampayuttehi hoti. Asampajāna karaṇaṁ catūhi ñāṇavippayuttehīti. Tattha ekamekaṁ ukkaṭṭhaṁ omakanti duvidhaṁ hoti. Tattha kusalasamaye pariyuṭṭhite nīvaraṇadhammevā attukkaṁsana paravambhanādike pāpadhammevā suṭṭhu sodhetvā kataṁ ukkaṭṭhaṁ nāma. Asodhetvā kataṁ tehivokiṇṇaṁ omakaṁnāma. Apica, yaṁ katvā pacchā lābhā vata me. Naca vata me alābhā. Suladdhaṁ vata me. Naca vata me dulladdhaṁ. Yassa me īdisaṁ puññaṁ pasutanti evaṁ punappunaṁ anumoditaṁ. Taṁ ukkaṭṭhaṁ. Yaṁ katvā pacchā yenakenaci kāraṇena duṭṭhukataṁ mayāti vippaṭisāro uppajjati. Taṁomakaṁ. Evaṁ catubbidhassa kammassa vasena catubbidhaṁ vipāka koṭṭhāsaṁ vibhajitvā dassetuṁ tathāpītiādi māha. Tatthāpīti tasmiṁ kāmāvacarakusalepi. Tihetukamukkaṭṭhanti ukkaṭṭhabhūtaṁ paṇītabhūtaṁ catubbidhaṁ tihetukaṁ. Tihetukapaṭisandhinti catubbidhaṁ tihetuka paṭisandhivipākaṁ. Etthaca ekacetanā ekameva paṭisandhiṁ deti. Pavattivipākaṁ pana asaṅkhyeyyesupi bhavesu detiyeva. Ettha siyā –",
  "anya-e0301n7:129": "Ekapupphaṁ yajitvāna, sahassakappakoṭiyo;",
  "anya-e0301n7:130": "Devesuca manussesu, sesena parinibbutoti hi vuttaṁ.",
  "anya-e0301n7:131": "Tasmā ekā cetanā ekameva paṭisandhiṁ detīti idaṁ na yujjatīti. Na na yujjati. Pubbāparacetanāhi saddhiṁ sahassakappa koṭi parimāṇassa vattabbattā. Cittañhināma ekaccharakkhaṇepi anekasata sahassa koṭisaṅkhaṁ uppajjati. Tatociratarekālevattabbameva natthīti. Sahassa kappakoṭiyoti ca sahassaāyukappakoṭiyo sahassa attabhāvakoṭiyoti nettiaṭṭhakathāyaṁ vuttaṁ. Pubbāparacetanānañca paṭisandhidānabhāvo kosalasaṁyuttakena dīpetabbo. Ekapiṇḍapātadānasmiṁhi ekācetanādve paṭisandhiyo na deti. Pubbapacchimacetanāvasena sattakkhattuṁ sagge sattakkhattuṁ seṭṭhikule nibbattoti hi saṁyuttaṭṭhakathāyaṁ vuttaṁ. Tihetu kaṁpi kammaṁ paṭipakkhehi abhibhuyyamānaṁ vihatasāmatthiyaṁ hutvā tihetukavipākaṁ janetuṁ na sakkoti. Naca taṁ atidubbalaṁpi samānaṁ kosallasaṅkhātena ñāṇena yuttattā atibyāmuḷhapaccaya bhūhaṁ jaccandhādivipattisahitaṁ ahetukavipākaṁ janetīti vuttaṁ tihetukamomakantiādi. Dvādasavipākānivipaccati. Ayaṁ dvāda sakamaggonāma ahetukavipākāneva vipaccati. Idaṁ ahetu kaṭṭhakaṁnāma. Evaṁ tipiṭakacūḷanāgattheravādavasena vipākappavattiṁ dassetvā idāni moravāpivāsi mahādattattheravādaṁ dassetuṁ gāthamāha. So hi therovipākānaṁ asaṅkhārikatā sasaṅkhārikatāca kammavaseneva siddhāpi katvā asaṅkhāraṁ kammaṁ sasaṅkhāravipākāni na paccati. Sasaṅkhāraṁkammaṁ asaṅkhāravipākāni navaccatīti vadati.",
  "anya-e0301n7:132": "Yathā mukhanimittaṁ nāma mukhe sannisinne sannisīdati. Calante calati. Evaṁ payogena asādhanīyānaṁ vipākānaṁ tikkhamandatā visesabhūto saṅkhārabhedo kammavaseneva vattabbo. Na payogavasena. Itarathā kammavisesena tikkhamandajātānaṁ tesaṁ sannihitapaccayamattena mandatikkhatāpattināma siyāti. Ahetu kavipākānaṁ pana paridubbalattā aparibyattova tikkhamandatā visesoti ubhayakammanibbattanti adhippāyo. Yasmā pana tesaṁ sasaṅkhārāsaṅkhārabhāvo paṭisandhivasenavā tadārammaṇavasenavā uppattikāle pubbapayogasaṅkhātassa paccayavisesassa bhāvābhāvena vattuṁ yutto. Na kammāgamanavasena, na hi kammabhave saṅkhāro bhavantare vipākāni visesetuṁ yutto. Tasmā imaṁ vādaṁ kecivādaṁnāma karonto kecanāti āha.",
  "anya-e0301n7:133": "Imasmiṁ kecivāde asaṅkhārikakamme sasaṅkhārika vipākāni sasaṅkhārikakammeca asaṅkhārikavipākāni vajjetvā catūsu tihe tukukkaṭṭhesu kammesu asaṅkhārikadvaye vipākāni paṭisandhiyaṁ dve, pavattiyaṁ dvādasa. Sasaṅkhārikadvaye paṭisandhiyaṁ dve, pavattiyaṁ dvādasa. Catūsu dvihetukomakakammesu asaṅkhārikadvaye paṭisandhiyaṁ dve, pavattiyaṁ dasa. Sasaṅkhārikadvaye paṭisandhiyaṁ dve, pavattiyaṁ dasa. Tathā catūsu dvihetukukkaṭṭhesu. Catūsu dvihetukomakesu pana paṭisandhiyaṁ ekaṁ ahetukaṁ pavattiyaṁ aṭṭhaahetukānīti evaṁ vipākānaṁ dve dvādasakamaggā cattāro dasakamaggā ekaṁ ahetukaṭṭhakañca honti, taṁsabbaṁ saṅgahetvā dassetuṁ tesanti gāthamāha.",
  "anya-e0301n7:134": "Tesanti tesaṁ kesañci therānaṁ vāde. Aṭṭhasāliniyaṁ pana tihetukena kammena paṭisandhitihetukāva hoti. Na duhetukā nacaahetukā. Duhetukena kammena paṭisandhi duhetukāpi hoti ahetukāpi. Tihetukā pana nahotīti evaṁ pavatto mahādhammarakkhitattheravādopi āgato. Tattha yathā duhetukena hīnena kammena ahetukā paṭisandhi avassaṁ icchitabbā hoti. Tathā tihetukenapi hīnena kammena duhetukāpi paṭisandhi avassaṁ icchitabbāyevāti katvā idha ayaṁvādo therena na gahitoti veditabbo. Paṭisambhidāmagge pana-gatisampattiyā ñāṇasampayutte aṭṭhannaṁ hetūnaṁ paccayā upapatti hoti. Kusalassa kammassa javanakkhaṇe tayo hetū kusalā. Nikantikkhaṇe dve hetū kusalā. Paṭisandhikkhaṇe tayo hetū abyākatātica gati sampattiyā ñāṇa vippayutte channaṁ hetūnaṁ paccayā upapatti hohi. Kusalassa kammassa javanakkhaṇe dve hetū kusalā. Nikantikkhaṇe dve hetū akusalā. Paṭisandhikkhaṇe dve hetū abyākatātica evaṁ tihetukena kammena paṭisandhi tihetukāva vuttā. Dvihetukena kammena dvihetukāva. Na pana gatisampattiyā ñāṇavippayutte sattannaṁ hetūnaṁ paccayātiādinā tihetukena kammena dvihetukā paṭisandhi vuttā. Naca catunnaṁ hetūnaṁ paccayātiādinā dvihetukena kammena ahetukā paṭisandhīti.",
  "anya-e0301n7:135": "Tattha pana tīsu khaṇesu sahajāta hetūnaṁ vasena hetu mūlakova ayaṁ desanāvāroti katvā anokāsatāya ahetukapaṭisandhi tattha navuttā. Na pana alabbhamānatāya. Dvihetuka paṭisandhi pana anokāsāyeva nahoti. Alabbha mānattāyeva sā navuttāti sakkā viññātuṁ. Tasmā yuttito pāḷiyeva balavatarāti katvā mahādhammarakkhitattheravādova pāḷiyā sametīti paṭisambhidāmaggaṭṭhakathāyaṁ vutto. Ṭīkākārā pana kammasarikkhaka vipākadassanatthaṁ sāvasesa pāṭhova mahātherena vuttoti icchanti. Evañca katvā aṭṭhasāliniyaṁpi tipiṭakacūḷanāgattheravādova pamāṇaṁ katvā vuttoti.",
  "anya-e0301n7:136": "Vibhāvaniyaṁ idāni ekāya cetanāya dvādasavipākāni ettheva dasakamaggopi ahetukaṭṭhakampiti āgatassa moravāpivāsi mahādhammarakkhitattherassāti pāṭho.",
  "anya-e0301n7:137": "Moravāpivāsimahādattattherassāti pana vattabbo. Mahādhamma rakkhitattheravādopi pana ettha ekadesena saṅgahitoyeva. Tasmiṁpi hi asaṅkhārikaṁ kammaṁ asaṅkhārikavipākameva deti. No sasaṅkhārikaṁ . Sasaṅkhārikaṁ kammaṁ sasaṅkhārikavipākameva deti. No asaṅkhārikanti āgatamevāti. [Kāmāvacarakammaṁ]",
  "anya-e0301n7:138": "154. Rūpāvacarakamme parittanti duvidhaṁ parittaṁ apaguṇatā yavā hīnatāyavā. Tattha yaṁ paṇītehi chandādīhi yuttaṁpi abhāvitaṁ hoti paṭiladdhamattaṁ, taṁ apaguṇatāya parittaṁnāma. Yaṁ sandhāya yaṁ apaguṇaṁ hoti, upari jhānassa paccayo bhavituṁ na sakkoti, idaṁ parittaṁnāmāti aṭṭhasāliniyaṁ vuttaṁ. Yaṁ pana subhāvitaṁpi samānaṁ hīnehi chandādīhi yuttaṁ hoti. Taṁ hīnatāya parittaṁnāma. Yaṁ sandhāya yassa āyūhanakkhaṇe chandovā hīno hoti. Vīriyaṁvā, cittaṁvā, vīmaṁsāvā, taṁ hīnaṁnāmāti tattheva vuttaṁ. Majjhimaṁpi duvidhaṁ. Tattha nātipaguṇa tāya majjhimaṁ sandhāya nātisubhāvito majjhimoti visuddhimagge vuttaṁ. Majjhimehi chandādīhi yuttatāya majjhimaṁ sandhāya yassa āyūhanakkhaṇe te dhammā majjhimā honti. Taṁ majjhimanti aṭṭha sāliniyaṁ vuttaṁ. Paṇītaṁpi duvidhaṁ. Tattha atipaguṇatāya paṇītaṁ sandhāya subhāvito vasippatto paṇītoti visuddhimagge vuttaṁ. Paṇītehi pana chandādīhi yuttatāya paṇītaṁ sandhāya yassa āyūhanakkhaṇe te dhammā paṇītā honti. Taṁ paṇītanti aṭṭhasāliniyaṁ vuttaṁ. Tattha yāni apaguṇatādi vasena parittādīni vuttāni, tāni idha nādhippetāni. Yāni pana hīnādīhi chandādīhi yuttatāya parittādīni vuttāni, tāneva idhādhippetāni. Imāneva hi tividhāsu bhūmīsu tividhaṁ brahmupapattibhedaṁ sādhentīti. Itthīnaṁ jhānesu vasīpattānaṁpi chandādīnaṁ apaṇītatāya mahābrahmesu anuppajjanañcettha sādhakaṁ. Tenevaca aṭṭhakathāyaṁ chandādivasena siddhāni hīna majjhima paṇītāni aṭṭhārasapabhedena vibhajitvā imāni aṭṭhārasa kammadvārāni nāma imehi pabhāvitattā imesaṁ vasena aṭṭhārasakhattiyā aṭṭhārasa brāhmaṇā aṭṭhārasa vessā aṭṭhārasa suddā aṭṭhacattā līsa gotta caraṇāni veditabbānīti vuttaṁ. Etena hi devānaṁpi brahmūnaṁpi labbhamānaṁ upapattibhedaṁ upalakkhetīti.",
  "anya-e0301n7:139": "[161] Vibhāvaniyaṁ pana",
  "anya-e0301n7:140": "‘‘Paṭiladdhamattaṁ anāsevitaṁ parittanti avisesatova aṭṭhakathāyaṁ vuttaṁ. Tathā nāti subhāvitaṁ amaripuṇṇavasībhāvaṁ majjhimaṁ. Ativiyasubhāvitaṁ pana sabbaso paripuṇṇa vasībhāvaṁ paṇīta’’nti vuttaṁ. Taṁ sabbaṁ idha nayujjatiyeva.",
  "anya-e0301n7:141": "Tañhi upari jhānassa paccayo bhavituṁ samatthāsamatthaṁvā hāna bhāgiyatādi visesaṁ vā sandhāya vuttaṁ. Na pana upapatti bhedajanaka visesanti.",
  "anya-e0301n7:142": "[162] Yañca tattha",
  "anya-e0301n7:143": "‘‘Ācariyena panettha parittaṁpi īsakaṁ laddhāsevanameva adhippetanti dissati. Tathā hānena nāmarūpaparicchede-",
  "anya-e0301n7:144": "Samānāsevane laddhe, vijjamāne mahabbale;",
  "anya-e0301n7:145": "Aladdhā tādisaṁ hetu, mabhiññā na vipaccatīti.",
  "anya-e0301n7:146": "Samānabhūmikatova āsevana lābhena balava bhāvato mahaggatadhammānaṁ vipākadānaṁ vatvā tadabhāvato abhiññāya avipaccanaṁ vutta’’nti vuttaṁ. Taṁpi vicāretabbameva.",
  "anya-e0301n7:147": "Yathā hi ariyamaggacetanā attanā samānabhūmakajavanato aladdhāsevanāpi samānā vipākaṁ na detīti natthi. Tathā ādi kammikavīthiyaṁ ekavāramattabhūtā sabbasamāpatti vīthīsuca sabbapatha mabhūtā mahaggatacetanāpi samānabhūmakadhammato aladdhāsevana tāya dubbalattā vipākaṁ nadetīti natthīti na na sakkā viññātunti. Ettha siyā- tasseva rūpāvacarassa kusalassa kammassa katattā upacitattā vipākaṁ.La. Pathamaṁ jhānaṁ upasampajja viharatīti vuttaṁ. Na ca sā cetanā upacitānāma hoti. Samānabhūmaka dhammato aladdhāsevanattāti.Na. Maggacetanāyapi avipākatāpattito. Sāpihi tasseva lokuttarassa kusalassa jhānassa katattā bhāvitattā vipākaṁ. La. Pathamaṁ jhānaṁ upasampajja viharatīti vuttā. Naca sāpi samānabhūmakadhammato laddhāsevanā hotīti. Ubhayattha pana pathamasamannāhārato paṭṭhāya upacinitvā bhāvetvā āgatattā asamānabhūmika javanehipi laddhāsevana bhāvaṁ paṭicca upacitatā bhāvitatāca vuttāti sakkā vattunti. Tasmā ādi kammikabhūtāpi mahaggatacetanā maraṇā sanne laddhā abbhuṇhā āsannakammabhūtā vipākaṁ nadetīti na vattabbā. Abhiññācetanā ca samānabhūmakehipi nānāvajjanavīthijavanehi suṭṭhutaraṁ laddhāsevanattā tikkhatarabhūtā kathaṁ dubbalānāma siyā. Teneva ayaṁ vādo anuṭīkāyaṁ paṭikkhitto. Vuttañhi tattha keci pana samāna bhūmakato āsevanalābhena balavantāni jhānānīti tāni vipākaṁ denti. Abhiññā pana satipi jhānabhāve tadabhāvato tasmiṁ tasmiṁ ārammaṇe āgantukattāvā dubbalā. Tasmā vipākaṁ na dentīti vadanti. Taṁ akāraṇaṁ. Punappunaṁ parikammavasena abhiññā yapi vasībhāvasambhavatoti. Catutthajjhānasamādhissa pana ānisaṁsabhūtā abhiññācetanā tassa phalasadisā phalaṭṭhāne ṭhitā, tasmā sā vipākaṁ nadetīti icchanti ṭīkākārā. Tassa pana iddhi vikubbanādikiccaṁ vipaccanakiccatopi mahantataraṁ hoti. Sabbathā menaca vikubbanādikiccaṁ sādhentiyā vipaccanathāmepi tena thāmena saha parikkhayaṁ gacchati. Tasmā sā puna vipākaṁ nadetītipi yujjatiyeva. Pañcamajjhānanti abhiññābhāvaṁ apattaṁ parittādibhedena tividhaṁ pañcamajjhānaṁ. Tadevāti pañcamajhānameva. Saññāvirāgaṁ bhāvetvāti citte sati rajjana dussana muyhanāni honti. Tasmiṁ asati diṭṭhadhammanibbānappattonāma hotīti evaṁ citte eva ādīnavaṁ disvā acittakabhavapatthanā sahitaṁ vāyokasiṇevā kesañci matena paricchinnākāsa kasiṇevā saññāvirāgaṁ bhāvetvā. Asaññasattesu uppajjantīti yena yena iriyāpathena idha maranti, teneva tattha uppajjanti. Kammakiriyavādititthiyā evāti adhippāyo. Na hi akammakiriyavādīnaṁ jhānabhāvanā nāma atthīti. Anāgāmino pana suddhāvāsesu uppajjantīti suddhāvāsesu pana anāgāmino eva uppajjanti. Na aññe sakadāgāmiādayoti attho. Etena anāgāmīnaṁ aññasmiṁpi brahmaloke uppatti appaṭisiddhā hoti. Anāgāmīsuca saddhādhiko avihesu uppajjati, vīriyādhiko atappesu. Satādhiko sudassesu. Samādhādhiko sudassīsu. Paññādhiko akaniṭṭhesūti. Yathākkamaṁ bhāvetvā yathākkamaṁ arūpesu uppajjantīti yojanā. Etthaca pathamajjhānaṁ parittaṁ bhāvetvātiādi sabbaṁ pathamajjhānādīnaṁ yathā sakaṁ vipaccanabhūmi vavatthānavasena vuttaṁ. Samāpattilābhino pana puthujjana sotāpanna sakadāgāmino attanā laddhasamāpattīnaṁ vipaccanabhūmīsu icchitabhūmiyaṁ nibbattanti. Tesu puthujjano nikantiyā sati kāmalokepi nibbattatiyeva. Itare pana jhāne apari hīne sati kāmalokepi nibbattatiyeva. Itare pana jhāne aparihīne sati kāmabhave nikantināma tesaṁ na sambhavatīti parihīnajjhānāeva tattha nibbattanti.",
  "anya-e0301n7:148": "[163] Vibhāvaniyaṁ pana",
  "anya-e0301n7:149": "Tesaṁpi sotāpannasakadāgāmīnaṁ nikantivasena kāmabhavenibbattiṁ icchantena ‘‘tathā kāmabhavepi kāmāvacara kammabalena. Ijjhati bhikkhave sīlavato cetopaṇidhi visuddhattāti hi vutta’’nti vuttaṁ. Taṁ na yujjati.",
  "anya-e0301n7:150": "Tehi jhāne aparihīne ekantena brahmalokagāminoeva honti. Yato te jhānaanāgāminonāmāti vuccanti. Jhānapari hānica tesaṁ taṁtaṁ palibodha vaseneva hoti. Na pana kāma rāgādivasena. Kasmā, maggasahāyena jhānena suṭṭhu vikkhambhitattā. Vuttañhetaṁ aṅguttare-sahadassanuppādā bhikkhave ariyasāvakassa tīṇi saṁyojanāni mahīyanti.La. So vivicceva.La. Pathamaṁ jhānaṁ upasampajja viharati. Tasmiṁ ce samaye bhikkhave ariyasāvako kālaṅkareyya. Natthi tassa saṁyojanaṁ. Yena saṁyojanena saṁyutto ariyasāvako puna yimaṁ lokaṁ āgaccheyyāti. Etthaca tasmiṁ ce samayetiādinā so laddhajjhānaṁ aparihāpetvā ce kālaṅkaroti. Ekantena brahmalokameva gamissati. Parihāpentassa pana taṁ saṁyojanaṁ pākatimevāti dasseti. Paṭisambhidāmaggaṭṭhakathāyañca jhānalābhīnaṁ pana anāgāmissaca brahmalokeyeva paṭisandhidānato paccayo nahotīti vuttaṁ. Tattha jhānalābhīnanti mahaggatajjhānalābhīnaṁ sotāpanna sakadāgāmīnaṁ. Paccayo nahotīti tesaṁ vipassanānikanti taṇhā kāmasugatipaṭisandhiyā na hotīti attho.",
  "anya-e0301n7:151": "Tasmā tesaṁ dvinnaṁ sekhānaṁ kuppadhammānaṁpi sataṁ jhāne vijjamāne kāmabhave nikanti nāma natthīti veditabbaṁ. Anāgāmissa pana niddāyantasseva satthena gīvaṁ chinditvā mārīyamānassapi jhānaṁ alabhitvā cavanaṁnāma natthi. So hi samādhismiṁ paripūrakārīti vutto. Itthiyo pana aṭṭhasamāpattiyo labhitvā anantare bhave akaniṭṭhe nibbattamānāpi adhipatibhūtesu mahābrahmesu na nibbattanti. Hīnajjhāsayattā purohita pārisajjesueva nibbattanti. Tathāhi aṭṭhakathāsu yaṁ itthī brahmattaṁ kareyya, netaṁ ṭhānaṁ vijjatīti suttapadassa atthavacane brahmattanti mahābrahmattaṁ adhippetaṁ. Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati, na mahābrahmānanti vuttaṁ. Brahmapārisajjānanti cettha brahmapurohitānaṁpi saṅgahaṇaṁ veditabbaṁ. Te hi brahmānaṁ parisabhūtā hontīti. Vuttañhetaṁ saṁyuttake –",
  "anya-e0301n7:152": "Athakho bhikkhave sikhībhagavā abhituṁ bhikkhuṁ āmantesi. Paṭibhātu taṁ brāhmaṇa brahmunoca brahmaparisāyaca brahmapārisajjānañca dhammikathāti.",
  "anya-e0301n7:153": "Parisabhāveca sati parisāsu jātāpināma hontīti. Tattha brahmunoti mahābrahmuno. Brahmaparisāyāti brahmapurohita gaṇassāti attho. Nanu brahmapārisajjānanti vuttattā na mahābrahmānanti ettheva tesaṁ saṅgahaṇaṁ yuttanti ce. Na. Yaṁ itthī sakkattaṁ kareyya, mārattaṁ kareyya, brahmattaṁ kareyya, netaṁṭhānaṁ vijjatīti evaṁ adhipati bhūtehi sakkādīhi saha vuttattā idha adhipatipaṭikkhipanasseva sambhavato. Teneva hi nettiyaṁ-itthī mahābrahmā siyāti, netaṁ ṭhānaṁ vijjatīti vuttaṁ. Ettāvatā vehapphalādīsu uparibrahmalokesupi purohitapārisajjabrahmānaṁ atthitā siddhā hoti. Teneva saṁyuttaṭṭhakathāyaṁ therānañhi bhaṇḍagāhakadaharā viya brahmānaṁpi pārisajjabrahmāno nāma hontīti vuttaṁ.",
  "anya-e0301n7:154": "Vibhāvaniyaṁ pana",
  "anya-e0301n7:155": "‘‘Itthiyopi pana ariyāvā anariyāvā aṭṭhasamāpattilā bhiniyo brahmapārisajjesuyeva nibbattantīti aṭṭhakathāyaṁ vutta’’nti vuttaṁ.",
  "anya-e0301n7:156": "Tattha brahmapārisajjesuyevāti akaniṭṭhe nibbattamānāpi brahmānaṁ paricārika brahmesueva nibbattanti. Na mahābrahmesūti attho daṭṭhabbo.",
  "anya-e0301n7:157": "Maṇimañjūsāyaṁ pana",
  "anya-e0301n7:158": "Brahmapārisajjesuyeva nibbattanti, na brahmapurohitādīsūti vuttaṁ. Taṁ na gahetabbaṁ.",
  "anya-e0301n7:159": "Yañca tattha",
  "anya-e0301n7:160": "Sāmāvatiyādīnaṁ pathamaṁ brahmapārisajjesu nibbattanaṁ vuttaṁ. Taṁpi aṭṭhakathāya na sameti.",
  "anya-e0301n7:161": "Yasmā pana tā imasmiṁ attabhāve ariyaphalāni sacchākaṁsu. Tasmā tattha anāgāminiyo suddhāvāsesu uppannā. Itarā kāci tāvatiṁsesu kāci paranimmitavasavattīsu uppannā icceva udānaṭṭhakathāyaṁ vuttanti. Apicettha vehapphale akaniṭṭhe catutthāruppeti tīsu bhavaggesu nibbattā ariyā aññattha nuppajjanti. Sesabrahmalokesu nibbattā heṭṭhābhūmīsu nuppajjantīti. [Kammacatukkaṁ].",
  "anya-e0301n7:162": "155. Āyukkhayena maraṇaṁ kammakkhayena maraṇantiādinā yojetabbaṁ. Tattha aparikkhīṇeyeva kammānubhāve tasmiṁ tasmiṁ sattanikāye yathāniyamitassa āyuparimāṇassa parikkhayena paripuṇṇena maraṇaṁ āyukkhaya maraṇaṁnāma. Tasmiṁ tasmiṁ bhave dubbalena kammena nibbattassa sattassa aparikkhīṇeyeva āyuparimāṇe kevalaṁ kammasattiparikkhayena antarāva maraṇaṁ kammakkhaya maraṇaṁnāma. Tadubhayassa samaṁ parikkhayena maraṇaṁ ubhayakkhaya maraṇaṁnāma. Dharamānepi tadubhaye purimabhavesuvā imasmiṁvābhave katena upaghātakakammena ajjhattabahiddhābhūte nānārogābādha pathavīpavesa asanipātādike jīvitantarāye samuṭṭhāpetvā dussimārakalāburājādīnaṁviya antarāva uparodhita khandhasantānassa sattassa maraṇaṁ upacchedaka maraṇaṁnāma. Nanu cettha marantānaṁ nāma sabbesaṁpi taṁtaṁbhavaṁ janentaṁ kammaṁ khiyyatiyeva. Athakasmā itarepi vuttāti. Vuccate, sarasavaseneva hi kammasāmatthiyassa khayo idha kammakkhayoti adhippeto. Ye pana dasavassa vīsativassa yāva asaṅkhyeyya vassādi vasena nānāāyukappavidhāyakā tasmiṁ tasmiṁ sattanikāye sabbajana sādhāraṇā sattānaṁ ajjhattabahiddhasambhūtā utuāhārānāma honti. Te tassa tassa āyukappassa ṭhitikarā vuddhikarā hānikarācāti tividhā honti. Tattha akusalamūlesu vaḍḍhamānesu hānikarā vaḍḍhanti. Kusalamūlesu vaḍḍhamānesu buddhikarā vaḍḍhanti. Ubhayamūlesu samaṁ ṭhitesu ṭhitikarā samaṁ pavattanti. Tesaṁ vasena sattānaṁ āyukappo katthaci sadā ṭhitibhāgo hoti. Katthaci kadāci hānibhāgo kadāci vuddhibhāgo hoti. Tayopi cete ṭhitikarādayo taṁtaṁsattanikāyaṁ ajjhottharamānā āyuṁ paricchindantā pavattantīti asaṅkhyeyyāyuka saṁvattanikaṁ cakkavattisampatti saṁvattanikañca kammaṁ dasavassike kāle vipaccamānaṁ tadanurūpaṁeva bhogañca issariyañca datvā dasavasena khiyyati. Taṁ taṁ sattanikāya pariyāpannā sattā santānabhūtā rūpadhammā sabbaññu buddhānaṁ khandhasantāna bhūtāpi taggatikā tadanūvattikā eva hutvā pariṇamanti aññatra iddhimaya vijjāmaya rasāyanavidhi jīvita saṅkhāra vidūhīti. Vuttañhetaṁ mahāpadānasuttaṭṭhakathāyaṁ –",
  "anya-e0301n7:163": "Sabbepi sabbaññubuddhā asaṅkhyeyyāyukā. Kasmā te asaṅkhyeyyaṁ na aṭṭhaṁsūti. Utubhojanavipattiyā. Utubhojanavasena hi āyu hāyatipi vaḍḍhatipīti.",
  "anya-e0301n7:164": "Tasmā padhānanissayabhūtesu dvisamuṭṭhānika rūpadhammesu taṁ taṁ āyukappavasena pariṇamantesu jiyyamānesu yāvamahantaṁpi kammaṁ attano vipākādhiṭṭhānassa abhāvā khiyyatiyeva. Socassa khayo na sarasena hoti. Athakho āyusaṅkhāravipattiyā eva hotīti idha āyukkhayo visuṁ gahitoti. Esanayo upacchedakamaraṇepi netabbo. Tattha upacchedakamaraṇanti akālamaraṇaṁ vuccati. Tañhipavattamānaṁ upacchedakakammunāvā pavattati. Aññehivā aneka sahassehi kāraṇehi. Tāni pana pāḷiyaṁ mūlabhedato saṁkhipitvā aṭṭhadhā vuttāni. Katamāni pana tānīti. Atthi vātasamuṭṭhānā ābādhā. Atthi vittasamuṭṭhānā. Atthi semha samuṭṭhānā. Atthi sannipātikā. Atthi utusamuṭṭhānā. Atthi visamaparihārajā. Atthi opakkamikā. Atthi kammavipākajā ābādhāti. Tattha kammavipākajā keci upapīḷakakammajākeci upacchedakakammajā. Yasmā pana vāto kuppamāno sītuṇhādīhi dasahi kāraṇehi kuppati. Tesuca ekameva kamma vipākajaṁ hoti. Sesāni pana akammavipākajānīti milinda pañhe vuttaṁ. Yasmāca kammavipākajāpi ābādhā uppajjamānā vāta kuppanādīhi vinā na uppajjanti. Tasmā keci vātasamuṭṭhānādayopi kammavipākajā hontiyevāti daṭṭhabbā.",
  "anya-e0301n7:165": "Tattha sannipātikāti vātādīnaṁ dvinnaṁ tiṇṇaṁvā sannipatitānaṁ vasena pavattā. Ye pana loke sattānaṁ payogamuttā sayaṁ jātā nānābhayupaddavā. Te utusamuṭṭhānesu saṅgahitāti daṭṭhabbā. Visamaparihārajāti anisammakārīnaṁ anekavidhe visame vipattimukhe attānaṁ payojantānaṁ tato tatovā tattha tattha vā patana pakkhalanādivasena pavattā. Opakkamikāti attanāvā parehi rājacoraverīhivā amanussavāḷayakkhadevatāhivā vāḷamigādīhivā katānaṁ payogānaṁ vasena pavattā. Kuppitā hi devatā sakalaṁ rajjaṁvā raṭṭhaṁvā dīpakaṁvā ekappahārena asesaṁ katvā vināsenti daṇḍakaraṭṭha majjharaṭṭha kaliṅgaraṭṭha mātaṅgaraṭṭhesu viya. Anekasahassevā vāḷayakkhe vissajjanti vesāliyaṁ viya. Rakkhasevā vissajjanti suvaṇṇabhūmiyaṁviya. Vuttañhetaṁ aṅguttare yakkhā vāḷe amanusse ossajjanti. Tena bahumanussā kālaṁ karontīti. Aṭṭhakathāyaṁpi yakkhāti yakkhādhipatino. Vāḷe amanusse ossajjantīti caṇḍe yakkhe manussapathe vissajjanti. Te laddhokāsā mahājanaṁ jīvitakkhayaṁ pāpentīti vuttaṁ. Tattha vissajjantīti visamācāra bahule manusse disvā bhinnasaddhā yakkhasenāpatino manussānaṁ atthāya pubbeviya ārakkhaṁna gaṇhantīti attho. Janapadanagaranigamagāmesuceva tasmiṁ tasmiṁ puggaleca vattabbameva natthi. Aṅguttare vuttā satthadubbhikkharoga kappāpi idha vattabbāti. Kammavipākajāti upapīḷakopaghātakānaṁ kammānaṁ vipaccanavasena pavattā ābādhāti attho. Evaṁ akālamaraṇaṁ upacchedakammunāvā aññehivā anekasahassehi kāraṇehi hotīti. Yehi keci loke dissanti. Pāṇaharā jīvitavināsakā nānārogāvā nānābādhāvā nānābhayā nivā nānā daṇḍāvā nānā upaddavu pasaggāvā. Sabbe te sakakamma samuṭṭhitāeva attano sādhāraṇāti natthi. Parakammasamuṭṭhitāpi attano sādhāraṇāeva. Sakakammasamuṭṭhitāpi paresaṁ sādhāraṇāeva. Kammena vinā yato kutoci samuṭṭhitāpi attano vā paresaṁvā sādhāraṇāeva. Sabbasādhāraṇakammasamuṭṭhitesu vattabbameva natthi. Yathāha-visuddhimagge.",
  "anya-e0301n7:166": "Yathā catumahāpathe thapite lakkhamhi sabbadisāhi āgatā sarasattitomarapāsāṇādayo nipatanti. Evaṁ kāyepi sabbupaddavā nipatantīti.",
  "anya-e0301n7:167": "Yesuca rajjaraṭṭhādīsu te uppajjanti. Tattha yejanā upāya kusalāvā na honti. Naca paṭikārakusalā. Nāpi parihāra kusalā. Kammañca yesaṁ dubbalaṁ hoti. Uppanno anattho bala vā. Tejanā vināpi upacchedakakammunā tato na muccanti. Maraṇaṁ vā maraṇamattaṁvā dukkhaṁ pāpuṇantiyeva. Kalyāṇabhūtaṁpi hi kammaṁ attano balavataraṁ yatokutoci samuṭṭhitaṁ rogaṁvā ābādhaṁ vā bhayaṁvā daṇḍaṁvā upaddavupasaggaṁvā paṭibāhituṁ nasakkoti. Rogādayoeva taṁkhepentā pavattanti. Yathā hi udakaṁ attano balavataraṁ aggiṁ paṭibāhituṁ na sakkoti. Aggieva taṁ khepento pavattatīti evaṁ sampadamidaṁ daṭṭhabbaṁ. Imesañca sattānaṁ pakatiyāpi kammassa dubbalabhāvo mahāniddese jarā suttaniddesena visuddhi maggeca maraṇassati niddese āyu dubbalatoti padassa niddese na dīpetabbo. Yathāha –",
  "anya-e0301n7:168": "Āyunāmetaṁ abalaṁ dubbalaṁ. Tathā hi sattānaṁ jīvitaṁ assāsapassāsupanibandhañceva iriyāpathupanibandhañca sītuṇhu panibandhañca mahābhūtupanibandhañca āhārupanibandhañcātiādi.",
  "anya-e0301n7:169": "Tathā kāyabahusādhāraṇato animittatoti imesaṁ padānaṁ niddesenapi pākaṭoyeva. Kammanibbattassa hi āyuno tiṇagge ussāvabindusseva paridubbalabhāve pāḷiyaṁ aṭṭhakathā yañca vutte kammasāpi tatheva paridubbalatā siddhā hotīti. Evañcetaṁ sampaṭicchitabbaṁ. Itarathā sabbaṁ pubbekatahetudiṭṭhināma siyā. Yathāha –",
  "anya-e0301n7:170": "Idhekacco samaṇovā brāhmaṇovā evaṁvādī hoti evaṁ diṭṭhī. Yaṁ kiñcāyaṁpurisapuggalo paṭisaṁvedeti sukhaṁvā dukkhaṁvā adukkhamasukhaṁvā. Sabbaṁ taṁ pubbekatahetūti.",
  "anya-e0301n7:171": "Ayañca attho milindapañhe tīsu ṭhānesu vitthārato āgato. Yathāvuttehi pana anekasahassehi kāraṇehi pavattamaraṇaṁpi akālamaraṇatāsāmaññena idha upacchedakamaraṇe saṅgahitanti daṭṭhabbaṁ.",
  "anya-e0301n7:172": "Vibhāvaniyaṁ",
  "anya-e0301n7:173": "‘‘Idaṁ pana nerayikānaṁ uttarakuruvāsinaṁ kesañci devānañca nahotīti’’ vuttaṁ.",
  "anya-e0301n7:174": "Yathā pana mahāṭīkāyaṁ kesañci petānaṁ ito ñātake hi dinnaṁ puññapatti anumoditvā taṅkhaṇeyeva cavitvā sugatiyaṁ nibbattānaṁ kusalabhūtaṁ upacchedakaṁ vuttaṁ. Tathā kesañci nerayi kānaṁpi yamarañño samanuyuñjanakālādīsu attanā katapuññaṁ anussaritvā taṅkhaṇeyeva cavitvā sugatiyaṁ nibbattānaṁ upacche dakamaraṇaṁnāma na na sakkā vattuṁ. Kesañci tāvatiṁsādīnaṁ devānañca taṁ upacchedakamaraṇaṁ hotiyeva. Tathā hi subrahmadeva putta saṁyuttaṭṭhakathāyaṁ atha rukkhaṁ abhiruḷhā upacchedakakammādi vasenaekappahāreneva kālaṅkatvā avīcimhi nibbattāti vuttaṁ. Tattha rukkhanti tāvatiṁse pāricchattakarukkhaṁ. Abhiruḷhāti āruḷhā pañca satadevaccharāyo. Manopadosika khiṭṭāpadosika devānaṁ maraṇaṁ mahābodhisattānaṁ dighāyuke devalokevā brahmalokevā nibbattānaṁ adhimutti kālaṅkiriyā channattheragodhikattherādīnaṁviya sayameva satthaṁ āharitvā parinibbāyantānaṁ maraṇañca ettheva saṅgayhatīti daṭṭhabbaṁ. Tathācāti tehi pakārehica. Marantānaṁ channaṁ dvārānaṁ aññatarasmiṁ paccupaṭṭhātīti sambandho. Maraṇakāleti maraṇāsannakāle. Yathārahanti sugatiduggatigāmīnaṁ arahānurūpaṁ. Yepana khīṇāsavā katthaci nuppajjanti. Tesu sukkhavipassakānaṁ pakatiyā yatho paṭṭhitaṁ nāmarūpa meva antima javanānaṁ ārammaṇaṁhoti. Samāpattilābhīnaṁ pana jhānasamanantare parinibbāyantānaṁ kasiṇanimittādikaṁ. Paccavekkhanasamanantare parinibbāyantānaṁ jhānaṅgāni abhiññāsamanantare parinibbāyantānaṁ attano karajarūpaṁ. Jīvita samasīsīnaṁ pana aggamaggassa paccavekkhanasamanantare parinibbāyantānaṁ maggaṅgādini antimajavanānaṁ ārammaṇaṁ hotīti. Parinibbānacuticittassa pana sabbesaṁpi ādito attano attano paṭisandhiyāyathāgahitaṁ kammādīsu aññatarameva ārammaṇaṁ hotīti daṭṭhabbaṁ. Yepana anejosanti mārabbhayaṁ kālamakarīmunīti imaṁ suttapadaṁ disvā nibbānameva bhagavato parinibbānacutiyā ārammaṇanti vadanti. Te tena sayameva abhidhamme ārammaṇattikesu attano akovidataṁ dassenti. Yathāha –",
  "anya-e0301n7:175": "Katame dhammā parittārammaṇā, sabbo kāmāvacaravipāko kriyamanodhātu kriyāhetuka manoviññāṇa dhātu somanassasahagatā. Ime dhammā parittārammaṇāti.",
  "anya-e0301n7:176": "Yasmā pana parinibbānaṁnāma santi atthāyeva hoti. Ajjhāsayo cassa ekantena santininnoyeva hoti. Tasmā anejosanti mārabbhāti suttapadaṁ vuttaṁ. Tathā hi aṭṭhakathāyaṁ santimārabbhāti anupādisesaṁ nibbānaṁ ārabbha paṭicca sandhāyāti vuttaṁ. Na pana vuttaṁ ārabbha ālambitvā ārammaṇaṁ katvāti. Theragāthaṭṭhakathāyaṁ pana santimārabbhāti santiṁ anupādisesaṁ nibbānaṁ ārammaṇaṁ katvāti vuttaṁ. Taṁ mahāparinibbānapāḷiyā tadaṭṭhakathāyaca nasameti. Tāsu hi bhagavato parinibbānaṁ jhānaṅga paccavekkhanasamanantaranti vuttaṁ. Etthaca purimāni dve samanantarāni parinibbānasuttaṭṭhakathāsu vuttāni. Abhiññāsamanantaraṁ udānaṭṭhakathādisu āgataṁ. Yathāha-vuṭṭhahitvā parinibbāyīti iddhicittato vuṭṭhahitvā bhavaṅgacittena parinibbāyīti. Aggamaggassa paccavekkhanasamanantaraṁ puggalapaññattiṭṭhakathādīsu āgataṁ. Yathāha-ekūnavīsati me paccavekkhanaññāṇe patiṭṭhāya bhavaṅgaṁ otaritvā parinibbāyatīti. Saṁyuttaṭṭhakathāyaṁ pana arahattamaggānantaraṁ phalaṁ. Phalānantaraṁ bhavaṅgato vuṭṭhāya paccavekkhanaṁ. Taṁ pana paripuṇṇaṁvā hoti aparipuṇṇaṁvā. Tikhiṇena asinā sīse chijjamānepi ekaṁvā dvevā paccavekkhanāni uppajjantiyevāti vuttaṁ.",
  "anya-e0301n7:177": "[164] Vibhāvaniyaṁ pana",
  "anya-e0301n7:178": "Evaṁ vavatthānaṁ akatvā yaṁ vuttaṁ. ‘‘Katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva cutipariyosānānaṁ gocarabhāvaṁ gacchati. Na kamma kammani mittādayoti.’’ Taṁ na sundaraṁ.",
  "anya-e0301n7:179": "Na hi tassa cuticittaṁ kammakammanimittādayo ārammaṇaṁ nakaroti. Naca cutiyā gahitāni kammādīnināma sabbasattānaṁpi bhavantarassa atthāya bhavantīti. Abhimukhībhūtanti kammantarassa okāsaṁ adatvā attano okāsaṁ katvā paccupaṭṭhitaṁ. Kammaṁvā paccupaṭṭhātīti sambandho. Upaladdhapubbanti tassa kammassa ārammaṇa bhūtāni deyyadhamma vatthādīni parapāṇādīnica sandhāya vuttaṁ. Upakaraṇabhūtanti kammasiddhiyā upakaraṇabhūtāni parivārabhūtānica paṭiggāhakādīni āvudhabhaṇḍādinica sandhāya vuttaṁ. Yasmāca lakkhaṇa saṁyutte gavādīni vadhitvā rāsikatāni aṭṭhipuñjādīni kammanimittāni hutvā upaṭṭhahantīti aṭṭhakathāyaṁ vuttaṁ. Tasmā kammasambandhāni yāni kānici vatthūni vā ārammaṇānivā idha upakaraṇe saṅgahi tānīti daṭṭhabbāni. Upalabhitabbanti duggatinimittaṁ sandhāya vuttaṁ. Upabhogabhūtanti sugatinimittaṁ. Ubhayaṁpi vā yaṁ kāyapaṭibaddhaṁ hutvā labhitabbaṁ hoti. Taṁ upalabhitabbaṁnāma. Apaṭibaddhaṁ hutvā kevalaṁ sukhadukkhānubhavanatthāya labhitabbaṁ upabhoga bhūtaṁnāma. Etthaca aggijāla lohakumbhi nirayapāla nirayasunakhādīni nirayanimittaṁ. Taṁ pana kesañci janānaṁ attano vasanaṭṭhāneviya upaṭṭhāti. Kesañci tato tato āgantvā attānaṁ saṁparivārentaṁ viya upaṭṭhāti. Yathāha-tassa gilānaseyyāya nippannassa nirayo upaṭṭhāti. Soṇagiripādato mahantā mahantā sunakhā āgantvā khāditukāmāviya saṁparivāresunti. Tathā deva nimittepi. Yathāha-nandavana cittalatāvana missakavana phārusakavana vimānāniceva devanāṭakānica parivāretvā ṭhitāniviya ahesunti. Kesañci pana sayaṁ tattha tattha patvā diṭṭhaṁviya upaṭṭhāti. Kambalayānasadiso mātukucchivaṇṇo manussanimittaṁ. Pabbatapāda vanasaṇḍa narakapapātādīni tiracchānagatānaṁ nimittānīti. Kammabalenāti idāni paṭisandhiṁ janetuṁ paccupaṭṭhitassa kammassa ānubhāvena. Idañca yebhuyyavasena vuttaṁ. Pakatiyā pana āciṇṇa bhūtaṁvā taṅkhaṇakataṁvā parena sarāpitaṁvā sayameva anussaritaṁvā pakatiyāva kukkuccaṁvā somanassaṁvā janetvā ṭhitaṁvā kammaṁvā tassanimittaṁvā aññenapi kāraṇabalena paccupaṭṭhātiye vāti daṭṭhabbaṁ. Tameva tatopaṭṭhitaṁ ārammaṇaṁ ārabbhāti idañca yebhuyyavasena vuttaṁ. Tato hi kesañci pathamaṁ kammabalenavā kāraṇantarenavā pāpapakkhiyesu upaṭṭhahantesu puna duṭṭha gāmaṇi rañño viya pubbakataṁ balavantaṁ puññaṁ anussarantānaṁvā soṇatthera vitu viya taṅkhaṇeyeva pasādajanakaṁ puññaṁ karontānaṁvā pacchā kalyāṇapakkhiyāni upaṭṭhahanti. Tathā kesañci pathamaṁ kalyāṇa pakkhiyesu upaṭṭhahantesu dhammāsokarañño viya pacchā kenaci kāraṇena domanassaṁ uppādetvā pāpakammassa okāsaṁ karontānaṁ pāpapakkhiyāni upaṭṭhahantīti. Vipaccamānaka kammānurūpanti yassa vipaccamānakaṁ kammaṁ kusalaṁ hoti. Tassa parisuddhaṁ kusalacittasantānaṁ abhiṇhaṁ pavattati. Yassa taṁ akusalaṁ hoti. Tassa upakiliṭṭhaṁ akusala cittasantānaṁ abhiṇhaṁ pavattatīti attho. Tathā hi aṭṭhakathāyaṁpi sugatigāmīnaṁ kusaluppatti hetubhūtaṁ paṇītaṁ ārammaṇaṁ āpātamāgacchatītica duggatigāmīnaṁ akusaluppatti hetubhūtaṁ hīnārammaṇaṁ āpāta māgacchatī tica vuttaṁ. Mūlaṭīkāyaṁ mahāṭīkāyañca āsanne akusalaṁ duggatiyaṁ kusalañca sugatiyaṁ paṭisandhiyā upanissayo hotīti vuttaṁ. Ettha siyā, yadā devaccharādīni sagganimittāni upaṭṭhahanti. Tadā tāni taṇhāya assādentasseva sato cavantassa kathanti. Vuccate. Upakiliṭṭhaṁyeva tassa cittaṁ. Tasmā duggatieva tassa pāṭikaṅkhitabbāti vadanti. Yasmā pana paṭisambhidā magge tādisiyā taṇhāya kusalakammassa sahakāri kāraṇa bhāvo vutto. Yathāha-nikantikkhaṇe dve hetū akusalāti. Tasmā sugatibhavanibbattanepi ayaṁ taṇhā ekantena kusala kammassa niyāmakasahakāripaccayabhūtāti katvā tassa tānivā devaccharādīni kusalakamma kammanimittānivā assādentasseva sato cavantassa sātaṇhā tadupatthambhikāeva bhavituṁ arahati. Na taṁ paṭibāhikāti sakkā viññātuṁ. Yañca nimittassādagadhitaṁvā bhikkhave viññāṇaṁ tiṭṭhamānaṁ tiṭṭhati, anubyañjanassādagadhitaṁ vā. Tasmiṁ ce bhikkhave samaye kālaṅkareyya, ṭhānametaṁ vijjati. Yaṁ dvinnaṁgatīnaṁ aññataragatiṁ gaccheyya, nirayaṁvā tiracchāna yoniṁvātiādittapariyāye vuttaṁ. Taṁpi attano paresaṁ vā hatthapādādīsu gadhitaṁ taṇhaṁ sandhāya vuttaṁ. Nakammādīsūti sakkā vattunti. Upalabhitabba bhavānurūpanti upalabhitabbo bhavo yadi sugatibhavo hoti, taṁ assādanākārena. Yadi duggatibhavo hoti, taṁ anassādanākārenāti evaṁ upalabhi tabbassa bhavassa anurūpaṁ. Tatthoṇataṁvāti tasmiṁ yatho paṭṭhite ārammaṇe oṇamantaṁeva. Tathā hi bālapaṇḍitasutte tānissa tasmiṁ samaye olambanti ajjholambanti abhippalambantīti vuttaṁ. Tattha tānissāti assa puggalassa tāni puññāpuñña kammāni. Kammasīsena vuttāni kammanimitta gatinimittānica. Olambantīti tassa cittasantānaṁ attanieva oṇamantaṁ ajjhoṇamantaṁ abhimukhībhūtaṁ katvā lambanti palambanti. Bandhitvā ākaḍḍhantāni viya upaṭṭhahantīti attho. Evaṁ pana tesu tathā olambantesu taṁcittasantānaṁ tesu ninnapoṇapabbhārameva hotīti vuttaṁ tatthoṇataṁvāti. Tathā hi aṭṭhakathāyaṁ kilesabalavināmitaṁ sutvā tadevaṁ pavattamānaṁ taṇhāavijjānaṁ appahīnattā avijjāya paṭicchā ditādīnave tasmiṁ visaye taṇhā nāmeti sahajāta saṅkhārā khipantīti vuttaṁ. Tattha tanti viññāṇaṁ. Cittasantānaṁ icceva attho. Tasmiṁvisayeti kammādiārammaṇe. Taṇhānāmetīti vaṭṭamūlaka taṇhā taṁ tasmiṁ oṇamantaṁ katvā niyojetīti attho.",
  "anya-e0301n7:180": "[165] Vibhāvaniyaṁ pana",
  "anya-e0301n7:181": "‘‘Tatthoṇataṁvāti tasmiṁ upapajjitabbabhave oṇataṁ viya oṇataṁeva vā’’ti vuttaṁ. Taṁ aṭṭhakathāya na sameti.",
  "anya-e0301n7:182": "Abhiṇhanti nirantaraṁ. Tathāpavatti pana saṇikaṁ marantānaṁ eva labbhati. Lahuka maraṇena marantānaṁ pana na labbhatīti vuttaṁ. Bāhullenāti",
  "anya-e0301n7:183": "[166] Yaṁ pana vibhāvaniyaṁ",
  "anya-e0301n7:184": "‘‘Bāhullenātiettha adhippāyo yebhuyyena bhavantareti ettha vuttanayena daṭṭhabbo’’ti vuttaṁ. Taṁ na yujjati.",
  "anya-e0301n7:185": "Na hi tasmiṁ vuttānaṁ asaññisattānaṁ cittasantānassa abhiṇhappagattipasaṅgonāma atthi. Cittasantānasseva tesaṁ abhāvatoti. Idāni aparena pakārena kammu paṭṭhānaṁ dassetuṁ tamevavā pana.La. Dvārapattaṁ hotīti vuttaṁ. Tattha abhinavakaraṇavasena dvārappattaṁ hotīti pubbe katasaññaṁ ajanetvā taṅkhaṇe eva karaṇākāraṁ janetvā attānaṁ abhinavaṁ viya katvā manodvāre taṁsadisajavanappavattivasena pattaṁ pātubhūtaṁ hotīti attho. Yathā hi imasmiṁbhavepavattaṁ kiñci pākaṭaṁ kammaṁ asukasmiṁ kāle idaṁnāmamayākatanti evaṁ pubbekatasaññaṁ janetvāpi upaṭṭhāti. Na tathā bhavantare pavattaṁ bhavapaṭicchannaṁñca imasmiṁ bhave pavattaṁ apākaṭañcāti. Apica, idhekacce buddhādīsu tīsu vatthusu dānapūjādivasena āciṇṇabahulā honti. Te maraṇanti kābādhabalena visīdappattā kiñci dukkhaṁajānitvā visīdantare pubbe viya bhikkhusaṅghassa dānaṁ dentācetiyaṁ vandantā pūjaṁ karontā vippasannacittā pamodacittā eva honti. Tabbiparītena pāpakammabahulāpi vattabbāti. Idaṁpi dvārapattamevāti. Sabbañcetaṁ lakkhaṇa saṁyuttaṭṭhakathāya dīpetabbaṁ. Tattha asilomapetādi patthūsu tassa ukkhittāsikabhāvova nimittaṁ ahosīti ca. Tassa sattiyā vijjhanaka bhāvova nimittaṁ ahosītica. Tassa usunā vijjhanakabhāvova nimittaṁ ahosītica. Tassa patodasūciyā vijjhanakabhāvova nimittaṁ ahosītica. Tassa sūcīhi patodanadukkhaṁ paccanubhavituṁ kammameva nimittaṁ katvā sūcilomapeto jātotica evaṁ bahuṁdvāra pattavasena kammupaṭṭhānaṁ vuttanti. Tattha hi tassa ukkhittāsika bhāvova nimittaṁ ahosīti tassa niraye pacitvā puna āsanna maraṇassa taṁkammaṁ tadā tassa ukkhittāsikasaññaṁ janetvā dvāra pattavasena nimittaṁ ahosīti attho. Esanayo sesesupīti. Soca dvārappattākāro kammakoṭṭhāsiko eva hoti. Tassa sattassaca apākaṭonāma natthīti tassa paṭisandhiyā gahaṇayogyatā jātāti. Paccāsanna maraṇassāti antima javanapavattivasena puna āsannamaraṇassa. Vīthicittā vasānevāti kāmabhavato cavitvā kāmabhaveyeva uppajjamānānaṁ javana pariyosānānaṁvā tadārammaṇa pariyosānānaṁvā vīthicittānaṁ avasāne. Itaresaṁ pana javanapariyosānānaṁeva vīthicittānaṁ avasāneti attho. Ayamattho aṭṭhakathāyaṁpi vuttoyeva. Yathāha-taṁ ārabbha uppannāya tadārammaṇapariyosānāya suddhāyavā javanavīthiyā anantaraṁ cuticittaṁ uppajjatīti.",
  "anya-e0301n7:186": "[167] Vibhāvaniyaṁ pana",
  "anya-e0301n7:187": "‘‘Tattha kāmabhavato cavitvā tattheva uppajjamānānaṁ tadārammaṇapariyosānāni sesānaṁ javanapariyosānānīti dhammānusāraṇiyaṁ vutta’’nti vuttaṁ. Taṁ na sundaraṁ.",
  "anya-e0301n7:188": "Aṭṭhakathāyañhi paripuṇṇaṁ katvā vutte kiṁaparipuṇṇāya dhammā nusāraṇiyāti. Bhavaṅgakkhayevāti bhavaṅgāvasānevā iccevattho. Yadi duvidhapīthicittato paraṁ pañcavokāre vatthurūpaṁ catuvokāre cittasantānaṁ dvicittakkhaṇāyusesaṁ hoti. Tadā ekassa bhavaṅgassa avasāneti vuttaṁ hoti. Etthaca somanassa paṭisandhikassa domanassacittena cavantassa āgantukabhavaṅga sambhavo. Taṁ sambhaveca sati aññabhavaṅgasambhavopi avāri toti suvuttametaṁ bhavaṅgakkhayevāti. Tasmiṁniruddhāvasāneti tasmiṁ niruddhe tassa niruddhassa avasāne. Ye pana loke cuti paṭisandhīnaṁ antare eko antarābhavonāma atthi. Yattha uppanno satto dibbacakkhuko viya iddhimā viya ca khaṇena icchitaṁ ṭhānaṁ gantuṁ samattho. Ito cutā keci tattha uppajjitvā mātāpitu samāgamādīni āgamentā sattāhaṁvā atireka sattāhaṁvā tiṭṭhantīti laddhiṁ gaṇhanti. Tesaṁ taṁnisedhetuṁ tassānantaramevāti vuttaṁ. Savatthukaṁ pañcavokāre avatthukamevavā catuvokāre. Yathārahanti kusalabhūtassavā akusalabhūtassa vā saṅkhārassa arahānurūpaṁ. Avijjātaṇhānusayā kusalabhūtassa appahīnaṭṭhena akusalabhūtassa pana sahajātabhāvenāpi parivārabhūtā mūlabhūtāca hontīti attho. Pariyuṭṭhānāvatthaṁ apatvā kusalābyākatacittasantānenapi aviruddhabhāvena anurūpaṁ. Anubandhamānovā seti, anuanuvānirantaraṁ setīti anusayo. Anusayabhūtāya avijjāya parikkhittoti avijjānusayaparikkhitto. Taṇhānusayo mūlaṁ etassāti taṇhānusaya mūlako. Avijjānusaya mūlakena taṇhānusaya parikkhittenāti pana vutte suṭṭhutaraṁ yujjati. Avijjā hi taṇhāyapi mūlabhūtā hoti. Tāya paṭicchāditādīnave eva ārammaṇe taṇhāpavattisambhavato. Taṇhā ca pana sahakāri kāraṇa bhāvena taṁ taṁ saṅkhāraṁ niyojentī pavattatīti saṅkhārassa parivārabhūtā balavaāsanna sahāyabhūtā hotīti.",
  "anya-e0301n7:189": "Etthaca akusalakamma sahajātānaṁvā kammanikanti nimittanikanti sahajātānaṁvā vippaṭisāra saha jātānaṁvā maraṇāsanna javana sahajātānaṁvā avijjātaṇhānaṁpi dhammato anusayasadisatāya anusaya vohārasambhavo veditabbo. Apica, anusayānāma paṭisandhijanane kusalasaṅkhārassapi balavasahāyabhūtā honti. Tasmā idha ekantānusayabhūtāeva pariyattāti kiṁsahajātānaṁ gahaṇenāti. Teneva aṭṭhakathāyaṁpi taṇhā avijjānaṁ appahīnattāti evaṁ appahīnasaddena ekantānusayāeva gahitāti. Saṅkhārenāti paṭisandhijanakakammasaṅkhātena cetanāsaṅkhārena. Taṁ sahajātaphassādidhammasamūhenapivā. Sopi hi upanissayabhāve na paṭisandhiṁ janetiyevāti. Athavā, saṅkhārenāti maraṇasanna javanaviññāṇa sahajātena cetanāsaṅkhārena. Taṁ sahajāta phassādidhammasamūhenapivā. Tadubhayaṁpi hi kammādivisaye khipanaka saṅkhārabhāvena paṭisandhiṁ janetīti. Tathā hi aṭṭhakathāyaṁ taṇhā avijjānaṁ appahīnattā avijjāya paṭicchāditādīnave tasmiṁ visaye taṇhā nāmeti. Sahajātasaṅkhārā khipantīti vuttaṁ. Mūlaṭīkāyañca sahajātasaṅkhārāti cutiāsannajavanaviññāṇasahajātā cetanā. Sabbepivā phassādayoti vuttaṁ. Sakalena pana vacanena aggamaggena appahīnā avijjākammādivisayevā bhavantarevā ādīnavaṁ paṭicchādeti, tathā rūpāyeva taṇhā tadubhayasmiṁ cittasantānaṁ nāmeti. Yathāvuttasaṅkhārā taṁ tattha khipanti. Tasmiṁ abhinava viññāṇapātubhāvaṁ sādhentīti dassetīti.",
  "anya-e0301n7:190": "Sampayuttehipariggayhamānanti phassādīhi sampayuttadhammehi parivāretvā gayhamānaṁ. Sahajātānanti nāmarūpadhammānaṁ. Adhiṭṭhāna bhāvenāti nissayabhāvena. Pubbaṅgamabhūtanti padhānabhūtaṁ. Pada dvayena vijānanadhātuyā ativiya mahānubhāvabhāvaṁ dasseti. Yathā hi loke ekasmiṁ mahānubhāve purisavisese jāyamāne parivārabhūtā sahajātajanāca tassa upabhoga paribhogabhūtā pāsādakapparukkhādayova tena saha jāyanti. Evaṁ sampadamidaṁ daṭṭhabbaṁ. Bhavantarapaṭisandhānavasenāti ekasmiṁbhave niruddhe tena saha nirantaraṁ katvā bhavantarassa paṭisandahana vasena. Uppajjamānameva patiṭṭhāti na purimabhave uppajjitvā anirujjhitvā ṭhitibhāvena gantvā bhavantare patiṭṭhātīti adhippāyo. Na hi uppannuppannā dhammā pakatikālepi desantaraṁvā khaṇantaraṁvāsaṅkantā nāma atthi. Kuto maraṇakāle bhavantaraṁ. Yañca anamataggo yaṁ bhikkhave saṁsāro. Pubbakoṭi napaññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsaratanti vuttaṁ, taṁpi pariyāyena vuttaṁ. Yesañhi avijjā taṇhāsaṅkhārānaṁ vasena bhavantare paṭisandhi pātubhavati. Teca pubbe yassa santāne pavattanti, so tesaṁ hetuphalasambandhena bhavantaraṁ sandhāvati saṁsaratīti vuccatīti. Tatoyevaca tassā paṭisandhiyā purimabhavapari yāpannehi hetūhi vinā anuppajjanaṁpi siddhaṁ hotīti. Paṭighosa padīpamuddhādīni cettha nidassanānīti.",
  "anya-e0301n7:191": "Etthāti maraṇuppattiṭṭhāne. Mandappavattānīti kammadubbalabhāvena vatthudubbalabhāvenaca mandaṁ hutvā pavattāni. Tasmā paccuppannā lambaṇakā labbhatīti sambandho. Dharantesvevāti tiṭṭhantesu eva. Paṭisandhi bhavaṅgānaṁpīti paṭisandhiyāpi katipayabhavaṅgānaṁpi. Iti katvāti iminā kāraṇena. Kāmañcettha aṭṭhakathāyaṁ gatinimittaṁnāma nibbattanakaokāse eko vaṇṇo upaṭṭhātīti vatvā sabbesu gatinimittavāresu gabhinimittaṁ vaṇṇāyatanameva manodvāra gahitameva paccuppannamevaca dassitaṁ. Tathāpi chadevalokato attano santikaṁ āgate dibbaratheyeva gatinimittaṁ katvā cavantānaṁ dhammikaupāsaka duṭṭhagāmaṇi abhayarājādīnaṁ vasena taṁpi kammanimittaṁviya chabbidhaṁpi chadvāragahitaṁpi paccuppannamatītaṁpi sambhavatīti adhippāyena taṁkammanimittena nibbisesaṁ katvā kāmāvacarapaṭisandhiyā.La. Upalabbhatīti vuttaṁ. Tathā cavantā hi dibbavaṇṇopi devatānaṁ ānubhāvena cakkhunā diṭṭhoyeva hoti. Dibbo rathasaddovā tūriyasaddovā vacanasaddovā sotena sutoyeva. Dibbagandhopi ghānena ghāyitoyeva. Nirayato uggatena aggijālena dayhamānakāyena cavantānaṁ devadatta nandayakkha nandamāṇa vakādīnaṁ khuracakke āsajjamānānaṁ mittavindakādīnañca vasena phoṭṭhabbaṁpi sambhavatiyeva. Rasadhammāpi yathā sambhavaṁ yojetabbāti. Vuttañca saccasaṅkhepe –",
  "anya-e0301n7:192": "Pañcadvāre siyā sandhi, vinā kammaṁ dvigocareti.",
  "anya-e0301n7:193": "Mahāṭīkāyaṁpi ayamattho vuttoyeva. Yadā pana antima javanavīthito pubbabhāge yathopaṭṭhitaṁ gatinimittaṁ antimajavanassa ārammaṇaṁ hoti. Tadā taṁ atītaṁpi hotiyevāti. Aṭṭhakathāyaṁ pana santativasena tassa paccuppannatāva vuttā. Tathā vaṇṇārammaṇabhāvo manodvārena gahitabhāvoca yebhuyyena vuttoti veditabbo. Itarathā kammanimittaṁpi paccuppannabhūtaṁ pañcadvāreeva aṭṭhakathāyaṁ dassitanti taṁpi manodvāragahitaṁ paccuppannabhūtaṁ pañcārammaṇaṁvā dhammārammaṇaṁvā nasambhavatīti vattabbaṁ siyā. Naca sakkā tathā vattuṁ. Kasmā, cakkhuṁ aniccato dukkhato anattato vipassantītiādinā paṭṭhāne vuttassa chaḷārammaṇa bhūtassa purejātapaccayassa manodvārika maraṇāsanna javanānampi icchitabbattā. Tatoyevaca tadanubandhāya paṭisandhiyāpi sambhava toti.",
  "anya-e0301n7:194": "[168] Vibhāvaniyaṁ pana",
  "anya-e0301n7:195": "Tathā avicāretvā yaṁvuttaṁ ‘‘paccuppannārammaṇesu āpātamāgatesu manodvāre gatinimittavasena pañcadvāre kammanimittavasenā’’ti. Taṁ na sundaraṁ.",
  "anya-e0301n7:196": "[169] Yañca tattha",
  "anya-e0301n7:197": "‘‘Chadvāragahitanti kammanimittaṁ chadvāragahitaṁ gatinimittaṁ chaṭṭhadvāragahitanti yathāsambhavaṁ yojetabba’’nti vuttaṁ. Taṁpi na yujjati.",
  "anya-e0301n7:198": "Evañhi sati kammaṁ viya gatinimittaṁpi therena bhinditvā vuttaṁ siyā. Naca taṁ vuttanayena pañcadvāragahitaṁ na sambhavatīti.",
  "anya-e0301n7:199": "[170] Yañca tattha",
  "anya-e0301n7:200": "Aṭṭhakathāyaṁ mūla ṭīkādīsuca yebhuyyavasena vuttaṁ sāvasesapāṭhaṁ avicāretvā ‘‘aṭṭhakathāyaṁ pana gatinimittaṁ manodvāre āpātamāgacchatīti vuttattā tadārammaṇāyaca pañcadvārikapaṭisandhiyā adassitattā mūlaṭīkādīsuca kamma balena upaṭṭhāpitaṁ vaṇṇāyatanaṁ supinaṁ passantassaviya dibba cakkhussa viyaca manodvāreyeva gocarabhāvaṁ gacchatīti niyametvā vuttattā tesaṁ vacanaṁ nasampaṭicchanti ācariyā’’ti vuttaṁ. Tatthapi asampaṭicchantānaṁ aññaṁ kāraṇaṁ natthi aññatra avicāraṇāyāti.",
  "anya-e0301n7:201": "Paccuppannamatītanti ettha yassa javanāvasānāya pañcadvārikavīthiyā cavanaṁ hoti. Tassa paṭisandhiyā dvinnañca bhavaṅgānaṁ paccuppannā rammaṇatā upalabbhati. Yassa tadārammaṇāvasānāya, tassa paṭisandhiyā eva. Yassa pana javanāvasānāya paccuppannārammaṇāya manodvārikavīthiyā cavanaṁ hoti, tassa paṭisandhiyā channañca bhavaṅgānaṁ. Yassa pana tadāraṇāvasānāya, tassa paṭisandhiyā catunnañca bhavaṅgānanti. Etthaca ārammaṇe bahutarāyuke balavantepi vatthudubbalabhāve sati kāmasattānaṁpi javanāvasānā vīthi hotiyevāti daṭṭhabbaṁ. Aṭṭhakathāyaṁ pana tadārammaṇāvasānāya eva yojitattā manodvāre paṭisandhito paraṁ catunnaṁ bhavaṅgānaṁ pañcadvāre paṭisandhiyāeva paccuppannārammaṇatā vuttā. Tadārammaṇa pariyosānāyavā suddhāyavā javanavīthiyāti vuttattā pana idha javanāvasānāpi yojitāti veditabbā.",
  "anya-e0301n7:202": "[171] Vibhāvaniyaṁ pana",
  "anya-e0301n7:203": "Evaṁ avicāretvā yaṁ vuttaṁ ‘‘manodvāre tāva paṭisandhiyā catunnaṁ bhavaṅgānañca pañcadvāre paṭisandhiyāeva paccuppannārammaṇatā labbhatī’’tiādi. Taṁ anupapannaṁ.",
  "anya-e0301n7:204": "Etthaca yasmā paṭisandhijanakasseva kammassa ārammaṇaṁvā upakaraṇaṁvā kammanimittanti adhippetaṁ. Pañcadvārikakammañca paṭisandhijanakameva na hoti. Tasmā tadā paṭisandhijanakaṁ kammaṁ purimabhāgeeva manodvāravasena siddhaṁ hoti. Tassaca ārammaṇabhūtameva upakaraṇabhūtamevavā ekantena kammanimittaṁnāma hoti. Yaṁ pana pañcadvārikassa antimajavanassa ārammaṇaṁ hoti. Taṁ purimena niruddhena ārammaṇena vatthuto abhinnattāvā tassadisattāvā kammanimittanteva vuccatīti. Tathā hi vuttaṁ mūlaṭīkāyaṁ pañcadvāre āpātaṁ āgacchantaṁ paccuppannaṁ kammanimittaṁ āsannakatakammārammaṇa santatiyaṁ uppannaṁ taṁsadisañca daṭṭhabbanti. Tattha yesu deyyadhammavatthūsu cetiyādīsuvā yehi satthādīhivā pubbe kammaṁ siddhaṁ. Tesaṁ paccakkhe dharamānataṁ sandhāya santatiyaṁ uppannanti vuttaṁ. Tehi sadi savatthūnaṁ dharamānataṁ sandhāya taṁsadisañcāti vuttaṁ. Sadisavatthūnipi hi kammassa laddhokāsakāraṇāni hontiyeva. Yathā taṁ ito parittakena pāpakammena niraye ussadasāmante nibbattānaṁ pubbe puññakaraṇakāle laddhanimittasadisaṁ nirayaggijālānaṁ saddaṁ sutvāvā vaṇṇaṁ disvāvā puññaṁ saritvā cavitvā sagge nibbattānaṁ aggijālāni viyāti.",
  "anya-e0301n7:205": "[172] Vibhāvaniyaṁ pana",
  "anya-e0301n7:206": "Mūlaṭīkāpāṭhaṁ avicāretvā taṁsadisañcātiettha naṭṭhacakāraṁ pāṭhaṁ disvā ‘‘manodvārika javanānaṁ ārammaṇabhūtena saha samānattā tadekasantatipatitaṁ cutiāsannajavanagahi taṁpi paccuppannaṁ vaṇṇādikaṁ kammanimitta bhāvena vutta’’nti vuttaṁ. Taṁ anupapannameva.",
  "anya-e0301n7:207": "Apica, aṭṭhakathāyaṁ aparassa maraṇasamaye ñātakā ayaṁ tāta tavatthāya buddhapūjā karīyati. Cittaṁ pasādehīti vatvā pupphadāmadhajapaṭākādivasena rūpārammaṇaṁvā dhammasavanatūriyapūjādi vasena saddārammaṇaṁvā dhūmavāsagandhādivasena gandhārammaṇaṁvā idaṁ tāva sāyassu, tavatthāya dātabbaṁ deyyadhammanti vatvā madhuphāṇi tādivasena rasārammaṇaṁvā idaṁ tāva phusassu, tavatthāya dātabbaṁ deyyadhammanti vatvā cīnapaṭa somārapaṭādivasena phoṭṭhabbā rammaṇaṁvā pañcadvāre upasaṁharantīti vuttaṁ. Tattha rūpasaddagandhārammaṇāni sandhāya ṭīkāyaṁ santatiyaṁ uppannanti vuttaṁ. Rasaphoṭṭhabbā rammaṇāni sandhāya taṁsadisañcāti vuttaṁ. Tāni hi pathamaṁ sāyita phusitāni aññāni honti. Pacchā dinnāni aññānīti etthaca evaṁ upasaṁhaṭāni rūpārammaṇādīni pathamaṁ pañcadvārena gahetvā acavitvā pacchā puna atthi dāni evarūpānīti suddhena manodvārena gahetvā cavantānaṁ tāni manodvāragahitāni paccuppannabhūtāni kammanimittāni hontīti veditabbānīti. Pathamatatīyāruppa paṭisandhīnaṁ paññatti bhūtaṁ dutīyacatutthāruppapaṭisandhīnaṁ mahaggatabhūtanti vuttaṁ yathārahanti. Āruppesu uparibhūminibbattānaṁ arūpīnaṁ heṭṭhimajjhānāni paṭipassambhanti. Na ca te tāni puna āyūhantīti vuttaṁ heṭṭhimāruppa vajjitāti. Pamādapakkhe patitvā vissaṭṭhajjhānānaṁ tatoyevaca appahīnehi orambhāviya saṁyojanehi heṭṭhabhāgaṁ ākaḍḍhita mānasānaṁ kāmabhave uppajjamānānaṁ tesaṁ thapetvā tihetu kukkaṭṭhabhūtaṁ upacārajjhānacetanaṁ aññaṁ dubbalakammaṁ okāsaṁ nalabhatīti vuttaṁ tathā kāmatihetukāti. Tathā hi aṅguttaraṭṭha kathāyaṁ-na hi tassa upacārajjhānato balavataraṁnāma kammaṁ atthīti vuttaṁ. Ṭīkāyañca na hi tassa.La. Atthīti iminā tato cavantānaṁ upacārajjhānameva paṭisandhijanakaṁ kammanti dīpetīti vuttanti. Rūpāvacarapaṭisandhi pana tesaṁ natthiyeva. Evañca katvā yamakearūpadhātuyā cutassa arūpadhātuṁ upapajjantassātivā arūpa dhātuyā cutassa kāmadhātuṁ upapajjantassātivā vuttaṁ. Na pana vuttaṁ arūpadhātuyā cutassa rūpadhātuṁ upapajjantassāti. Rūpa lokato cavantānaṁ pana aññaṁ dubbalakammaṁ okāsaṁ nalabhatīti navattabbaṁ. Evaṁsantepi suṭṭhu vikkhambhitanīvaraṇānaṁ tesaṁ appanā pattajjhānavisesena suparibhāvitacittasantānattā jaccandhādivipatti janakaṁ dvihetukomakakammaṁpi okāsaṁ na labhati. Kuto apāyagāmikammanti vuttaṁ ahetuka rahitā siyunti.",
  "anya-e0301n7:208": "[173] Vibhāvaniyaṁ pana",
  "anya-e0301n7:209": "‘‘Upacārajjhānā nubhāveneva duhetuka tihetuka paṭisandhiyo siyu’’nti vuttaṁ. Taṁ vicāretabbaṁ.",
  "anya-e0301n7:210": "Yadi hi taṁ paṭisandhidānaṁ sandhāya vuttaṁ siyā. Duhetukapaṭi sandhi na yujjati. Na hi suṭṭhu vikkhambhitanīvaraṇānaṁ appanāvīthiyaṁ pavattaṁ upacārajjhānaṁ tihetukomakaṁnāma sambhavatīti. Atha kammantarassa upatthambhanaṁ sandhāya vuttaṁ siyā. Sayaṁ balavatarassapi sato paṭisandhiṁ adatvā dubbalassa kammantarassa upatthambhane kāraṇaṁ natthīti. Yasmā pana rūpabrahmānaṁ upacārajjhānato aññānipi kāyavacīmanokammakusalāni uppajjantiyeva tāniyevaca kānici tihetukomakānipi kānici dvihetukukkaṭṭhānipi bhavanti. Oḷārikānaṁ pana nīvaraṇānaṁ suṭṭhu vikkhambhitattā savipattikapaṭi sandhijanakāni dvihetukomakāni tesaṁ nuppajjanti. Aparapariyāya bhūtānica tādisāni tesaṁ okāsaṁ nalabbhanti. Nānārammaṇesuca nesaṁ chandovā nikantivā pavattatiyeva. Yena nānākammānipi vipaccituṁ okāsaṁ labhanti. Yenaca te cakkhu sotadvārehipi tato cavanti. Tasmā ettha upacārajjhānena kāraṇaṁ avatvā vuttanayeneva taṁkāraṇaṁ vattuṁ yuttanti daṭṭhabbaṁ. Kāmatihetumhā cutiyā paraṁ sabbā vīsati paṭisandhiyo siyuṁ. Itarā duhetukāhetukacutito paraṁ kāmesveva bhavesu dasapaṭisandhiyo siyunti yojanā. Evaṁ paṭisandhikkhaṇe visayappavattiyā saha vīthimuttacittānaṁ pavattākāraṁ dassetvā idāni pavattikāle paraṁparabhavesuca dassetuṁ iccevantiādimāha. Paṭisandhinirodhānantaratoti paṭisandhiyā nirodhassa bhaṅgassa anantarakālato. Tamevacittanti tassadise tabbohāro daṭṭhabbo. Yathā tāniyeva osadhānīti. Yāva cuticittuppādāti ettha cutiggahaṇena tadāsanna vīthicittānampi gahaṇaṁ daṭṭhabbaṁ. Asati vīthicittuppādeti antarantarā vīthicittānaṁ uppattiyā asati. Bhavassaaṅgabhāvenāti upapattibhavassa aviccheda kāraṇabhāvena. Tasmiṁti avattamāne pacchājātapaccayarahitānaṁ rūpadhammānaṁ vassodaka rahitānaṁ taruṇasassānaṁ viya milāta bhāvapattiyā upapattibhavo occhijjatīti. Cuticittaṁ hutvā nirujjhati tameva cittanti sambandho. Yathākkamaṁ eva parivattantā pavattantīti yāva parinibbānacutiyā yathākkamaṁ parivattantā pavattantieva. Na pana parasamaye viya kadāci katthaci nivattiṁ pāpuṇantīti attho.",
  "anya-e0301n7:211": "[174] Vibhāvaniyaṁ pana",
  "anya-e0301n7:212": "‘‘Yāva vaṭṭa mūla samucchedā’’ti vuttaṁ, vaṭṭamūlasamucchedo vuccati arahattamaggo. Tato paraṁpi yāvakhandhaparinibbānā pavattantiyeva.",
  "anya-e0301n7:213": "Ihāti imasmiṁ bhave. Iccayanti iti ayaṁ. Itisaddo ādiattho. Yathā iha paṭisandhica bhavaṅgañca āvajjanādi vīthiyoca cuticāti ayaṁ cittasantati pavattati. Tathā puna bhavantarepi sandhibhavaṅgādikā ayaṁcittasantati parivattati parivattamānā pavattatīti attho. Idāni yassa vipassanā maggaphalanibbānassa atthāya cittacetasikānaṁ pabhedapavattisaṅgahā paṭṭhapiyanti. Tadatthaṁ dassento gāthamāha. Tattha paṭisaṅkhāyāti paṭisaṅkhāna saṅkhātena vipassanā ñāṇena punappunaṁ ñatvā. Etanti yathāvuttaṁ cittacetasikānaṁ pabhedapavattividhānaṁ. Adhuvanti aniccaṁ. Adhigantvāti adhigamasaṅkhātena catumaggaññāṇena patilabhitvā sacchikatvā. Padanti saupādisesaṁ nibbānaṁ. Budhāti paṇḍitā. Suṭṭhu anusaya mattaṁpi asesetvā sesakilesehi saddhiṁ ucchinnaṁ yathā vuttesu cittacetasikesu adhisayitaṁ taṇhāsineha saṅkhātaṁ bandhanaṁ etehīti susamucchinna sineha bandhanā. Samanti vūpasamanti vaṭṭadukkhasantāpā etasminti samo. Anupādisesanibbānaṁ. Essantīti gamissanti. Cirāyāti cirakālaṁ. Sundaraṁ adhigamāvahaṁ sīla dhutaṅgasaṅkhātaṁ vataṁ etesanti subbatā. Suparisuddhasīlasallekha vuttinoti attho. Cirāya subbatā budhā etaṁ adhuvaṁ paṭisaṅkhāya accutaṁ padaṁ adhigantvā susamucchinnasinehabandhanā samaṁ essantīti yojanā.",
  "anya-e0301n7:214": "Iti paramatthadīpaniyānāma abhidhammatthasaṅgahassa",
  "anya-e0301n7:215": "Catutthavaṇṇanāya vīthimutta saṅgahassa",
  "anya-e0301n7:216": "Paramatthadīpanā niṭṭhitā."
}