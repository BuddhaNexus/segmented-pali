{
  "anya-e0102n1:0": "13. Abhiññāniddeso",
  "anya-e0102n1:1": "Dibbasotadhātukathā",
  "anya-e0102n1:2": "400. Idāni dibbasotadhātuyā niddesakkamo anuppatto. Tattha tato parāsu ca tīsu abhiññāsu so evaṁ samāhite cittetiādīnaṁ (dī. ni. 1.240 ādayo) attho vuttanayeneva veditabbo. Sabbattha pana visesamattameva vaṇṇayissāma. Tatra dibbāya sotadhātuyāti ettha dibbasadisattā dibbā. Devānaṁ hi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇaṁ sampaṭicchanasamatthā dibbapasādasotadhātu hoti. Ayañcāpi imassa bhikkhuno vīriyabhāvanābalanibbattā ñāṇasotadhātu tādisāyevāti dibbasadisattā dibbā. Apica dibbavihāravasena paṭiladdhattā attanā ca dibbavihārasannissitattāpi dibbā. Savanaṭṭhena nijjīvaṭṭhena ca sotadhātu. Sotadhātukiccakaraṇena ca sotadhātu viyātipi sotadhātu. Tāya dibbāya sotadhātuyā.",
  "anya-e0102n1:3": "Visuddhāyāti parisuddhāya nirupakkilesāya. Atikkantamānusikāyāti manussūpacāraṁ atikkamitvā saddasavanena mānusikaṁ maṁsasotadhātuṁ atikkantāya vītivattitvā ṭhitāya. Ubho sadde suṇātīti dve sadde suṇāti. Katame dve? Dibbe ca mānuse ca, devānañca manussānañca saddeti vuttaṁ hoti. Etena padesapariyādānaṁ veditabbaṁ. Ye dūre santike cāti ye saddā dūre paracakkavāḷepi ye ca santike antamaso sadehasannissitapāṇakasaddāpi, te suṇātīti vuttaṁ hoti. Etena nippadesapariyādānaṁ veditabbaṁ.",
  "anya-e0102n1:4": "Kathaṁ panāyaṁ uppādetabbāti? Tena bhikkhunā abhiññāpādakajjhānaṁ samāpajjitvā vuṭṭhāya parikammasamādhicittena paṭhamataraṁ pakatisotapathe dūre oḷāriko araññe sīhādīnaṁ saddo āvajjitabbo. Vihāre ghaṇḍisaddo, bherisaddo, saṅkhasaddo, sāmaṇeradaharabhikkhūnaṁ sabbathāmena sajjhāyantānaṁ sajjhāyanasaddo, pakatikathaṁ kathentānaṁ ‘‘kiṁ bhante, kimāvuso’’tiādisaddo, sakuṇasaddo, vātasaddo, padasaddo, pakkuthitaudakassa cicciṭāyanasaddo, ātape sussamānatālapaṇṇasaddo, kunthakipillikādisaddoti evaṁ sabboḷārikato pabhuti yathākkamena sukhumasaddā āvajjitabbā. Tena puratthimāya disāya saddānaṁ saddanimittaṁ manasikātabbaṁ. Pacchimāya, uttarāya, dakkhiṇāya, heṭṭhimāya, uparimāya disāya, puratthimāya anudisāya, pacchimāya, uttarāya, dakkhiṇāya anudisāya saddānaṁ saddanimittaṁ manasikātabbaṁ. Oḷārikānampi sukhumānampi saddānaṁ saddanimittaṁ manasikātabbaṁ. Tassa te saddā pākatikacittassāpi pākaṭā honti. Parikammasamādhicittassa pana ativiya pākaṭā.",
  "anya-e0102n1:5": "Tassevaṁ saddanimittaṁ manasikaroto idāni dibbasotadhātu uppajjissatīti tesu saddesu aññataraṁ ārammaṇaṁ katvā manodvārāvajjanaṁ uppajjati. Tasmiṁ niruddhe cattāri pañca vā javanāni javanti, yesaṁ purimāni tīṇi cattāri vā parikammaupacārānulomagotrabhunāmakāni kāmāvacarāni, catutthaṁ pañcamaṁ vā appanācittaṁ rūpāvacaraṁ catutthajjhānikaṁ. Tattha yaṁ tena appanācittena saddhiṁ uppannaṁ ñāṇaṁ, ayaṁ dibbasotadhātūti veditabbā. Tato paraṁ tasmiṁ sote patito hoti. Taṁ thāmajātaṁ karontena ‘‘etthantare saddaṁ suṇāmī’’ti ekaṅgulamattaṁ paricchinditvā vaḍḍhetabbaṁ. Tato dvaṅgulacaturaṅgulaaṭṭhaṅgulavidatthiratanaantogabbhapamukhapāsādapariveṇasaṅghārāmagocaragāmajanapadādivasena yāva cakkavāḷaṁ tato vā bhiyyopi paricchinditvā paricchinditvā vaḍḍhetabbaṁ.",
  "anya-e0102n1:6": "Evaṁ adhigatābhiñño esa pādakajjhānārammaṇena phuṭṭhokāsabbhantaragatepi sadde puna pādakajjhānaṁ asamāpajjitvāpi abhiññāñāṇena suṇātiyeva. Evaṁ suṇanto ca sacepi yāva brahmalokā saṅkhabheripaṇavādisaddehi ekakolāhalaṁ hoti, pāṭiyekkaṁ vavatthapetukāmatāya sati ayaṁ saṅkhasaddo ayaṁ bherisaddoti vavatthapetuṁ sakkotiyevāti.",
  "anya-e0102n1:7": "Dibbasotadhātukathā niṭṭhitā.",
  "anya-e0102n1:8": "Cetopariyañāṇakathā",
  "anya-e0102n1:9": "401. Cetopariyañāṇakathāya cetopariyañāṇāyāti ettha pariyātīti pariyaṁ, paricchindatīti attho. Cetaso pariyaṁ cetopariyaṁ. Cetopariyañca taṁ ñāṇañcāti cetopariyañāṇaṁ. Tadatthāyāti vuttaṁ hoti. Parasattānanti attānaṁ ṭhapetvā sesasattānaṁ. Parapuggalānanti idampi iminā ekatthameva. Veneyyavasena pana desanāvilāsena ca byañjananānattaṁ kataṁ. Cetasā cetoti attano cittena tesaṁ cittaṁ. Paricca pajānātīti paricchinditvā sarāgādivasena nānappakārato jānāti.",
  "anya-e0102n1:10": "Kathaṁ panetaṁ ñāṇaṁ uppādetabbanti? Etañhi dibbacakkhuvasena ijjhati, taṁ etassa parikammaṁ. Tasmā tena bhikkhunā ālokaṁ vaḍḍhetvā dibbena cakkhunā parassa hadayarūpaṁ nissāya vattamānassa lohitassa vaṇṇaṁ passitvā cittaṁ pariyesitabbaṁ. Yadā hi somanassacittaṁ vattati, tadā rattaṁ nigrodhapakkasadisaṁ hoti. Yadā domanassacittaṁ vattati, tadā kāḷakaṁ jambupakkasadisaṁ. Yadā upekkhācittaṁ vattati, tadā pasannatilatelasadisaṁ. Tasmā tena ‘‘idaṁ rūpaṁ somanassindriyasamuṭṭhānaṁ, idaṁ domanassindriyasamuṭṭhānaṁ, idaṁ upekkhindriyasamuṭṭhāna’’nti parassa hadayalohitavaṇṇaṁ passitvā cittaṁ pariyesantena cetopariyañāṇaṁ thāmagataṁ kātabbaṁ. Evaṁ thāmagate hi tasmiṁ anukkamena sabbampi kāmāvacaracittaṁ rūpāvacarārūpāvacaracittañca pajānāti cittā cittameva saṅkamanto vināpi hadayarūpadassanena. Vuttampi cetaṁ aṭṭhakathāyaṁ ‘‘āruppe parassa cittaṁ jānitukāmo kassa hadayarūpaṁ passati, kassindriyavikāraṁ oloketīti? Na kassaci. Iddhimato visayo esa yadidaṁ yattha katthaci cittaṁ āvajjanto soḷasappabhedaṁ cittaṁ jānāti. Akatābhinivesassa pana vasena ayaṁ kathā’’ti.",
  "anya-e0102n1:11": "Sarāgaṁ vā cittantiādīsu pana aṭṭhavidhaṁ lobhasahagataṁ cittaṁ sarāgaṁ cittanti veditabbaṁ. Avasesaṁ catubhūmakaṁ kusalābyākataṁ cittaṁ vītarāgaṁ. Dve domanassacittāni dve vicikicchuddhaccacittānīti imāni pana cattāri cittāni imasmiṁ duke saṅgahaṁ na gacchanti. Keci pana therā tānipi saṅgaṇhanti. Duvidhaṁ pana domanassacittaṁ sadosaṁ cittaṁ nāma. Sabbampi catubhūmakaṁ kusalābyākataṁ vītadosaṁ. Sesāni dasākusalacittāni imasmiṁ duke saṅgahaṁ na gacchanti. Keci pana therā tānipi saṅgaṇhanti.",
  "anya-e0102n1:12": "Samohaṁvītamohanti ettha pana pāṭipuggalikanayena vicikicchuddhaccasahagatadvayameva samohaṁ, mohassa pana sabbākusalesu sambhavato dvādasavidhampi akusalacittaṁ samohaṁ cittanti veditabbaṁ. Avasesaṁ vītamohaṁ. Thinamiddhānugataṁ pana saṁkhittaṁ. Uddhaccānugataṁ vikkhittaṁ. Rūpāvacarārūpāvacaraṁ mahaggataṁ. Avasesaṁ amahaggataṁ. Sabbampi tebhūmakaṁ sauttaraṁ. Lokuttaraṁ anuttaraṁ. Upacārappattaṁ appanāppattañca samāhitaṁ. Ubhayamappattaṁ asamāhitaṁ. Tadaṅgavikkhambhanasamucchedapaṭipassaddhinissaraṇavimuttippattaṁ vimuttaṁ. Pañcavidhampi etaṁ vimuttimappattaṁ avimuttanti veditabbaṁ. Iti cetopariyañāṇalābhī bhikkhu sabbappakārampi idaṁ sarāgaṁ vā cittaṁ…pe… avimuttaṁ vā cittaṁ avimuttaṁ cittanti pajānātīti.",
  "anya-e0102n1:13": "Cetopariyañāṇakathā niṭṭhitā.",
  "anya-e0102n1:14": "Pubbenivāsānussatiñāṇakathā",
  "anya-e0102n1:15": "402. Pubbenivāsānussatiñāṇakathāyaṁ pubbenivāsānussatiñāṇāyāti (dī. ni. 1.244) pubbenivāsānussatimhi yaṁ ñāṇaṁ, tadatthāya. Pubbenivāsoti pubbe atītajātīsu nivutthakkhandhā. Nivutthāti ajjhāvutthā anubhūtā attano santāne uppajjitvā niruddhā. Nivutthadhammā vā. Nivutthāti gocaranivāsena nivutthā attano viññāṇena viññātā paricchinnā, paraviññāṇaviññātāpi vā chinnavaṭumakānussaraṇādīsu, te buddhānaṁyeva labbhanti. Pubbenivāsānussatīti yāya satiyā pubbenivāsaṁ anussarati, sā pubbenivāsānussati. Ñāṇanti tāya satiyā sampayuttañāṇaṁ. Evamimassa pubbenivāsānussatiñāṇassa atthāya pubbenivāsānussatiñāṇāya etassa ñāṇassa adhigamāya pattiyāti vuttaṁ hoti.",
  "anya-e0102n1:16": "Anekavihitanti anekavidhaṁ, anekehi vā pakārehi pavattitaṁ, saṁvaṇṇitanti attho. Pubbenivāsanti samanantarātītabhavaṁ ādiṁ katvā tattha tattha nivutthasantānaṁ. Anussaratīti khandhapaṭipāṭivasena cutipaṭisandhivasena vā anugantvā anugantvā sarati. Imañhi pubbenivāsaṁ cha janā anussaranti – titthiyā, pakatisāvakā, mahāsāvakā, aggasāvakā, paccekabuddhā, buddhāti.",
  "anya-e0102n1:17": "Tattha titthiyā cattālīsaṁyeva kappe anussaranti, na tato paraṁ. Kasmā, dubbalapaññattā. Tesañhi nāmarūpaparicchedavirahitattā dubbalā paññā hoti. Pakatisāvakā kappasatampi kappasahassampi anussarantiyeva, balavapaññattā. Asītimahāsāvakā satasahassakappe anussaranti. Dve aggasāvakā ekaṁ asaṅkhyeyyaṁ satasahassañca. Paccekabuddhā dve asaṅkhyeyyāni satasahassañca. Ettako hi etesaṁ abhinīhāro. Buddhānaṁ pana paricchedo nāma natthi.",
  "anya-e0102n1:18": "Titthiyā ca khandhapaṭipāṭimeva saranti, paṭipāṭiṁ muñcitvā cutipaṭisandhivasena sarituṁ na sakkonti. Tesañhi andhānaṁ viya icchitapadesokkamanaṁ natthi. Yathā pana andhā yaṭṭhiṁ amuñcitvāva gacchanti, evaṁ te khandhānaṁ paṭipāṭiṁ amuñcitvāva saranti. Pakatisāvakā khandhapaṭipāṭiyāpi anussaranti cutipaṭisandhivasenapi saṅkamanti. Tathā asītimahāsāvakā. Dvinnaṁ pana aggasāvakānaṁ khandhapaṭipāṭikiccaṁ natthi. Ekassa attabhāvassa cutiṁ disvā paṭisandhiṁ passanti, puna aparassa cutiṁ disvā paṭisandhinti evaṁ cutipaṭisandhivaseneva saṅkamantā gacchanti. Tathā paccekabuddhā.",
  "anya-e0102n1:19": "Buddhānaṁ pana neva khandhapaṭipāṭikiccaṁ, na cutipaṭisandhivasena saṅkamanakiccaṁ atthi. Tesañhi anekāsu kappakoṭīsu heṭṭhā vā upari vā yaṁ yaṁ ṭhānaṁ icchanti, taṁ taṁ pākaṭameva hoti. Tasmā anekāpi kappakoṭiyo peyyālapāḷiṁ viya saṁkhipitvā yaṁ yaṁ icchanti, tatra tatreva okkamantā sīhokkantavasena gacchanti. Evaṁ gacchantānañca nesaṁ ñāṇaṁ yathā nāma katavālavedhaparicayassa sarabhaṅgasadisassa dhanuggahassa khitto saro antarā rukkhalatādīsu asajjamāno lakkheyeva patati, na sajjati, na virajjhati, evaṁ antarantarāsu jātīsu na sajjati, na virajjhati, asajjamānaṁ avirajjhamānaṁ icchiticchitaṭṭhānaṁyeva gaṇhāti.",
  "anya-e0102n1:20": "Imesu ca pana pubbenivāsaṁ anussaraṇasattesu titthiyānaṁ pubbenivāsadassanaṁ khajjupanakapabhāsadisaṁ hutvā upaṭṭhāti. Pakatisāvakānaṁ dīpappabhāsadisaṁ. Mahāsāvakānaṁ ukkāpabhāsadisaṁ . Aggasāvakānaṁ osadhitārakappabhāsadisaṁ. Paccekabuddhānaṁ candappabhāsadisaṁ. Buddhānaṁ rasmisahassapaṭimaṇḍitasaradasūriyamaṇḍalasadisaṁ hutvā upaṭṭhāti.",
  "anya-e0102n1:21": "Titthiyānañca pubbenivāsānussaraṇaṁ andhānaṁ yaṭṭhikoṭigamanaṁ viya hoti. Pakatisāvakānaṁ daṇḍakasetugamanaṁ viya. Mahāsāvakānaṁ jaṅghasetugamanaṁ viya. Aggasāvakānaṁ sakaṭasetugamanaṁ viya. Paccekabuddhānaṁ mahājaṅghamaggagamanaṁ viya. Buddhānaṁ mahāsakaṭamaggagamanaṁ viya.",
  "anya-e0102n1:22": "Imasmiṁ pana adhikāre sāvakānaṁ pubbenivāsānussaraṇaṁ adhippetaṁ. Tena vuttaṁ ‘‘anussaratīti khandhapaṭipāṭivasena cutipaṭisandhivasena vā anugantvā anugantvā saratī’’ti.",
  "anya-e0102n1:23": "403. Tasmā evamanussaritukāmena ādikammikena bhikkhunā pacchābhattaṁ piṇḍapātapaṭikkantena rahogatena paṭisallinena paṭipāṭiyā cattāri jhānāni samāpajjitvā abhiññāpādakacatutthajjhānato vuṭṭhāya sabbapacchimā nisajjā āvajjitabbā. Tato āsanapaññāpanaṁ, senāsanappavesanaṁ, pattacīvarapaṭisāmanaṁ, bhojanakālo, gāmato āgamanakālo, gāme piṇḍāya caritakālo, gāmaṁ piṇḍāya paviṭṭhakālo, vihārato nikkhamanakālo, cetiyaṅgaṇabodhiyaṅgaṇavandanakālo, pattadhovanakālo, pattapaṭiggahaṇakālo, pattapaṭiggahaṇato yāva mukhadhovanā katakiccaṁ, paccūsakāle katakiccaṁ, majjhimayāme katakiccaṁ, paṭhamayāme katakiccanti evaṁ paṭilomakkamena sakalaṁ rattindivaṁ katakiccaṁ āvajjitabbaṁ. Ettakaṁ pana pakaticittassapi pākaṭaṁ hoti. Parikammasamādhicittassa pana atipākaṭameva.",
  "anya-e0102n1:24": "Sace panettha kiñci na pākaṭaṁ hoti, puna pādakajjhānaṁ samāpajjitvā vuṭṭhāya āvajjitabbaṁ. Ettakena dīpe jalite viya pākaṭaṁ hoti. Evaṁ paṭilomakkameneva dutiyadivasepi tatiyacatutthapañcamadivasepi dasāhepi aḍḍhamāsepi māsepi yāva saṁvaccharāpi katakiccaṁ āvajjitabbaṁ. Eteneva upāyena dasavassāni vīsativassānīti yāva imasmiṁ bhave attano paṭisandhi, tāva āvajjantena purimabhave cutikkhaṇe pavattitanāmarūpaṁ āvajjitabbaṁ. Pahoti hi paṇḍito bhikkhu paṭhamavāreneva paṭisandhiṁ ugghāṭetvā cutikkhaṇe nāmarūpamārammaṇaṁ kātuṁ.",
  "anya-e0102n1:25": "Yasmā pana purimabhave nāmarūpaṁ asesaṁ niruddhaṁ aññaṁ uppannaṁ, tasmā taṁ ṭhānaṁ āhundarikaṁ andhatamamiva hoti duddasaṁ duppaññena. Tenāpi ‘‘na sakkomahaṁ paṭisandhiṁ ugghāṭetvā cutikkhaṇe pavattitanāmarūpamārammaṇaṁ kātu’’nti dhuranikkhepo na kātabbo. Tadeva pana pādakajjhānaṁ punappunaṁ samāpajjitabbaṁ. Tato ca vuṭṭhāya vuṭṭhāya taṁ ṭhānaṁ āvajjitabbaṁ.",
  "anya-e0102n1:26": "Evaṁ karonto hi seyyathāpi nāma balavā puriso kūṭāgārakaṇṇikatthāya mahārukkhaṁ chindanto sākhāpalāsacchedanamatteneva pharasudhārāya vipannāya mahārukkhaṁ chindituṁ asakkontopi dhuranikkhepaṁ akatvāva kammārasālaṁ gantvā tikhiṇaṁ pharasuṁ kārāpetvā puna āgantvā chindeyya, puna vipannāya ca punapi tatheva kāretvā chindeyya. So evaṁ chindanto chinnassa chinnassa puna chetabbābhāvato acchinnassa ca chedanato nacirasseva mahārukkhaṁ pāteyya, evamevaṁ pādakajjhānā vuṭṭhāya pubbe āvajjitaṁ anāvajjitvā paṭisandhimeva āvajjanto nacirasseva paṭisandhiṁ ugghāṭetvā cutikkhaṇe pavattitanāmarūpaṁ ārammaṇaṁ kareyyāti. Kaṭṭhaphālakakesohārakādīhipi ayamattho dīpetabbo.",
  "anya-e0102n1:27": "Tattha pacchimanisajjato pabhuti yāva paṭisandhito ārammaṇaṁ katvā pavattaṁ ñāṇaṁ pubbenivāsañāṇaṁ nāma na hoti. Taṁ pana parikammasamādhiñāṇaṁ nāma hoti. Atītaṁsañāṇantipi eke vadanti. Taṁ rūpāvacaraṁ sandhāya na yujjati. Yadā panassa bhikkhuno paṭisandhiṁ atikkamma cutikkhaṇe pavattitanāmarūpaṁ ārammaṇaṁ katvā manodvārāvajjanaṁ uppajjati, tasmiñca niruddhe tadevārammaṇaṁ katvā cattāri pañca vā javanāni javanti. Sesaṁ pubbe vuttanayeneva purimāni parikammādināmakāni kāmāvacarāni honti. Pacchimaṁ rūpāvacaraṁ catutthajjhānikaṁ appanācittaṁ. Tadāssa yaṁ tena cittena saha ñāṇaṁ uppajjati, idaṁ pubbenivāsānussatiñāṇaṁ nāma. Tena ñāṇena sampayuttāya satiyā anekavihitaṁ pubbenivāsaṁ anussarati. Seyyathidaṁ, ekampi jātiṁ dvepi jātiyo…pe… iti sākāraṁ sauddesaṁ anekavihitaṁ pubbenivāsaṁ anussaratīti (dī. ni. 1.244).",
  "anya-e0102n1:28": "404. Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ. Esa nayo dvepi jātiyotiādīsupi. Anekepi saṁvaṭṭakappetiādīsu pana parihāyamāno kappo saṁvaṭṭakappo, vaḍḍhamāno vivaṭṭakappoti veditabbo. Tattha saṁvaṭṭena saṁvaṭṭaṭṭhāyī gahito hoti, taṁmūlakattā. Vivaṭṭena ca vivaṭṭaṭṭhāyī, evañhi sati yāni tāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo, saṁvaṭṭaṭṭhāyī, vivaṭṭo, vivaṭṭaṭṭhāyīti (a. ni. 4.156 thokaṁ visadisaṁ) vuttāni, tāni pariggahitāni honti.",
  "anya-e0102n1:29": "Tattha tayo saṁvaṭṭā – āposaṁvaṭṭo, tejosaṁvaṭṭo, vāyosaṁvaṭṭoti. Tisso saṁvaṭṭasīmā – ābhassarā, subhakiṇhā, vehapphalāti.",
  "anya-e0102n1:30": "Yadā kappo tejena saṁvaṭṭati, ābhassarato heṭṭhā agginā ḍayhati. Yadā āpena saṁvaṭṭati, subhakiṇhato heṭṭhā udakena vilīyati. Yadā vāyunā saṁvaṭṭati, vehapphalato heṭṭhā vātena viddhaṁsati. Vitthārato pana sadāpi ekaṁ buddhakhettaṁ vinassati.",
  "anya-e0102n1:31": "Buddhakhettaṁ nāma tividhaṁ hoti – jātikhettaṁ, āṇākhettaṁ, visayakhettañca. Tattha jātikhettaṁ dasasahassacakkavāḷapariyantaṁ hoti. Yaṁ tathāgatassa paṭisandhigahaṇādīsu kampati. Āṇākhettaṁ koṭisatasahassacakkavāḷapariyantaṁ, yattha ratanasuttaṁ (khu. pā. 6.1 ādayo) khandhaparittaṁ (cūḷava. 251; a. ni. 4.67) dhajaggaparittaṁ (saṁ. ni. 1.249) āṭānāṭiyaparittaṁ (dī. ni. 3.275 ādayo) moraparittanti (jā. 1.2.17-18) imesaṁ parittānaṁ ānubhāvo vattati. Visayakhettaṁ anantamaparimāṇaṁ. Yaṁ ‘‘yāvatā vā pana ākaṅkheyyā’’ti (a. ni. 3.81) vuttaṁ, yattha yaṁ yaṁ tathāgato ākaṅkhati, taṁ taṁ jānāti. Evametesu tīsu buddhakhettesu ekaṁ āṇākhettaṁ vinassati. Tasmiṁ pana vinassante jātikhettampi vinaṭṭhameva hoti. Vinassantañca ekatova vinassati, saṇṭhahantampi ekato saṇṭhahati. Tassevaṁ vināso ca saṇṭhahanañca veditabbaṁ.",
  "anya-e0102n1:32": "405. Yasmiṁ hi samaye kappo agginā nassati, āditova kappavināsakamahāmegho vuṭṭhahitvā koṭisatasahassacakkavāḷe ekaṁ mahāvassaṁ vassati. Manussā tuṭṭhahaṭṭhā sabbabījāni nīharitvā vapanti. Sassesu pana gokhāyitakamattesu jātesu gadrabharavaṁ ravanto ekabindumpi na vassati, tadā pacchinnaṁ pacchinnameva vassaṁ hoti. Idaṁ sandhāya hi bhagavatā ‘‘hoti kho so, bhikkhave, samayo yaṁ bahūni vassāni bahūni vassasatāni bahūni vassasahassāni bahūni vassasatasahassāni devo na vassatī’’ti (a. ni. 7.66) vuttaṁ. Vassūpajīvino sattā kālaṅkatvā brahmaloke nibbattanti, pupphaphalūpajīviniyo ca devatā. Evaṁ dīghe addhāne vītivatte tattha tattha udakaṁ parikkhayaṁ gacchati, athānupubbena macchakacchapāpi kālaṅkatvā brahmaloke nibbattanti, nerayikasattāpi. Tattha nerayikā sattamasūriyapātubhāve vinassantīti eke.",
  "anya-e0102n1:33": "Jhānaṁ vinā natthi brahmaloke nibbatti, etesañca keci dubbhikkhapīḷitā keci abhabbā jhānādhigamāya, te kathaṁ tattha nibbattantīti. Devaloke paṭiladdhajjhānavasena. Tadā hi ‘‘vassasatasahassassaccayena kappuṭṭhānaṁ bhavissatī’’ti lokabyūhā nāma kāmāvacaradevā muttasirā vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā manussapathe vicarantā evaṁ ārocenti ‘‘mārisā ito vassasatasahassassaccayena kappavuṭṭhānaṁ bhavissati, ayaṁ loko vinassissati, mahāsamuddopi ussussissati, ayañca mahāpathavī sineru ca pabbatarājā uddayhissanti vinassissanti. Yāva brahmalokā lokavināso bhavissati. Mettaṁ mārisā bhāvetha, karuṇaṁ, muditaṁ, upekkhaṁ mārisā bhāvetha, mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hothā’’ti.",
  "anya-e0102n1:34": "Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ muducittā hutvā mettādīni puññāni karitvā devaloke nibbattanti. Tattha dibbasudhābhojanaṁ bhuñjitvā vāyokasiṇe parikammaṁ katvā jhānaṁ paṭilabhanti. Tadaññe pana aparāpariyavedanīyena kammena devaloke nibbattanti. Aparāpariyavedanīyakammarahito hi saṁsāre saṁsaramāno satto nāma natthi. Tepi tattha tatheva jhānaṁ paṭilabhanti. Evaṁ devaloke paṭiladdhajjhānavasena sabbepi brahmaloke nibbattantīti.",
  "anya-e0102n1:35": "Vassūpacchedato pana uddhaṁ dīghassa addhuno accayena dutiyo sūriyo pātubhavati. Vuttampi cetaṁ bhagavatā ‘‘hoti kho so, bhikkhave, samayo’’ti sattasūriyaṁ (a. ni. 7.66) vitthāretabbaṁ. Pātubhūte ca pana tasmiṁ neva rattiparicchedo, na divāparicchedo paññāyati. Eko sūriyo uṭṭheti, eko atthaṁ gacchati. Avicchinnasūriyasantāpova loko hoti. Yathā ca pakatisūriye sūriyadevaputto hoti, evaṁ kappavināsakasūriye natthi. Tattha pakatisūriye vattamāne ākāse valāhakāpi dhūmasikhāpi caranti. Kappavināsakasūriye vattamāne vigatadhūmavalāhakaṁ ādāsamaṇḍalaṁ viya nimmalaṁ nabhaṁ hoti. Ṭhapetvā pañca mahānadiyo sesakunnadīādīsu udakaṁ sussati.",
  "anya-e0102n1:36": "Tatopi dīghassa addhuno accayena tatiyo sūriyo pātubhavati. Yassa pātubhāvā mahānadiyopi sussanti.",
  "anya-e0102n1:37": "Tatopi dīghassa addhuno accayena catuttho sūriyo pātubhavati. Yassa pātubhāvā himavati mahānadīnaṁ pabhavā ‘‘sīhapapāto haṁsapātano kaṇṇamuṇḍako rathakāradaho anotattadaho chaddantadaho kuṇāladaho’’ti ime satta mahāsarā sussanti.",
  "anya-e0102n1:38": "Tatopi dīghassa addhuno accayena pañcamo sūriyo pātubhavati. Yassa pātubhāvā anupubbena mahāsamudde aṅgulipabbatemanamattampi udakaṁ na saṇṭhāti.",
  "anya-e0102n1:39": "Tatopi dīghassa addhuno accayena chaṭṭho sūriyo pātubhavati. Yassa pātubhāvā sakalacakkavāḷaṁ ekadhūmaṁ hoti. Pariyādiṇṇasinehaṁ dhūmena. Yathā cidaṁ, evaṁ koṭisatasahassacakkavāḷānipi.",
  "anya-e0102n1:40": "Tatopi dīghassa addhuno accayena sattamo sūriyo pātubhavati. Yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi. Yojanasatikādibhedāni sinerukūṭānipi palujjitvā ākāseyeva antaradhāyanti. Sā aggijālā uṭṭhahitvā cātumahārājike gaṇhāti. Tattha kanakavimānaratanavimānamaṇivimānāni jhāpetvā tāvatiṁsabhavanaṁ gaṇhāti. Eteneva upāyena yāva paṭhamajjhānabhūmiṁ gaṇhāti. Tattha tayopi brahmaloke jhāpetvā ābhassare āhacca tiṭṭhati. Sā yāva aṇumattampi saṅkhāragataṁ atthi, tāva na nibbāyati. Sabbasaṅkhāraparikkhayā pana sappitelajhāpanaggisikhā viya chārikampi anavasesetvā nibbāyati. Heṭṭhāākāsena saha upariākāso eko hoti mahandhakāro.",
  "anya-e0102n1:41": "406. Atha dīghassa addhuno accayena mahāmegho uṭṭhahitvā paṭhamaṁ sukhumaṁ sukhumaṁ vassati . Anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaṁ daḍḍhaṭṭhānaṁ pūretvā antaradhāyati. Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti parivaṭumaṁ paduminipatte udakabindusadisaṁ. Kathaṁ tāva mahantaṁ udakarāsiṁ ghanaṁ karotīti ce? Vivarasampadānato. Tañhissa tamhi tamhi vivaraṁ deti. Taṁ evaṁ vātena sampiṇḍiyamānaṁ ghanaṁ kariyamānaṁ parikkhayamānaṁ anupubbena heṭṭhā otarati. Otiṇṇe otiṇṇe udake brahmalokaṭṭhāne brahmalokā, upari catukāmāvacaradevalokaṭṭhāne ca devalokā pātubhavanti.",
  "anya-e0102n1:42": "Purimapathaviṭṭhānaṁ otiṇṇe pana balavavātā uppajjanti. Te taṁ pihitadvāre dhamakaraṇe ṭhitaudakamiva nirassāsaṁ katvā rundhanti. Madhurodakaṁ parikkhayaṁ gacchamānaṁ upari rasapathaviṁ samuṭṭhāpeti. Sā vaṇṇasampannā ceva hoti gandharasasampannā ca nirudakapāyāsassa upari paṭalaṁ viya.",
  "anya-e0102n1:43": "Tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti. Te honti sayaṁpabhā antalikkhacarā. Te aggaññasutte (dī. ni. 3.119) vuttanayena taṁ rasapathaviṁ sāyitvā taṇhābhibhūtā āluppakārakaṁ paribhuñjituṁ upakkamanti. Atha nesaṁ sayaṁpabhā antaradhāyati, andhakāro hoti. Te andhakāraṁ disvā bhāyanti.",
  "anya-e0102n1:44": "Tato nesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ sūriyamaṇḍalaṁ pātubhavati, te taṁ disvā ‘‘ālokaṁ paṭilabhimhā’’ti haṭṭhatuṭṭhā hutvā ‘‘amhākaṁ bhītānaṁ bhayaṁ nāsetvā sūrabhāvaṁ janayanto uṭṭhito, tasmā ‘‘sūriyo hotū’’ti sūriyotvevassa nāmaṁ karonti.",
  "anya-e0102n1:45": "Atha sūriye divasaṁ ālokaṁ katvā atthaṅgate yampi ālokaṁ labhimhā, sopi no naṭṭhoti puna bhītā honti. Tesaṁ evaṁ hoti ‘‘sādhu vatassa sace aññaṁ ālokaṁ labheyyāmā’’ti. Tesaṁ cittaṁ ñatvā viya ekūnapaṇṇāsayojanaṁ candamaṇḍalaṁ pātubhavati. Te taṁ disvā bhiyyoso mattāya haṭṭhatuṭṭhā hutvā ‘‘amhākaṁ chandaṁ ñatvā viya uṭṭhito, tasmā cando hotū’’ti candotvevassa nāmaṁ karonti. Evaṁ candimasūriyesu pātubhūtesu nakkhattāni tārakarūpāni pātubhavanti.",
  "anya-e0102n1:46": "Tato pabhuti rattindivā paññāyanti, anukkamena ca māsaddhamāsautusaṁvaccharā. Candimasūriyānaṁ pana pātubhūtadivaseyeva sinerucakkavāḷahimavantapabbatā pātubhavanti. Te ca kho apubbaṁ acarimaṁ phagguṇapuṇṇamadivaseyeva pātubhavanti. Kathaṁ? Yathā nāma kaṅgubhatte paccamāne ekappahāreneva pupphuḷakāni uṭṭhahanti. Eke padesā thūpathūpā honti, eke ninnaninnā, eke samasamā. Evamevaṁ thūpathūpaṭṭhāne pabbatā honti, ninnaninnaṭṭhāne samuddā, samasamaṭṭhāne dīpāti.",
  "anya-e0102n1:47": "Atha tesaṁ sattānaṁ rasapathaviṁ paribhuñjantānaṁ kamena ekacce vaṇṇavanto, ekacce dubbaṇṇā honti. Tattha vaṇṇavanto dubbaṇṇe atimaññanti. Tesaṁ atimānapaccayā sāpi rasapathavī antaradhāyati. Bhūmipappaṭako pātubhavati. Atha nesaṁ teneva nayena sopi antaradhāyati. Padālatā pātubhavati. Teneva nayena sāpi antaradhāyati. Akaṭṭhapāko sāli pātubhavati akaṇo athuso suddho sugandho taṇḍulapphalo.",
  "anya-e0102n1:48": "Tato nesaṁ bhājanāni uppajjanti. Te sāliṁ bhājane ṭhapetvā pāsāṇapiṭṭhiyā ṭhapenti, sayameva jālasikhā uṭṭhahitvā taṁ pacati. So hoti odano sumanajātipupphasadiso, na tassa sūpena vā byañjanena vā karaṇīyaṁ atthi. Yaṁ yaṁ rasaṁ bhuñjitukāmā honti, taṁ taṁ rasova hoti. Tesaṁ taṁ oḷārikaṁ āhāraṁ āharayataṁ tato pabhuti muttakarīsaṁ sañjāyati. Atha nesaṁ tassa nikkhamanatthāya vaṇamukhāni pabhijjanti, purisassa purisabhāvo, itthiyāpi itthibhāvo pātubhavati.",
  "anya-e0102n1:49": "Tatra sudaṁ itthī purisaṁ, puriso ca itthiṁ ativelaṁ upanijjhāyati. Tesaṁ ativelaṁ upanijjhāyanapaccayā kāmapariḷāho uppajjati. Tato methunadhammaṁ paṭisevanti. Te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu agārāni karonti. Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ āpajjantā sannidhiṁ karonti. Tato pabhuti kaṇopi thusopi taṇḍulaṁ pariyonandhati, lāyitaṭṭhānampi na paṭivirūhati.",
  "anya-e0102n1:50": "Te sannipatitvā anutthunanti ‘‘pāpakā vata bho dhammā sattesu pātubhūtā, mayaṁ hi pubbe manomayā ahumhā’’ti aggaññasutte (dī. ni. 3.128) vuttanayena vitthāretabbaṁ. Tato mariyādaṁ ṭhapenti. Atha aññataro satto aññassa bhāgaṁ adinnaṁ ādiyati. Taṁ dvikkhattuṁ paribhāsetvā tatiyavāre pāṇileṭṭudaṇḍehi paharanti. Te evaṁ adinnādānagarahamusāvādadaṇḍādānesu uppannesu sannipatitvā cintayanti ‘‘yaṁnūna mayaṁ ekaṁ sattaṁ sammanneyyāma, yo no sammā khīyitabbaṁ khīyeyya, garahitabbaṁ garaheyya, pabbājetabbaṁ pabbājeyya, mayaṁ panassa sālīnaṁ bhāgaṁ anuppadassāmā’’ti.",
  "anya-e0102n1:51": "Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto tena samayena tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṁ kātuṁ. Te taṁ upasaṅkamitvā yācitvā sammanniṁsu. So tena mahājanena sammatoti mahāsammato, khettānaṁ adhipatīti khattiyo, dhammena samena pare rañjetīti rājāti tīhi nāmehi paññāyittha. Yañhi loke acchariyaṭṭhānaṁ, bodhisattova tattha ādipurisoti evaṁ bodhisattaṁ ādiṁ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṁsu.",
  "anya-e0102n1:52": "Tattha kappavināsakamahāmeghato yāva jālupacchedo, idamekaṁ asaṅkhyeyyaṁ saṁvaṭṭoti vuccati.",
  "anya-e0102n1:53": "Kappavināsakajālupacchedato yāva koṭisatasahassacakkavāḷaparipūrako sampattimahāmegho, idaṁ dutiyaṁ asaṅkhyeyyaṁ saṁvaṭṭaṭṭhāyīti vuccati.",
  "anya-e0102n1:54": "Sampattimahāmeghato yāva candimasūriyapātubhāvo, idaṁ tatiyaṁ asaṅkhyeyyaṁ vivaṭṭoti vuccati.",
  "anya-e0102n1:55": "Candimasūriyapātubhāvato yāva puna kappavināsakamahāmegho, idaṁ catutthaṁ asaṅkhyeyyaṁ vivaṭṭaṭṭhāyīti vuccati. Imāni cattāri asaṅkhyeyyāni eko mahākappo hoti. Evaṁ tāva agginā vināso ca saṇṭhahanañca veditabbaṁ.",
  "anya-e0102n1:56": "407. Yasmiṁ pana samaye kappo udakena nassati, āditova kappavināsakamahāmegho uṭṭhahitvāti pubbe vuttanayeneva vitthāretabbaṁ. Ayaṁ pana viseso, yathā tattha dutiyasūriyo, evamidha kappavināsako khārudakamahāmegho vuṭṭhāti. So ādito sukhumaṁ sukhumaṁ vassanto anukkamena mahādhārāhi koṭisatasahassacakkavāḷānaṁ pūrento vassati. Khārudakena phuṭṭhaphuṭṭhā pathavīpabbatādayo vilīyanti, udakaṁ samantato vātehi dhāriyati. Pathavito yāva dutiyajjhānabhūmiṁ udakaṁ gaṇhāti. Tattha tayopi brahmaloke vilīyāpetvā subhakiṇhe āhacca tiṭṭhati. Taṁ yāva aṇumattampi saṅkhāragataṁ atthi, tāva na vūpasammati. Udakānugataṁ pana sabbasaṅkhāragataṁ abhibhavitvā sahasā vūpasammati antaradhānaṁ gacchati. Heṭṭhāākāsena saha upariākāso eko hoti mahandhakāroti sabbaṁ vuttasadisaṁ. Kevalaṁ panidha ābhassarabrahmalokaṁ ādiṁ katvā loko pātubhavati. Subhakiṇhato ca cavitvā ābhassaraṭṭhānādīsu sattā nibbattanti.",
  "anya-e0102n1:57": "Tattha kappavināsakamahāmeghato yāva kappavināsakudakūpacchedo, idamekaṁ asaṅkhyeyyaṁ. Udakūpacchedato yāva sampattimahāmegho, idaṁ dutiyaṁ asaṅkhyeyyaṁ. Sampattimahāmeghato…pe… imāni cattāri asaṅkhyeyyāni eko mahākappo hoti. Evaṁ udakena vināso ca saṇṭhahanañca veditabbaṁ.",
  "anya-e0102n1:58": "408. Yasmiṁ samaye kappo vātena vinassati, āditova kappavināsakamahāmegho uṭṭhahitvāti pubbe vuttanayeneva vitthāretabbaṁ. Ayaṁ pana viseso, yathā tattha dutiyasūriyo, evamidha kappavināsanatthaṁ vāto samuṭṭhāti. So paṭhamaṁ thūlarajaṁ uṭṭhāpeti. Tato saṇharajaṁ sukhumavālikaṁ thūlavālikaṁ sakkharapāsāṇādayoti yāva kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti. Te pathavito nabhamuggatā na ca puna patanti. Tattheva cuṇṇavicuṇṇā hutvā abhāvaṁ gacchanti.",
  "anya-e0102n1:59": "Athānukkamena heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ katvā ākāse khipati. Yojanasatappamāṇāpi pathavippadesā dviyojanatiyojanacatuyojanapañcayojanasatappamāṇāpi bhijjitvā vātavegena khittā ākāseyeva cuṇṇavicuṇṇā hutvā abhāvaṁ gacchanti. Cakkavāḷapabbatampi sinerupabbatampi vāto ukkhipitvā ākāse khipati. Te aññamaññaṁ abhihantvā cuṇṇavicuṇṇā hutvā vinassanti. Eteneva upāyena bhummaṭṭhakavimānāni ca ākāsaṭṭhakavimānāni ca vināsento chakāmāvacaradevaloke vināsetvā koṭisatasahassacakkavāḷāni vināseti. Tattha cakkavāḷā cakkavāḷehi himavantā himavantehi sinerū sinerūhi aññamaññaṁ samāgantvā cuṇṇavicuṇṇā hutvā vinassanti. Pathavito yāva tatiyajjhānabhūmiṁ vāto gaṇhāti. Tattha tayopi brahmaloke vināsetvā vehapphalaṁ āhacca tiṭṭhati. Evaṁ sabbasaṅkhāragataṁ vināsetvā sayampi vinassati. Heṭṭhāākāsena saha upariākāso eko hoti mahandhakāroti sabbaṁ vuttasadisaṁ. Idha pana subhakiṇhabrahmalokaṁ ādiṁ katvā loko pātubhavati. Vehapphalato ca cavitvā subhakiṇhaṭṭhānādīsu sattā nibbattanti.",
  "anya-e0102n1:60": "Tattha kappavināsakamahāmeghato yāva kappavināsakavātūpacchedo, idamekaṁ asaṅkhyeyyaṁ. Vātūpacchedato yāva sampattimahāmegho, idaṁ dutiyaṁ asaṅkhyeyyaṁ…pe… imāni cattāri asaṅkhyeyyāni eko mahākappo hoti. Evaṁ vātena vināso ca saṇṭhahanañca veditabbaṁ.",
  "anya-e0102n1:61": "409. Kiṁkāraṇā evaṁ loko vinassati? Akusalamūlakāraṇā. Akusalamūlesu hi ussannesu evaṁ loko vinassati. So ca kho rāge ussannatare agginā vinassati. Dose ussannatare udakena vinassati. Keci pana dose ussannatare agginā. Rāge ussannatare udakenāti vadanti. Mohe ussannatare vātena vinassati. Evaṁ vinassantopi ca nirantarameva sattavāre agginā vinassati. Aṭṭhame vāre udakena. Puna sattavāre agginā. Aṭṭhame vāre udakenāti evaṁ aṭṭhame aṭṭhame vāre vinassanto sattakkhattuṁ udakena vinassitvā puna sattavāre agginā nassati. Ettāvatā tesaṭṭhi kappā atītā honti. Etthantare udakena nassanavāraṁ sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṁsento lokaṁ vināseti.",
  "anya-e0102n1:62": "410. Pubbenivāsaṁ anussarantopi ca kappānussaraṇako bhikkhu etesu kappesu anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe anussarati. Kathaṁ? ‘‘Amutrāsi’’ntiādinā (dī. ni. 1.244) nayena.",
  "anya-e0102n1:63": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṁ. Evaṁnāmoti tisso vā phusso vā. Evaṁgottoti kaccāno vā kassapo vā. Idamassa atītabhave attano nāmagottānussaraṇavasena vuttaṁ. Sace pana tasmiṁ kāle attano vaṇṇasampattiṁ vā lūkhapaṇītajīvikabhāvaṁ vā sukhadukkhabahulataṁ vā appāyukadīghāyukabhāvaṁ vā anussaritukāmo hoti, tampi anussaratiyeva. Tenāha ‘‘evaṁvaṇṇo…pe… evamāyupariyanto’’ti.",
  "anya-e0102n1:64": "Tattha evaṁvaṇṇoti odāto vā sāmo vā. Evamāhāroti sālimaṁsodanāhāro vā pavattaphalabhojano vā. Evaṁ sukhadukkhapaṭisaṁvedīti anekappakārena kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī. Evamāyupariyantoti evaṁ vassasataparimāṇāyupariyanto vā caturāsītikappasatasahassāyupariyanto vā. So tato cuto amutra udapādinti sohaṁ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ. Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ. Evaṁnāmotiādi vuttanayameva.",
  "anya-e0102n1:65": "Apica yasmā amutrāsinti idaṁ anupubbena ārohantassa yāvadicchakaṁ anussaraṇaṁ. So tato cutoti paṭinivattantassa paccavekkhaṇaṁ, tasmā ‘‘idhūpapanno’’ti imissā idhūpapattiyā anantaramevassa upapattiṭṭhānaṁ sandhāya ‘‘amutra udapādi’’nti idaṁ vuttanti veditabbaṁ. Tatrāpāsinti evamādi panassa tatra imissā upapattiyā anantare upapattiṭṭhāne nāmagottādīnaṁ anussaraṇadassanatthaṁ vuttaṁ. So tato cuto idhūpapannoti svāhaṁ tato anantarūpapattiṭṭhānato cuto idha asukasmiṁ nāma khattiyakule vā brāhmaṇakule vā nibbattoti. Itīti evaṁ. Sākāraṁ sauddesanti nāmagottavasena sauddesaṁ, vaṇṇādivasena sākāraṁ. Nāmagottena hi satto tisso kassapoti uddisīyati. Vaṇṇādīhi sāmo odātoti nānattato paññāyati. Tasmā nāmagottaṁ uddeso, itare ākārā. Anekavihitaṁ pubbenivāsamanussaratīti idaṁ uttānatthamevāti.",
  "anya-e0102n1:66": "Pubbenivāsānussatiñāṇakathā niṭṭhitā.",
  "anya-e0102n1:67": "Cutūpapātañāṇakathā",
  "anya-e0102n1:68": "411. Sattānaṁ cutūpapātañāṇakathāya cutūpapātañāṇāyāti (dī. ni. 1.247) cutiyā ca upapāte ca ñāṇāya. Yena ñāṇena sattānaṁ cuti ca upapāto ca ñāyati, tadatthaṁ dibbacakkhuñāṇatthanti vuttaṁ hoti. Cittaṁ abhinīharati abhininnāmetīti parikammacittaṁ abhinīharati ceva abhininnāmeti ca. Soti so katacittābhinīhāro bhikkhu. Dibbenātiādīsu pana dibbasadisattā dibbaṁ. Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇaṁ sampaṭicchanasamatthaṁ dibbaṁ pasādacakkhu hoti. Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ. Dibbavihāravasena paṭiladdhattā attanā ca dibbavihārasannissitattāpi dibbaṁ. Ālokapariggahena mahājutikattāpi dibbaṁ. Tirokuṭṭādigatarūpadassanena mahāgatikattāpi dibbaṁ. Taṁ sabbaṁ saddasatthānusāreneva veditabbaṁ.",
  "anya-e0102n1:69": "Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena diṭṭhivisuddhihetuttā visuddhaṁ. Yo hi cutimattameva passati, na upapātaṁ. So ucchedadiṭṭhiṁ gaṇhāti. Yo upapātamattameva passati, na cutiṁ, so navasattapātubhāvadiṭṭhiṁ gaṇhāti. Yo pana tadubhayaṁ passati, so yasmā duvidhampi taṁ diṭṭhigataṁ ativattati. Tasmāssa taṁdassanaṁ diṭṭhivisuddhihetu hoti. Ubhayampi cetaṁ buddhaputtā passanti. Tena vuttaṁ ‘‘cutūpapātadassanena diṭṭhivisuddhihetuttā visuddha’’nti.",
  "anya-e0102n1:70": "Manussūpacāraṁ atikkamitvā rūpadassanena atikkantamānusakaṁ, mānusakaṁ vā maṁsacakkhuṁ atikkantattā atikkantamānusakanti veditabbaṁ. Tena dibbena cakkhunā visuddhena atikkantamānusakena. Satte passatīti manussānaṁ maṁsacakkhunā viya satte oloketi.",
  "anya-e0102n1:71": "Cavamāne upapajjamāneti ettha cutikkhaṇe upapattikkhaṇe vā dibbacakkhunā daṭṭhuṁ na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā sampatinibbattāva, te upapajjamānāti adhippetā. Te evarūpe cavamāne ca upapajjamāne ca passatīti dasseti.",
  "anya-e0102n1:72": "Hīneti mohanissandayuttattā hīnānaṁ jātikulabhogādīnaṁ vasena hīḷite ohīḷite oññāte avaññāte. Paṇīteti amohanissandayuttattā tabbiparīte. Suvaṇṇeti adosanissandayuttattā iṭṭhakantamanāpavaṇṇayutte. Dubbaṇṇeti dosanissandayuttattā aniṭṭhākantaamanāpavaṇṇayutte. Anabhirūpe virūpetipi attho. Sugateti sugatigate. Alobhanissandayuttattā vā aḍḍhe mahaddhane. Duggateti duggatigate. Lobhanissandayuttattā vā dalidde appannapāne.",
  "anya-e0102n1:73": "Yathākammupageti yaṁ yaṁ kammaṁ upacitaṁ, tena tena upagate. Tattha purimehi cavamānetiādīhi dibbacakkhukiccaṁ vuttaṁ. Iminā pana padena yathākammupagañāṇakiccaṁ. Tassa ca ñāṇassa ayamuppattikkamo, idha bhikkhu heṭṭhā nirayābhimukhaṁ ālokaṁ vaḍḍhetvā nerayike satte passati mahādukkhamanubhavamāne. Taṁ dassanaṁ dibbacakkhukiccameva. So evaṁ manasikaroti ‘‘kiṁ nu kho kammaṁ katvā ime sattā etaṁ dukkhaṁ anubhavantī’’ti. Athassa idaṁ nāma katvāti taṁkammārammaṇaṁ ñāṇaṁ uppajjati. Tathā uparidevalokābhimukhaṁ ālokaṁ vaḍḍhetvā nandanavanamissakavanaphārusakavanādīsu satte passati mahāsampattiṁ anubhavamāne. Tampi dassanaṁ dibbacakkhukiccameva. So evaṁ manasikaroti ‘‘kiṁ nu kho kammaṁ katvā ime sattā etaṁ sampattiṁ anubhavantī’’ti. Athassa idaṁ nāma katvāti taṁkammārammaṇaṁ ñāṇaṁ uppajjati. Idaṁ yathākammupagañāṇaṁ nāma. Imassa visuṁ parikammaṁ nāma natthi, yathā cimassa, evaṁ anāgataṁsañāṇassāpi. Dibbacakkhupādakāneva hi imāni dibbacakkhunā saheva ijjhanti.",
  "anya-e0102n1:74": "Kāyaduccaritenātiādīsu duṭṭhu caritaṁ, duṭṭhaṁ vā caritaṁ kilesapūtikattāti duccaritaṁ. Kāyena duccaritaṁ, kāyato vā uppannaṁ duccaritanti kāyaduccaritaṁ, itaresupi eseva nayo. Samannāgatāti samaṅgībhūtā. Ariyānaṁ upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā hutvā antimavatthunā vā guṇaparidhaṁsanena vā upavādakā akkosakā garahakāti vuttaṁ hoti. Tattha natthi imesaṁ samaṇadhammo, assamaṇā eteti vadanto antimavatthunā upavadati. Natthi imesaṁ jhānaṁ vā vimokkho vā maggo vā phalaṁ vātiādīni vadanto guṇaparidhaṁsanavasena upavadatīti veditabbo. So ca jānaṁ vā upavadeyya ajānaṁ vā, ubhayathāpi ariyūpavādova hoti. Bhāriyaṁ kammaṁ ānantariyasadisaṁ saggāvaraṇañca maggāvaraṇañca, satekicchaṁ pana hoti. Tassa āvibhāvatthaṁ idaṁ vatthu veditabbaṁ.",
  "anya-e0102n1:75": "Aññatarasmiṁ kira gāme eko thero ca daharabhikkhu ca piṇḍāya caranti. Te paṭhamaghareyeva uḷuṅkamattaṁ uṇhayāguṁ labhiṁsu. Therassa ca kucchivāto rujjhati. So cintesi ‘‘ayaṁ yāgu mayhaṁ sappāyā, yāva na sītalā hoti, tāva naṁ pivāmī’’ti. So manussehi ummāratthāya āhaṭe dārukhaṇḍe nisīditvā pivi. Itaro taṁ jigucchanto ‘‘atikhuddābhibhūto mahallako, amhākaṁ lajjitabbakaṁ akāsī’’ti āha. Thero gāme caritvā vihāraṁ gantvā daharabhikkhuṁ āha ‘‘atthi te, āvuso, imasmiṁ sāsane patiṭṭhā’’ti? Āma, bhante, sotāpanno ahanti. Tena hāvuso, uparimaggatthāya vāyāmaṁ mā akāsi. Khīṇāsavo tayā upavaditoti. So taṁ khamāpesi. Tenassa taṁ kammaṁ pākatikaṁ ahosi.",
  "anya-e0102n1:76": "Tasmā yo aññopi ariyaṁ upavadati, tena gantvā sace attanā vuḍḍhataro hoti, ukkuṭikaṁ nisīditvā ‘‘ahaṁ āyasmantaṁ idañcidañca avacaṁ, taṁ me khamāhī’’ti khamāpetabbo. Sace navakataro hoti, vanditvā ukkuṭikaṁ nisīditvā añjaliṁ paggahetvā ‘‘ahaṁ, bhante, tumhe idañcidañca avacaṁ, taṁ me khamathā’’ti khamāpetabbo. Sace disāpakkanto hoti, sayaṁ vā gantvā saddhivihārikādike vā pesetvā khamāpetabbo.",
  "anya-e0102n1:77": "Sace ca nāpi gantuṁ, na pesetuṁ sakkā hoti, ye tasmiṁ vihāre bhikkhū vasanti, tesaṁ santikaṁ gantvā sace navakatarā honti, ukkuṭikaṁ nisīditvā, sace vuḍḍhatarā, vuḍḍhe vuttanayeneva paṭipajjitvā ‘‘ahaṁ, bhante, asukaṁ nāma āyasmantaṁ idañcidañca avacaṁ, khamatu me so āyasmā’’ti vatvā khamāpetabbaṁ. Sammukhā akhamantepi etadeva kattabbaṁ.",
  "anya-e0102n1:78": "Sace ekacārikabhikkhu hoti, nevassa vasanaṭṭhānaṁ, na gataṭṭhānaṁ paññāyati, ekassa paṇḍitassa bhikkhuno santikaṁ gantvā ‘‘ahaṁ, bhante, asukaṁ nāma āyasmantaṁ idañcidañca avacaṁ, taṁ me anussarato vippaṭisāro hoti, kiṁ karomī’’ti vattabbaṁ. So vakkhati ‘‘tumhe mā cintayittha, thero tumhākaṁ khamati, cittaṁ vūpasamethā’’ti. Tenāpi ariyassa gatadisābhimukhena añjaliṁ paggahetvā khamatūti vattabbaṁ. Sace so parinibbuto hoti, parinibbutamañcaṭṭhānaṁ gantvā yāvasivathikaṁ gantvāpi khamāpetabbaṁ. Evaṁ kate neva saggāvaraṇaṁ, na maggāvaraṇaṁ hoti, pākatikameva hotīti.",
  "anya-e0102n1:79": "Micchādiṭṭhikāti viparītadassanā. Micchādiṭṭhikammasamādānāti micchādiṭṭhivasena samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti. Ettha ca vacīduccaritaggahaṇeneva ariyūpavāde manoduccaritaggahaṇena ca micchādiṭṭhiyā saṅgahitāyapi imesaṁ dvinnaṁ puna vacanaṁ mahāsāvajjabhāvadassanatthanti veditabbaṁ. Mahāsāvajjo hi ariyūpavādo, ānantariyasadisattā. Vuttampi cetaṁ ‘‘seyyathāpi, sāriputta, bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya, evaṁsampadamidaṁ, sāriputta, vadāmi taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto, evaṁ niraye’’ti (ma. ni. 1.149). Micchādiṭṭhito ca mahāsāvajjataraṁ nāma aññaṁ natthi. Yathāha ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ mahāsāvajjaṁ, yathayidaṁ, bhikkhave, micchādiṭṭhi. Micchādiṭṭhiparamāni, bhikkhave, vajjānī’’ti (a. ni. 1.310).",
  "anya-e0102n1:80": "Kāyassa bhedāti upādiṇṇakkhandhapariccāgā. Parammaraṇāti tadanantaraṁ abhinibbattikkhandhaggahaṇe. Atha vā kāyassa bhedāti jīvitindriyassa upacchedā. Parammaraṇāti cuticittato uddhaṁ. Apāyanti evamādi sabbaṁ nirayavevacanameva.",
  "anya-e0102n1:81": "Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā apāyo. Dukkhassa gati paṭisaraṇanti duggati, dosabahulatāya vā duṭṭhena kammunā nibbattā gatīti duggati. Vivasā nipatanti ettha dukkaṭakārinoti vinipāto. Vinassantā vā ettha patanti saṁbhijjamānaṅgapaccaṅgātipi vinipāto. Natthi ettha assādasaññito ayoti nirayo.",
  "anya-e0102n1:82": "Atha vā apāyaggahaṇena tiracchānayoniṁ dīpeti. Tiracchānayoni hi apāyo sugatito apetattā, na duggati mahesakkhānaṁ nāgarājādīnaṁ sambhavato. Duggatiggahaṇena pettivisayaṁ. So hi apāyo ceva duggati ca, sugatito apetattā dukkhassa ca gatibhūtattā. Na tu vinipāto asurasadisaṁ avinipatitattā. Vinipātaggahaṇena asurakāyaṁ. So hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati. Nirayaggahaṇena avīciādianekappakāraṁ nirayamevāti. Upapannāti upagatā, tattha abhinibbattāti adhippāyo. Vuttavipariyāyena sukkapakkho veditabbo.",
  "anya-e0102n1:83": "Ayaṁ pana viseso, tattha sugatiggahaṇena manussagatipi saṅgayhati. Saggaggahaṇena devagatiyeva. Tattha sundarā gatīti sugati. Rūpādīhi visayehi suṭṭhu aggoti saggo. So sabbopi lujjanapalujjanaṭṭhena lokoti ayaṁ vacanattho.",
  "anya-e0102n1:84": "‘‘Iti dibbena cakkhunā’’tiādi sabbaṁ nigamanavacanaṁ. Evaṁ dibbena cakkhunā…pe… passatīti ayamettha saṅkhepattho.",
  "anya-e0102n1:85": "412. Evaṁ passitukāmena pana ādikammikena kulaputtena kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ katvā ‘‘tejokasiṇaṁ, odātakasiṇaṁ, ālokakasiṇa’’nti imesu tīsu kasiṇesu aññataraṁ āsannaṁ kātabbaṁ. Upacārajjhānagocaraṁ katvā vaḍḍhetvā ṭhapetabbaṁ. Na tattha appanā uppādetabbāti adhippāyo. Sace hi uppādeti, pādakajjhānanissayaṁ hoti, na parikammanissayaṁ. Imesu ca pana tīsu ālokakasiṇaṁyeva seṭṭhataraṁ. Tasmā taṁ vā itaresaṁ vā aññataraṁ kasiṇaniddese vuttanayena uppādetvā upacārabhūmiyaṁyeva ṭhatvā vaḍḍhetabbaṁ. Vaḍḍhanānayopi cassa tattha vuttanayeneva veditabbo.",
  "anya-e0102n1:86": "Vaḍḍhitaṭṭhānassa antoyeva rūpagataṁ passitabbaṁ. Rūpagataṁ passato panassa parikammassa vāro atikkamati. Tato āloko antaradhāyati. Tasmiṁ antarahite rūpagatampi na dissati. Athānena punappunaṁ pādakajjhānameva pavisitvā tato vuṭṭhāya āloko pharitabbo. Evaṁ anukkamena āloko thāmagato hotīti ettha āloko hotūti yattakaṁ ṭhānaṁ paricchindati, tattha āloko tiṭṭhatiyeva. Divasampi nisīditvā passato rūpadassanaṁ hoti. Rattiṁ tiṇukkāya maggapaṭipanno cettha puriso opammaṁ.",
  "anya-e0102n1:87": "Eko kira rattiṁ tiṇukkāya maggaṁ paṭipajji. Tassa sā tiṇukkā vijjhāyi. Athassa samavisamāni na paññāyiṁsu. So taṁ tiṇukkaṁ bhūmiyaṁ ghaṁsitvā tiṇukkā puna ujjālesi. Sā pajjalitvā purimālokato mahantataraṁ ālokaṁ akāsi. Evaṁ punappunaṁ vijjhātaṁ ujjālayato kamena sūriyo uṭṭhāsi. Sūriye uṭṭhite ukkāya kammaṁ natthīti taṁ chaḍḍetvā divasampi agamāsi. Tattha ukkāloko viya parikammakāle kasiṇāloko. Ukkāya vijjhātāya samavisamānaṁ adassanaṁ viya rūpagataṁ passato parikammassa vārātikkamena āloke antarahite rūpagatānaṁ adassanaṁ. Ukkāya ghaṁsanaṁ viya punappunaṁ pavesanaṁ. Ukkāya purimālokato mahantatarālokakaraṇaṁ viya puna parikammaṁ karoto balavatarālokapharaṇaṁ. Sūriyuṭṭhānaṁ viya thāmagatālokassa yathāparicchedena ṭhānaṁ. Tiṇukkaṁ chaḍḍetvā divasampi gamanaṁ viya parittālokaṁ chaḍḍetvā thāmagatenālokena divasampi rūpadassanaṁ.",
  "anya-e0102n1:88": "Tattha yadā tassa bhikkhuno maṁsacakkhussa anāpāthagataṁ antokucchigataṁ hadayavatthunissitaṁ heṭṭhāpathavītalanissitaṁ tirokuṭṭapabbatapākāragataṁ paracakkavāḷagatanti idaṁ rūpaṁ ñāṇacakkhussa āpāthaṁ āgacchati, maṁsacakkhunā dissamānaṁ viya hoti, tadā dibbacakkhu uppannaṁ hotīti veditabbaṁ. Tadeva cettha rūpadassanasamatthaṁ, na pubbabhāgacittāni.",
  "anya-e0102n1:89": "Taṁ panetaṁ puthujjanassa paribandho hoti. Kasmā? So hi yasmā yattha yattha āloko hotūti adhiṭṭhāti, taṁ taṁ pathavīsamuddapabbate vinivijjhitvāpi ekālokaṁ hoti, athassa tattha bhayānakāni yakkharakkhasādirūpāni passato bhayaṁ uppajjati. Yena cittavikkhepaṁ patvā jhānavibbhantako hoti, tasmā rūpadassane appamattena bhavitabbaṁ.",
  "anya-e0102n1:90": "Tatrāyaṁ dibbacakkhuno uppattikkamo. Vuttappakārametaṁ rūpamārammaṇaṁ katvā manodvārāvajjane uppajjitvā niruddhe tadeva rūpaṁ ārammaṇaṁ katvā cattāri pañca vā javanāni uppajjantīti sabbaṁ purimanayeneva veditabbaṁ. Idhāpi pubbabhāgacittāni savitakkasavicārāni kāmāvacarāni. Pariyosāne atthasādhakacittaṁ catutthajjhānikaṁ rūpāvacaraṁ. Tena sahajātaṁ ñāṇaṁ sattānaṁ cutūpapāte ñāṇantipi dibbacakkhuñāṇantipi vuccatīti.",
  "anya-e0102n1:91": "Cutūpapātañāṇakathā niṭṭhitā.",
  "anya-e0102n1:92": "Pakiṇṇakakathā",
  "anya-e0102n1:93": "413.",
  "anya-e0102n1:94": " Iti pañcakkhandhavidū, pañca abhiññā avoca yā nātho;",
  "anya-e0102n1:95": "Tā ñatvā tāsu ayaṁ, pakiṇṇakakathāpi viññeyyā.",
  "anya-e0102n1:96": "Etāsu hi yadetaṁ cutūpapātañāṇasaṅkhātaṁ dibbacakkhu, tassa anāgataṁsañāṇañca yathākammupagañāṇañcāti dvepi paribhaṇḍañāṇāni honti. Iti imāni ca dve iddhividhādīni ca pañcāti satta abhiññāñāṇāni idhāgatāni. Idāni tesaṁ ārammaṇavibhāge asammohatthaṁ –",
  "anya-e0102n1:97": "Ārammaṇattikā vuttā, ye cattāro mahesinā;",
  "anya-e0102n1:98": "Sattannamapi ñāṇānaṁ, pavattiṁ tesu dīpaye.",
  "anya-e0102n1:99": "Tatrāyaṁ dīpanā. Cattāro hi ārammaṇattikā mahesinā vuttā. Katame cattāro? Parittārammaṇattiko, maggārammaṇattiko, atītārammaṇattiko, ajjhattārammaṇattikoti (dha. sa. tikamātikā 13, 16, 19, 21).",
  "anya-e0102n1:100": "414. Tattha iddhividhañāṇaṁ parittamahaggataatītānāgatapaccuppannaajjhattabahiddhārammaṇavasena sattasu ārammaṇesu pavattati. Kathaṁ? Tañhi yadā kāyaṁ cittasannissitaṁ katvā adissamānena kāyena gantukāmo cittavasena kāyaṁ pariṇāmeti, mahaggatacitte samodahati samāropeti, tadā upayogaladdhaṁ ārammaṇaṁ hotīti katvā rūpakāyārammaṇato parittārammaṇaṁ hoti. Yadā cittaṁ kāyasannissitaṁ katvā dissamānena kāyena gantukāmo kāyavasena cittaṁ pariṇāmeti, pādakajjhānacittaṁ rūpakāye samodahati samāropeti, tadā upayogaladdhaṁ ārammaṇaṁ hotīti katvā mahaggatacittārammaṇato mahaggatārammaṇaṁ hoti.",
  "anya-e0102n1:101": "Yasmā pana tadeva cittaṁ atītaṁ niruddhaṁ ārammaṇaṁ karoti, tasmā atītārammaṇaṁ hoti. Mahādhātunidhāne mahākassapattherādīnaṁ viya anāgataṁ adhiṭṭhahantānaṁ anāgatārammaṇaṁ hoti. Mahākassapatthero kira mahādhātunidhānaṁ karonto ‘‘anāgate aṭṭhārasavassādhikāni dvevassasatāni ime gandhā mā sussiṁsu, pupphāni mā milāyiṁsu, dīpā mā nibbāyiṁsū’’ti (dha. sa. aṭṭha. 1434) adhiṭṭhahi. Sabbaṁ tatheva ahosi. Assaguttatthero vattaniyasenāsane bhikkhusaṅghaṁ sukkhabhattaṁ bhuñjamānaṁ disvā udakasoṇḍiṁ divase divase purebhatte dadhirasaṁ hotūti adhiṭṭhāsi. Purebhatte gahitaṁ dadhirasaṁ hoti. Pacchābhatte pākatikaudakameva (dha. sa. aṭṭha. 1434). Kāyaṁ pana cittasannissitaṁ katvā adissamānena kāyena gamanakāle paccuppannārammaṇaṁ hoti.",
  "anya-e0102n1:102": "Kāyavasena cittaṁ, cittavasena vā kāyaṁ pariṇāmanakāle attano kumārakavaṇṇādinimmānakāle ca sakāyacittānaṁ ārammaṇakaraṇato ajjhattārammaṇaṁ hoti. Bahiddhā hatthiassādidassanakāle pana bahiddhārammaṇanti evaṁ tāva iddhividhañāṇassa sattasu ārammaṇesu pavatti veditabbā.",
  "anya-e0102n1:103": "415.Dibbasotadhātuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati. Kathaṁ? Tañhi yasmā saddaṁ ārammaṇaṁ karoti, saddo ca paritto, tasmā parittārammaṇaṁ hoti. Vijjamānaṁyeva pana saddaṁ ārammaṇaṁ katvā pavattanato paccuppannārammaṇaṁ hoti. Taṁ attano kucchisaddasavanakāle ajjhattārammaṇaṁ. Paresaṁ saddasavanakāle bahiddhārammaṇanti evaṁ dibbasotadhātuñāṇassa catūsu ārammaṇesu pavatti veditabbā.",
  "anya-e0102n1:104": "416.Cetopariyañāṇaṁ parittamahaggataappamāṇamaggaatītānāgatapaccuppannabahiddhārammaṇavasena aṭṭhasu ārammaṇesu pavattati. Kathaṁ? Tañhi paresaṁ kāmāvacaracittajānanakāle parittārammaṇaṁ hoti. Rūpāvacaraarūpāvacaracittajānanakāle mahaggatārammaṇaṁ hoti. Maggaphalajānanakāle appamāṇārammaṇaṁ hoti.",
  "anya-e0102n1:105": "Ettha ca puthujjano sotāpannassa cittaṁ na jānāti. Sotāpanno vā sakadāgāmissāti evaṁ yāva arahato netabbaṁ. Arahā pana sabbesaṁ cittaṁ jānāti. Aññopi ca uparimo heṭṭhimassāti ayaṁ viseso veditabbo. Maggacittārammaṇakāle maggārammaṇaṁ hoti. Yadā pana atīte sattadivasabbhantare ca anāgate sattadivasabbhantare ca paresaṁ cittaṁ jānāti, tadā atītārammaṇaṁ anāgatārammaṇañca hoti.",
  "anya-e0102n1:106": "Kathaṁ paccuppannārammaṇaṁ hoti. Paccuppannaṁ nāma tividhaṁ – khaṇapaccuppannaṁ, santatipaccuppannaṁ, addhāpaccuppannañca. Tattha uppādaṭṭhitibhaṅgappattaṁ khaṇapaccuppannaṁ. Ekadvesantativārapariyāpannaṁ santatipaccuppannaṁ. Tattha andhakāre nisīditvā ālokaṭṭhānaṁ gatassa na tāva ārammaṇaṁ pākaṭaṁ hoti, yāva pana taṁ pākaṭaṁ hoti , etthantare ekadvesantativārā veditabbā. Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ hoti, yāva pana taṁ pākaṭaṁ hoti, etthantare ekadvesantativārā veditabbā. Dūre ṭhatvā pana rajakānaṁ hatthavikāraṁ, ghaṇḍibherīākoṭanavikārañca disvāpi na tāva saddaṁ suṇāti, yāva pana taṁ suṇāti, etasmimpi antare ekadvesantativārā veditabbā. Evaṁ tāva majjhimabhāṇakā.",
  "anya-e0102n1:107": "Saṁyuttabhāṇakā pana rūpasantati arūpasantatīti dve santatiyo vatvā udakaṁ akkamitvā gatassa yāva tīre akkantaudakalekhā na vippasīdati, addhānato āgatassa yāva kāye usumabhāvo na vūpasammati, ātapā āgantvā gabbhaṁ paviṭṭhassa yāva andhakārabhāvo na vigacchati, antogabbhe kammaṭṭhānaṁ manasi karitvā divā vātapānaṁ vivaritvā olokentassa yāva akkhīnaṁ phandanabhāvo na vūpasammati, ayaṁ rūpasantati nāma. Dve tayo javanavārā arūpasantati nāmāti vatvā tadubhayampi santatipaccuppannaṁ nāmāti vadanti.",
  "anya-e0102n1:108": "Ekabhavaparicchinnaṁ pana addhāpaccuppannaṁ nāma. Yaṁ sandhāya bhaddekarattasutte ‘‘yo cāvuso, mano ye ca dhammā ubhayametaṁ paccuppannaṁ, tasmiṁ ce paccuppanne chandarāgappaṭibaddhaṁ hoti viññāṇaṁ, chandarāgappaṭibaddhattā viññāṇassa tadabhinandati, tadabhinandanto paccuppannesu dhammesu saṁhīratī’’ti (ma. ni. 3.284) vuttaṁ. Santatipaccuppannañcettha aṭṭhakathāsu āgataṁ. Addhāpaccuppannaṁ sutte.",
  "anya-e0102n1:109": "Tattha keci khaṇapaccuppannaṁ cittaṁ cetopariyañāṇassa ārammaṇaṁ hotīti vadanti. Kiṁ kāraṇā? Yasmā iddhimato ca parassa ca ekakkhaṇe cittaṁ uppajjatīti. Idañca nesaṁ opammaṁ, yathā ākāse khitte pupphamuṭṭhimhi avassaṁ ekaṁ pupphaṁ ekassa vaṇṭena vaṇṭaṁ paṭivijjhati, evaṁ parassa cittaṁ jānissāmīti rāsivasena mahājanassa citte āvajjite avassaṁ ekassa cittaṁ ekena cittena uppādakkhaṇe vā ṭhitikkhaṇe vā bhaṅgakkhaṇe vā paṭivijjhatīti. Taṁ pana vassasatampi vassasahassampi āvajjanto yena ca cittena āvajjati , yena ca jānāti. Tesaṁ dvinnaṁ sahaṭhānābhāvato āvajjanajavanānañca aniṭṭhaṭṭhāne nānārammaṇabhāvappattidosato ayuttanti aṭṭhakathāsu paṭikkhittaṁ.",
  "anya-e0102n1:110": "Santatipaccuppannaṁ pana addhāpaccuppannañca ārammaṇaṁ hotīti veditabbaṁ. Tattha yaṁ vattamānajavanavīthito atītānāgatavasena dvittijavanavīthiparimāṇe kāle parassa cittaṁ, taṁ sabbampi santatipaccuppannaṁ nāma. ‘‘Addhāpaccuppannaṁ pana javanavārena dīpetabba’’nti saṁyuttaṭṭhakathāyaṁ vuttaṁ. Taṁ suṭṭhu vuttaṁ.",
  "anya-e0102n1:111": "Tatrāyaṁ dīpanā, iddhimā parassa cittaṁ jānitukāmo āvajjati, āvajjanaṁ khaṇapaccuppannaṁ ārammaṇaṁ katvā teneva saha nirujjhati. Tato cattāri pañca vā javanāni. Yesaṁ pacchimaṁ iddhicittaṁ, sesāni kāmāvacarāni, tesaṁ sabbesampi tadeva niruddhaṁ cittamārammaṇaṁ hoti, na ca tāni nānārammaṇāni honti, addhāvasena paccuppannārammaṇattā. Ekārammaṇattepi ca iddhicittameva parassa cittaṁ jānāti, na itarāni. Yathā cakkhudvāre cakkhuviññāṇameva rūpaṁ passati, na itarānīti. Iti idaṁ santatipaccuppannassa ceva addhāpaccuppannassa ca vasena paccuppannārammaṇaṁ hoti. Yasmā vā santatipaccuppannampi addhāpaccuppanneyeva patati, tasmā addhāpaccuppannavasenevetaṁ paccuppannārammaṇanti veditabbaṁ. Parassa cittārammaṇattāyeva pana bahiddhārammaṇaṁ hotīti evaṁ cetopariyañāṇassa aṭṭhasu ārammaṇesu pavatti veditabbā.",
  "anya-e0102n1:112": "417.Pubbenivāsañāṇaṁ parittamahaggataappamāṇamaggaatītaajjhattabahiddhānavattabbārammaṇavasena aṭṭhasu ārammaṇesu pavattati. Kathaṁ? Tañhi kāmāvacarakkhandhānussaraṇakāle parittārammaṇaṁ hoti. Rūpāvacarārūpāvacarakkhandhānussaraṇakāle mahaggatārammaṇaṁ. Atīte attanā parehi vā bhāvitamaggaṁ sacchikataphalañca anussaraṇakāle appamāṇārammaṇaṁ. Bhāvitamaggameva anussaraṇakāle maggārammaṇaṁ. Niyamato panetaṁ atītārammaṇameva.",
  "anya-e0102n1:113": "Tattha kiñcāpi cetopariyañāṇayathākammupagañāṇānipi atītārammaṇāni honti, atha kho tesaṁ cetopariyañāṇassa sattadivasabbhantarātītaṁ cittameva ārammaṇaṁ. Tañhi aññaṁ khandhaṁ vā khandhapaṭibaddhaṁ vā na jānāti. Maggasampayuttacittārammaṇattā pana pariyāyato maggārammaṇanti vuttaṁ. Yathākammupagañāṇassa ca atītaṁ cetanāmattameva ārammaṇaṁ. Pubbenivāsañāṇassa pana atītā khandhā khandhapaṭibaddhañca kiñci anārammaṇaṁ nāma natthi . Tañhi atītakkhandhakhandhapaṭibaddhesu dhammesu sabbaññutaññāṇagatikaṁ hotīti ayaṁ viseso veditabbo. Ayamettha aṭṭhakathānayo. Yasmā pana ‘‘kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammupagañāṇassa anāgataṁsañāṇassa ārammaṇapaccayena paccayo’’ti (paṭṭhā. 1.1.404) paṭṭhāne vuttaṁ. Tasmā cattāropi khandhā cetopariyañāṇayathākammupagañāṇānaṁ ārammaṇā honti. Tatrāpi yathākammupagañāṇassa kusalākusalā evāti.",
  "anya-e0102n1:114": "Attano khandhānussaraṇakāle panetaṁ ajjhattārammaṇaṁ. Parassa khandhānussaraṇakāle bahiddhārammaṇaṁ. ‘‘Atīte vipassī bhagavā ahosi. Tassa mātā bandhumatī, pitā bandhumā’’tiādinā (dī. ni. 2.12) nayena nāmagottapathavīnimittādianussaraṇakāle navattabbārammaṇaṁ hoti. Nāmagottanti cettha khandhūpanibandho sammutisiddho byañjanattho daṭṭhabbo, na byañjanaṁ. Byañjanañhi saddāyatanasaṅgahitattā parittaṁ hoti. Yathāha ‘‘niruttipaṭisambhidā parittārammaṇā’’ti (vibha. 749). Ayamettha amhākaṁ khanti. Evaṁ pubbenivāsañāṇassa aṭṭhasu ārammaṇesu pavatti veditabbā.",
  "anya-e0102n1:115": "418.Dibbacakkhuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati. Kathaṁ? Tañhi yasmā rūpaṁ ārammaṇaṁ karoti, rūpañca parittaṁ, tasmā parittārammaṇaṁ hoti. Vijjamāneyeva ca rūpe pavattattā paccuppannārammaṇaṁ. Attano kucchigatādirūpadassanakāle ajjhattārammaṇaṁ. Parassa rūpadassanakāle bahiddhārammaṇanti evaṁ dibbacakkhuñāṇassa catūsu ārammaṇesu pavatti veditabbā.",
  "anya-e0102n1:116": "419.Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena aṭṭhasu ārammaṇesu pavattati. Kathaṁ? Tañhi ‘‘ayaṁ anāgate kāmāvacare nibbattissatī’’ti jānanakāle parittārammaṇaṁ hoti. ‘‘Rūpāvacare arūpāvacare vā nibbattissatī’’ti jānanakāle mahaggatārammaṇaṁ. ‘‘Maggaṁ bhāvessati, phalaṁ sacchikarissatī’’ti jānanakāle appamāṇārammaṇaṁ. ‘‘Maggaṁ bhāvessati’’cceva jānanakāle maggārammaṇaṁ. Niyamato pana taṁ anāgatārammaṇameva.",
  "anya-e0102n1:117": "Tattha kiñcāpi cetopariyañāṇampi anāgatārammaṇaṁ hoti, atha kho tassa sattadivasabbhantarānāgataṁ cittameva ārammaṇaṁ. Tañhi aññaṁ khandhaṁ vā khandhapaṭibaddhaṁ vā na jānāti. Anāgataṁsañāṇassa pubbenivāsañāṇe vuttanayena anāgate anārammaṇaṁ nāma natthi. ‘‘Ahaṁ amutra nibbattissāmī’’ti jānanakāle ajjhattārammaṇaṁ. ‘‘Asuko amutra nibbattissatī’’ti jānanakāle bahiddhārammaṇaṁ. ‘‘Anāgate metteyyo bhagavā uppajjissati (dī. ni. 3.107). Subrahmā nāmassa brāhmaṇo pitā bhavissati. Brahmavatī nāma brāhmaṇī mātā’’tiādinā pana nayena nāmagottajānanakāle pubbenivāsañāṇe vuttanayeneva na vattabbārammaṇaṁ hotīti evaṁ anāgataṁsañāṇassa aṭṭhasu ārammaṇesu pavatti veditabbā.",
  "anya-e0102n1:118": "420.Yathākammupagañāṇaṁ parittamahaggataatītaajjhattabahiddhārammaṇavasena pañcasu ārammaṇesu pavattati. Kathaṁ? Tañhi kāmāvacarakammajānanakāle parittārammaṇaṁ hoti. Rūpāvacarārūpāvacarakammajānanakāle mahaggatārammaṇaṁ. Atītameva jānātīti atītārammaṇaṁ. Attano kammaṁ jānanakāle ajjhattārammaṇaṁ. Parassa kammaṁ jānanakāle bahiddhārammaṇaṁ hoti. Evaṁ yathākammupagañāṇassa pañcasu ārammaṇesu pavatti veditabbā. Yañcettha ajjhattārammaṇañceva bahiddhārammaṇañcāti vuttaṁ, taṁ kālena ajjhattaṁ kālena bahiddhā jānanakāle ajjhattabahiddhārammaṇampi hotiyevāti.",
  "anya-e0102n1:119": "Iti sādhujanapāmojjatthāya kate visuddhimagge",
  "anya-e0102n1:120": "Abhiññāniddeso nāma",
  "anya-e0102n1:121": "Terasamo paricchedo."
}