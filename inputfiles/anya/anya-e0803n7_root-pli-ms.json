{
  "anya-e0803n7:0": "7. Niggahītantapulliṅganāmikapadamālā",
  "anya-e0803n7:1": "Atha pubbācariyamataṁ purecaraṁ katvā niggahītantapulliṅgānaṁ bhavanta karontaiccādikassa pakatirūpassa nāmikapadamālaṁ vakkhāma –",
  "anya-e0803n7:2": "Gacchaṁ mahaṁ caraṁ tiṭṭhaṁ, dadaṁ bhuñjaṁ suṇaṁ pacaṁ;",
  "anya-e0803n7:3": "Jayaṁ jaraṁ cavaṁ mīyaṁ, saraṁ kubbaṁ japaṁ vajaṁ.",
  "anya-e0803n7:4": "Gacchaṁ, gacchanto, gacchantā. Gacchantaṁ, gacchante. Gacchatā, gacchantehi, gacchanteti. Gacchato, gacchantassa, gacchantānaṁ, gacchataṁ. Gacchatā, gacchantehi, gacchantebhi. Gacchato, gacchantassa, gacchantānaṁ, gacchataṁ. Gacchati, gacchantesu. Bho gacchaṁ, bho gacchā, bhavanto gacchanto.",
  "anya-e0803n7:5": "Gacchādīni aññāni ca taṁsadisānaṁ evaṁ ñeyyānīti yamakamahātheramataṁ. Kiñcāpettha tatiyekavacanaṭṭhānādīsu ‘‘gacchantena, gacchantā, gacchantasmā, gacchantamhā, gacchantasmiṁ, gacchantamhī’’ti imāni padāni nāgatāni, tathāpi tattha tattha payogadassanato gahetabbāni.",
  "anya-e0803n7:6": "Tatra yamakamahātherena ālapanavacanaṭṭhāneyeva ‘‘gacchanto, mahanto, caranto’’tiādīnaṁ bahuvacanattaṁ kathitaṁ, paccattavacanaṭṭhāne ekavacanattaṁ. Kehici pana paccattavacanaṭṭhāne ekavacanabahuvacanattaṁ, ālapanavacanaṭṭhāne bahuvacanattaṁyeva kathitaṁ. ‘‘Gacchaṁ, mahaṁ, cara’’ntiādīnaṁ pana ālapanaṭṭhāne ekavacanattaṁ. Mayaṁ pana buddhavacane anekāsu cāṭṭhakathāsu ‘‘gacchanto, mahanto’’tiādīnaṁ bahuvacanappayogānaṁ ‘‘gacchaṁ, mahaṁ’’iccādīnañca sānusārālapanekavacanappayogānaṁ adassanato ‘‘gacchanto bhāradvājo. Sa gacchaṁ na nivattati. Mahanto lokasannivāso’’tiādīnaṁ pana paccattekavacanappayogānaññeva dassanato tādisāni rūpāni anijjhānakkhamāni viya maññāma. Niruttipiṭake paccattālapanaṭṭhāne ‘‘mahanto, bhavanto, caranto’’tiādīnaṁ bahuvacanattameva kathitaṁ, na ekavacanattaṁ. Tathā hi tattha ‘‘mahaṁ bhavaṁ caraṁ tiṭṭha’’nti gāthaṁ vatvā ‘‘mahaṁ tiṭṭhati, mahanto tiṭṭhantī’’ti ca, ‘‘bho mahā, bhavanto mahanto’’ti ca, ‘‘bhavaṁ tiṭṭhati, bhavanto tiṭṭhantī’’ti ca ādi vuttaṁ.",
  "anya-e0803n7:7": "Ettha pana ‘‘bhavaṁ, bhavanto’’ti padāni yattha ‘‘honto hontā’’ti kriyatthaṁ na vadanti, tattha ‘‘bhavaṁ kaccāno. Mā bhavanto evaṁ avacutthā’’tiādīsu viya aññasmiṁ atthe patanato ekavacanabahuvacanāni bhavanti, tasmā ‘‘santo sappurisā loke’’ti ettha ‘‘santo’’ti padassa viya ‘‘arahanto sammāsambuddhā’’ti ettha ‘‘arahanto’’ti padassa viya ca ‘‘bhavanto’’ti padassa bahuvacanattaṁ nijjhānakkhamaṁ. ‘‘Mahanto, caranto, tiṭṭhanto’’tiādīnaṁ pana bahuvacanattaṁ na nijjhānakkhamaṁ viya amhe paṭibhāti. Na hi katthacipi ‘‘santo, arahanto, bhavanto’’ti padavajjitānaṁ ‘‘gacchanto, mahanto, caranto’’tiādīnaṁ anekapadasatānaṁ bahuvacanantatāpayoge passāma. Tathā hi –",
  "anya-e0803n7:8": "Bavhatte katthaci ṭhāne, ‘‘jāna’’miccādayo yathā;",
  "anya-e0803n7:9": "Dissanti nevaṁ bavhatte, ‘‘gacchanto’’ itiādayo.",
  "anya-e0803n7:10": "Bavhatte katthaci ṭhāne, ‘‘santo’’ iccādayopi ca;",
  "anya-e0803n7:11": "Dissanti nevaṁ bavhatte, ‘‘gacchanto’’ itiādayo.",
  "anya-e0803n7:12": "‘‘Arahanto’’ti bavhatte, ekanteneva dissati;",
  "anya-e0803n7:13": "Nevaṁ dissanti bavhatte, ‘‘gacchanto’’ itiādayo.",
  "anya-e0803n7:14": "Anekasatapāṭhesu, ‘‘viharanto’’tiādīsu;",
  "anya-e0803n7:15": "Ekassapi bahukatte, pavatti na tu dissati.",
  "anya-e0803n7:16": "Bahuvacananayena, ‘‘gacchanto’’ti padassa hi;",
  "anya-e0803n7:17": "Gahaṇe sati bahavo, dosā dissanti saccato.",
  "anya-e0803n7:18": "Yathekamhi ghare daḍḍhe, daḍḍhā sāmīpikā gharā;",
  "anya-e0803n7:19": "Tathā bavhattavācitte, ‘‘gacchanto’’ti padassa tu.",
  "anya-e0803n7:20": "‘‘Viharanto’’tiādīnaṁ, bavhattavācitā siyā;",
  "anya-e0803n7:21": "Rūpanayo aniṭṭho ca, gahetabbo anekadhā.",
  "anya-e0803n7:22": "Evaṁ santepi yasmā ‘‘niruttipiṭakaṁ nāma pabhinnapaṭisambhidena mahākhīṇāsavena mahākaccāyanena kata’’nti loke pasiddhaṁ, tasmā idaṁ ṭhānaṁ punappunaṁ upaparikkhitabbaṁ. Kiñcāpettha there gāravena evaṁ vuttaṁ, tathāpi pāḷinayaṁ garuṁ katvā diṭṭhenekavacananayena adiṭṭho bahuvacananayo chaḍḍetabbo. Evaṁ sati niggahītantesu nayo sobhano bhavati. Ayaṁ pana amhākaṁ ruci –",
  "anya-e0803n7:23": "‘‘Bhavaṁ karaṁ arahaṁ saṁ, mahaṁ’’ iti padāni tu;",
  "anya-e0803n7:24": "Visadisāni sambhonti, aññamaññanti lakkhaye.",
  "anya-e0803n7:25": "‘‘Gacchaṁ caraṁ dadaṁ tiṭṭhaṁ, cintayaṁ bhāvayaṁ vadaṁ;",
  "anya-e0803n7:26": "Jānaṁ passa’’ntiādīni, sadisāni bhavanti hi.",
  "anya-e0803n7:27": "Tatra ‘‘jāna’’ntiādīni, katthaci parivattare;",
  "anya-e0803n7:28": "Vibhattiliṅgavacana-vasenāti vibhāvaye.",
  "anya-e0803n7:29": "Tatra tāva bhavantasaddassa nāmikapadamālā vuccati – bhavaṁsaddo hi ‘‘vaḍḍhanto, honto’’ti atthepi vadati. Tesaṁ vasena ayaṁ nāmikapadamālā.",
  "anya-e0803n7:30": "Bhavaṁ, bhavanto, bhavantā. Bhavantaṁ, bhavante. Bhavantena, bhavantehi, bhavantebhi. Bhavantassa, bhavantānaṁ. Bhavantā, bhavantasmā, bhavantamhā, bhavantehi, bhavantebhi. Bhavantassa, bhavantānaṁ. Bhavante, bhavantasmiṁ, bhavantamhi, bhavantesu. He bhavanta, he bhavantā.",
  "anya-e0803n7:31": "Tattha ‘‘bhavaṁ, bhavanto’’tiādīnaṁ ‘‘vaḍḍhantohonto’’tiādinā attho daṭṭhabbo. Tathā hi ‘‘suvijāno bhavaṁ hoti. Dhammakāmo bhavaṁ hoti. Rājā bhavanto nānāsampattīhi modati. Kuḷīradaho gaṅgāya ekābaddho, gaṅgāya pūraṇakāle gaṅgodakena pūrati, udake mandī bhavante dahato udakaṁ gaṅgāya otaratī’’ti payogā bhavanti, tasmā ayaṁ nāmikapadamālā sārato paccetabbā. Ettha bhavaṁsaddamattaṁ vajjetvā gacchamānacaramānasaddādīsu viya bhavantasadde ‘‘bhavanto, bhavantā’’ti purisanayopi labbhati, napuṁsakaliṅge vattabbe ‘‘bhavantaṁ, bhavantānī’’ti cittanayopi labbhati. Evaṁ vaḍḍhanabhavanatthavācakassa bhavantasaddassa nāmikapadamālā veditabbā.",
  "anya-e0803n7:32": "Ayañca viseso ‘‘bhavanto’’ti padaṁ vaḍḍhanabhavanatthato aññatthe vattamānaṁ bahuvacanameva hoti, yathā ‘‘bhavanto āgacchantī’’ti. Vaḍḍhanabhavanatthesu vattamānaṁ ekavacanameva. Atrime payogā ‘‘anupubbena bhavanto viññutaṁ pāpuṇāti. Samaṇena nāma īdisesu kammesu abyāvaṭena bhavitabbaṁ, evaṁ bhavanto hi samaṇo susamaṇo assā’’ti. ‘‘Bhavaṁ’’ iti padaṁ pana ubhayatthāpi ekavacanameva, tasmā idāni ‘‘bhavaṁ ānando. Bhavanto āgacchanti, appasaddā bhavanto hontu, mā bhonto saddamakatthā’’ti evamādipayogadassanavasena vohāravisese pavattaṁ aññaṁ atthaṁ paṭicca aparāpi nāmikapadamālā vuccate –",
  "anya-e0803n7:33": "Bhavaṁ, bhavanto, bhonto. Bhavantaṁ, bhavante. Bhavatā, bhotā, bhavantena, bhavantehi, bhavantebhi. Bhavato, bhoto, bhavantassa, bhavantānaṁ, bhavataṁ. Bhavatā, bhotā, bhavantehi, bhavantebhi. Bhavato, bhoto, bhavantassa, bhavantānaṁ, bhavataṁ. Bhavati, bhavante, bhavantasmiṁ, bhavantamhi, bhavantesu. Bho, bhavanto, bhonto iti.",
  "anya-e0803n7:34": "Ettha pana ‘‘bho’’iccādīni tīṇi padāni yasmā vohāravisesapavattāni ālapanapadāni honti, tasmā ‘‘āvuso, bhante’’ti padāni viya bhosaddādiupapadavantāni na bhavanti, ‘‘bho purisa, bhavanto brāhmaṇā, bhonto samaṇā, bho rāja’’iccādīsu hi purisasaddādayoyeva bhosaddādi upapadavanto bhavanti. Idha ca ‘‘bhavaṁ ānando’’ti ettha bhavaṁsaddena samānatthāni ‘‘bho, bhavanto, bhonto’’ti padāni vuttāni, na pana ‘‘dhammakāmo bhavaṁ hotī’’ti ettha bhavaṁsaddena samānatthāni. Paṭhamasmiñhi naye vaḍḍhanatthavasena ‘‘bho bhavanta, bhavanto bhavantā, bhonto bhavantā’’ti bhosaddādayo ālapanapadānaṁ upapadāni bhavanti, na dutiyasmiṁ naye. Āmeḍitavasena pana ‘‘bho bho, bhavanto bhavanto, bhonto bhonto’’ti padāni bhavanti yathā ‘‘bhante bhante’’ti.",
  "anya-e0803n7:35": "Atridaṁ bhūdhātuvasena saṅkhepato pāḷinidassanaṁ – kasmā bhavaṁ vijjanamaraññanissito. Kathaṁ panāhaṁ bho taṁ bhavantaṁ gotamaṁ jānissāmi. Evaṁ bhoti kho ambaṭṭho māṇavo brāhmaṇassa pokkharasātissa paṭissutvā. Mā bhavanto evaṁ avacuttha. Imaṁ bhonto nisāmetha. Evaṁ bho purisa jānāhi, pāpadhammā asaññatā iccevamādi. Ettha ‘‘bhavaṁ’’iccādīni bhūdhātumayāni nāmapadānīti veditabbāni.",
  "anya-e0803n7:36": "Apica tesu ‘‘bho, bhavanto, bhonto’’ti imāni nipātapadānipi hontīti vavatthapetabbaṁ. ‘‘Bho purisā’’tiādīsu tesaṁ nipātānipātabhāve vivādo na karaṇīyo. Kaccāyanasmiñhi ‘‘bho ge tū’’ti vuttaṁ. Aññattha pana ‘‘āmantanatthe nipāto’’tiādi vuttaṁ. Tathā hi niruttimañjūsāyaṁ vuttaṁ ‘‘bhotidaṁ āmantanatthe nipāto. So na kevalaṁ ekavacanameva hoti, atha kho bahuvacanampi hotīti ‘bho purisā’ti bahuvacanappayogopi gahito. ‘Bhavanto’ti padaṁ pana bahuvacanameva hotīti ‘purisā’ti puna vutta’’nti. Pāḷiyañhi aṭṭhakathāsu ca nipātabhūto bhosaddo ekavacanabahuvacanavasena dvidhā dissati, itare pana bahuvacanavaseneva dissanti. Tesaṁ tu nipātapadatte rūpanipphādanakiccaṁ natthi. Tesu bhosaddassa nipātapadattā āhaccabhāsite nijjīvālapane itthiliṅgavisayo ‘‘ummujja bho puthusile, pariplava bho puthusile’’ti payogopi dissati. Atrimā bhosaddassa pavattiparidīpanī gāthāyo –",
  "anya-e0803n7:37": "‘‘Ito bho sugatiṁ gaccha, manussānaṁ sahabyataṁ’’;",
  "anya-e0803n7:38": "Evamādīsu bhosaddo, ekavacanako mato.",
  "anya-e0803n7:39": "‘‘Passatha bho imaṁ kula-putta’’miccevamādisu;",
  "anya-e0803n7:40": "Bahuvacanako eso, bhosaddoti vibhāvaye.",
  "anya-e0803n7:41": "Puggalālapane ceva, dhammassālapanepi ca;",
  "anya-e0803n7:42": "Nijjīvālapane cāti, bhosaddo tīsu dissati.",
  "anya-e0803n7:43": "Tatra dhammālapanamhi, ekavacova labbhati;",
  "anya-e0803n7:44": "Itaresu siyā deka-vaco bahuvacopi ca.",
  "anya-e0803n7:45": "Nicchitabbaṁ guṇīpadaṁ, dhammassālapane dhuvaṁ;",
  "anya-e0803n7:46": "‘‘Acchariyaṁ vata bho’’ti, idamettha nidassanaṁ.",
  "anya-e0803n7:47": "Icchitabbaṁ guṇīpadaṁ, puggalālapane pana;",
  "anya-e0803n7:48": "‘‘Evaṁ bho purisa jānāhi’’, idamettha nidassanaṁ.",
  "anya-e0803n7:49": "Guṇīpadaṁ asantampi, puggalālapanamhi tu;",
  "anya-e0803n7:50": "Ajjhāharitvā pāvade, atthaṁ ‘‘bho ehi’’ādisu.",
  "anya-e0803n7:51": "Ghaṭādīnaṁ ālapanaṁ, nijjīvālapanaṁ bhave;",
  "anya-e0803n7:52": "Jīvaṁva lokiyā loke, ālapanti kadāci tu.",
  "anya-e0803n7:53": "Nijjīvālapanaṁ appaṁ, atthaviññāpane siyā;",
  "anya-e0803n7:54": "‘‘Ummujja bho puthusile’’, iti pāḷi nidassanaṁ.",
  "anya-e0803n7:55": "Ettha liṅgavipallāsaṁ, keci icchanti paṇḍitā;",
  "anya-e0803n7:56": "Tesaṁ matena bhotīti, liṅgaṁ vipariṇāmaye.",
  "anya-e0803n7:57": "Atha vā pana bhosaddo, nipāto sopadaṁ viya;",
  "anya-e0803n7:58": "Tasmā virodhatā nāssa, tiliṅge vacanadvaye.",
  "anya-e0803n7:59": "Evaṁ santepi bhosaddo, dviliṅgeyeva pāyato;",
  "anya-e0803n7:60": "Yasmā diṭṭho tato viññū, dviliṅgeyeva taṁ vade.",
  "anya-e0803n7:61": "Itthiliṅgamhi sampatte, ‘‘bho’’ti iti payojaye;",
  "anya-e0803n7:62": "Evaṁvidhaṁ payogañhi, suppayogaṁ budhābravuṁ.",
  "anya-e0803n7:63": "Yajjevaṁ duppayogaṁva, siyā tumhehi dassitaṁ;",
  "anya-e0803n7:64": "‘‘Ummujja bho puthusile’’, iccāhaccapadanti ce.",
  "anya-e0803n7:65": "Duppayogaṁ na taṁ yasmā, vohārakusalena ve;",
  "anya-e0803n7:66": "Jinena bhāsite dhamme, duppayogā na vijjare.",
  "anya-e0803n7:67": "Itthiliṅgassa visaye, bhotisaddappayojanaṁ;",
  "anya-e0803n7:68": "Kavīnaṁ pemanīyanti, mayā evamudīritaṁ.",
  "anya-e0803n7:69": "Evaṁ bhavantasaddassa nāmikapadamālā pāḷinayānurūpaṁ dvidhā vibhattā vaḍḍhanabhavanatthatadaññatthavasena.",
  "anya-e0803n7:70": "Karontasaddassa pana –",
  "anya-e0803n7:71": "Karaṁ, karonto, karontā. Karontaṁ, karonte. Karotā, karontena, karontehi, karontebhi. Karoto, karontassa, karontānaṁ, karotaṁ. Karotā, karontā, karontasmā, karontamhā, karontehi, karontebhi. Karoto, karontassa, karontānaṁ, karotaṁ. Karonte, karontasmiṁ, karontamhi, karontesu. Bho karonta, bhavanto karontāti rūpāni bhavanti.",
  "anya-e0803n7:72": "‘‘Karoto na kariyati pāpa’’nti idamettha karotosaddassa atthitānidassanaṁ. Itthiliṅge vattabbe ‘‘karontī, karontiyo’’tiādinā yojetabbāni, napuṁsakaliṅge vattabbe ‘‘karontaṁ, karontānī’’tiādinā yojetabbāni.",
  "anya-e0803n7:73": "Arahantasaddassa –",
  "anya-e0803n7:74": "Arahaṁ, arahanto. Arahantaṁ, arahante. Arahatā, arahantena, arahantehi, arahantebhi. Arahato, arahantassa, arahantānaṁ, arahataṁ. Arahatā, arahantā, arahantasmā, arahantamhā, arahantehi, arahantebhi. Arahato, arahantassa, arahantānaṁ, arahataṁ. Arahante, arahantasmiṁ , arahantamhi, arahantesu. Bho arahanta, bhavanto arahanto iti rūpāni bhavanti.",
  "anya-e0803n7:75": "Ayaṁ guṇavācakassa arahantasaddassa nāmikapadamālā. ‘‘Arahā, arahanto, arahantā’’iti ca. Etañhi rūpaṁ samantapāsādikāyaṁ manussaviggahaṭṭhāne dissati. Uttarimanussadhammapāḷiyaṁ pana ‘‘mayañcamhā anarahanto’’ti padaṁ dissati. Arahantaṁ, arahante. Arahatā, sesaṁ vitthāretabbaṁ. Ayaṁ paṇṇattivācakassa arahantasaddassa nāmikapadamālā.",
  "anya-e0803n7:76": "Tathā hi ‘‘arahaṁ sammāsambuddho. Arahaṁ sugato loke. Arahanto sammāsambuddhā’’tiādīsu arahaṁsaddādayo guṇavācakā. ‘‘Arahā ahosi. Ahañhi arahā loke. Eko arahā, ekasaṭṭhi arahanto loke ahesuṁ.",
  "anya-e0803n7:77": "Gāme vā yadi vāraññe, ninne vā yadi vā thale;",
  "anya-e0803n7:78": "Yattha arahanto viharanti, taṁ bhūmirāmaṇeyyakaṁ.",
  "anya-e0803n7:79": "Mayañcamhā anarahanto’’tiādīsu arahāsaddādayo paṇṇattivācakāti daṭṭhabbā. Idha itthinapuṁsakaliṅgavasena visuṁ vattabbanayo appasiddho. Yadi evaṁ āsavakkhayaṁ pattā itthī kathaṁ vattabbā, āsavakkhayaṁ pattaṁ cittaṁ kathaṁ vattabbanti? Itthī tāva ‘‘yaṁ itthī arahaṁ assa sammāsambuddho’’ti vacanato ‘‘araha’’nti vattabbā guṇavasena, paṇṇattivasena pana ‘‘itthī arahā ahosī’’ti vattabbā. Cittaṁ pana guṇavaseneva ‘‘arahaṁ citta’’nti vattabbanti.",
  "anya-e0803n7:80": "Santasaddassa –",
  "anya-e0803n7:81": "Saṁ, santo, santo, santā. Saṁ, santaṁ, sante. Satā, santena, santehi, santebhi, sabbhi. Sato, santassa, santānaṁ, sataṁ, satānaṁ. Satā, santā, santasmā, santamhā, santehi, santebhi, sabbhi. Sato, santassa, santānaṁ, sataṁ, satānaṁ. Sati, sante, santasmiṁ, santamhi, santesu. Bho santa, bhavanto santoti rūpāni bhavanti.",
  "anya-e0803n7:82": "Ettha pana ‘‘addhā hi tāta satanesa dhammo’’ti jayaddisajātakapāḷidassanato ‘‘satāna’’nti vuttaṁ. Tattha hi satanesāti satānaṁ esāti chedo, rassattaniggahītasaralopavasena ca rūpaniṭṭhānaṁ veditabbaṁ. Tathā hi tadaṭṭhakathāyaṁ ‘‘addhā ekaṁsena esa tāta satānaṁ paṇḍitānaṁ dhammo sabhāvo’’ti attho vutto. Ayaṁ ye loke ‘‘sappurisā’’ti ca ‘‘ariyā’’ti ca ‘‘paṇḍitā’’ti ca vuccanti, tesaṁ vācakassa santasaddassa nāmikapadamālā. Tappaṭisedhassa pana asaṁ, asanto, katthaci asantā iccapi. Tathā hi ‘‘asantā kira maṁ jammā, tāta tātāti bhāsare’’ti pāḷi dissati. ‘‘Asaṁ, asantaṁ, asante. Asatā’’tiādinā yojetabbā. Imasmiṁ atthe ‘‘santo, asanto’’timāni bahuvacanakāniyeva bhavanti, na katthacipi ekavacanakāni. Kasmā? Paṇṇattivācakattā. Aññatra pana ‘‘santo, danto’’tiādīsu ekavacanāniyeva ṭhapetvā vijjamānatthavācakasantosaddaṁ, kasmā? Apaṇṇattivācakattāti daṭṭhabbaṁ.",
  "anya-e0803n7:83": "Idāni paṇṇattivācakānaṁ tesaṁ kānici payogāni kathayāma –",
  "anya-e0803n7:84": "Sameti asatā asaṁ. Yaṁ yañhi rāja bhajati, santaṁ vā yadi vā asaṁ. Na sā sabhā yattha na santi santo. Asanto nirayaṁ yanti, santo saggaparāyaṇā. Asante nopaseveyya, sante seveyya paṇḍito. Sabbhireva samāsetha. Sataṁ dhammo iccevamādīni bhavanti.",
  "anya-e0803n7:85": "Yo panamhehi padamālāyaṁ ‘‘sabbhī’’ti ayaṁ saddo tatiyāpañcamībahuvacanavasena yojito, so ca kho santaiti akārantapakativasena, aññattha pana ‘‘sabbhī’’ti ikārantapakativasena yojetabbo. Tathā hi sabbhīti sappuriso nibbānañca, sundarādhivacanaṁ vā etaṁ sabbhīti. Sabbo cāyamattho sāṭṭhakathāya ‘‘bahumpetaṁ asabbhi jātavedā’’ti imāya pāḷiyā ‘‘santo have sabbhi pavedayantī’’ti imāya ca dīpetabbo.",
  "anya-e0803n7:86": "Ālapane ca paccatte, tatiyāpañcamīsu ca;",
  "anya-e0803n7:87": "Samāsamhi ca yojeyya, sabbhisaddaṁ sumedhaso.",
  "anya-e0803n7:88": "Atrāyaṁ yojanā – bho sabbhi tiṭṭha, sabbhi tiṭṭhati, sabbhi saha gacchati, sabbhi apehi, asabbhirūpo puriso. Yasmā panāyaṁ sāsanānukūlā, tasmā imissā tadanukūlattaṁ dassetuṁ idha sāsanato payoge dassessāma atakkāvacare vicitte sugatapāḷinaye sotūnaṁ visāradamatipaṭilābhatthaṁ. Taṁ yathā? Bahumpetaṁ asabbhi jātaveda, yaṁ taṁ vāladhinā’bhipūjayāma. Sabbhi kubbetha santhavaṁ. Yaṁ sālavanasmiṁ senako, pāpakammamakari asabbhirūpaṁ. Ābādhoyaṁ asabbhirūpo. Asammodako thaddho asabbhirūpo’’ti . Tattha ālapanavacane diṭṭheyeva paccattavacanaṁ pāḷiyaṁ sarūpato anāgatampi diṭṭhameva hoti. Tathā karaṇavacane diṭṭheyeva nissakkavacanampi diṭṭhameva hoti. Samāse saddarūpe diṭṭheyeva byāse saddarūpaṁ yathāsambhavaṁ diṭṭhameva hoti ṭhapetvā ‘‘hetusatthāradassana’’ntiādīni. Tattha ca nibbānavācako ce, sabbhisaddo itthiliṅgo santivisuddhi nibbutisaddā viya, so ca yamakamahātheramate rattinayena yojetabbo. Sabbesamikārantitthiliṅgānaṁ sādhāraṇo hi so nayo. Sundaratthavācako ce, aggi ratti aṭṭhinayehi yojetabbo vāccaliṅgattā. ‘‘Sabbhidhammabhūtaṁ nibbāna’’nti ettha hi sundaradhammabhūtaṁ nibbānanti attho. Evaṁ pāḷinayavasena ālapanādīsu pañcasu ṭhānesu sabbhisaddassa pavattiṁ ñatvā puna aṭṭhakathānayavasenapi tappavatti veditabbā. Kathaṁ? Yasmā sagāthāvaggassa aṭṭhakathāyaṁ ‘‘santo ‘sabbhīhi saddhiṁ sataṁ dhammo na jaraṁ upetī’ti pavedayantī’’ti imasmiṁ padese ‘‘sabbhīhī’’ti hivacanavasena saddaracanāviseso aṭṭhakathācariyehi dassito, tasmā sabbhisaddo sabbesupi vibhattivacanesu yojetabbo. Atridaṁ vadāma –",
  "anya-e0803n7:89": "Garū ‘‘sabbhīhi saddhi’’nti, atthaṁ bhāsiṁsu pāḷiyā;",
  "anya-e0803n7:90": "Yato tato sabbhisaddaṁ, dhīro sabbattha yojaye.",
  "anya-e0803n7:91": "‘‘Asabbhirūpo’’itipi, samāsavisaye sutaṁ;",
  "anya-e0803n7:92": "Yasmā tasmā sabbhisaddaṁ, viññū sabbadhi yojaye.",
  "anya-e0803n7:93": "‘‘Ovadeyyānusāseyya , asabbhā ca nivāraye’’ti ettha pana ‘‘asabbhā’’tipadaṁ vicitravuttīsu taddhitapaccayesu ṇyapaccayavasena nipphattimupāgatanti veditabbaṁ. Kathaṁ? Yebhuyyena asabbhīsu bhavaṁ asabbhaṁ. Kiṁ taṁ? Akusalaṁ, tato asabbhā akusaladhammā nivāraye ca, kusaladhamme patiṭṭhapeyyāti attho. ‘‘Amhe asabbhāhi vācāhi vikkosamānā tibbāhi sattīhi hanissantī’’ti ettha tu asabbhīnaṁ etāti asabbhā, na vā sabbhīnaṁ etātipi asabbhāti nibbacanaṁ, ṇyapaccayavasena ca padasiddhi veditabbā. Yā ca panettha amhehi santasaddassa ‘‘saṁ, santo. Saṁ, santaṁ, sante’’tiādinā padamālā dassitā, tattha ‘‘sameti asatā asa’’nti pāḷiyaṁ ‘‘asa’’nti pade diṭṭheyeva ‘‘sa’’nti padaṁ pāḷiyaṁ anāgatampi diṭṭhameva hoti yugaḷabhāvena vijjamānatārahattā. Evaṁ diṭṭhena adiṭṭhassa gahaṇaṁ veditabbaṁ. Atha vā ‘‘asa’’nti ettha na saṁ asanti samāsaviggahavasenādhigantabbattā ‘‘sa’’miti padaṁ diṭṭhameva hoti. Evamaññatrāpi nayo. Tatra santi sappuriso. Asanti asappuriso. Itthiliṅgevattabbe ‘‘asatī, asā’’ti rūpāni bhavanti. ‘‘Asatī, asatī, asatiyo, asā. Asatiṁ, asatī, asatiyo. Asāya, asatiyā, asatīhi, asatībhi. Asatiyā, asatīna’’nti vakkhamāna itthinayena nāmikapadamālā yojetabbā.",
  "anya-e0803n7:94": "Ettha pana ‘‘asā lokitthiyo nāma, velā tāsaṁ na vijjati. Mā ca vasaṁ asatīnaṁ nigacche’’tiādīni dassetabbāni. Asāti cettha asatīti ca samānatthā, asantajātikāti hi tesaṁ attho. Yasmā pana jātakaṭṭhakathāyaṁ ‘‘asāti asatiyo lāmikā, atha vā sātaṁ vuccati sukhaṁ, taṁ tāsu natthi, attani paṭibaddhacittānaṁ asātameva dentītipi asā , dukkhā, dukkhavatthubhūtāti attho’’ti atthaṁ saṁvaṇṇesuṁ, tasmā sātaṁ natthi etissanti asāti atthe ‘‘asā’’ti padassa yathā ritto assādo etthāti rittassantipadassa luttuttarakkharassa ‘‘rittassaṁ, rittassāni. Rittassa’’nti cittanayena nāmikapadamālā yojetabbā, tathā ‘‘asā, asā, asāyo. Asaṁ, asā, asāyo. Asāyā’’ti kaññānayena yojetabbā.",
  "anya-e0803n7:95": "Ettha ca yo amhehi ‘‘santo’’iti saddo dassito. So katthaci ekavacanabahuvacanabhāvena saṁvijjamānasaddassatthampi vadati, tassa vasena ayaṁ nāmikapadamālā –",
  "anya-e0803n7:96": "Santo, santo, santā. Santaṁ, sante. Satā, santena, santehi, santebhi. Sato, santassa, sataṁ, santānaṁ. Satā, santā, santasmā, santamhā, santehi, santebhi. Sato, santassa, sataṁ, santānaṁ. Sati, sante, santasmiṁ, santamhi, santesu. Bho santa, bhavanto santo, bhavanto santā.",
  "anya-e0803n7:97": "Ettha pana ‘‘ayaṁ kho bhikkhave aṭṭhamo bhaddo assājānīyo santo saṁvijjamāno lokasmiṁ. Cattārome bhikkhave puggalā santo saṁvijjamānā lokasmiṁ. Asatā tucchā musā abhūtena abbhācikkhanti. Bhave kho sati jāti hoti’’iccevamādīni payogāni bhavanti. ‘‘Saṅkhāresu kho sati viññāṇaṁ hotī’’tiādīsu pana satisaddo vacanavipallāsavasena ṭhitoti gahetabbo.",
  "anya-e0803n7:98": "Tatra ekavacanabahuvacanavasena dvidhā ṭhitesu santosaddesu bahuvacanasantosaddaṁ ṭhapetvā sesā samānasaddassatthampi vadanti, tasmā ‘‘santoti samāno, santāti samānā’’tiādinā attho kathetabbo. Samānoti imassa ca ‘‘honto’’ti attho ‘‘pahu samāno vipulatthacintī, kiṁ kāraṇā me na karosi dukkha’’ntiādīsu viya. Payogāni pana –",
  "anya-e0803n7:99": "‘‘Yo mātaraṁ pitaraṁ vā, jiṇṇakaṁ gatayobbanaṁ;",
  "anya-e0803n7:100": "Pahu santo na bharati, taṁ parābhavato mukhaṁ.",
  "anya-e0803n7:101": "Idheva tiṭṭhamānassa, devabhūtassa me sato;",
  "anya-e0803n7:102": "Punarāyu ca me laddho, evaṁ jānāhi mārisā’’ti",
  "anya-e0803n7:103": "Evamādīni bhavanti.",
  "anya-e0803n7:104": "Apica santosaddo yasmā ‘‘kilanto’’ti ca ‘‘upasanto’’ti ca ‘‘niruddho’’ti ca atthaṁ vadati, tasmā tesaṁ vasena santasaddassa ‘‘santo, santā. Santaṁ, sante. Santenā’’ti purisanayena nāmikapadamālā veditabbā. Ettha ca ‘‘santo tasito. Dīghaṁ santassa yojanaṁ. Santo danto niyato brahmacārī. Santo niruddho atthaṅgato abbhatthaṅgato’’tiādīni payogāni. Napuṁsakaliṅge vattabbe ‘‘santaṁ, santānī’’ti cittanayena nāmikapadamālā. Sā ca ‘‘saṁvijjamānaṁ samānaṁ kilantaṁ upasantaṁ niruddha’’miti atthadīpakāpadavatīti veditabbā. Atha vā ‘‘upādāne kho sati bhavo hotī’’tiādīsu napuṁsakappayogadassanato santasaddassa saṁvijjamānasaddatthavācakatte tatiyāpañcamīcatutthīchaṭṭhīsattamīṭhāne ‘‘satā, sato, sataṁ, satī’’ti padāni adhikāni vattabbāni, sesāni cittanayena ñeyyāni. Itthiliṅge pana vattabbe ‘‘santā, santā, santāyo. Santaṁ, santā, santāyo. Santāyā’’ti kaññānayena ca, santī, santī, santiyo . Santiṁ, santī, santiyo. Santiyā’’ti itthinayena ca nāmikapadamālā yojetabbā. Etāsu paṭhamā ‘‘saṁvijjamānā kilantā upasantā niruddhā’’ti atthadīpakāpadavatī, ettha payogā suviññeyyāva. Dutiyā pana ‘‘saṁvijjamānā samānā’’ti atthadīpakāpadavatī. Tathā hi ‘‘santī āpatti āvikātabbā’’ti ettha saṁvijjamānā ‘‘santī’’ti vuccati.",
  "anya-e0803n7:105": "‘‘Yāya mātu bhato poso,",
  "anya-e0803n7:106": "Imaṁ lokaṁ avekkhati;",
  "anya-e0803n7:107": "Tampi pāṇadadiṁ santiṁ,",
  "anya-e0803n7:108": "Hanti kuddho puthujjano’’ti",
  "anya-e0803n7:109": "Ettha pana samānā ‘‘santī’’ti vuccati. Aparāpi itthiliṅge vattabbe padamālā veditabbā. Santīsaddassa hi saṁvijjamānasaddatthavācakatte ‘‘jātiyā kho sati jarāmaraṇaṁ hotī’’tiādinā itthiliṅgappayogadassanato sattamīṭhāne ‘‘sati, satiyā, satiyaṁ, santiyā, santiyaṁ, santīsū’’ti rūpāni vattabbāni. Sesāni itthinayena ñeyyāni. Ayaṁ tatiyā, ettha ca ‘‘asantiyā āpattiyā tuṇhī bhavitabba’’nti pāḷi ‘‘santiyā’’iccādīnaṁ atthibhāve nidassanaṁ. Aparo nayo – satīsaddassa ‘‘samānā’’ti imasmiṁ atthe ‘‘yā tvaṁ vasasi jiṇṇassa, evaṁ dahariyā satī’’ti ca ‘‘ye taṁ jiṇṇassa pādaṁsu, evaṁ dahariyaṁ sati’’nti ca pāḷidassanato ‘‘satī, satī, satiyo. Satiṁ, satī, satiyo. Satiyā’’tiādīnipi rūpāni yojetabbāni, saṁyoge nakāralopavasena vā.",
  "anya-e0803n7:110": "Idāni ‘‘santo, santā’’ti padadvayassa payoganicchayaṁ kathayāma payogesu sotūnaṁ asammūḷhabhāvāya. Tathā hi ‘‘sappurisā’’ti vā ‘‘paṇḍitā’’ti vā bahuvacanavasena atthaṁ vattukāmena ‘‘santo danto’’ti evaṁ vuttaekavacanasadisaṁ ‘‘santo’’ti bahuvacanaṁ vattabbaṁ. ‘‘Saṁvijjamāno’’ti ekavacanavasena atthaṁ vattukāmena ‘‘santo’’ti ekavacanaṁ vattabbaṁ. ‘‘Saṁvijjamānā’’ti bahuvacanavasena atthaṁ vattukāmena ‘‘santo sappurisā’’ti, ‘‘santo saṁvijjamānā’’ti ca evaṁ vuttabahuvacanasadisaṁ ‘‘santo’’ti vā ‘‘santā’’ti vā bahuvacanaṁ vattabbaṁ, ‘‘kilanto’’ti vā ‘‘samāno’’ti vā ‘‘upasanto’’ti vā ‘‘niruddho’’ti vā ekavacanavasena atthaṁ vattukāmena ‘‘santo sappurisā’’ti evaṁ vuttabahuvacanasadisaṁ ‘‘santo’’ti ekavacanaṁ vattabbaṁ. Teyevatthe bahuvacanavasena vattukāmena pana ‘‘santā sūnehi pādehi, ko ne hatthe gahessatī’’ti ettha viya ‘‘santā’’ti bahuvacanaṁ vattabbaṁ. Ayaṁ nīti sādhukaṁ manasi kātabbā. Idañhi mandabuddhīnaṁ sammohaṭṭhānaṁ. Ayampi panettha saṅgaho veditabbo –",
  "anya-e0803n7:111": "‘‘Tiliṅgatthe ca ekatthe, bavhatthepi ca dissati;",
  "anya-e0803n7:112": "Sattamyanto satisaddo, vipallāse bahumhi so’’ti.",
  "anya-e0803n7:113": "Idāni mahantasaddassa nāmikapadamālā vuccate –",
  "anya-e0803n7:114": "Mahaṁ, mahā, mahanto, mahantā. Mahantaṁ, mahante. Mahatā, mahantena, mahantehi, mahantebhi. Mahato, mahantassa, mahantānaṁ, mahataṁ. Mahatā, mahantā, mahantasmā, mahantamhā, mahantehi, mahantebhi. Mahato, mahantassa, mahantānaṁ, mahataṁ. Mahati, mahante, mahantasmiṁ, mahantamhi, mahantesu. Bho maha, bho mahā, bhavanto mahantoti ayamamhākaṁ ruci.",
  "anya-e0803n7:115": "Ettha ‘‘mahanto, mahantā. Mahantaṁ, mahante. Mahantenā’’ti purisanayopi labbhati, tasmā ‘‘bho mahanta, bhavanto mahantā’’ti ālapanapadāni yojetabbāni. Napuṁsakaliṅge vattabbe ‘‘mahantaṁ, mahantānī’’ti cittanayopi labbhati. Itthiliṅge vattabbe ‘‘mahatī, mahatī, mahatiyo. Mahatiṁ, mahatī, mahatiyo. Mahatiyā, mahatīhi mahatībhī’’ti itthinayopi labbhati. ‘‘Mahatiyā ca yakkhasenāyā’’tiādīnettha nidassanapadāni. Aparopi ‘‘mahantā, mahantā, mahantāyo. Mahanta’’nti kaññānayopi labbhati, ‘‘mahantā nidhikumbhiyo’’tiādīnettha nidassanapadāni. Kaccāyane pana ‘‘mahantī’’iti padaṁ diṭṭhaṁ. Taṁ ‘‘guṇavantī, kulavantī’’iccādīni viya pāḷiyaṁ appasiddhattā vīmaṁsitabbaṁ.",
  "anya-e0803n7:116": "Nanu bho yasmā sāsanepi ‘‘gacchantī, carantī’’tiādīni ca ‘‘iddhimantī’’ti ca padaṁ dissati, tasmā ‘‘mahantī, guṇavantī’’tiādīnipi bhavitabbanti? Na bhavitabbaṁ tathārūpassa nayassa vasena aggahetabbattā, ‘‘mahatī, guṇavatī’’iccādinayasseva dassanato ca. Tathā hi pāḷiyaṁ aṭṭhakathāsu ca ‘‘seyyathāpi nāma mahatī naṅgalasīsā, itthī siyā rūpavatī, sā ca sīlavatī siyā. Satimatī cakkhumatī. Iddhimatī pattimatī’’ti ca ‘‘mahatiṁ senaṁ disvā mahosadhasenā mandā, ayaṁ ativiya mahatī senā dissatī’’ti ca ādīni payogāni dissanti, na ‘‘mahantī, rūpavantī’’iccādīni.",
  "anya-e0803n7:117": "Keci pana ‘‘mahāiti saddo byāse na labbhati, samāseyeva labbhati ‘mahāpuriso’ti ettha viyā’’ti vadanti, taṁ na gahetabbaṁ. ‘‘Mahā te upāsaka pariccāgo. Mahā vatāyaṁ bhante bhūmicālo. Ghoso ca vipulo mahā. Bārāṇasirajjaṁ nāma mahā. Senā sādissate mahā’’ti payogadassanato. Evaṁ byāsepi labbhatīti veditabbaṁ, tasmā ‘‘mahaṁ, mahā, mahanto, mahantā. Bho mahanta, bhavanto mahantā’’ti pulliṅge, ‘‘mahantaṁ, mahā, mahantāni. Bho mahanta, bhavanto mahantānī’’ti napuṁsakaliṅge, ‘‘mahantā, mahā, mahantā, mahantāyo. Bhoti mahante, bhotiyo mahantā, mahantāyo’’ti itthiliṅge sabbaṁ sampuṇṇaṁ yojetabbaṁ. Samāse pana ‘‘mahāsatto mahāupāsako mahāupāsikā mahabbalo mahāvanaṁ mahaggataṁ mahapphalaṁ mahabbhaya’’ntiādīni rūpāni bhavanti, taddhite ‘‘mahattano mahattaṁ mahantattaṁ mahantatā’’ti rūpāni bhavanti. Gacchantasaddassa pana ‘‘gacchanto gacchantā’’ti rūpāni vatvā sesāni mahantasadde vuttanayena vitthāretvā nāmikapadamālā veditabbā. Tathā ‘‘gacchanto, gacchantā’’ti purisanayo ca ‘‘gacchantaṁ, gacchantānī’’ti cittanayo ca ‘‘gacchantī, gacchantī, gacchantiyo’’ti itthinayo ca gahetabbo. Evaṁ liṅgattayavasena ‘‘caraṁ caranto carantaṁ carantī, dadaṁ dadanto dadantaṁ dadantī’’tiādīnaṁ anekapadasahassānaṁ nāmikapadamālā vitthāretabbā.",
  "anya-e0803n7:118": "Ye panācariyā ‘‘gacchanto’’tiādīnaṁ paccattālapanabahuvacanattañca ‘‘gacchaṁ’’iccādīnaṁ ālapanekavacanattañca icchanti, te samamhehi payogo sāsane na diṭṭho nayavasenāgahetabbattā. Tasmā tāni ettha na vadāma. Ayaṁ pana viseso diṭṭho. Seyyathidaṁ?",
  "anya-e0803n7:119": "‘‘Gacchaṁ vidhama’’miccādi-padāni munisāsane;",
  "anya-e0803n7:120": "Katthacākhyātikā honti, katthaci pana nāmikā.",
  "anya-e0803n7:121": "‘‘Tassāhaṁ santike gacchaṁ,",
  "anya-e0803n7:122": "So me satthā bhavissati;",
  "anya-e0803n7:123": "Vidhamaṁ deva te raṭṭhaṁ,",
  "anya-e0803n7:124": "Putto vessantaro tava.",
  "anya-e0803n7:125": "Adhammaṁ sārathi kayirā, mañce tvaṁ nikkhanaṁ vane’’;",
  "anya-e0803n7:126": "Iccevamādayo ñeyyā, payogā ettha dhīmatā.",
  "anya-e0803n7:127": "‘‘Gacchissāmi vidhamī’’ti-ādinā jinasāsane;",
  "anya-e0803n7:128": "Nānākālapurisānaṁ, vasenatthaṁ vade vidū.",
  "anya-e0803n7:129": "Nāmatte pana ‘‘gacchanto, vidhamanto’’tiādinā;",
  "anya-e0803n7:130": "‘‘Gaccha’’miccevamādīna-matthamatthavidū vade.",
  "anya-e0803n7:131": "Idāni samagatikattepi ‘‘jānaṁ, passa’’ntiādīnaṁ liṅgavibhattivacanantaravasena yo viseso dissati, taṁ vadāma. Tathā hi ‘‘sā jānaṁyeva āha na jānāmīti, passaṁyeva āha na passāmī’’ti evamādīsu jānaṁ passaṁ saddānaṁ ‘‘jānantī passantī’’ti liṅgantaravasena parivattanaṁ bhavatīti daṭṭhabbaṁ. Iminā ‘‘gacchaṁ’’iti saddassapi yathāpayogaṁ ‘‘gacchantī’’ti itthiyā kathanattho labbhati tehi samānagatikattā, na ‘‘gacchanto’’ti saddassa ‘‘gacchantī’’ti itthiyā kathanattho labbhati tehi asamānagatikattāti kāraṇaṁ dassitaṁ hoti. ‘‘Api nu tumhe āyasmanto ekantasukhaṁ lokaṁ jānaṁ passaṁ viharathā’’ti ettha ‘‘jānantā passantā’’ti vacanantaravasena parivattanaṁ bhavatīti daṭṭhabbaṁ. Iminā pana ‘‘gacchaṁ’’iti saddassapi yathāpayogaṁ ‘‘gacchantā’’ti bahuvacanattho labbhati tehi samānagatikattā, na ‘‘gacchante’’ti saddassa ‘‘gacchantā’’ti bahuvacanattho labbhati tehi asamānagatikattāti kāraṇaṁ dassitaṁ hoti. Esa nayo uttaratrāpi. ‘‘Bharanti mātāpitaro, pubbe katamanussara’’nti ettha anussaraṁsaddassa ‘‘anussarantā’’ti vacanantaravasena parivattanaṁ bhavati. ‘‘Saddhammo garukātabbo, saraṁ buddhāna sāsana’’nti ettha saraṁsaddassa sarantenāti vibhattantaravasena parivattanaṁ bhavati. ‘‘Phusaṁ bhūtāni saṇṭhānaṁ, manasā gaṇhato yathā’’ti ettha phusaṁsaddassapi ‘‘phusantassā’’ti vibhattantaravasena parivattanaṁ bhavati. Tathā ‘‘yācaṁ adadamappiyo’’ti etthāpi yācaṁsaddassa ‘‘yācantassā’’ti vibhattantaravasena parivattanaṁ bhavati. Yācanti vā yācitabbaṁ dhanaṁ, iminā nayena nānappakārato parivattanaṁ veditabbaṁ. Iti ‘‘bhavaṁkara’’ntiādīnaṁ visadisapadamālā ca ‘‘gacchaṁ, cara’’ntiādīnaṁ sadisapadamālā ca ‘‘jānaṁ, passa’’ntiādīnaṁ liṅgavibhattivacanantaravasena katthaci parivattananti ayaṁ tividhopi ākāro ākhyātikapadatthavibhāvanāya saddhiṁ kathito pāvacanavare sotūnaṁ saddesvatthesu ca visāradabuddhipaṭilābhatthaṁ. Sabbametañhi sandhāya imā gāthā vuttā –",
  "anya-e0803n7:132": "‘‘Bhavaṁ karaṁ arahaṁ saṁ, mahaṁ’’iti padāni tu;",
  "anya-e0803n7:133": "Visadisāni sambhonti, aññamaññanti lakkhaye.",
  "anya-e0803n7:134": "‘‘Gacchaṁ caraṁ dadaṁ tiṭṭhaṁ, cintayaṁ bhāvayaṁ vadaṁ;",
  "anya-e0803n7:135": "Jānaṁ passa’’ntiādīni, samānāni bhavanti hi.",
  "anya-e0803n7:136": "Tatra ‘‘jāna’’ntiādīnaṁ, katthaci parivattanaṁ;",
  "anya-e0803n7:137": "Liṅgavibhattivacana-ntarato pana dissatīti.",
  "anya-e0803n7:138": "Apica ayaṁ sabbesampi niggahītantapulliṅgānaṁ pakati, yadidaṁ dvīsu liṅgesu chasu vibhattīsu terasasu vacanesu aññataraliṅgavibhattivacanavasena parivattanaṁ. Ayampi panettha nīti veditabbā.",
  "anya-e0803n7:139": "‘‘Gacchaṁ cara’’ntiādīni, vippakatavaco siyuṁ;",
  "anya-e0803n7:140": "‘‘Gacchamāno caramāno’’, iccādīni padāni ca.",
  "anya-e0803n7:141": "‘‘Mahaṁ bhava’’nti etāni, vippakatavacopi ca;",
  "anya-e0803n7:142": "Avippakatavaco ca, siyuṁ atthānurūpato.",
  "anya-e0803n7:143": "‘‘Arahaṁ sa’’nti etāni, vinimuttāni sabbathā;",
  "anya-e0803n7:144": "Ākāraṁ tividhampetaṁ, kare citte sumedhasoti.",
  "anya-e0803n7:145": "Savinicchayoyaṁ niggahītantapulliṅgānaṁ pakatirūpassa nāmikapadamālāvibhāgo.",
  "anya-e0803n7:146": "Ākārantatāpakatikaṁ niggahītantapulliṅgaṁ niṭṭhitaṁ.",
  "anya-e0803n7:147": "Idāni dhanabhūtiiccetassa pakatirūpassa aññesañca taṁsadisānaṁ nāmikapadamālāvibhāgaṁ vakkhāmi pubbācariyamataṁ purecaraṁ katvā.",
  "anya-e0803n7:148": "Aggi, aggī, aggayo. Aggiṁ, aggī, aggayo. Agginā, aggīhi, aggībhi. Aggissa, aggino, aggīnaṁ. Agginā, aggīhi, aggībhi. Aggissa, aggino, aggīnaṁ. Aggismiṁ, aggimhi, aggīsu. Bho aggi, bho aggī, bhavanto aggayo. Yamakamahātheramataṁ.",
  "anya-e0803n7:149": "Ettha kiñcāpi nissakkavacanaṭṭhāne ‘‘aggismā, aggimhā’’ti imāni nāgatāni, tathāpi tattha tattha taṁsadisappayogadassanato gahetabbāni. ‘‘Agginā, aggismā, aggimhā’’ti kamo ca veditabbo.",
  "anya-e0803n7:150": "Dhanabhūti, dhanabhūtī, dhanabhūtayo. Dhanabhūtiṁ, dhanabhūtī, dhanabhūtayo. Dhanabhūtinā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṁ. Dhanabhūtinā, dhanabhūtismā, dhanabhūtimhā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṁ. Dhanabhūtismiṁ, dhanabhūtimhi, dhanabhūtīsu. Bho dhanabhūti, bho dhanabhūtī, bhavanto dhanabhūtayo.",
  "anya-e0803n7:151": "Siribhūti sotthibhūti, suvatthibhūti aggini;",
  "anya-e0803n7:152": "Gini joti dadhi pāṇi, isi sandhi muni maṇi.",
  "anya-e0803n7:153": "Byādhi gaṇṭhi ravi muṭṭhi, kavi giri kapi nidhi;",
  "anya-e0803n7:154": "Kucchi vatthi vidhi sāli, vīhi rāsi ahi masi.",
  "anya-e0803n7:155": "Sāti kesi kimi bondi, bodhi dīpi pati hari;",
  "anya-e0803n7:156": "Ari dhani timi kali, sārathyudadhi añjali,",
  "anya-e0803n7:157": "Adhipati narapati, asi ñāti nirūpadhi;",
  "anya-e0803n7:158": "Samādhi jaladhiccādī, dhanabhūtisamā matā.",
  "anya-e0803n7:159": "Atha vā etesu adhipatisaddassa ‘‘adhipatiyā sattā’’ti pāḷidassanato ‘‘adhipatiyā’’ti sattamīrūpampi icchitabbaṁ. Apica ‘‘asāre sāramatino’’ti pāḷiyaṁ ikārantasamāsapadato yovacanassa noādesadassanato kvaci adhipatiiccādīnaṁ ikārantasamāsapadānaṁ ‘‘adhipatino’’tiādināpi paccattopayogarūpāni icchitabbāni īkārantānaṁ daṇḍīsaddādīnaṁ ‘‘daṇḍino’’tiādīni paccattopayogasampadānasāmivacanarūpāni viya. Gahapatijānipatisaddādīnaṁ pana samāsapadānampi evarūpāni paccattopayogarūpāni na icchitabbāni ‘‘gahapatayo jānipatayo’’tiādinā nayena yathāpāvacanaṁ gahetabbarūpattā. Isi munisaddānaṁ panālapanaṭṭhāne ‘‘ise, muse’’ti rūpantarampi gahetabbaṁ ‘‘putto uppajjataṁ ise. Paṭiggaṇha mahāmune’’ti dassanato.",
  "anya-e0803n7:160": "Ye panettha amhehi aggini ginisaddā vuttā, tatreke evaṁ vadanti ‘‘agginisaddo paccattekavacanabhāveyeva labbhati, na paccattabahuvacanabhāve upayogabhāvādīsu vā’’ti. Keci pana ‘‘pāḷiyaṁ agginisaddo nāma natthi, ginisaddoyeva atthī’’ti vadanti. Keci ‘‘ginisaddo nāma natthi, agginisaddoyevatthī’’ti vadanti. Sabbametaṁ na yujjati aggini ginisaddānamupalabbhanato, sabbāsupi vibhattīsu dvīsu vacanesu yojetabbatādassanato ca. Tathā hi suttanipāte kokālikasutte –",
  "anya-e0803n7:161": "‘‘Na hi vaggu vadanti vadantā,",
  "anya-e0803n7:162": "Nābhijavanti na tāṇamupenti;",
  "anya-e0803n7:163": "Aṅgāre santhate senti,",
  "anya-e0803n7:164": "Agginiṁ sampajjalitaṁ pavisantī’’ti",
  "anya-e0803n7:165": "Imasmiṁ padese ‘‘aggini’’nti upayogavacanaṁ dissati. Tenāha aṭṭhakathācariyo ‘‘agginiṁ sampajjalitanti samantatojālaṁ sabbadisāsu ca sampajjalitamaggi’’nti. Tatreva ca suttanipāte kokālikasutte –",
  "anya-e0803n7:166": "‘‘Atha lohamayaṁ pana kumbhiṁ,",
  "anya-e0803n7:167": "Agginisañjalitaṁ pavisanti;",
  "anya-e0803n7:168": "Paccanti hi tāsu cirarattaṁ,",
  "anya-e0803n7:169": "Agginisamāsu samuplavāte’’ti",
  "anya-e0803n7:170": "Imasmiṁ padese samāsavisayattā agginisañjalitanti agginīhi sañjalitanti attho labbhati, tathā agginisamāsūti agginīhi sadisāsūti atthopi. Evaṁ samāsavidhānamukhena ‘‘agginīhī’’ti karaṇavacanampi dissati.",
  "anya-e0803n7:171": "Ginisaddopi ca pāḷiyaṁ dissati. Tathā hi ‘‘tameva kaṭṭhaṁ dahati, yasmā so jāyate ginī’’ti cūḷabodhicariyāyaṁ ginisaddo diṭṭho. Keci panettha sandhivasena akāralopaṁ saññogādissa ca gakārassa lopaṁ vadanti, tampi na yujjati tassā pāḷiyā aṭṭhakathāyaṁ ‘‘yasmāti yato kaṭṭhā. Ginīti aggī’’ti evaṁ ginisaddassa ulliṅgetvā vacanato. Tathā ‘‘channā kuṭi āhito ginī’’ti imassa dhaniyasuttassa aṭṭhakathāyaṁ ‘‘āhitoti ābhato jālito vā. Ginīti aggī’’ti vacanato, tatheva ca ‘‘mahāgini pajjalito, anāhāropasammatī’’ti imissā theragāthāya saṁvaṇṇanāyaṁ ‘‘ginīti aggī’’ti vacanato. Yadi hi ginisaddo visuṁ na siyā, aṭṭhakathācariyā ‘‘jāyate ginī’’tiādīni ‘‘jāyate agginī’’tiādinā padacchedavasena atthaṁ vadeyyuṁ. Yasmā evaṁ na vadiṁsu, ‘‘ginīti aggī’’ti pana vadiṁsu, tena ñāyati ‘‘ginisaddopi visuṁ atthī’’ti. Ye ‘‘ginisaddo natthī’’ti vadanti, tesaṁ vacanaṁ na gahetabbameva sāsane ginisaddassupalabbhanato. Suttanipātaṭṭhakathāyañhi ‘‘channā kuṭi āhito ginī’’ti pāṭhassa saṁvaṇṇanāyameva ‘‘tesu ṭhānesu aggini ‘ginī’ti vohariyatī’’ti tassa abhidhānantaraṁ vuttaṁ, tasmā mayamettha gāthāracanaṁ karissāma –",
  "anya-e0803n7:172": "Videharaṭṭhamajjhamhi, yaṁ taṁ nāmena vissutaṁ;",
  "anya-e0803n7:173": "Raṭṭhaṁ pabbataraṭṭhanti, dassaneyyaṁ manoramaṁ.",
  "anya-e0803n7:174": "Dhammakoṇḍavhayaṁ tattha, nagaraṁ atthi sobhanaṁ;",
  "anya-e0803n7:175": "Tamhi ṭhāne manussānaṁ, bhāsā eva giniccayaṁ.",
  "anya-e0803n7:176": "‘‘Gini ginī ginayo’’ti-ādinā pavade vidū;",
  "anya-e0803n7:177": "Padamālaṁ yathā aggi-saddasseva sumedhaso.",
  "anya-e0803n7:178": "Iti alābu lābusaddā viya aggini ginisaddāpi bhagavato pācane dissantīti veditabbā. Yathā pana agginisaddassa sabbāsu vibhattīsu dvīsu vacanesu yojetabbatā siddhā, tathā ginisaddassapi siddhāva hoti. Tasmātra –",
  "anya-e0803n7:179": "Aggini , agginī, agginayo. Agginiṁ, agginī, agginayo. Aggininā, agginīhi, agginībhi. Agginissa, agginīnaṁ. Aggininā, agginismā, agginimhā, agginīhi, agginībhi. Agginissa, agginīnaṁ. Agginismiṁ, agginimhi, agginīsu. Bho aggini, bhavanto agginī, bhavanto agginayo.",
  "anya-e0803n7:180": "‘‘Gini, ginī, ginayo. Giniṁ, ginī, ginayo, gininā’’ti sabbaṁ yojetabbaṁ. Iti pāḷinayānusārena aggini ginisaddānaṁ nāmikapadamālā yojitā. Atha vā yathā sakkaṭabhāsāyaṁ satva paddhasvāminīti saññogavasena vuttānaṁ saddānaṁ māgadhabhāsaṁ patvā sattavapadumasuvāminīti nissaññogavasena uccāritā pāḷi dissati ‘‘tvañca uttamasattavo’’tiādinā, tathā sakkaṭabhāsāyaṁ agnīti saññogavasena vuttassa māgadhabhāsaṁ patvā ‘‘agginī’’ti saññoganakāravasena uccāritā pāḷi dissati ‘‘agginiṁ sampajjalitaṁ pavisantī’’tiādikā. Yathā ca veyyākaraṇehi sakkaṭabhāsābhūto agnisaddo sabbāsu vibhattīsu tīsu vacanesu yojiyati, tathā māgadhabhāsābhūto agginisaddopi sabbāsu vibhattīsu dvīsu vacanesu yojetabbova hoti, tasmā so idhamhehi yojiyati, ginisaddopi agginisaddena samānatthattā, īsakañca sarūpattā tatheva yojiyatīti daṭṭhabbaṁ.",
  "anya-e0803n7:181": "Ettha siyā – yadi agginisaddo sabbesu vibhattivacanesu yojetabbo, atha kasmā kaccāyane ‘‘aggissinī’’ti lakkhaṇena simhi pare aggisaddantassa iniādeso dassitoti? Saccaṁ, yathā navakkhattuṁ ṭhapetvā katekasesassa dasasaddassa yovacanamhi navādesaṁ katvā yovacanassa utiādesaṁ kasmā ‘‘navutī’’ti rūpe nipphanne puna ‘‘navutī’’ti pakatiṁ ṭhapetvā tato naṁvacanaṁ katvā ‘‘navutīna’’nti rūpaṁ nipphāditaṁ . Itthiliṅge pana nādiekavacanāni katvā tesaṁ yāādesaṁ katvā ‘‘navutiyā’’ti rūpaṁ nipphāditaṁ. Tathā hi ‘‘channavutīnaṁ pāsaṇḍānaṁ dhammānaṁ pavaraṁ yadidaṁ sugatavinayaṁ navutiyā haṁsasahassehi parivuto’’tiādīni payogāni dissanti. Tathā simhi aggisaddantassa iniādesakaraṇavasena ‘‘agginī’’ti rūpe nipphannepi puna ‘‘agginī’’ti pakatiṁ ṭhapetvā tato yoaṁnādayo vibhattiyo katvā ‘‘aggini, agginī, agginayo. Agginiṁ, agginī, agginayo. Aggininā’’tiādīni kathaṁ na nipphajjissantīti sanniṭṭhānaṁ kātabbaṁ.",
  "anya-e0803n7:182": "Savinicchayoyaṁ ikārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:183": "Ikārantatāpakatikaṁ ikārantapulliṅgaṁ niṭṭhitaṁ.",
  "anya-e0803n7:184": "Idāni bhāvī iccetassa pakatirūpassa aññesañca taṁsadisānaṁ nāmikapadamālāvibhāgaṁ vakkhāma pubbācariyamataṁ purecaraṁ katvā.",
  "anya-e0803n7:185": "Daṇḍī, daṇḍī, daṇḍino. Daṇḍiṁ, daṇḍī, daṇḍino. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṁ. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṁ. Daṇḍismiṁ, daṇḍimhi, daṇḍīsu. Bho daṇḍi, bho daṇḍī, bhavanto daṇḍino. Yamakamahātheramataṁ.",
  "anya-e0803n7:186": "Ettha kiñcāpi ‘‘daṇḍina’’nti upayogekavacanañca ‘‘daṇḍismā, daṇḍimhā’’ti nissakkavacanañca ‘‘daṇḍinī’’ti bhummekavacanañca nāgataṁ, tathāpi tattha tattha taṁsadisassa payogassa dassanato gahetabbameva.",
  "anya-e0803n7:187": "‘‘Bhaṇa samma anuññāto, atthaṁ dhammañca kevalaṁ;",
  "anya-e0803n7:188": "Santi hi daharā pakkhī, paññavanto jutindharā’’ti",
  "anya-e0803n7:189": "Pāḷiyaṁ ‘‘pakkhī’’iti paccattabahuvacanassa dassanato pana ‘‘daṇḍī’’iti paccattopayogabahuvacanāni vuttānīti daṭṭhabbaṁ.",
  "anya-e0803n7:190": "Bhāvī, bhāvī, bhāvino. Bhāviṁ, bhāvinaṁ, bhāvī, bhāvino. Bhāvinā, bhāvīhi, bhāvībhi. Bhāvissa, bhāvino, bhāvīnaṁ. Bhāvinā, bhāvismā, bhāvimhā, bhāvīhi, bhāvībhi. Bhāvissa, bhāvino, bhāvīnaṁ. (Bhāvini) bhāvismiṁ, bhāvimhi, bhāvīsu. Bho bhāvi, bho bhāvī, bhavanto bhāvino.",
  "anya-e0803n7:191": "Evaṁ vibhāvī sambhāvī, paribhāvī dhajī gaṇī;",
  "anya-e0803n7:192": "Sukhī rogī sasī kuṭṭhī, makuṭī kusalī balī.",
  "anya-e0803n7:193": "Jaṭī yogī karī yānī, tomarī musalī phalī;",
  "anya-e0803n7:194": "Dantī mantī sudhī medhī, bhāgī bhogī nakhī sikhī.",
  "anya-e0803n7:195": "Dhammī saṅghī ñāṇī atthī, hatthī cakkhī pakkhī dāṭhī;",
  "anya-e0803n7:196": "Raṭṭhī chattī mālī cammī, cārī cāgī kāmī sāmī.",
  "anya-e0803n7:197": "Mallakārī pāpakārī, sattughātī dīghajīvī;",
  "anya-e0803n7:198": "Dhammavādī sīhanādī, bhūmisāyī sīghayāyī.",
  "anya-e0803n7:199": "Vajjadassī ca pāṇī ca, yasassiccādayopi ca;",
  "anya-e0803n7:200": "Etesaṁ koci bhedo tu, ekadesena vuccate.",
  "anya-e0803n7:201": "Īkārantapulliṅgapadesu hi ‘‘vajjadassī, pāṇī’’iccevamādīnaṁ upayogabhummavacanaṭṭhāne ‘‘vajjadassinaṁ, pāṇine’’tiādīnipi rūpāni bhavanti. Ettha ca –",
  "anya-e0803n7:202": "‘‘Nidhīnaṁva pavattāraṁ, yaṁ passe vajjadassinaṁ;",
  "anya-e0803n7:203": "Evaṁ jarā ca maccu ca, adhivattanti pāṇine.",
  "anya-e0803n7:204": "Samupagacchati sasini gaganatalaṁ.",
  "anya-e0803n7:205": "Upahacca manaṁ majjho, mātaṅgasmiṁ yasassine;",
  "anya-e0803n7:206": "Ucchinno saha raṭṭhena, majjhāraññaṁ tadā ahu.",
  "anya-e0803n7:207": "Susukhaṁ vata jīvāma, verinesu averino’’ti",
  "anya-e0803n7:208": "Evamādayo payogā veditabbā, ayaṁ nayo daṇḍīpadādīsupi labbhateva samānagatikattā daṇḍīpadādīnaṁ vajjadassīpadādīhi. Tasmā upayogaṭṭhāne ‘‘daṇḍiṁ, daṇḍinaṁ, daṇḍino, daṇḍine’’ti yojetabbaṁ. Bhummaṭṭhāne ‘‘daṇḍismiṁ, daṇḍimhi, daṇḍini, daṇḍine, daṇḍīsu, daṇḍinesū’’ti yojetabbaṁ. Esa nayo gāmaṇī senānīiccādīni vajjetvā yathārahaṁ īkārantapulliṅgesu netabbo.",
  "anya-e0803n7:209": "Savinicchayoyaṁ īkārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:210": "Īkārantatāpakatikaṁ īkārantapulliṅgaṁ niṭṭhitaṁ.",
  "anya-e0803n7:211": "Idāni bhūdhātumayānaṁ ukārantapulliṅgānaṁ appasiddhattā aññesaṁ ukārantapulliṅgānaṁ vasena pakatirūpassa nāmikapadamālaṁ pūressāma. Katamāni tāni? ‘‘Bhikkhu hetu setu ketu rāhu bhāṇu khāṇu saṅku ucchu veḷu maccu jantu sindhu bandhu ruru neru sattu babbu paṭu bindu garu’’iccādīni.",
  "anya-e0803n7:212": "Bhikkhu, bhikkhū, bhikkhavo. Bhikkhuṁ, bhikkhū, bhikkhavo. Bhikkhunā, bhikkhūhi, bhikkhūbhi. Bhikkhussa, bhikkhuno, bhikkhūnaṁ. Bhikkhunā, bhikkhusmā, bhikkhumhā, bhikkhūhi, bhikkhūbhi. Bhikkhussa, bhikkhuno, bhikkhūnaṁ. Bhikkhusmiṁ, bhikkhumhi, bhikkhūsu. Bho bhikkhu, bhavanto bhikkhū, bhikkhave, bhikkhavo. Bhikkhuādīni aññāni ca taṁsadisāni evaṁ ñeyyāni.",
  "anya-e0803n7:213": "Ayampi panettha viseso ñeyyo – hetu, hetū, hetuyo, hetavo. Hetuṁ, hetū, hetuyo, hetavo. Bho hetu, bhavanto hetū, hetave, hetavo. Sesaṁ bhikkhusamaṁ.",
  "anya-e0803n7:214": "Atha vā ‘‘hetuyā’’tiādīnaṁ dassanato ‘‘dhenuyā’’ti itthiliṅgarūpena sadisaṁ ‘‘hetuyā’’ti pulliṅgarūpampi sattamīṭhāne icchitabbaṁ. Kānici hi pulliṅgarūpāni kehici itthiliṅgarūpehi sadisāni bhavanti. Taṁ yathā? ‘‘Uṭṭhehi katte taramāno. Ehi bālekhamāpehi, kusarājaṁ mahabbalaṁ. Bhātarā mātarā adhipatiyā rattiyā hetuyo dhenuyo matyā petyā’’ti evaṁ nayadassanena ‘‘hetuyā tīṇi. Adhipatiyā satta. Uṭṭhehi katte’’tiādīsu liṅgavipallāsacintā na uppādetabbā.",
  "anya-e0803n7:215": "Jantu, jantū, jantuyo, jantuno, jantavo. Jantuṁ, jantū, jantuyo, jantuno, jantavo. Bho jantu, bhavanto jantū, jantave jantavo. Sesaṁ bhikkhusamaṁ.",
  "anya-e0803n7:216": "Garu, garū, garavo, garuno. Garuṁ, garū, garavo, garuno. Bho garu, bhavanto garū, garavo, garuno. Sesaṁ bhikkhusamaṁ. Ettha pana ‘‘bhattu ca garuno sabbe, paṭipūjeti paṇḍitā’’tipāḷinidassanaṁ. Tatra ‘‘bhikkhave’’ti āmantanapadaṁ cuṇṇiyapadesveva dissati, na gāthāsu. ‘‘Bhikkhavo’’ti paccattapadaṁ gāthāsuyeva dissati, na cuṇṇiyapadesu, apica ‘‘bhikkhave’’ti āmantanapadaṁ sāvakassa bhikkhūnaṁ āmantanapāḷiyaṁ sandhivisayeyeva dissati, na asandhivisaye, buddhassa pana bhikkhūnaṁ āmantanapāḷiyaṁ sandhivisayepi asandhivisayepi dissati. ‘‘Bhikkhavo’’ti āmantanapadaṁ buddhassa bhikkhūnaṁ āmantanapāḷiyaṁ gāthāsu ca dissati , cuṇṇiyapadesu ca sandhivisayeyeva dissati. Sāvakassa pana bhikkhūnaṁ āmantanapāḷiyaṁ na dissatīti ayaṁ dvinnaṁ viseso daṭṭhabbo. Tathā hi ‘‘evañca pana bhikkhave imaṁ sikkhāpadaṁ uddiseyyāthā’’tiādīsu ‘‘bhikkhave’’ti padaṁ cuṇṇiyapadesveva diṭṭhaṁ. ‘‘Bhikkhavo tisatā ime, yācanti pañjalīkatā’’tiādīsu ‘‘bhikkhavo’’ti paccattapadaṁ gāthāsuyeva diṭṭhaṁ. ‘‘Āyasmā sāriputto bhikkhū āmantesi āvuso bhikkhave’’ti evamādīsu sāvakassa bhikkhūnaṁ āmantanapāḷīsu sandhivisayeyeva ‘‘bhikkhave’’ti padaṁ diṭṭhaṁ. ‘‘Bhikkhū āmantesi sotukāmattha bhikkhave’’ti ‘‘idha bhikkhave bhikkhū’’tiādīsu pana buddhassa bhikkhūnaṁ āmantanapāḷīsu sandhivisayāvisayesu ‘‘bhikkhave’’ti padaṁ diṭṭhaṁ. ‘‘Araññe rukkhamūle vā, suññāgāreva bhikkhavo’’ti ‘‘tatra kho bhagavā bhikkhū āmantesi bhikkhavo’’ti evamādīsu buddhassa bhikkhūnaṁ āmantanapāḷīsu ‘‘bhikkhavo’’ti āmantanapadaṁ gāthāsu ca diṭṭhaṁ, cuṇṇiyapadesu ca sandhivisayeyeva diṭṭhaṁ. Iccevaṁ –",
  "anya-e0803n7:217": "Cuṇṇiyeva pade diṭṭhaṁ, ‘‘bhikkhave’’ti padaṁ dvidhā;",
  "anya-e0803n7:218": "Yato pavattate sandhi-visayāvisayesu taṁ.",
  "anya-e0803n7:219": "‘‘Bhikkhavo’’ti padaṁ diṭṭhaṁ, gāthāyañceva cuṇṇiye;",
  "anya-e0803n7:220": "Padasmimpi ca sandhissa, visayevāti niddiseti.",
  "anya-e0803n7:221": "Savinicchayoyaṁ ukārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:222": "Ukārantatāpakatikaṁ ukārantapulliṅgaṁ niṭṭhitaṁ.",
  "anya-e0803n7:223": "Idāni pana sayambhūiccetassa pakatirūpassa taṁsadisānañca nāmikapadamālaṁ kathayāma –",
  "anya-e0803n7:224": "Sayambhū , sayambhū, sayambhuvo. Sayambhuṁ, sayambhū, sayambhuvo. Sayambhunā, sayambhūhi, sayambhūbhi. Sayambhussa, sayambhuno, sayambhūnaṁ. Sayambhunā, sayambhusmā, sayambhumhā, sayambhūhi, sayambhūbhi. Sayambhussa, sayambhuno, sayambhūnaṁ. Sayambhusmiṁ, sayambhumhi, sayambhūsu. Bho sayambhu, bho sayambhū, bhavanto sayambhū, sayambhuvo. Evaṁ pabhū abhibhūvibhū iccādīnipi.",
  "anya-e0803n7:225": "Sabbaññū, sabbaññū, sabbaññuno. Sabbaññuṁ, sabbaññū, sabbaññuno. Bho sabbaññu, bhavanto sabbaññū, sabbaññuno, sesāsu vibhattīsu padāni bhikkhusadisāni bhavanti, evaṁ vidū viññū kataññū maggaññū dhammaññū atthaññū kālaññū rattaññū mattaññū vadaññū avadaññū iccādīni.",
  "anya-e0803n7:226": "Tatra ‘‘ye ca laddhā manussattaṁ, vadaññū vītamaccharā’’ti ettha ‘‘vadaññū’’ti paccattabahuvacanassa dassanato sayambhū sabbaññū iccādīnampi paccattopayogabahuvacanattaṁ gahetabbaṁ. Apica ‘‘vidū, viññū’’tiādīsu ‘‘paracittavidunī’’ti itthiliṅgadassanato itthiliṅge vattabbe ‘‘vidunī, vidunī, viduniyo. Viduniṁ, vidunī, viduniyo. Viduniyā’’ti itthinayena padamālā kātabbā. Tathā ‘‘viññū paṭibalā subhāsitadubbhāsitaṁ duṭṭhullāduṭṭhullaṁ ājānitu’’nti ettha ‘‘viññū’’ti itthiliṅgadassanato ‘‘kodhanā akataññū ca, pisuṇā mittabhedikā’’ti ettha ca ‘‘akataññū’’ti itthiliṅgadassanatopi ‘‘viññū, viññū, viññuyo. Viññuṁ, viññū, viññuyo. Viññuyā’’ti ca ‘‘kataññū, kataññū, kataññuyo. Kataññuṁ, kataññū, kataññuyo, kataññuyāti ca jambūnayena padamālā kātabbā. Evaṁ ‘‘maggaññū, dhammaññū’’iccādīsupi. ‘‘Sayambhū’’ti pade pana ‘‘sayambhu ñāṇaṁ gotrabhu citta’’nti dassanato napuṁsakaliṅgatte vattabbe ‘‘sayambhu, sayambhū, sayambhūni. Sayambhuṁ, sayambhū, sayambhūnī’’ti napuṁsake āyunayopi gahetabbo. Esa nayo sesesupi yathārahaṁ gahetabbo.",
  "anya-e0803n7:227": "Savinicchayoyaṁ ūkārantapulliṅgānaṁ pakatirūpassa nāmikapadamālāvibhāgo.",
  "anya-e0803n7:228": "Ūkārantatāpakatikaṁ ūkārantapulliṅgaṁ niṭṭhitaṁ.",
  "anya-e0803n7:229": "Iti sabbathāpi pulliṅgānaṁ pakatirūpassa",
  "anya-e0803n7:230": "Nāmikapadamālāvibhāgo samatto.",
  "anya-e0803n7:231": "Yasmā panāyaṁ samattopi pāvacanādīsu yaṁ yaṁ ṭhānaṁ sotūnaṁ sammuyhanaṭṭhānaṁ dissati, tattha tattha sotūnamanuggahāya codanāsodhanāvasena saṁsayaṁ samugghāṭetvā puna vattabbo hoti, tasmā kiñci padesamettha kathayāma.",
  "anya-e0803n7:232": "Yaṁ kira bho pāḷiyaṁ ‘‘saññate brahmacārayo, apace brahmacārayo’’ti ca rūpaṁ ikārantassa aggisaddassa ‘‘aggayo’’ti rūpamiva vuttaṁ, taṁ tathā avatvā īkārantassa daṇḍīsaddassa ‘‘daṇḍino’’ti rūpamiva ‘‘brahmacārino’’icceva vattabbanti? Saccaṁ, tattha ‘‘brahmaṁ caratīti brahmacāri yathā munātīti munī’’ti evaṁ ikārantavasena icchitattā. ‘‘Munayo aggayo’’ti rūpāni viya ‘‘brahmacārayo’’ti rūpaṁ bhavati. Aññattha pana ‘‘brahmaṁ caraṇasīloti brahmacārī, yathā dukkaṭaṁ kammaṁ karaṇasīloti dukkaṭakammakārī’’ti evaṁ tassīlatthaṁ gahetvā īkārantavasena gahaṇe ‘‘dukkaṭakammakārino’’ti rūpamiva ‘‘daṇḍo assa atthīti daṇḍī’’ti īkārantassa saddassa ‘‘daṇḍino’’ti rūpamiva ca ‘‘brahmacārino’’ti rūpaṁ bhavati. Tathā hi ‘‘ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissantī’’ti pāḷi dissati. Evaṁ ikārantavasena ‘‘brahmacārayo’’ti paccattopayogālapanabahuvacanarūpaṁ yujjati, puna īkārantavasena ‘‘brahmacārino’’ti paccattopayogālapanabahuvacanarūpampi yujjati, tasmā ‘‘brahmacāri, brahmacārī, brahmacārayo’’ti agginayena, ‘‘brahmacārī, brahmacārī, brahmacārino’’ti daṇḍīnayena ca padamālā gahetabbā.",
  "anya-e0803n7:233": "Yaṁ pana āyasmā buddhaghoso ‘‘yathā sobhanti yatino, sīlabhūsanabhūsitā’’ti ettha yatisaddassa ikārantassa aggisaddassa ‘‘aggayo’’ti rūpaṁ viya ‘‘yatayo’’ti rūpaṁ avatvā kasmā īkārantassa daṇḍīsaddassa ‘‘daṇḍino’’ti rūpaṁ viya ‘‘yatino’’ti rūpaṁ dasseti. Nanvesā pamādalekhā viya dissati. Yathā hi ‘‘kukkuṭā maṇayo daṇḍā sivayo deva te kuddhā’’ti pāḷigatiyā upaparikkhiyamānāya ‘‘yatayo’’ti rūpeneva bhavitabbaṁ ikārantattāti? Nāyaṁ pamādalekhā. ‘‘Vadanasīlo vādī’’ti ettha viya tassīlatthaṁ gahetvā īkārantavasena yojane niddosattā, tasmā ‘‘yatanasīlo yatī’’ti evaṁ tassīlatthaṁ cetasi sannidhāya īkārantavasena ‘‘yatino’’ti sampadānasāmīnamekavacanasadisaṁ paccattabahuvacanarūpaṁ bhadantena buddhaghosena dassitanti daṭṭhabbaṁ. Upayogālapanabahuvacanarūpampi tādisameva.",
  "anya-e0803n7:234": "Yattha pana tassīlatthaṁ aggahetvā ‘‘yo munāti ubho loke, muni tena pavuccatī’’ti ettha viya ‘‘yatati vīriyaṁ karotīti yatī’’ti kattukārakavasena ikārantabhāvo gayhati. Tattha ‘‘munayo maṇayo sivayo’’ti yokārantarūpāni viya ‘‘yatayo’’ti yokārantaṁ paccattabahuvacanarūpañca upayogālapanabahuvacanarūpañca bhavati, evaṁ īkārantapulliṅgānaṁ tīsu ṭhānesu yokārantāneva rūpāni bhavantīti daṭṭhabbaṁ.",
  "anya-e0803n7:235": "Yadi evaṁ ikārantapulliṅgānaṁ sāramati suddhadiṭṭhisammādiṭṭhimicchādiṭṭhivajirabuddhi saddādī kathanti? Etesaṁ pana ikārantavasena niddiṭṭhānampi samāsapadattā agginaye aṭṭhatvā yathāsambhavaṁ daṇḍīnaye tiṭṭhanato nokārantāneva rūpāni. Tathā hi ‘‘asāre sāramatino’’ti nokārantapaccattabahuvacanapāḷi dissati, upayogālapanabahuvacanarūpampi tādisameva daṭṭhabbaṁ. Nanu ca bho kaccāyanappakaraṇe ‘‘atthe visāradamatayo’’ti ettha samāsapadassa ikārantapulliṅgassa yokārantassa paccattabahuvacanapāṭhassa dassanato sāramatisaddādīnampi ‘‘visāradamatayo’’ti rūpena viya yokārantehi rūpehi bhavitabbanti? Napi bhavitabbaṁ buddhavacane samāsapadānaṁ ikārantapulliṅgānaṁ ‘‘visāradamatayo’’ti rūpasadisassa rūpassa adassanatoti.",
  "anya-e0803n7:236": "Nanu ca bho buddhavacane ‘‘pañcime gahapatayo ānisaṁsā. Te honti jānipatayo, aññamaññaṁ piyaṁvadā’’ti samāsapadānaṁ ikārantapulliṅgānaṁ ‘‘visāradamatayo’’ti rūpasadisāni yokārantāni rūpāni dissanti. Evaṁ sante kasmā ‘‘buddhavacane samāsapadānaṁ ikārantapulliṅgānaṁ ‘‘visāradamatayo’’ti rūpasadisassa yokārantassa rūpassa adassanato’’ti vuttanti? Ettha vuccate – visadisattaṁ paṭicca. Gahapatisaddādīsu hi yasmā patisaddo sabhāveneva pulliṅgo, na tu samāsato pubbe itthiliṅgapakatiko hutvā pacchā pulliṅgabhāvaṁ patto, tasmā īdisesu ṭhānesu ‘‘gahapatayo, jānipatayo’’ti yokārantāni, ‘‘senāpatayo, senāpatino’’ti yo nokārantāni ca paccattopayogālapanabahuvacanarūpāni bhavanti. Tathā hi ‘‘tattakā senāpatino’’ti aṭṭhakathāpāṭho dissati. Yasmā pana sāramati suddhadiṭṭhisammādiṭṭhi micchādiṭṭhi vajirabuddhi saddādīsu matidiṭṭhisaddādayo samāsato pubbe itthiliṅgapakatikā hutvā pacchā bahubbīhisamāsavasena pulliṅgabhāvappattā, tasmā īdisesu ṭhānesu ‘‘sāramatino suddhadiṭṭhino sammādiṭṭhino micchādiṭṭhino vajirabuddhino’’tiādīni’nokārantāniyeva paccattopayogālapanabahuvacanarūpāni bhavanti, sampadānasāmīnamekavacanehi sadisānīti niṭṭhametthāvagantabbaṁ.",
  "anya-e0803n7:237": "Seṭṭhi sārathicakkavattisāmiiccetesu kathanti? Ettha pana ayaṁ viseso veditabbo – katthaci pāṭhe ‘‘seṭṭhī sārathī cakkavattī sāmī’’ti antakkharassa dīghattaṁ dissati, katthaci pana ‘‘seṭṭhi sārathi cakkavatti sāmi’’iti antakkharassa rassattaṁ dissati. Kiñcāpi rassattametesaṁ dissati, tathāpi tattha tattha paccattavacanādibhāvena ‘‘seṭṭhino sārathino’’tiādipayogadassanato rassaṁ katvā etāni uccāriyantīti ñāyati, tasmā evaṁ nibbacanattho gahetabbo – seṭṭhaṁ dhanasāraṁ, ṭhānantaraṁ vā assa atthīti seṭṭhī. Assadammādayo sāraṇasīloti sārathī. Cakkaṁ pavattanasīloti cakkavattī. Saṁ etassa atthīti sāmīti. Assatthikatassīlatthasaddā hi nokārantarūpavasena samānagatikā bhavanti yathā ‘‘daṇḍino bhūmisāyino’’ti. Aparopi nibbacanattho īkārantavasena assadammādayo sāretīti sārathī. Tathā hi ‘‘purisadamme sāretīti purisadammasārathī’’ti vuttaṁ. Cakkaṁ vattetīti cakkavattī. Evaṁ kattukārakavasena īkārantattaṁ gahetvā katthaci labbhamānampi ikārantattaṁ anapekkhitvā buddhavacanānurūpena ‘‘sārathino cakkavattino’’tiādīni nokārantarūpāni gahetvā daṇḍīnayena yojetabbāni ‘‘daṇḍinī’’tiādikaṁ vajjitabbaṁ vajjetvā. Evaṁ ‘‘seṭṭhino sārathino cakkavattino sāmino’’tiādīni nokārantāniyeva rūpāni ñeyyāni.",
  "anya-e0803n7:238": "Atra kiñci payogaṁ nidassanamattaṁ kathayāma. ‘‘Tāta tayo seṭṭhino amhākaṁ bahūpakārā’’ti ca ‘‘te katabhattakiccā ‘mahāseṭṭhino mayaṁ gamissāmā’ti vadiṁsū’’ti ca ‘‘sārathino āhaṁsū’’ti ca ‘‘dve cakkavattino’’ti ca evamādīni. Tattha kiñcāpi katthaci ‘‘seṭṭhi sārathi’’iccādi rassattapāṭho dissati, tathāpi so sabhāvena rassattabhāvo pāṭho na hoti, dīghassa rassattakaraṇapāṭhoti veditabbo. Padamālā cassa vuttanayena veditabbā.",
  "anya-e0803n7:239": "Mahesīti ettha kathanti? ‘‘Mahesī’’ti ettha kiñcāpi mahesīsaddo īkārantavasena niddisiyati, tathāpi isisaddena samānagatikattā isisaddassa aggisaddena samānapadamālattā agginayena padamālā kātabbā. Nanu ca bho ettha tassīlattho dissati ‘‘mahante sīlakkhandhādayo dhamme esanasīloti mahesī’’ti, tasmā ‘‘bhūmisāyī’’ti padassa viya daṇḍīnayeneva padamālā kātabbāti? Na kātabbā tassīlatthassa asambhavato. Imassa hi ‘‘mahante sīlakkhandhādayo dhamme esi gavesi esitvā ṭhitoti mahesī’’ti atassīlattho eva yujjati. Katakaraṇīyesu buddhādīsu ariyesu pavattanāmattā. Isisaddena cāyaṁ saddo īsakaṁ samāno kevalaṁ samāsapariyosāne dīghavasena uccāriyati, rassavasena pana ‘‘mahā isi mahesī’’ti sandhiviggaho . Yasmā rassattaṁ gahetvā tassa padamālākaraṇaṁ yujjati, tasmā ‘‘saṅgāyiṁsu mahesayo’’ti ikārantarūpaṁ dissati. Na hi sāṭṭhakathe tepiṭake buddhavacane katthacipi catutthīchaṭṭhekavacanarūpaṁ viya ‘‘mahesino’’ti paccattopayogālapanabahuvacanarūpaṁ dissati. Tasmā īkārantavasena uccāritassapi sato rassavasena uccāritassa viya ‘‘mahesi, mahesī, mahesayo. Mahesiṁ, mahesī, mahesayo. Mahesinā’’ti padamālā kātabbā. Apica mahesīsaddo yattha rājaggubbarivācako, tattha itthiliṅgo hoti, tabbasena pana ‘‘mahesī, mahesī, mahesiyo. Mahesiṁ, mahesī, mahesiyo. Mahesiyā’’ti ca vakkhamānaitthīnayena padamālā kātabbā. Hatthīsadde kathanti? Hatthīsaddassa pana hattho assa atthīti evaṁ īkārantavasena gahaṇe ‘‘hatthino’’ti rūpaṁ bhavati. Tathā hi ‘‘vane hatthino’’ti payogo dissati. Tasseva tasmiṁyevatthe rassaṁ katvā gahaṇe ‘‘hatthayo’’ti rūpaṁ bhavati. Tathā hi –",
  "anya-e0803n7:240": "‘‘Haṁsā koñcā mayūrā ca, hatthayo pasadā migā;",
  "anya-e0803n7:241": "Sabbe sīhassa bhāyanti, natthi kāyasmi tulyatā.",
  "anya-e0803n7:242": "Evameva manussesu, daharo cepi paññavā;",
  "anya-e0803n7:243": "Sopi tattha mahā hoti, neva bālo sarīravā’’ti",
  "anya-e0803n7:244": "Imasmiṁ keḷisīlajātake ‘‘hatthayo’’ti āhaccapadaṁ dissati. Evamassa daṇḍīnayena ca agginayena ca dvidhā padamālā, veditabbā. Iminā nayena avuttesupi ṭhānesu pāḷinayānurūpena porāṇaṭṭhakathānurūpena ca padamālā yojetabbā.",
  "anya-e0803n7:245": "Ettāvatā bhūdhātumayānaṁ pulliṅgānaṁ nāmikapadamālā saddhiṁ liṅgantarehi saddantarehi atthantarehi ca nānappakārato dassitā.",
  "anya-e0803n7:246": "Imaṁ saddanītiṁ sunītiṁ vicittaṁ,",
  "anya-e0803n7:247": "Sapaññehi sammā parīpālanīyaṁ;",
  "anya-e0803n7:248": "Sadā suṭṭhu cinteti vāceti yo so,",
  "anya-e0803n7:249": "Naro ñāṇavitthinnataṁ yāti seṭṭhaṁ.",
  "anya-e0803n7:250": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n7:251": "Kosallatthāya kate saddanītippakaraṇe",
  "anya-e0803n7:252": "Savinicchayo niggahītantādipulliṅgānaṁ",
  "anya-e0803n7:253": "Pakatirūpassa nāmikapadamālāvibhāgo",
  "anya-e0803n7:254": "Sattamo paricchedo.",
  "anya-e0803n7:255": "Sabbathāpi pulliṅgaṁ samattaṁ."
}