{
  "anya-e0703n8:0": "Navama pariccheda",
  "anya-e0703n8:1": "Abhayābhiseko",
  "anya-e0703n8:2": "1.",
  "anya-e0703n8:3": " Mahesī janayī putte, dasa ekañca dhītaraṃ;",
  "anya-e0703n8:4": "Sabbajeṭṭho’bhayo nāma, cittānāma kaniṭṭhikā.",
  "anya-e0703n8:5": "2.",
  "anya-e0703n8:6": " Passitvā taṃ viyākaṃsu, brāhmaṇā mantapāragā;",
  "anya-e0703n8:7": "‘‘Rajjahetu suto assā, ghātayissati mātule’’.",
  "anya-e0703n8:8": "3.",
  "anya-e0703n8:9": " Ghātessāmi kaniṭṭhinti, nicchite bhātarā’bhayo;",
  "anya-e0703n8:10": "Vāresi kāle vāsesuṃ, gehaṃ taṃ ekathuṇike.",
  "anya-e0703n8:11": "4.",
  "anya-e0703n8:12": " Rañño ca sirigabbhena, tassa dvāramakārayuṃ;",
  "anya-e0703n8:13": "Anto ṭhapesuṃ ekañca, dāsiṃ narasataṃ bahi.",
  "anya-e0703n8:14": "5.",
  "anya-e0703n8:15": " Rūpenu’mmādayī nare, diṭṭhamattāva sāyato;",
  "anya-e0703n8:16": "Tato ummādacittā’ti, nāmaṃ sopapadaṃ labhi.",
  "anya-e0703n8:17": "6.",
  "anya-e0703n8:18": " Sutvāna laṃkāgamanaṃ, bhaddakaccānadeviyā;",
  "anya-e0703n8:19": "Mātarā coditā puttā, ṭhapetve’kañca āgamuṃ.",
  "anya-e0703n8:20": "7.",
  "anya-e0703n8:21": " Disvāna te paṇḍuvāsu-devaṃ laṅkindamāgatā;",
  "anya-e0703n8:22": "Disvāna taṃ kaniṭṭhiñca, roditvā saha tāya ca.",
  "anya-e0703n8:23": "8.",
  "anya-e0703n8:24": " Raññā sukatasakkārā, rañño’nuññāya cārikaṃ;",
  "anya-e0703n8:25": "Cariṃsu laṃkādīpamhi, nivasuñca yathāruciṃ.",
  "anya-e0703n8:26": "9.",
  "anya-e0703n8:27": " Rāmena vusitaṭhānaṃ, rāmagoṇanti vuccati;",
  "anya-e0703n8:28": "Uruvelā’nurādhānaṃ, nivāsā ca tathā tathā.",
  "anya-e0703n8:29": "10.",
  "anya-e0703n8:30": " Tathā vijitadīghāyu-rohaṇānaṃ nivāsakā;",
  "anya-e0703n8:31": "Vijitagāmo dīghāyu-rohaṇanti ca vuccati.",
  "anya-e0703n8:32": "11.",
  "anya-e0703n8:33": " Kāresi anurādho so, vāpiṃ dakkhiṇato tato;",
  "anya-e0703n8:34": "Kārāpetvā rājagehaṃ, tattha vāsamakappayī.",
  "anya-e0703n8:35": "12.",
  "anya-e0703n8:36": " Mahārājā paṇḍuvāsu-devo jaṭṭhasutaṃ sakaṃ;",
  "anya-e0703n8:37": "Abhayaṃ uparajjamhi, kāle samabhisecayi.",
  "anya-e0703n8:38": "13.",
  "anya-e0703n8:39": " Dīghāyussa kumārassa, tanayo dīghagāmaṇi;",
  "anya-e0703n8:40": "Sutvā ummādacittaṃ taṃ, tassaṃ jātakutūhalo.",
  "anya-e0703n8:41": "14.",
  "anya-e0703n8:42": " Gahetvā’patissa gāmaṃ, taṃ apassi manujādhipaṃ;",
  "anya-e0703n8:43": "Adā sahoparājena, rājupaṭṭhānamassaso.",
  "anya-e0703n8:44": "15.",
  "anya-e0703n8:45": " Gavakkhābhimukhaṭṭhāne, taṃ upecca ṭhitaṃ tusā;",
  "anya-e0703n8:46": "Disvāna gāmiṇiṃ cittā, rattacittā’ha dāsikaṃ.",
  "anya-e0703n8:47": "16.",
  "anya-e0703n8:48": " ‘‘Ko eso’’ti tato sutvā,",
  "anya-e0703n8:49": "Mātulassa sutoiti;",
  "anya-e0703n8:50": "Dāsiṃ tattha niyojesi,",
  "anya-e0703n8:51": "Saddhiṃkatvāna so tato.",
  "anya-e0703n8:52": "17.",
  "anya-e0703n8:53": " Gavakkhamhi ḍasāpetvā, rattiṃ kakkaṭayantakaṃ;",
  "anya-e0703n8:54": "Āruyha chindayitvāna, kavāṭaṃ tena pāvisi.",
  "anya-e0703n8:55": "18.",
  "anya-e0703n8:56": " Tāya saddhiṃ vasitvāna, paccūseyeva nikkhami;",
  "anya-e0703n8:57": "Evaṃ niccaṃ vasī tattha, chiddābhāvā apākaṭo.",
  "anya-e0703n8:58": "19.",
  "anya-e0703n8:59": " Sā tena aggahī gabbhaṃ, gabbhe pariṇate tato;",
  "anya-e0703n8:60": "Mātu ārocayī dāsī, mātā pucchiya dhītaraṃ.",
  "anya-e0703n8:61": "20.",
  "anya-e0703n8:62": " Rañño ārocayī rājā, amantetvā sute’brahmā;",
  "anya-e0703n8:63": "Posiyoso’pi amhehi, deva tasseva taṃ iti.",
  "anya-e0703n8:64": "21.",
  "anya-e0703n8:65": " Putto ce mārayissāma, ta’nti tassa adaṃsu taṃ;",
  "anya-e0703n8:66": "Sā sūtikālasampatte, sūti gehañca pāvisiṃ.",
  "anya-e0703n8:67": "22.",
  "anya-e0703n8:68": " Saṅkitvā gopakaṃ cittaṃ, kālavelañca dāsakaṃ;",
  "anya-e0703n8:69": "Tasmiṃ kamme nissāyā’ti, gāmaṇi paricārake.",
  "anya-e0703n8:70": "23.",
  "anya-e0703n8:71": " Te paṭiññaṃ adente te, rājaputtā aghātayuṃ;",
  "anya-e0703n8:72": "Yakkhā hutvāna rakkhiṃsu, ubho gabbhe kumārakaṃ.",
  "anya-e0703n8:73": "24.",
  "anya-e0703n8:74": " Aññaṃ upavijaññaṃ sā, sallakkhā pesi dāsiyā;",
  "anya-e0703n8:75": "Cittā sā janayī puttaṃ, sā itthi pana dhītaraṃ.",
  "anya-e0703n8:76": "25.",
  "anya-e0703n8:77": " Cittaṃ sahassaṃ dāpetvā, tassā puttaṃ sakampi ca;",
  "anya-e0703n8:78": "Āṇāpetvā dhītaraṃ taṃ, nipajjāpesi santike.",
  "anya-e0703n8:79": "26.",
  "anya-e0703n8:80": " Dhītā laddhā’ti sutvāna, tuṭṭhā rājasutā ahuṃ;",
  "anya-e0703n8:81": "Mātā ca mātumātā ca, ubho pana kumārakaṃ.",
  "anya-e0703n8:82": "27.",
  "anya-e0703n8:83": " Mātāmahassa nāmañca, jeṭṭhassa mātulassa ca;",
  "anya-e0703n8:84": "Ekaṃ katvā tamakaruṃ, paṇḍukābhayanāmakaṃ.",
  "anya-e0703n8:85": "28.",
  "anya-e0703n8:86": " Laṃkā pālo paṇḍuvāsu-devo rajjamakārayi;",
  "anya-e0703n8:87": "Tiṃsa vassamhi jātamhi, mato so paṇḍukābhaye.",
  "anya-e0703n8:88": "29.",
  "anya-e0703n8:89": " Tasmiṃ matasmiṃ manujādhipasmiṃ,",
  "anya-e0703n8:90": "Sabbe samāgamma narindaputtā;",
  "anya-e0703n8:91": "Tassābhayassābhayadassa bhātu,",
  "anya-e0703n8:92": "Rājābhisekaṃ akaruṃ uḷārāti.",
  "anya-e0703n8:93": "Sujanappasāda saṃvegatthāya kate mahāvaṃse",
  "anya-e0703n8:94": "Abhayābhiseko nāma",
  "anya-e0703n8:95": "Navamo paricchedo."
}