{
  "anya-e0501n10:0": "11. Pacchājātapaccayo",
  "anya-e0501n10:1": "Pacchimaṁ pacchimaṁ paccuppannaṁ cittaṁ purejātassa paccuppannassa catu samuṭṭhānikassa rūpakāyassa vuḍḍhiviruḷhiyā pacchājātapaccayo. Yathā taṁ pacchimavassesu anuvassaṁ vassamānāni vassodakāni purimavassesu jātānaṁ rukkhapotakānaṁ vuḍḍhiviruḷhiyā pacchājāta paccayā hontīti.",
  "anya-e0501n10:2": "Tattha pacchimaṁ pacchimaṁ cittanti paṭhamabhavaṅgato paṭṭhāya yāva cuti cittā sabbaṁ cittaṁ vuccati. Purejātassāti paṭisandhicittena sahuppannaṁ kammajarūpakāyaṁ ādiṁ katvā ajjhattasantānapariyāpanno sabbo catusamuṭṭhānikarūpakāyo vuccati.",
  "anya-e0501n10:3": "Paṭisandhicittena sahuppannassa kammajarūpakāyassa paṭhama bhavaṅgādīni pannarasabhavaṅgacittāni pacchājātapaccayā honti. Paṭisandhi cittaṁ pana tena kāyena sahuppannattā pacchajātaṁ na hoti. Soḷasamabhavaṅgacittañca tassa kāyassa bhijjanakkhette uppannattā paccayo na hoti. Tasmā pannarasabhavaṅgacittānīti vuttaṁ.",
  "anya-e0501n10:4": "Paṭisandhicittassa ṭhitikkhaṇe pana dve rūpakāyā uppajjanti kammajarūpakāyo ca utujarūpakāyoca. Tathā bhaṅgakkhaṇepi. Paṭhamabhavaṅgassa uppādakkhaṇe pana tayo rūpakāyā uppajjanti kammajarūpakāyo ca utujarūpakāyo ca cittajarūpakāyo ca. Yadā bahiddhāhārappharaṇaṁ labhitvā ajjhattāhāro āhārajarūpakāyaṁ janeti, tato paṭṭhāya catusamuṭṭhānikā cattāro rūpakāyā dīpa jālā viya pavattanti. Te uppādakkhaṇaṁ atikkamma yāva ṭhitibhāvena dharanti, tāva pannarasacittāni tesaṁ kāyānaṁ pacchājātapaccayā hontiyeva.",
  "anya-e0501n10:5": "Vuḍḍhiviruḷhiyāti catusamuṭṭhānikarūpasantatiyā uparūpari vuḍḍhiyā ca viruḷhiyā ca. Tathāhi purimā purimā cattāro rūpakāyā sace pacchājāta paccayaṁ punappunaṁ labhanti, evaṁ sati te nirujjhantāpi pacchārūpasantatiparamparānaṁ vuḍḍhiyā ca viruḷhiyā ca vepullāya ca balava paccayā hutvā nirujjhantīti. Pacchājātapaccayadīpanā niṭṭhitā."
}