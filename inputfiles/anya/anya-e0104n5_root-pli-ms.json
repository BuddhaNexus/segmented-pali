{
  "anya-e0104n5:0": "17. Paññābhūminiddesavaṇṇanā",
  "anya-e0104n5:1": "Paṭiccasamuppādakathāvaṇṇanā",
  "anya-e0104n5:2": "570.Imissāpaññāyāti imissā yathādhigatāya vipassanāya. Bhūmibhūtesūti pavattiṭṭhānabhūtesu. Kāmañcāyaṁ paṭiccasamuppādapaṭiccasamuppannasamaññā pitāputtasamaññā viya apekkhāsiddhā, hetuphaladhammesu pana yathākkamaṁ vavatthitāvāti ‘‘paṭiccasamuppādo cevā’’tiādinā vibhajja vuttaṁ. Ādisaddenāti ‘‘paṭiccasamuppādādibhedā’’ti ettha vuttaādisaddena. Avasesā honti, saṁvaṇṇanāvasenāti adhippāyo. Tenāha ‘‘tesaṁ vaṇṇanākkamo anuppatto’’ti.",
  "anya-e0104n5:3": "Avijjādayo dhammā paṭiccasamuppādo, na samuppattimattaṁ. Svāyamattho iminā suttapadena veditabboti dassento ‘‘vuttañheta’’ntiādiṁ vatvā paṭiccasamuppanne pana dassetuṁ ‘‘jarāmaraṇādayo panā’’tiādi āraddhaṁ. Kasmā panettha anulomato paṭiccasamuppādadhammā dassitā, paṭilomato paṭiccasamuppannā dhammāti? Yato te paccayato uppannā, tassa samanantaradassanatthaṁ.",
  "anya-e0104n5:4": "Na niccaṁ na sassatanti aniccaṁ. Samecca sambhūya paccayehi katanti saṅkhataṁ. Paṭicca paccayārahaṁ paccayaṁ nissāya sahitameva uppannanti paṭiccasamuppannaṁ. Khayanasabhāvaṁ khayadhammaṁ. Vayanasabhāvaṁ vayadhammaṁ. Virajjanasabhāvaṁ palujjanasabhāvaṁ virāgadhammaṁ. Nirujjhanasabhāvaṁ nirodhadhammaṁ. Sesaṁ yadettha vattabbaṁ, taṁ parato āvi bhavissati.",
  "anya-e0104n5:5": "571.Etthāti etesu yathāvuttesu suttapadesu. Saṅkhepoti atthasaṅkhepo.",
  "anya-e0104n5:6": "Jātipaccayāti jātisaṅkhātā paccayā. Hetumhi nissakkavacanaṁ. Ṭhitāva sā dhātūti yāyaṁ jarāmaraṇassa idappaccayatā ‘‘jātipaccayā jarāmaraṇa’’nti, esā dhātu esa sabhāvo. Sā tathāgatānaṁ uppādato pubbe, uddhañca aviññāyamāno, majjhe ca viññāyamāno, na tathāgatehi uppādito, atha kho sambhavantassa jarāmaraṇassa sabbakālaṁ jātipaccayato sambhavoti ṭhitā eva. Kevalaṁ pana sayambhūñāṇena abhisambujjhanato, ‘‘ayaṁ dhammo tathāgatena adhigato’’ti pavedanato ca tathāgato ‘‘dhammassāmī’’ti vuccati na apubbassa uppādanato. Tena vuttaṁ ‘‘ṭhitāva sā dhātū’’ti. Sā eva jātipaccayā jarāmaraṇanti ettha vipallāsābhāvato evaṁ avabujjhamānassa etassa sabhāvassa, hetuno vā tatheva bhāvato ṭhitatāti dhammaṭṭhitatā. Jāti vā jarāmaraṇassa uppādaṭṭhiti pavattaāyūhanasaṁyogapalibodhasamudayahetupaccayaṭṭhitīti taduppādādibhāvenassā ṭhitatā ‘‘dhammaṭṭhitatā’’ti phalaṁ patisāmatthiyato hetumeva vadati.",
  "anya-e0104n5:7": "Atha vā dhārīyati paccayehīti dhammo, tiṭṭhati tattha tadāyattavuttitāya phalanti ṭhiti, dhammassa ṭhiti dhammaṭṭhiti. Dhammoti vā kāraṇaṁ, paccayoti attho. Dhammassa ṭhitisabhāvo, dhammato ca añño sabhāvo natthīti dhammaṭṭhiti, paccayo. Tenāha ‘‘paccayapariggahe paññā dhammaṭṭhitiñāṇa’’nti (paṭi. ma. 1.45). Dhammaṭṭhiti eva dhammaṭṭhitatā. Sā eva dhātu ‘‘jātipaccayā jarāmaraṇa’’nti imassa sabhāvassa, hetuno vā aññathattābhāvato ‘‘na jātipaccayā jarāmaraṇa’’nti viññāyamānassa tabbhāvābhāvato niyāmatā vavatthitabhāvoti dhammaniyāmatā. Phalassa vā jarāmaraṇassa jātiyā sati sambhavo dhamme hetumhi ṭhitatāti dhammaṭṭhitatā. Asati asambhavo dhamme niyatatāti dhammaniyāmatāti evaṁ phalena hetuṁ vibhāveti. Taṁ ‘‘ṭhitāva sā dhātū’’tiādinā (saṁ. ni. 2.20) vuttaṁ idappaccayataṁ abhisambujjhati paccakkhakaraṇena abhimukhaṁ bujjhati yāthāvato paṭivijjhati. Abhisametīti tassa vevacanaṁ. Ādito kathento ācikkhati, uddisatīti attho. Tameva uddesaṁ pariyosāpento deseti. Yathāuddiṭṭhamatthaṁ niddisanavasena pakārehi ñāpentā paññapeti. Pakārehiyeva patiṭṭhapento paṭṭhapeti. Yathāniddiṭṭhamatthaṁ paṭiniddisanavasena vivarati vibhajati, vivaṭañhi vibhattañca atthaṁ hetudhāraṇadassanehi pākaṭaṁ karonto uttānīkaroti. Uttānīkaronto tathāpaccakkhabhūtaṁ katvā nigamanavasena passathāti cāha.",
  "anya-e0104n5:8": "572.Paccayalakkhaṇoti paccayabhāvalakkhaṇo, paccayoti vā lakkhitabbo. Pavattidukkhassa anubandhāpanakiccatāya dukkhānubandhanaraso. Nibbānagāmimaggassa uppathabhāvato kummaggapaccupaṭṭhāno.",
  "anya-e0104n5:9": "Sopanāyaṁ paṭiccasamuppādo. Yāvattakehi paccayehi yaṁ phalaṁ uppajjanārahaṁ, avikaleheva tehi tassa uppatti, tadaññena ca tassa payojanaṁ natthīti āha ‘‘anūnādhikehevā’’ti. Yathā taṁ cakkhurūpālokamanasikārehi cakkhuviññāṇassa, etena taṁtaṁphalanipphādanena tassā paccayasāmaggiyā tapparatā tathatāti dasseti. Sāmagginti samodhānaṁ, samavāyanti attho. Asambhavābhāvatoti anuppajjanassa abhāvato. Paccayasāmaggiyañhi sati anuppajjane tassā vitathatā siyā. Aññadhammappaccayehīti aññassa phaladhammassa paccayehi. Aññadhammānuppattitoti tato aññassa phaladhammassa anuppajjanato. Na hi kadāci cakkhurūpālokamanasikārehi sotaviññāṇassa sambhavo atthi, yadi siyā, tassā sāmaggiyā aññathatā nāma siyā, na cetaṁ atthīti ‘‘anaññathatā’’ti vuttaṁ. Paccayatoti paccayabhāvato. Paccayasamūhatoti etthāpi eseva nayo.",
  "anya-e0104n5:10": "573.Idappaccayā eva idappaccayatāti tā-saddena padaṁ vaḍḍhitaṁ, na kiñci atthantaraṁ yathā devo eva devatāti. Idappaccayānaṁ vā samūho idappaccayatāti samūhatthaṁ tā-saddamāha yathā ‘‘janānaṁ samūho janatā’’ti. Nanu ca ‘‘atthi idappaccayā jarāmaraṇanti iti puṭṭhena satā, ānanda, atthītissa vacanīyaṁ. Kiṁ paccayā jarāmaraṇanti iti ce vadeyya, jātipaccayā jarāmaraṇanti iccassa vacanīya’’nti (dī. ni. 2.96) jātisaddapaccayasaddasamānādhikaraṇena kiṁ-saddena idaṁsaddassa samānādhikaraṇatādassanato idappaccayasaddassa kammadhārayasamāso dissati, na hettha ‘‘imassa paccayā idappaccayā’’ti jarāmaraṇassa, aññassa vā paccayato jarāmaraṇasambhavapucchā sambhavati viditabhāvato, asambhavato ca, jarāmaraṇassa pana paccayapucchā sambhavati. Paccaya-saddena ca samānādhikaraṇatāya idaṁ-saddassa imasmā paccayāti paccayapucchā yujjati. Sā ca samānādhikaraṇatā bāhiratthasamāsepi labbhati. Tato ca aññapadatthavacanicchābhāve kammadhārayasamāso labbhati.",
  "anya-e0104n5:11": "Sāmivacanasamāse pana samānādhikaraṇatā natthīti na kathañci kammadhārayasamāsasambhavoti? Nayidamevaṁ vacanicchantarabhāvato. Paṭiccasamuppādavacanicchā hesā ‘‘idappaccayatā paṭiccasamuppādo’’ti ettha. ‘‘Atthi idappaccayā jarāmaraṇa’’nti ettha pana jarāmaraṇassa paccayamattaparipucchā, tasmā yathā idaṁ-saddassa paṭiccasamuppādavisesanatā, pucchitabbapaccayavisesanatā ca hoti, tathā samāsavikappo ettha, tattha ca kātabboti na samāsantaradassanaṁ sāmivacanasamāsabādhakaṁ. Kasmā panetthāpi kammadhārayasamāso na icchitoti? Hetuppabhavānaṁ hetu paṭiccasamuppādoti imassatthassa kammadhārayasamāse asambhavato, ‘‘imassa attano paccayānurūpassa anurūpo paccayo idappaccayo’’ti imassa ca atthassa icchitattā. Yo panettha idaṁ-saddena gahito attho, so ‘‘atthi idappaccayā jarāmaraṇa’’nti ettha jarāmaraṇaggahaṇeneva gahitoti idaṁ-saddo paṭiccasamuppannato abhassitvā aññāsambhavato paccaye avatiṭṭhati, tasmā tattha kammadhārayasamāso. Ettha pana idaṁ-saddassa tato pariccajanakāraṇaṁ natthīti sāmivacanasamāso eva. Evampi na idappaccayo eva idappaccayabhāvo bhavituṁ yuttoti idappaccayatāya paṭiccasamuppādatānupapattīti? Nāyaṁ doso atthantarābhāvatoti vuttovāyamattho.",
  "anya-e0104n5:12": "Atha vā pana hotu idappaccayabhāvo idappaccayatāti. Bhāvoti cettha avinābhāviphalaṁ pati hetuno satvaṁ. Tathā hi idappaccaya-saddo jātiādīsu niruḷho. Tañca idappaccayasatvaṁ idappaccayato aññaṁ natthi. Yadi aññaṁ siyā, taṁ avijjamānaṁ siyā. Na hi satā aññaṁ vijjamānaṁ hoti. Atha satvaṁ saṁ nāma, yassa sato bhāvo, taṁ asaṁ nāma siyā. Na hi taṁ satvaṁ sabhāvaṁ satvato aññattā, tasmā sato bhāvo satvanti niddeso na yujjati. Na ca saṁ-sambandhena asaṁ saṁ nāma hoti, pageva saṁ-sambandhena. Asati ca saditiggahaṇaṁ viparītaggāhoti na gahaṇato saṁsiddhi. Sadisakappanāyañca māṇavakassa sīhabhāvo viya na asato saṁ-sabhāvatā. Yasmā pana idappaccayabhāvo yathāvuttaṁ satvaṁ, na asatvaṁ. Nāpi yassa taṁ satvaṁ, tadasaṁ, tasmā idappaccayabhāvo idappaccayasarūpaṁ sabhāvantarehi vinivattabhāvadassanatthaṁ imassāyanti visesetvā idappaccayatāti vuttanti na idappaccayatāya paṭiccasamuppādabhāvāsambhavo.",
  "anya-e0104n5:13": "Paṭicca samuppajjati etasmāti paṭiccasamuppādoti tassāpi hetuatthabhāvato jātiādipadānaṁ evameva hetubhāvavācakatāya hetupadhānatā yojetabbā hetuppabhavānaṁ hetu paṭiccasamuppādoti katvā . Tathā hi ‘‘dasabalasamannāgato, bhikkhave, tathāgato catūhi vesārajjehi samannāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti, imasmiṁ sati idaṁ hoti yāva ‘evametassa kevalassa dukkhakkhandhassa nirodho hotī’’’ti (saṁ. ni. 2.21-22) anena sīhanādasuttena pakāsito evamattho. ‘‘Kiṁ vādī panāyasmato satthā kimakkhāyī’’ti puṭṭhena āyasmatā assajittherena –",
  "anya-e0104n5:14": "‘‘Ye dhammā hetuppabhavā, tesaṁ hetuṁ tathāgato āha;",
  "anya-e0104n5:15": "Tesañca yo nirodho, evaṁvādī mahāsamaṇo’’ti. (mahāva. 60; apa. thera 1.1.286) –",
  "anya-e0104n5:16": "Vutto. Tena viññāyati hetuppabhavānaṁ hetu paṭiccasamuppādoti. Sesamettha vattabbaṁ parato āvi bhavissati.",
  "anya-e0104n5:17": "574.Paṭiccāti taṁ taṁ kāraṇaṁ nissāya. Sammāti aviparītaṁ aniccato aniccassa uppādoti katvā. Niccato hi kāraṇato phalassa uppādo viparīto. Tenāha ‘‘titthiya…pe… nirapekkho’’ti. ‘‘Uppādo paññāyatī’’ti (saṁ. ni. 3.38; a. ni. 3.47; kathā. 214) evaṁ vuttasaṅkhatalakkhaṇato añño ‘‘paccayato khaṇato’’ti ettha vuttapaccayalakkhaṇo eko ākāro uppādoti tesaṁ adhippāyo. Yaṁ sandhāya te ‘‘jātiādīnaṁ hetavo jātiādayo’’ti vadanti, taṁ tesaṁ matimattaṁ, nibbattilakkhaṇavinimuttassa tādisassa kassaci abhāvato. Tenāha ‘‘taṁ na yujjatī’’tiādi. Gambhīranayāsambhavatoti gambhīrānaṁ nayānañca asambhavato. Saddabhedatoti saddavināsato saddāyogato. Suttaṁ natthi ‘‘paṭiccasamuppādaṁ vo, bhikkhave, desessāmī’’tiādisuttapadehi (saṁ. ni. 2.1, 20) uppādamattassa appakāsitattā. Ayameva hi attho heṭṭhā dassito idānipi dassīyati. Taṁ uppādamattaṁ. Viharāmi tasmiṁ paṭhamābhisambuddhakāleti adhippāyo. Viharāmīti vā kālavipallāsena vuttaṁ, vihāsinti attho. Tatrāti tasmiṁ padesavihāre. Paccayākāradassanenāti yenākārena paccayadhammo paccayuppannassa paccayo hoti, so paccayākāro paccayabhāvo, tassa dassanena. Idha pana vedanānaṁ paccayabhāvo adhippeto. Tenāha ‘‘micchādiṭṭhipaccayāpi vedayita’’ntiādi. Vedanānaṁyeva hi paccayaṁ passantena vuttavihāro paṭiccasamuppādassa ekadesameva passato vihāroti katvā padesavihāro jāto, anantanayasamantapaṭṭhānamanasikāro paṭhamābhisambuddhavihāro. Tañhi nippadesato paccayākāradassananti eke. Padesavihārasuttavirodho āpajjati tassa vedanānaṁ paccayadhammamanasikāravibhāvanato.",
  "anya-e0104n5:18": "Loko samudeti etasmāti lokasamudayo, avijjādiko paccayagaṇo, na lokasamudayamattaṁ. Tenāha ‘‘anulomapaṭiccasamuppādo’’ti. Natthitāti sabbaso abhāvo, naranvayavināso ucchedoti attho. Natthitāsahacaraṇato pana ucchedadiṭṭhi natthitāti adhippetā. Paccayānuparamo paccayānaṁ avicchedo. Yathā hi atītahetupañcakasannissayena etarahiphalapañcakaṁ viya hetupañcakampi hoti, evaṁ etarahihetupañcakasannissayena āyatiṁphalapañcakampi bhavissati. Tenāha ‘‘paccayānuparame phalānuparamato’’ti.",
  "anya-e0104n5:19": "Taṁ gambhīrattaṁ uppādamatte natthi asabhāvadhammattā. Ekattanayādayo nayā sabhāvadhammesu labbhamānato uppādamatte kathañcipi na labbheyyunti āha ‘‘nayacatukkaṁ uppādamatte natthī’’ti.",
  "anya-e0104n5:20": "575.Samāne kattarīti ekasmiṁyeva kattari uppajjanakiriyāya yo kattā, tasmiṁyeva paccayanakiriyāya ca kattubhūteti attho. Yathā ‘‘nhatvā bhuñjati, bhutvā sayatī’’ti. ‘‘Pubbakāle’’ti idañca tvāsaddantānaṁ padānaṁ yebhuyyena purimakālakiriyāya dīpanato vuttaṁ, na idha paṭiccasaddassa purimakālatthattā. Evañhi ‘‘cakkhuṁ paṭiccā’’ti nidassanavacanaṁ nidassitabbena saṁsandeyya. Atha vā kāmañcettha ubhinnaṁ kiriyānaṁ samakālatā uppajjanakiriyāya pubbe paccayanakiriyāya asambhavato, tathāpi phalakiriyāya hetukiriyā purimakālo viya voharituṁ yuttā. Evamettha hetuphalavavatthānaṁ supākaṭaṁ hotīti upacārasiddhaṁ purimakālaṁ gahetvā vuttaṁ ‘‘pubbakāle’’ti. Atthasiddhikaroti vākyatthapaṭiviññattikaro. Paṭiccasamuppādoti hi ettha vākyatthāvabodho idha atthasiddhīti adhippeto. Payujjamāno paṭiccasaddo uppādasaddena vuccamānassa samānassa ‘‘kattu abhāvato’’ti padaṁ ānetvā yojetabbaṁ. Ayañhettha attho ‘‘cakkhuñca paṭicca rūpe ca uppajjati cakkhuviññāṇa’’ntiādīsu (ma. ni. 1.204, 400; 3.421, 425-426; saṁ. ni. 2.43-44; 2.4.60; kathā. 465) paccayanakiriyāya, uppajjanakiriyāya ca viññāṇameva kattāti samānakattukatā labbhati.",
  "anya-e0104n5:21": "‘‘Paṭiccasamuppādo’’ti ettha pana uppādasaddassa bhāvasādhanatāya kiriyāva vuttāti samānakattulakkhaṇo saddappayogo na sambhavatīti. Tenāha ‘‘saddabhedaṁ gacchatī’’ti, apasaddappayogo hotīti attho. Na cettha parāvarayogo (pāṇinī 3.4.20) ‘‘appatvā nadiṁ pabbato, atikkamma pabbataṁ nadī’’tiādīsu viya, nāpi lakkhaṇahetuādipayogo ‘‘sīhaṁ disvā bhayaṁ hoti, ghataṁ pivitvā balaṁ jāyate, ‘dha’nti katvā daṇḍo patito’’tiādīsu viya. Nevettha saddabhedo. Na hi hatthatale āmalakaṁ viya sabbaññeyyaṁ paccakkhaṁ katvā ṭhitānaṁ mahesīnaṁ vacane akkharacintakānaṁ vippalāpo avasaraṁ labhati. Labhatu, vākyatthena saddasiddhito ‘‘nhatvā gamanaṁ, bhutvā sayana’’ntiādīsu viyāti. Evampi na ca kiñci atthaṁ sādheti. Yadipi paccekaṁ padattho labbhati, vākyattho pana na yujjati, tasmā dasadāḷimādivākyāni viya asambandhatthatāya niratthakaṁ hotīti adhippāyo.",
  "anya-e0104n5:22": "Nāmapade vutte appayuttānipi ‘‘atthi, hoti, vijjatī’’ti evarūpāni kiriyāpadāni ānetvā sambandhitabbānīti ñāyaṁ sandhāyāha ‘‘hotisaddena saddhiṁ yojayissāmā’’ti. Imesūti yathāvuttesu desanāpaṭiññāpucchānigamanavasena vuttesu paṭiccasamuppādapadesu. Nidassanamattañcetaṁ, aññesupi ‘‘paṭiccasamuppādameva sādhukaṁ yoniso manasi kāroti. Yadidaṁ idappaccayatā paṭiccasamuppādo (dī. ni. 2.67; ma. ni. 2.337; sa. ni. 1.172; mahāva. 7). Gambhīro cāyaṁ, ānanda, paṭiccasamuppādo’’ti (dī. ni. 2.95; saṁ. ni. 2.60) evamādīsupi ekenapi saddhiṁ hoti-saddo sambandhaṁ na gacchati. Yogaṁ na gacchati tathā sambandhavasena avuttattā. ‘‘Na ca uppādo hotī’’ti idaṁ asabhāvadhammattā uppādassa nibbattilakkhaṇāyogaṁ sandhāya vuttaṁ. Yathā hi vināsassa vināso natthi, evaṁ uppādassa vināso viya uppādopi natthi. Yadi siyā, yena uppādena uppādo uppādavā, sopi uppādavāti anavaṭṭhānameva āpajjeyyāti vuttovāyamattho. Tenāha ‘‘sace heyyā’’tiādi. Yadi evaṁ, kathaṁ samudayo hotīti? Nāyaṁ doso nibbattiyā anadhippetattā. Evaṁ dukkhakkhandhassa samudayo pātubhāvo sambhavatīti ayañhettha attho, idha pana paṭiccasamuppādo hotīti tassa atthibhāvacodanāti katvā hoti, jāyatīti nibbatticodanā katā siyāti adhippāyena vuttaṁ ‘‘na uppādo hotī’’ti.",
  "anya-e0104n5:23": "576. Imesaṁ saṅkhārādīnaṁ paccayā idappaccayā, avijjādayo, tesaṁ bhāvo idappaccayatā. Ko pana so bhāvoti āha ‘‘bhāvo ca nāmā’’tiādi. Tassattho – yenākārena avijjādayo saṅkhārādipātubhāvahetū honti, tasmiṁ avijjādīnaṁ pavattiākāravisese vikāre paṭiccasamuppādoti ayaṁ samaññāti. Tesaṁ vādīnaṁ taṁ maññanaṁ. Hetuvacanatoti hetubhāvavacanato.",
  "anya-e0104n5:24": "577.Etthāti paṭiccasamuppādapade. Samuppādapadhānavacanaviññeyyo sasattiko hetu paṭiccasamuppādoti aviparītaṁ atthaṁ ajānantānaṁ aññattha samuppādasaddassa bhāvasādhanassa dassanato tathā idhāpi byañjanacchāyāya uppādoyevāyaṁ vutto, na hetūti yā saññā uppajjati, sā imassa paṭiccasamuppādapadassa evaṁ idāni vuccamānākārena atthaṁ gahetvā vūpasametabbā vinodetabbā.",
  "anya-e0104n5:25": "Dvedhāti gāthāya ayaṁ saṅkhepattho – yasmā attano paccayavasena pavatto paccayuppannadhammasamūho paccetabbato paṭicco ca so saha uppajjanato samuppādo ca, paṭicca vā kāraṇasāmaggiṁ apaccakkhāya saha uppajjanato evāti ca evaṁ dvedhā ‘‘paṭiccasamuppādo’’ti idaṁ vacanaṁ icchitabbaṁ, tasmā tassa paccayadhammopi phalūpacārena paṭiccasamuppādo icceva vuttoti.",
  "anya-e0104n5:26": "Paccayatāyāti paccayasamūhato. Pavattoti nibbatto. Dhammasamūhoti paccayuppannadhammapuñjo. Patīyamānoti ñāṇagatiyā abhimukhaṁ upeyamāno, abhisamiyamānoti attho. Hitāya sukhāya cāti lokuttarahitāya, lokuttarasukhāya ca. Saha uppajjati ekekassa kadācipi uppattiyā abhāvato. Sammā uppajjati ahetuto, visamahetuto ca anuppajjanato. Saha uppajjatīti ekajjhaṁ uppajjati antamaso aṭṭhannaṁ dhammānaṁ uppajjanato. Na paccakkhāyāti apaṭikkhipitvā, attano paccayabhūtadhammasamudāyena kenaci na vināti attho. Tassāti yvāyaṁ ‘‘paṭiccasamuppādo’’ti vutto paccayuppannadhammasamūho, tassa ayaṁ avijjādiko hetusamūho. ‘‘Tappaccayattā’’ti etena paṭiccasamuppādapaccaye paṭicca samuppādasamaññāti dasseti. Tenāha ‘‘yathā loke’’tiādi. Yathā hi loke ‘‘pittaṁ mathitaṁ, sūrā dadhi, tipusaṁ jaro, semho guḷo, āyu ghata’’nti ca paccayo phalavohārena vuccati, evaṁ phalūpacārena paṭiccasamuppādo vuttoti veditabbo.",
  "anya-e0104n5:27": "578. Paṭicca-sadde paṭi-saddo abhimukhattho, icca-saddo gammatthoti dassento āha ‘‘paṭimukhamito’’ti. Kassa pana paṭimukhaṁ, kena vā ito, ko vā itoti codanattaye pacchimaṁ vissajjento ‘‘hetusamūho’’ti āha. Tasmiñhi vissaṭṭhe hetusamūho nāma paccayasāmaggīti tattha aññamaññassa paṭimukhaṁ, aññamaññeneva ca itoti vissaṭṭhovāyamattho hotīti. Sahiteti samudite avinibbhutte. Soti hetusamūho. Samuppādo iti vuttoti yojanā.",
  "anya-e0104n5:28": "Pātubhāvāyāti uppādāya. Kāmaṁ pāḷiyaṁ ‘‘avijjāpaccayā saṅkhārā’’ti (saṁ. ni. 2.1; udā. 1; mahāva. 1; netti. 24; vibha. 225) avijjāva paccayabhāvena vuttā, tathāpi na avijjā ekāva paccayo hoti, atha kho sahajātadhammavatthuārammaṇādayo, yonisomanasikārādayo, taṇhupādānādayo ca dhammā yathārahaṁ saṅkhāruppādane avijjāya sahakārīkāraṇaṁ hontiyeva. Evaṁ saṅkhārādayopi viññāṇādīnanti āha ‘‘avijjādiekekahetusīsena niddiṭṭho hetusamūho’’ti. Sādhāraṇaphalanipphādakaṭṭhenāti taṁsamūhapariyāpannānaṁ hetudhammānaṁ sādhāraṇassa phalassa nibbattakabhāvena. Avekallaṭṭhenāti anūnabhāvena. Tasmiñhi hetusamūhe ekaccāsādhāraṇañcetaṁ phalaṁ, ekacceheva ca nibbattetabbaṁ siyā, sabbesaṁ tesaṁ paccayadhammānaṁ aññamaññāpekkhā natthīti paṭimukhagamanābhāvato paṭiccattho na paripūreyyāti. Sāmaggiaṅgānanti paccayasāmaggiyā aṅgabhūtānaṁ, samūhīnanti attho . Niddhāraṇe cetaṁ sāmivacanaṁ. Phaladhammānaṁ sahitatā nāma visuṁ abhāvo, na hetudhammānaṁ viya aññamaññāpekkhāti āha ‘‘aññamaññaṁ avinibbhogavuttidhamme’’ti avinibbhogaggahaṇañcettha rūpadhammānampi saṅgaṇhanatthaṁ. Aññathā sampayuttadhammeti vucceyya.",
  "anya-e0104n5:29": "579.Paccayatāti ayaṁ avijjādiko paccayasamūho. Aññoññanti aññamaññaṁ. Paṭiccāti nissāya sahakārīkāraṇaṁ laddhā. Samanti avisamaṁ avekallena. Sahāti ekajjhaṁ. Dhammeti attano paccayuppannadhamme. Yasmā uppādeti, tatopi tasmāpi. Evaṁ paṭiccasamuppādoti muninā bhagavatā bhāsitāti yojanā. Na apaṭicca paṭiccevāti avadhāraṇatthaṁ dassento gāthāyaṁ eva-kāro luttaniddiṭṭhoti dasseti.",
  "anya-e0104n5:30": "Ekekadesanti phalasamudāyassa ekadesekadesaṁ, bhāgasoti attho. Pubbāparabhāvenāti paṭipāṭiyā . Sabbametaṁ rūpārūpakalāpuppādanaṁ sandhāya vuttaṁ. Atthānusāravohārakusalenāti paramatthadhammānugatavohāranipuṇena.",
  "anya-e0104n5:31": "580. Purimena padenāti yojanā. Sassatādīnanti sassatabhāvādīnaṁ, sassatavādādīnaṁ vā. Sassatasahacaritā hi vādāpi sassatādayoti vuccanti yathā ‘‘dukkhadesanā dukkha’’nti. Ucchedādīti etthāpi eseva nayo. Vighāto vināso, pahānanti attho. Ñāyoti antadvayavirahitā majjhimā paṭipatti.",
  "anya-e0104n5:32": "Pavattidhammānanti pavattibhūtānaṁ dhammānaṁ, kilesavaṭṭādīnanti attho. ‘‘Sassato attā ca loko cā’’tiādinayappavatto (dī. ni. 1.31) sassatavādo. ‘‘Natthi hetu, natthi paccayo sattānaṁ saṁkilesāyā’’tiādinayappavatto (dī. ni. 1.168; ma. ni. 2.101, 227; saṁ. ni. 3.212) ahetuvādo. Pakati aṇukālādivasena loko pavattatīti evaṁ pavatto visamahetuvādo. Issarapurisapajāpativādā vasavattivādā. Ahetuvādaggahaṇeneva cettha sabhāvaniyati yadicchāvādānampi saṅgaho daṭṭhabbo. Keci pana ‘‘cakkhu eva cakkhussa kāraṇa’’nti evamādiko visamahetuvādo. Issarādivādo ahetuvādantogadho. Sabhāveneva dhammā pavattantīti vādo ‘‘vasavattivādo’’ti vadanti. Kiṁ hi paccayasāmaggiyā payojananti adhippāyo. Samuppādapadena paridīpito hotīti yojanā. Paridīpanassa pana aviparītakāraṇaṁ dassetuṁ ‘‘paccayasāmaggiyaṁ dhammānaṁ uppattito’’ti vuttaṁ. Vihatāti abbhāhatā. ‘‘Purimapurimapaccayavasenā’’ti iminā avicchedavasena pavattamānaṁ ucchedadiṭṭhinivattakaṁ hetuphalapabandhaṁ dasseti. Tenāha ‘‘kuto ucchedo’’ti. Ucchedābhāvakathaneneva cettha ucchedavādassāpi abhāvaṁ dassetīti daṭṭhabbaṁ.",
  "anya-e0104n5:33": "Tassā tassā paccayasāmaggiyāti tasmiṁ tasmiṁ hetupaccayasamavāye. Santatiṁ avicchinditvāti hetuphalapabandhasaṅkhātassa santānassa avicchindanena. Tesaṁ tesaṁ paccayuppannadhammānaṁ sambhavato uppajjanato sassatucchedasaṅkhātaṁ antadvayaṁ anupaggamma yathāsakaṁ paccayehi anurūpaphaluppatti idha majjhimapaṭipadāti adhippetā. Kammavaṭṭassa, vipākavaṭṭassa ca bhinnasabhāvattā, bhinnakālattā ca so karoti so paṭisaṁvedetīti vādappahānaṁ. Kusalākusalakkhandhappavattiyañhi kārakavohāro, vipākakkhandhapavattiyaṁ vedakavohāroti. Yasmiṁ santāne kammaṁ nibbattaṁ, tattheva tassa phalassa nibbattanato añño karoti añño paṭisaṁvedetīti vādappahānaṁ. Na hi katassa vināso, akatassa vā abbhāgamo atthi. ‘‘Itthī, purisā’’ti vohārena janapadanirutti. Tattha yasmā paṇḍitāpi loke ‘‘pañcakkhandhe ānetu, nāmarūpaṁ āgacchatū’’ti avatvā itthī, purisotveva voharanti, tasmā ‘‘itthī evāyaṁ, puriso evāyanti apariññātavatthukānaṁ hoti abhiniveso. Viddasuno pana paṭiccasamuppādaṁ jānantassa tathā tathā pavattamāne dhamme upādāya paññattimattato tattha paramatthato na abhinivesoti āha ‘‘janapadaniruttiyā anabhiniveso’’ti. Samaññāyāti lokasamaññāya. Anatidhāvananti anatikkamanaṁ. ‘‘Satto’’ti hi vutte ‘‘ko ettha satto, kiṁ rūpaṁ, udāhu vedanādayo’’ti vibhāgaṁ akatvā lokasamaññāvaseneva lokiyehi viya lokiyo attho samaññaṁ avilaṅghantena voharitabbo.",
  "anya-e0104n5:34": "Aparo nayo – paccetumarahatīti paṭicco. Yo hi naṁ pacceti abhisameti, tassa accantameva dukkhavūpasamāya saṁvattati. Sammā, saha ca uppādetīti samuppādo. Paccayadhammo hi attano phalaṁ uppādento sampuṇṇameva uppādeti, na vikalaṁ. Ye ca dhamme uppādeti, te sabbe saheva uppādeti, na ekekaṁ. Iti paṭicco ca so samuppādo cāti paṭiccasamuppādo. Atha vā paṭicca paṭimukhaṁ itvā kāraṇasāmaggiṁ appaṭikkhipitvā sahite uppādetīti paṭiccasamuppādo. Paṭimukhagamanañca paccayassa kāraṇasāmaggiyā aṅgabhāvena phalassa uppādanameva. Appaṭikkhipitvāti ca na vinā tāya kāraṇasāmaggiyā, aṅgabhāvaṁ agantvā sayameva na uppādetīti attho. Etena kāraṇabahutā dassitā, ‘‘sahite’’ti iminā paccayuppannadhammabahutā. Ubhayenāpi ‘‘ekaṁ na ekato’’tiādinā (visuddhi. 2.617) parato vuccamāno sāsananayo dīpito hoti.",
  "anya-e0104n5:35": "Atha vā paṭicca paccetabbaṁ paccayaṁ paṭigantvā na vinā tena sambandhassa uppādo paṭiccasamuppādo (udā. aṭṭha. 1). Paṭiccasamuppādoti cettha samuppādappadhānavacanaviññeyyo sasattiko hetūti veditabbo. Tattha ‘‘paṭiccā’’ti vutte kiṁ paṭiccāti vattabbanti āha ‘‘paccetabba’’nti. So ca paccayadhammoti katvā vuttaṁ ‘‘paccaya’’nti. Idāni paṭiccasaddassa atthamāha ‘‘paṭigantvā’’ti. Kāraṇassa sabhāvena tappaṭilābhagatiyā patvā. Kathaṁ na vinā tena? Sati eva tasmiṁ, tassa ca phalassa uppādato eva, na aññathā. Asati, nirodhato cāti ayaṁ paccayaṭṭhiti paṭiccasaddassa attho. Tenāyaṁ paṭiccasaddo yathā ‘‘imasmiṁ sati imassuppādo’’ti ete saddā bhummanissakkavacanajotanīyena idaṁ-saddavacanīyassa hetumato hetuāyattabhāvena bhāvuppāduttarakiriyāpekkhena yāyassa tadāyattatā, tāya samatthatāya hetuṁ vadanti, evaṁ gantvā-saddantaravacanīyena taṁviññeyyasseva paccayanakiriyākattuhetumato hetupaccayanena hetuāyattabhāvena samuppāduttarakiriyāpekkhena yāyassa tadāyattatā, tāya samatthatāya hetumāha. Evañca katvā ‘‘avijjā paṭicca, saṅkhārā paṭiccasamuppannā’’tiādi (paṭi. ma. 1.46) saṅkhārapiṭake vuttaṁ. Samatthatā cettha nidānādibhāvo. So ca tadavinābhāviphalaṁ pati satvameva. Sambandhassāti ca saṁyojanānurūpatāvasena jātiādinā sambandhassa jarāmaraṇādipaccayuppannassa. Uppādoti uppajjanaṁ. Yadi evaṁ kathaṁ paṭiccasaddappayogo, nanu samānakattukānaṁ pubbakāle īdiso saddappayogoti? ‘‘Bhutvā gacchati, kasitvā vapatī’’tiādīsu saccametaṁ, taṁ pana yebhuyyavasena daṭṭhabbaṁ samānāparakāle, asamānakattuke ca dassanato. Samānakāle tāva –",
  "anya-e0104n5:36": "‘‘Andhakāraṁ nihantvāna, uditāyaṁ divākaro;",
  "anya-e0104n5:37": "Vaṇṇapaññāvabhāsehi, obhāsetvā samuggato’’ti. –",
  "anya-e0104n5:38": "Udāharaṇaṁ. Keci pana ‘‘mukhaṁ byādāya sayati, akkhīni parivattetvā passatī’’ti udāharanti. Apare ‘‘nisajja adhīte, ṭhatvā kathetī’’ti.",
  "anya-e0104n5:39": "Tattha byādānaparivattanuttarakālabhāvisayanadassanakiriyāpekkhā pubbuttarakālatā atthi, sā ca bhedānupalakkhaṇā kehici na lakkhīyati. ‘‘Nisajja adhīte, ṭhatvā kathetī’’ti ca samānakālatāyapi ajjhenakathanehi pubbepi nisajjaṭṭhānāni hontīti sakkā pubbuttarakālatā sambhāvetuṁ, tasmā purimāniyeva udāharaṇāni yuttāni. Udayasamakālameva hi tannivattaniyanivattananti. Aparakāle ‘‘dvāramāvaritvā pavisati, āvaritvā nikkhamatī’’ti. Keci pana ‘‘ḍakkacca patito daṇḍo’’ti udāharanti. Abhighātabhūtasahajātāya pana abhighātajasaddassa samānakālatā ettha labbhati, tasmā idhāpi purimāniyeva udāharaṇāni yuttāni. Purimatāvacanicchāvaseneva pana lakkhaṇahetukiriyānaṁ lakkhaṇahetubhāvavacanicchāti lakkhaṇabhāvato purimakālo icceva ‘‘nihantvānā’’ti saddasiddhi icchitā, evañca paccayanakiriyā samuppajjanakiriyāya purimikāvāti paṭicca-saddasiddhi. Tattha yuttaṁ paccakkhato kattudassanato. Idha pana tadabhāvato na yuttanti ce? Nāyaṁ doso. Idhāpi anumānato siddho. Jarāmaraṇādiko kattā attheva ‘‘ñatvā kiriyato vaya’’nti evamādipayogadassanato avassaṁ anumiyamānena kattunā īdiso saddapayogo icchitabbo. Asamāne pana kattari ‘‘pisācaṁ disvā bhayaṁ hoti, paññāya cassa disvā āsavā parikkhīṇā hontī’’ti (ma. ni. 1.271; 2.182; pu. pa. 204) evamādi veditabbaṁ. Yathā ca tattha pisācadassanādipurisabyāpāro, evamidhāpi paccayanaṁ paccayabyāpāro attano phaluppādanaṁ, tañca satvaṁ samuppādovāti ‘‘paccaye sati, paccayassa uppādā’’ti paccayanassa samuppādahetutāya gamako samānassa kattu abhāvepi paṭicca-saddo siddhoti veditabbo. Yadi paṭiccasambandhassa uppādo paṭiccasamuppādo, kathaṁ paccayo paṭiccasamuppādoti? Heṭṭhā vicāritovāyamattho. Apica yoyaṁ samuppāda-saddavibhāvitānaṁ paccayuppannānaṁ paṭiccasaddavibhāvito sasattiko hetu adhippeto, tassa samuppādābhimukhatāya padhānavacanaviññeyyasabhāvattā tathā vuttoti.",
  "anya-e0104n5:40": "Kiṁ pana kāraṇaṁ samuppādapadhānena vacanena samuppādassa hetu veditabbo, na pana sahetuko samuppādo evāti? Vuccate – diṭṭhassa dukkhassa yo paccayo paccayaniddesena tassa vibhāvitattā. Kathaṁ? Yathāha –",
  "anya-e0104n5:41": "‘‘Idha, bhikkhave, bhikkhu parivīmaṁsamāno parivīmaṁsati ‘yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ, idaṁ nu kho dukkhaṁ kiṁ nidānaṁ kiṁ samudayaṁ kiṁ jātikaṁ kiṁ pabhavaṁ, kismiṁ sati jarāmaraṇaṁ hoti, kismiṁ asati jarāmaraṇaṁ na hotī’ti. So parivīmaṁsamāno evaṁ pajānāti ‘yaṁ kho idaṁ…pe… idaṁ kho dukkhaṁ jātinidāna’’’miccādinā (saṁ. ni. 2.51) –",
  "anya-e0104n5:42": "Diṭṭhassa dukkhassa nidānaṁ parivīmaṁsasutte vuttaṁ. Taṁ pajānanañca nidānampi viññātabbanti. Yathā cāha –",
  "anya-e0104n5:43": "‘‘Pubbe me, bhikkhave, sambodhā anabhisambuddhassa bodhisattasseva sato etadahosi ‘kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca, atha ca panimassa dukkhassa nissaraṇaṁ nappajānāti jarāmaraṇassa. Kudāssu nāma imassa dukkhassa nissaraṇaṁ paññāyissati jarāmaraṇassā’ti…pe… tassa mayhaṁ, bhikkhave, yoniso manasikārā ahu paññāya abhisamayo ‘jātiyā kho sati jarāmaraṇaṁ hoti, jātipaccayā jarāmaraṇa’’’nti (saṁ. ni. 2.10) –",
  "anya-e0104n5:44": "Ādinā diṭṭhassa dukkhassa paccayavīmaṁsābhisamayā vuttā. Paccayo hi ñātabbo. Tadabhisamayāyattañca dukkhanissaraṇapajānananti yo ca ñātabbo, so pavedetabboti paṭiccasamuppādasaddo yaṁ yadidaṁ samuppādasaddavibhāvitaṁ diṭṭhaṁ dukkhaṁ, taṁ paccayaṁ paṭicceva, na aññathāti evaṁ paccayavibhāvanatthaṁ vuccati. Bhavati hi ñātuṁ, pavedetuñca icchitabhāvena padhānassāpi kenaci visesena ñātabbatāya appadhānabhāvena niddeso yathā ‘‘ko sotāpanno, yassa tīṇi saṁyojanāni pahīnāni. Ko devadatto, yassa uccatarāni gehānī’’ti, evamidhāpi paccayapaccayanapavedanaṭṭhena niddese sattivisesena attano phalena paccanīyatāya ñātabbabhāvena ‘‘paṭiccā’’ti pariyāyena paccayo vutto.",
  "anya-e0104n5:45": "Yo cāyaṁ ‘‘avijjāpaccayā saṅkhārā’’tiādiko niddeso, so ca sakalassa dukkhakkhandhassa mūlato paṭṭhāya paccayānaṁ pavedanāya niddiṭṭhoti pariyosānepi ‘‘evametassa kevalassa dukkhakkhandhassa samudayo hotī’’ti evaṁ-saddena samugghātaṁ dukkhaṁ dassetvā tassa yathāvutte paccaye taṁsamudayābhimukhe katvā nigamitā paccayā. Paṭipadāsuttepi (saṁ. ni. 2.3) ‘‘avijjāpaccayā…pe… samudayo hotī’’ti vatvā ‘‘ayaṁ vuccati, bhikkhave, micchāpaṭipadā’’ti vuttaṁ. Na ca paṭiccasamuppannabhāvena gahitaṁ dukkhaṁ micchāpaṭipadaṁ, atha kho dukkhasamudayabhūtā paccayāti. Yathā ca ‘‘pañcaṅgiko sammāsamādhi (dī. ni. 3.335), pañcañāṇiko sammāsamādhī’’ti (dī. ni. 3.355) aṅgañāṇapaṭivedanatthattā desanāya sammāsamādhipadhānehi saddehi aṅgañāṇapaṭivedanaṁ kataṁ, evamidhāpi samuppādapadhānena saddena paccayapaṭivedanaṁ katanti veditabbaṁ.",
  "anya-e0104n5:46": "581. Yā panāyaṁ tantīti sambandho. Nikkhittāti ṭhapitā, desitāti attho. Yathādhippetassa atthassa tananato tanti, gantho. ‘‘Kiṁ vādī, bhante, sammāsambuddho’’ti pucchitena ‘‘vibhajjavādī, mahārājā’’ti (pārā. aṭṭha. 1.tatiyasaṅgītikathā; kathā. aṭṭha. nidānakathā) moggaliputtatissattherena vuttattā sammāsambuddhasāvakā vibhajjavādino. Te hi satthārā venayikādibhāvaṁ vibhajja vuttaṁ anuvadanti, somanassādīnaṁ, cīvarādīnañca sevitabbāsevitabbabhāvaṁ. Sassatucchedavāde vā vibhajja vadanti. ‘‘Sassato attā ca loko cā’’tiādīnaṁ (dī. ni. 1.31) ṭhapanīyānaṁ ṭhapanato, rāgādikkhayassa sassatassa, rāgādikāyaduccaritādiucchedassa ca vacanato, na pana ekaṁsabyākaraṇīyādike tayo pañhe apanetvā vibhajjabyākaraṇīyameva vadanti. Vibhajjavādīnaṁ maṇḍalaṁ samūho vibhajjavādimaṇḍalaṁ. Vibhajjavādino vā bhagavato parisā vibhajjavādimaṇḍalantipi vadanti, vibhajja vā sassatucchede ubho ante anupagamma majjhimapaṭipadābhūtassa paṭiccasamuppādassa desanato bhagavā, tadanuvādato tassa sāvakā ca vibhajjavādinoti. Sesaṁ purimasadisaṁ.",
  "anya-e0104n5:47": "Otaritvāti ogāhetvā, vibhajjavādī hutvāti attho. Na hi sayaṁ avibhajjavādī samāno vibhajjavādīnaṁ antare ṭhānamattena vibhajjavādimaṇḍalaṁ otiṇṇo nāma hoti. Ācariyehi avuttaviparītatthadīpanena te naabbhacikkhantena. Avijjā puññāneñjābhisaṅkhārānampi hetu paccayo hotīti vadanto, kathāvatthumhi paṭikkhitte puggalavādādike ca vadanto sakasamayaṁ vokkamati nāma, tathā avokkamantena. Parasamayaṁ dosāropanabyāpāravirahena anāyūhantena. ‘‘Idampi suttaṁ gahetabba’’nti parasamayaṁ asampiṇḍentenāti keci vadanti. ‘‘Tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati anañña’’ntiādīni (ma. ni. 1.396) vadanto suttaṁ paṭibāhati nāma, tathā apaṭibāhantena. ‘‘Tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāya (ma. ni. 1.234; pāci. 417, 418), supinante kato vītikkamo āpattikaro hotī’’ti ca evamādiṁ vadanto vinayaṁ paṭilometi nāma, tabbipariyāyena taṁ anulomentena. Paṭilomento hi kammantaraṁ bhindanto, dhammatañca vilomento kuto kilesavinayaṁ anulometi. Sutte (dī. ni. 2.187 ādayo; a. ni. 4.180) vutte cattāro mahāpadese, aṭṭhakathāyañca vutte suttasuttānulomaācariyavādaattanomatimahāpadese olokentena. Tadolokanena hi sutte, vinaye ca santiṭṭhati nātidhāvati.",
  "anya-e0104n5:48": "Dhammanti paṭiccasamuppādapāḷiṁ. Atthanti tadatthaṁ. Hetu, hetuphalāni vā ayamettha hetu dhammo, idamettha hetuphalaṁ atthoti. Dhammanti vā dhammataṁ. Yathā eke ‘‘uppādā vā tathāgatānaṁ anuppādā vā tathāgatānaṁ ṭhitāva sā dhātū’’ti (saṁ. ni. 2.20) suttapadassa atthaṁ micchā gāhentā ‘‘nicco paṭiccasamuppādo’’ti paccayākāradhammaṁ micchā dīpenti, evaṁ adīpetvā heṭṭhā vuttanayeneva attano phalaṁ pati kāraṇassa vavatthitasabhāvaṁ dīpentena. Yathā ca eke ‘‘anirodhaṁ anuppāda’’ntiādinā paṭiccasamuppādassa atthaṁ micchā gāhenti, evaṁ gāhe akatvā vuttanayeneva aviparītaṁ atthaṁ saṅgāhentena. ‘‘Dukkhādīsu aññāṇaṁ avijjā’’ti vuttamatthaṁ parivattetvā puna ‘‘pubbante aññāṇa’’ntiādīhi (dha. sa. 1067) aparehipi pariyāyehiniddisantena. ‘‘Saṅkhārā iminā pariyāyena bhavoti vuccanti, taṇhā iminā pariyāyena upādāna’’ntiādinā niddisantenāti ca vadanti. Pakatiyāti yathāvuttavidhānaṁ anāmasitvā kevalameva.",
  "anya-e0104n5:49": "Saccanti catusaccaṁ. Sattoti sattasuññatāti vadanti, sattasuññesu pana saṅkhāresu sattavohāro, sattatthakiccasiddhi ca. Paccayākārameva cāti paccayākāro eva ca, ma-kāro padasandhikaro. Paccayadhammānaṁ attanoyeva phalassa paccayabhāvo paṭiccasamuppādoti attho.",
  "anya-e0104n5:50": "Tasmāti vuttanayena atthavaṇṇanāya kātabbattā, dukkarattā ca patiṭṭhaṁ nādhigacchāmīti yattha ṭhitassa vaṇṇanā sukarā hoti, tassā patiṭṭhābhūtaṁ taṁ nayaṁ attanoyeva ñāṇabalena nādhigacchāmīti attho. Nissayaṁ pana ācikkhanto ‘‘sāsanaṁ panida’’ntiādimāha. Idha sāsananti pāḷidhammamāha, paṭiccasamuppādameva vā. So hi anulomapaṭilomādinānādesanānayapaṭimaṇḍito abbocchinno ajjāpi pavattatīti nissayo hoti. Tadaṭṭhakathāsaṅkhāto ca pubbācariyamaggo. ‘‘Taṁ suṇātha samāhitā’’ti ādarajanane, ussāhane ca kiṁ payojananti ce, taṁ dassento āha ‘‘vuttañheta’’ntiādi. Aṭṭhi katvāti atthaṁ katvā. Yathā vā na nassati, evaṁ aṭṭhigataṁ viya karonto aṭṭhiṁ katvā. Pubbakālato aparakāle bhavaṁ pubbāpariyaṁ. Visesanti paṭhamārambhato pabhuti khaṇe khaṇe ñāṇavisesaṁ, kilesakkhayavisesañca labhatīti attho.",
  "anya-e0104n5:51": "582.Desanābhedatoti desanāvisesato. Atthato, lakkhaṇādito, ekavidhādito ca atthalakkhaṇekavidhādito. Aṅgānañca vavatthānāti avijjādīnaṁ dvādasannaṁ aṅgānaṁ vavatthānadassanato.",
  "anya-e0104n5:52": "Kammavipākakilesavaṭṭānaṁ mūlakāraṇattā, ādito vuttattā ca avijjā paṭiccasamuppādassa mūlaṁ. Tattha valliyā mūle diṭṭhe tato pabhuti valliharaṇaṁ viya paṭiccasamuppādassa mūle diṭṭhe tato pabhuti paṭiccasamuppādadesanāti upamāsaṁsandanā na kātabbā. Na hi bhagavato idameva diṭṭhaṁ, idaṁ adiṭṭhanti vibhajanīyaṁ atthi sabbassa diṭṭhattā. Mūlato pabhuti pana valliharaṇaṁ viya mūlato pabhuti paṭiccasamuppādadesanā katāti idamettha sāmaññaṁ adhippetaṁ, bodhaneyyajjhāsayavasena vā bodhetabbabhāvena mūlādidassanasāmaññaṁ yojetabbaṁ.",
  "anya-e0104n5:53": "Tassāti –",
  "anya-e0104n5:54": "‘‘Sa kho so, bhikkhave, kumāro vuddhimanvāya indriyānaṁ paripākamanvāya pañcahi kāmaguṇehi samappito…pe… rajanīyehi. So cakkhunā rūpaṁ disvā piyarūpe rūpe sārajjati, appiyarūpe rūpe byāpajjati, anupaṭṭhitakāyasati ca viharati parittacetaso, tañca cetovimuttiṁ paññāvimuttiṁ yathābhūtaṁ nappajānāti, yatthassa te pāpakā akusalā dhammā aparisesā nirujjhanti. So evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā, so taṁ vedanaṁ abhinandati abhivadati, ajjhosāya tiṭṭhatī’’ti (ma. ni. 1.408) –",
  "anya-e0104n5:55": "Evaṁ vuttassa. Evaṁ sotadvārādīsupi. Tassa abhinandatoti sappītikataṇhāya abhimukhabhāvena nandato. Abhivadatoti ‘‘aho sukhaṁ, aho sukha’’nti vacībhedakaraṇapavattāya balavataṇhāya ‘‘ahaṁ, mamā’’ti abhivadato. Tato balavatiyā mocetuṁ asakkuṇeyyatāya ajjhosāya tiṭṭhato. Tatopi balavatī pana upādānabhūtā taṇhā nandī. Ettha ca abhinandanādinā taṇhā vuttā, nandivacanena tappaccayaṁ upādānaṁ catubbidhampi nanditātadavippayogatāhi, taṇhādiṭṭhābhinandanabhāvehi cāti veditabbaṁ.",
  "anya-e0104n5:56": "Jātipaccayā jarāmaraṇantiādikañca tattheva mahātaṇhāsaṅkhayasutte vuttaṁ.",
  "anya-e0104n5:57": "Vipākavaṭṭabhūte paṭisandhipavattiphassādike kammasamuṭṭhānañca ojaṁ sandhāya ‘‘cattāro āhārā taṇhānidānā’’tiādi vuttaṁ. Vaṭṭūpathambhakā pana itarepi āhārā taṇhāpabhave tasmiṁ avijjamāne na vijjantīti ‘‘taṇhānidānā’’ti vattuṁ vaṭṭanti.",
  "anya-e0104n5:58": "583.Tatotatoti catubbidhāsu desanāsu tato tato desanato. Ñāyappaṭivedhāya saṁvattatīti ñāyoti maggo, so eva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti (saṁ. ni. 2.41; 5.1024) vacanato. Sayameva hi so samantabhaddakattā tathā tathā paṭivijjhitabbattā tāya tāya desanāya attano paṭivedhāya saṁvattati. Catubbidhagambhīrabhāvappattiyāti dhammatthadesanāpaṭivedhagambhīresu patiṭṭhādhigamanena patiṭṭhitattāti attho.",
  "anya-e0104n5:59": "Samantabhaddakatā, desanāvilāsappatti ca catunnampi desanānaṁ samānaṁ kāraṇanti visesakāraṇaṁ vattukāmo āha ‘‘visesato’’ti. Assāti assa bhagavato desanā, assa vā paṭiccasamuppādassa desanāti yojetabbaṁ. Pavattikāraṇavibhāgo avibhattasabhāvā avijjādayova, kāraṇanti vā gahitānaṁ pakatiādīnaṁ, avijjādīnañca akāraṇatā, kāraṇatā ca. Tattha sammūḷhā keci akāraṇaṁ kāraṇanti gaṇhanti, keci na kiñci kāraṇaṁ bujjhantīti tesaṁ yathāsakehi anurūpehi kāraṇehi saṅkhārādipavattisandassanatthaṁ, saṁsārappavattisandassanatthanti attho. Pavattiādīnavapaṭicchādikā avijjā ādi, tato saṅkhārā uppajjanti, tato viññāṇanti evaṁ pavattiyā uppattikkamasandassanatthaṁ, gabbhaseyyakādivasena vā tattha tattha bhave attabhāvassa uppajjanānupubbisandassanatthañca anulomadesanā pavattāti. Itarāsaṁ tadatthatāsambhavepi na tāsaṁ tadatthameva pavatti atthantarasabbhāvato. Ayaṁ pana tadatthā evāti etissā tadatthatā vuttā.",
  "anya-e0104n5:60": "Anuvilokayato yo sambodhito pubbabhāge taṁtaṁpaccayuppannāvabodhasaṅkhāto pubbabhāgapaṭivedho pavatto, tadanusārena tadanugamena jarāmaraṇādikassa jātiādikāraṇaṁ yaṁ adhigataṁ, tassa sandassanatthaṁ ayaṁ paṭilomadesanā pavattā. Anuvilokayato paṭilomadesanā pavattāti vā sambandho. Desentopi hi bhagavā kicchāpannaṁ lokaṁ anuviloketvā pubbabhāga…pe… sandassanatthaṁ desesīti. Āhārataṇhādayo paccuppannaddhā, saṅkhārāvijjā atītaddhāti iminā adhippāyenāha ‘‘yāva atītaṁ addhānaṁ atiharitvā’’ti. Āhārā vā taṇhāya pabhāvetabbā anāgato addhā, taṇhādayo paccuppanno , saṅkhārāvijjā atītoti. Paccakkhaṁ pana phalaṁ dassetvā tannidānadassanavasena phalakāraṇaparamparadassanaṁ yujjatīti āhārā purimataṇhāya uppāditā paccuppanno addhā, taṇhādayo atīto, saṅkhārāvijjā tatopi atītataro saṁsārassa anādibhāvadassanatthaṁ vuttoti. Yāva atītaddhānanti yāva atītataraṁ addhānanti attho yuttoti. Āyatiṁ punabbhavābhinibbattiāhārakā vā cattāro āhārā ‘‘āhāretītāhaṁ na vadāmi…pe… evaṁ pana maṁ avadantaṁ yo evaṁ puccheyya ‘kissa nu kho, bhante, viññāṇāhāro’ti, esa kallo pañho, tatra kallaṁ veyyākaraṇaṁ, viññāṇāhāro āyatiṁ punabbhavābhinibbattiyā’’ti (saṁ. ni. 2.12) vacanato, taṁsampayuttattā phassacetanānaṁ, tappavattihetuttā ca kabaḷīkārāhārassa. Tena hi upatthambhitarūpakāyassa, tañca icchantassa kāmaviññāṇāyūhanaṁ hoti. Bhojanañhi saddhādīnaṁ, rāgādīnañca upanissayoti vuttaṁ. Tasmā te kammavaṭṭasaṅgahitā āhārā paccuppanno addhāti imasmiṁ pariyāye purimoyeva attho yutto.",
  "anya-e0104n5:61": "Atītaddhato pabhuti ‘‘iti kho, bhikkhave, avijjāpaccayā saṅkhārā’’tiādinā (saṁ. ni. 2.2) atīte, tato parañca hetuphalapaṭipāṭiṁ paccakkhabhūtānaṁ āhārānaṁ nidānadassanavasena ārohitvā nivattanena vinā abujjhantānaṁ taṁsandassanatthaṁ sā ayaṁ desanā pavattāti attho. Anāgataddhahetusamuṭṭhānato pabhutīti anāgatassa bhavassa hetubhūtānaṁ dhammānaṁ uppattito paṭṭhāya. Anāgataddhasandassanatthanti anāgataddhuno appaṭivijjhantānaṁ apassantānaṁ paccakkhaṁ paccuppannaṁ hetuṁ dassetvā hetuphalaparamparāya tassa sandassanatthanti attho. Ettha ca ādito paṭṭhāya yāva pariyosānā, pariyosānato ca paṭṭhāya yāva ādi pavattā desanā dvādasaṅgā, tato eva tisandhi catusaṅkhepā. Majjhato paṭṭhāya yāva ādi pavattā desanā aṭṭhaṅgā dvisandhi tisaṅkhepā. Majjhato pana paṭṭhāya yāva pariyosānā pavattā desanā chaḷaṅgā dvisandhi tisaṅkhepā. ‘‘Saṁyojaniyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādāna’’ntiādinā (saṁ. ni. 2.53, 57) majjhato paṭṭhāya yāva pariyosānā pavattā desanā ekasandhi dvisaṅkhepā. Evaṁ ayaṁ anekaṅgā eva paṭiccasamuppādadesanā āgatā. Ekaṅgavasenāpi ca paṭiccasamuppādadesanā labbhateva. Yathāha –",
  "anya-e0104n5:62": "‘‘Tatra, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti ‘iti imasmiṁ sati idaṁ hoti, imassuppādā idaṁ uppajjati. Imasmiṁ asati idaṁ na hoti, imassa nirodhā idaṁ nirujjhatī’ti. Sukhavedaniyaṁ, bhikkhave, phassaṁ paṭicca uppajjati sukhavedanā’’ti (saṁ. ni. 2.62) –",
  "anya-e0104n5:63": "Ādi. Ettha hi ‘‘phassapaccayā’’ti ettako eva paṭiccasamuppādo vutto. Tenetaṁ viññāyati ‘‘ekaṅgapaṭiccasamuppādo’’ti.",
  "anya-e0104n5:64": "Tattha imasmiṁ sati idaṁ hotīti imasmiṁ avijjādike paccaye sati idaṁ saṅkhārādikaṁ phalaṁ hoti. Imassuppādā idaṁ uppajjatīti imassa avijjādikassa paccayassa uppādā idaṁ saṅkhārādikaṁ phalaṁ uppajjatīti attho. Imasmiṁ asati idaṁ na hoti, imassa nirodhā idaṁ nirujjhatīti avijjādīnaṁ abhāve saṅkhārādīnaṁ abhāvassa, avijjādīnaṁ nirodhā saṅkhārādīnaṁ nirodhassa ca vacanena purimasmiṁ paccayalakkhaṇe niyamo dassito hoti ‘‘imasmiṁ sati eva, na asati, imassa uppādā eva, na nirodhā’’ti. Tenetaṁ lakkhaṇaṁ antogadhaniyamaṁ idha paṭiccasamuppādassa vuttanti daṭṭhabbaṁ.",
  "anya-e0104n5:65": "Nirodhoti ca avijjādīnaṁ virāgādhigamena āyatiṁ anuppādo appavatti. Tathā hi vuttaṁ ‘‘avijjāyatveva asesavirāganirodhā’’tiādi (mahāva. 1; udā. 3). Nirodhavirodhī ca uppādo, yena so uppādavirodhibhāvena vutto ‘‘imassa nirodhā idaṁ nirujjhatī’’ti, tenetaṁ dasseti ‘‘anirodho uppādo nāma, so cettha atthibhāvotipi vuccatī’’ti. ‘‘Imasmiṁ sati idaṁ hotī’’ti idameva hi lakkhaṇaṁ pariyāyantarena ‘‘imassuppādā idaṁ uppajjatī’’ti vadantena parena purimaṁ visesitaṁ hoti, tasmā na dharamānataṁyeva sandhāya ‘‘imasmiṁ satī’’ti vuttaṁ, atha kho maggena aniruddhabhāvañcāti viññāyati. Yasmā ca ‘‘imasmiṁ asati idaṁ na hoti, imassa nirodhā idaṁ nirujjhatī’’ti (udā. 2) dvidhāpi uddiṭṭhalakkhaṇassa nirodhassa niddesaṁ vadantena ‘‘avijjāyatveva asesavirāganirodhā saṅkhāranirodho’’tiādinā (mahāva. 1; udā. 3) nirodho eva vutto, tasmā natthibhāvopi nirodho evāti natthibhāvaviruddho atthibhāvo anirodhoti dassitaṁ hoti. Tena anirodhasaṅkhātena atthibhāvena uppādaṁ viseseti. Tato na idha attalābhamattaṁ uppādoti adhippeto, atha kho anirodhasaṅkhāto atthibhāvo cāti ayamattho vibhāvitoti evametaṁ lakkhaṇadvayavacanaṁ aññamaññaṁ visesanavisesitabbabhāvena sātthakanti veditabbaṁ.",
  "anya-e0104n5:66": "Ko panāyaṁ anirodho nāma, yo atthibhāvo, uppādoti ca vuccatīti? Appahīnabhāvo, anibbattitaphalatāppahīnārahatāhi phaluppādanārahatā ca. Ye tehi pahātabbā akusalā dhammā, tesaṁ ariyamaggena asamugghātitabhāvo, ye pana na pahātabbā kusalābyākatā dhammā, yāni tesu saṁyojanāni akhīṇāsavānaṁ, tesaṁ aparikkhīṇatā ca. Asamugghātitānusayatāya hi sasaṁyojanākhandhappavatti paṭiccasamuppādo. Tathā hi vuttaṁ –",
  "anya-e0104n5:67": "‘‘Yāya ca, bhikkhave, avijjāya nivutassa bālassa, yāya ca taṇhāya sampayuttassa ayaṁ kāyo samudāgato, sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave, bālo acari brahmacariyaṁ sammā dukkhakkhayāya, tasmā bālo kāyassa bhedā kāyūpago hoti, so kāyūpago samāno na parimuccati jātiyā jarāmaraṇenā’’ti (saṁ. ni. 2.19) –",
  "anya-e0104n5:68": "Ādi. Khīṇasaṁyojanānaṁ pana avijjāya abhāvato saṅkhārānaṁ, taṇhupādānānaṁ abhāvato upādānabhavānaṁ na sambhavoti vaṭṭassa upacchedo paññāyati. Tenevāha –",
  "anya-e0104n5:69": "‘‘Channantveva, phagguna, phassāyatanānaṁ asesavirāganirodhā phassanirodho, phassanirodhā vedanānirodho’’ti (saṁ. ni. 2.12) –",
  "anya-e0104n5:70": "Ādi. Na hi aggamaggādhigamato uddhaṁ yāva parinibbānā saḷāyatanādīnaṁ appavatti, atha kho natthitā, nirodhasaddavacanīyatā, khīṇasaṁyojanatāti nirodho vutto. Apica cirakatampi kammaṁ anibbattitaphalatāya, appahīnārahatāya ca phalārahaṁ santaṁ eva nāma hoti, na nibbattitaphalaṁ, nāpi pahīnārahanti phaluppattipaccayānaṁ avijjāsaṅkhārādīnaṁ vuttanayena phalārahabhāvo anirodhoti veditabbaṁ. Evaṁ aniruddhabhāveneva hi yena vinā phalaṁ na sambhavati, taṁ kāraṇaṁ atītādipi ‘‘imasmiṁ satī’’ti iminā vacanena vuttaṁ. Tato eva ca avusitabrahmacariyassa appavattidhammataṁ anāpanno paccayuppādo kālabhedaṁ anāmasitvā anivattitāya eva ‘‘imassuppādā’’ti vutto. Atha vā avasesapaccayasamavāye avijjamānassāpi vijjamānassa viya pageva vijjamānassa yā phaluppattiabhimukhatā, sā ‘‘imassuppādā’’ti vuttā. Tadā hi tato phalaṁ uppajjatīti tadavatthaṁ kāraṇaṁ phalassa uppādanabhāvena upaṭṭhitaṁ uppatitaṁ nāma hoti, na vijjamānampi atadavatthanti tadavatthatā uppādoti veditabbā.",
  "anya-e0104n5:71": "Tattha ‘‘satī’’ti iminā vijjamānatāmattena paccayabhāvaṁ vadanto abyāpārataṁ paṭiccasamuppādassa dasseti. Uppādāti uppattidhammataṁ, asabbakālabhāvitaṁ, phaluppattiabhimukhatañca dīpento aniccataṁ paṭiccasamuppādassa dasseti. ‘‘Sati, na asati, uppādā, na nirodhā’’ti pana hetuatthehi bhummanissakkavacanehi samatthitaṁ nidānasamudayajātipabhavabhāvaṁ paṭiccasamuppādassa dasseti. Hetuatthatā cettha bhummavacane yassa bhāvena tadavinābhāviphalassa bhāvo lakkhīyati, tattha pavattiyā veditabbā, yathā adhanānaṁ dhane ananuppadīyamāne dāliddiyaṁ vepullamagamāsi (dī. ni. 3.91), nipphanne sasse subhikkhaṁ jāyatīti ca. Nissakkavacanassāpi hetuatthatā phalassa pabhave pakatiyañca pavattiyā, yathā ‘‘kalalā hoti abbudaṁ, abbudā jāyate pesī’’ti (saṁ. ni. 1.235; kathā. 692), ‘‘himavatā gaṅgā pabhavati, siṅgato saro jāyatī’’ti ca. Avijjādibhāvena ca tadavinābhāvisaṅkhārādibhāvo lakkhīyati, avijjādīhi ca saṅkhārādayo pabhavanti, pakarīyanti cāti tesaṁ pabhavo, pakati ca, tasmā tadatthadīpanatthaṁ ‘‘imasmiṁ sati imassuppādā’’ti hetuatthā bhummanissakkaniddesā katā.",
  "anya-e0104n5:72": "Yasmā cettha ‘‘imasmiṁ sati idaṁ hoti, imassuppādā idaṁ uppajjatī’’ti saṅkhepena uddiṭṭhassa paṭiccasamuppādassa ‘‘avijjāpaccayā saṅkhārā’’tiādiko niddeso, tasmā yathāvutto atthibhāvo, uppādo ca tesaṁ tesaṁ paccayuppannadhammānaṁ paccayabhāvoti viññāyati. Na hi aniruddhatāsaṅkhātaṁ atthibhāvaṁ, uppādañca anivattasabhāvatāsaṅkhātaṁ, udayāvatthatāsaṅkhātaṁ vā ‘‘satiyeva, na asati, uppādā eva, na nirodhā’’ti antogadhaniyamehi vacanehi pakāsitaṁ muñcitvā añño paccayabhāvo nāma atthi, tasmā yathāvutto atthibhāvo, uppādo ca paccayabhāvoti veditabbo. Yepi hi paṭṭhāne āgatā hetuādayo catuvīsati paccayā, tepi etasseva paccayabhāvassa visesāti veditabbā. Tathā yvāyaṁ mūlahetunidānasambhavapabhavādipariyāyehi , uppādaṭṭhiti pavattaṭṭhiti nimittaṭṭhiti āyūhanaṭṭhiti saṁyogaṭṭhiti palibodhaṭṭhitītiādipariyāyehi ca pakāsito kāraṇattho, sopi ettheva antogadhoti daṭṭhabbo.",
  "anya-e0104n5:73": "584. Mūlakāraṇasaddaṁ apekkhitvā na akāraṇanti napuṁsakaniddeso, akāraṇāti attho. Akāraṇaṁ yadi siyā, suttaṁ paṭibāhitaṁ siyāti dassento ‘‘āsavasamudayā’’ti suttaṁ āharati. Pariyāyo kāraṇaṁ. Vaṭṭakathāya sīsabhāvo vaṭṭahetuno kammassāpi hetubhāvo. Tattha bhavataṇhāyapi hetubhūtā avijjā, tāya paṭicchāditādīnave bhave taṇhāya uppajjanato avijjā visesena sīsabhūtāti ‘‘mūlakāraṇa’’nti vuttā.",
  "anya-e0104n5:74": "Purimāya koṭiyā apaññāyamānāya uppādavirahato niccataṁ gaṇheyyāti āha ‘‘evaṁ cetaṁ, bhikkhave, vuccatī’’tiādi. Tena ito pubbe uppannapubbatā natthīti apaññāyanato purimakoṭiapaññāyanaṁ vuttanti imamatthaṁ dasseti.",
  "anya-e0104n5:75": "585. Avijjātaṇhāhetukkamena phalesu vattabbesu ‘‘sugatiduggatigāmino’’ti vacanaṁ saddalakkhaṇāvirodhanatthaṁ. Pūjitassa hi dvande pubbanipāto. Savarā kira maṁsassa aṭṭhinā alagganatthaṁ punappunaṁ tāpetvā koṭṭetvā uṇhodakaṁ pāyetvā virittaṁ sūnaṁ aṭṭhito muttamaṁsaṁ gāviṁ mārenti. Tenāha ‘‘aggisantāpā’’tiādi. Tattha yathā vajjhagāvī ca avijjābhibhūtatāya yathāvuttaṁ uṇhodakapānaṁ ārabhati, evaṁ puthujjano yathāvuttaṁ duggatigāmikammaṁ. Yathā pana sā uṇhodakapāne ādīnavaṁ disvā taṇhāvasena sītudakapānaṁ ārabhati, evaṁ puthujjano avijjāya nātibalavabhāvato duggatigāmikamme ādīnavaṁ disvā taṇhāvasena sugatigāmikammaṁ ārabhati. Dukkhe hi avijjaṁ taṇhā anuvattati, sukhe taṇhaṁ avijjāti.",
  "anya-e0104n5:76": "586.Katthaci sutte. Ekadhammamūlikaṁ desananti avijjātaṇhāsu ekoyeva dhammo mūlaṁ etissāti ekadhammamūlikā, taṁ, tattha ekaṁ eva dhammaṁ mūlaṁ katvā paṭiccasamuppādadesanaṁ desetīti attho. Upanisīdati phalaṁ etthāti upanisā, kāraṇaṁ, avijjā upanisā etesanti avijjūpanisā. Assādānupassinoti upādāniyesu tebhūmakadhammesu visayabhūtesu assādetabbato assādasaññitaṁ sukhasomanassaṁ anupassanasīlassa. Appahīnāvijjatāya bālalakkhaṇayogena bālassa. Evanti avijjānivutattā, taṇhāsaṁyuttattā ca. Ayaṁ kāyoti ayaṁ mamañceva tumhākañca paccakkhabhūto saviññāṇakakāyo khandhapañcakaṁ. ‘‘Saḷāyatanapaccayā phasso’’ti (mahāva. 1; udā. 1) vacanato phassakāraṇañcetaṁ vuccatīti āyatanacchakkaṁ vā. Samudāgatoti uppanno. Bahiddhā ca nāmarūpanti bahiddhā saviññāṇakakāyo khandhapañcakaṁ, saḷāyatanāni vā. Itthetanti itthaṁ etaṁ. Attano ca paresañca pañcakkhandhā dvādasāyatanāni dvārālambanabhāvena vavatthitāni dvayaṁ nāmāti attho. Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā, idha pana ajjhattikabāhirāni āyatanāni, mahādvayaṁ nāma kiretanti vuttaṁ. Ayamettha adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso’’tiādinā (ma. ni. 1.204, 400; 3.421, 425, 426; saṁ. ni. 2.44; 4.60; kathā. 465) cakkhu ceva rūpā ca…pe… mano ceva dhammā cāti vuttāni dvayāni paṭicca cakkhusamphassādayo vuttā. Idha pana ‘‘ayañceva kāyo’’ti cakkhādinissaye sesadhamme cakkhādinissite eva katvā vuttaṁ cakkhādikāyaṁ ekattena ‘‘ajjhattikāyatana’’nti gahetvā, ‘‘bahiddhā ca nāmarūpa’’nti vuttaṁ rūpādiārammaṇaṁ ekatteneva ‘‘bāhirāyatana’’nti tāni ajjhattikabāhirāni āyatanāni paṭicca phasso vutto, tasmā mahādvayametanti.",
  "anya-e0104n5:77": "Evañca katvā attano ca parassa ca pañcahi khandhehi, chahi āyatanehi cāti ayamattho dīpetabbovāti vuttaṁ. ‘‘Ayaṁ kāyo’’ti hi vuttāni sanissayāni cakkhādīni attano pañcakkhandhā, ‘‘bahiddhā nāmarūpa’’nti vuttāni rūpādīni paresaṁ. Tathā ayaṁ kāyo attano cha ajjhattikāni āyatanāni, bahiddhā nāmarūpaṁ paresaṁ bāhirānīti. Aññathā ajjhattikāyatanamatte eva ‘‘ayaṁ kāyo’’ti vuttena ajjhattikāyatanāneva attano pañcakkhandhā hontīti attano ca paresañca pañcahi khandhehi dīpanā na sambhaveyyāti. Saḷevāyatanānīti saḷeva phassakāraṇāni, yehi kāraṇabhūtehi āyatanehi uppannena phassena phuṭṭho bālo sukhadukkhaṁ paṭisaṁvedeti. Ādi-saddena ‘‘etesaṁ vā aññatarena. Avijjānīvaraṇassa, bhikkhave, paṇḍitassa taṇhāya sampayuttassā’’tiādi (saṁ. ni. 2.19) yojetabbaṁ. Imasmiñhi sutte saṅkhāre avijjātaṇhānissite eva katvā kāyaggahaṇena viññāṇanāmarūpasaḷāyatanāni gahetvā tasmiṁ kāye saḷāyatanānaṁ phassaṁ taṁnissitameva katvā vedanāya visesapaccayabhāvaṁ dassentena bhagavatā bālapaṇḍitānaṁ atītaddhāvijjātaṇhāmūlako vedanānto paṭiccasamuppādo dassito. Puna ca bālapaṇḍitānaṁ visesaṁ dassentena –",
  "anya-e0104n5:78": "‘‘Yāya ca, bhikkhave, avijjāya nivutassa bālassa, yāya ca taṇhāya sampayuttassa ayaṁ kāyo samudāgato, sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave, bālo acari brahmacariyaṁ sammā dukkhakkhayāya. Tasmā bālo kāyassa bhedā kāyūpago hoti, so kāyūpago samāno na parimuccati jātiyā…pe… dukkhasmāti vadāmī’’ti (saṁ. ni. 2.19) –",
  "anya-e0104n5:79": "Vedanāpabhavaṁ sāvijjaṁ taṇhaṁ dassetvā, upādānabhave ca tannissite katvā ‘‘kāyūpago hotī’’tiādinā jātiādike dassentena paccuppannahetusamuṭṭhānato pabhuti ubhayamūlavasena paṭiccasamuppādo vutto, tabbipariyāyena ca paṇḍitassa paccuppannahetuparikkhayato pabhuti ubhayamūlako paṭilomapaṭiccasamuppādoti.",
  "anya-e0104n5:80": "587.Pūretunti vaḍḍhetuṁ, upacinitunti attho. Duggatigāmikammassa visesapaccayattā avijjā ‘‘avindiyaṁ vindatī’’ti vuttā, tathā visesapaccayo vindiyassa na hotīti ‘‘vindiyaṁ na vindatī’’ti ca. Attanissitāni katvā cakkhuviññāṇādīnaṁ pavattanaṁ uppādanaṁ āyatanaṁ. Sammohabhāveneva anabhisamayabhūtattā aviditaṁ aññātaṁ karoti. Antavirahite javāpetīti vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena a-kāra vi-kāra ja-kāre gahetvā aññesaṁ vaṇṇānaṁ lopaṁ, ja-kārassa ca dutiyassāgamaṁ katvā ‘‘avijjā’’ti vuttaṁ. Byañjanatthaṁ vatvā sabhāvatthaṁ dassetuṁ ‘‘apicā’’tiādi vuttaṁ. Cakkhuviññāṇādīnaṁ vatthārammaṇāni ‘‘idaṁ vatthu, idaṁ ārammaṇa’’nti avijjāya ñātuṁ na sakkāti avijjā tappaṭicchādikā vuttā. Vatthārammaṇasabhāvachādanato eva avijjādīnaṁ paṭiccasamuppādabhāvassa, jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannacchādanaṁ veditabbaṁ.",
  "anya-e0104n5:81": "Apaccakkhitvāti paccakkhānaṁ akatvā apaṭikkhipitvā. Upakārakaṭṭho paccayaṭṭho yathā piṇḍapātādi sarīrassa.",
  "anya-e0104n5:82": "Saṅkhatamabhisaṅkharontīti yathā saṅkhataṁ hoti, evaṁ abhisaṅkharonti. Saṅkhārasaddaggahaṇena āgatā saṅkhārā saṅkhārasaddena āgatasaṅkhārā. Yadipi avijjāpaccayā saṅkhārāpi saṅkhārasaddena āgatā, te pana imissā desanāya padhānāti visuṁ vuttā, tasmā ‘‘duvidhā’’ti ettha saṅkhārasaddena āgatasaṅkhāresu abhisaṅkharaṇakasaṅkhāraṁ vajjetvā tadaññe saṅkhārasaddena āgatasaṅkhārā yojetabbā. Saṅkhārasaddena āgatasaṅkhārāti vā samudāyo vutto. Tadekadesā ca idha vaṇṇetabbabhāvena gahitā avijjāpaccayā saṅkhārā, tasmā vaṇṇetabbasabbasaṅgāhakavasena duvidhatā vuttāti veditabbā. ‘‘Paṭhamaṁ nirujjhati vacīsaṅkhāro’’tiādinā (ma. ni. 1.464) vitakkavicāraassāsapassāsasaññāvedanāvacīsaṅkhārādayo vuttā, na avijjāpaccayā saṅkhāresu vuttā kāyasañcetanādayo.",
  "anya-e0104n5:83": "Saṅkhatasaṅkhārā nāma yathāsakaṁ paccayehi saṅkhatattā. Satipi paccayanibbattānaṁ sabbesampi saṅkhatabhāve ‘‘mametaṁ phala’’nti tatthābhimukhena viya kammunā nibbattitattā tebhūmakavipākakaṭattārūpesu sātisayo saṅkhatabhāvoti adhippāyena aṭṭhakathāyaṁ (visuddhi. 2.587) kammanibbattānaṁ abhisaṅkhatasaṅkhāratā vuttā. Pāḷiyaṁ pana tathā āgataṭṭhānassa abhāvato ‘‘tepi …pe… ettheva saṅgahaṁ gacchantī’’ti vuttaṁ. Aniccā vata saṅkhārāti vuttā ubhuādisamuṭṭhānāpi sabbadhammā. Abhisaṅkharaṇakasaṅkhāroti vuccati attano phalassa abhisaṅkharaṇato. Kāyapayogasamuṭṭhāpanavīriyaṁ kāyikavīriyaṁ. Abhisaṅkhārassāti payogavegassa.",
  "anya-e0104n5:84": "Vācaṁ saṅkharotīti vacīsaṅkhāro. Kāyena saṅkharīyatīti kāyasaṅkhāro. Cittena saṅkharīyati, cittaṁ vā saṅkharotīti cittasaṅkhāro. Saṅkhepato pana sabbepi yathārahaṁ saṅkharonti, saṅkharīyantīti ca saṅkhārāti veditabbā. Vuttanti saṅkhāraṭṭhapaccayaṭṭhādimāha.",
  "anya-e0104n5:85": "Namatīti ekantasārammaṇatāya ārammaṇābhimukhaṁ namati. Paritassatīti pipāsati, taṇhāparitāpatāya vā vicalati. Upādiyatīti daḷhaṁ ādiyati. Bhavatīti upapattibhavaṁ sandhāyāha. Bhāvayatīti kammabhavaṁ. Cuti khandhānaṁ maraṇanti ‘‘maranti etenā’’ti vuttaṁ. Dukkhā vedanā uppādadukkhā, ṭhitidukkhāti ca katvā ‘‘dvedhā khaṇatī’’ti vuttaṁ. Āyāso parissamo visādo.",
  "anya-e0104n5:86": "Niddiṭṭhanayadassananti yathāniddiṭṭhavidhisandassanaṁ. Kevala-saddo asammissavācako ca hoti ‘‘kevalā sālayo’’tiādīsu, niravasesavācako ca ‘‘kevalā aṅgamagadhā’’tiādīsu, tasmā dvidhāpi atthaṁ vadati. Tattha asammissassāti sukharahitassa. Na hi ettha kiñci uppādavayarahitaṁ atthi. Sakalassāti sabbabhavādigatassa, sabbakālikassa ca.",
  "anya-e0104n5:87": "588. ‘‘Lakkhaṇekavidhādito’’ti ettha ādi-saddo paccekaṁ parisamāpetabboti dassento āha ‘‘lakkhaṇādito’’ti. Sampayutte, taṁsamaṅgipuggale vā sammohayatīti sammohanarasā. Ārammaṇasabhāvassa chādanaṁ hutvā gayhatīti chādanapaccupaṭṭhānā. ‘‘Āsavasamudayā avijjāsamudayo’’ti (ma. ni. 1.103) vacanato āsavapadaṭṭhānā. Paṭisandhijananatthaṁ āyūhanti byāpāraṁ karontīti āyūhanarasā. Rāsikaraṇaṁ vā āyūhanaṁ. Cetanāsabhāvattā cetanā hutvā gayhatīti cetanāpaccupaṭṭhānā. Nāmarūpassa purecārikabhāvena pavattatīti pubbaṅgamarasaṁ. Purimabhavena saddhiṁ ghaṭanaṁ hutvā gayhatīti paṭisandhipaccupaṭṭhānaṁ. Viññāṇena saha, aññamaññañca sampayujjatīti sampayogarasaṁ. Samaṁ pakārehi yogo sampayogo. Visuṁ abhāvo avinibbhogo. Rūpaṁ sampayogābhāvato vikiratīti vikiraṇarasaṁ. Tato eva hi pisiyamānā taṇḍulādayo vikiranti, cuṇṇībhūtā viddhaṁsanti, nāmassa kadāci kusalādibhāvopi atthīti tato visesanatthaṁ ‘‘abyākatapaccupaṭṭhāna’’nti vuttaṁ. ‘‘Acetano abyākato’’ti (visuddhi. 1.311; vibha. aṭṭha. 173) ettha viya anārammaṇatā vā abyākatatā daṭṭhabbā. Āyatanalakkhaṇanti ghaṭṭanalakkhaṇaṁ, āyānaṁ tananalakkhaṇaṁ vā. Dassanassa yathāsakaṁ visayaggahaṇassa karaṇato dassanarasaṁ. ‘‘Dassanādirasa’’nti pana sammohavinodaniyaṁ vuttaṁ. Vatthudvārabhāvapaccupaṭṭhānaṁ yathārahaṁ viññāṇamanoviññāṇadhātūnanti adhippāyo. Vatthuggahaṇañcettha cakkhādipañcakāpekkhaṁ. Akusalavipākupekkhāya aniṭṭhabhāvato dukkhena, itarāya iṭṭhabhāvato sukhena saṅgahitattā ‘‘sukhadukkhapaccupaṭṭhānā’’ti vuttaṁ. Dukkhasamudayattā hetulakkhaṇā taṇhā. ‘‘Tatratatrābhinandinī’’ti (ma. ni. 1.91, 460; saṁ. ni. 5.1081; vibha. 203; mahāva. 14) vacanato abhinandanarasā. Cittassa, puggalassa vā rūpādīsu atittabhāvo hutvā gayhatīti atittabhāvapaccupaṭṭhānā. Amuñcanarasaṁ taṇhādiṭṭhābhinivesavasena. Taṇhādaḷhattaṁ hutvā kāmupādānaṁ, sesāni diṭṭhi hutvā upaṭṭhahantīti taṇhādaḷhattadiṭṭhipaccupaṭṭhānaṁ. Kammupapattibhavavasena bhavassa lakkhaṇādayo yojetabbā.",
  "anya-e0104n5:88": "589.Mohādibhāvatoti ettha ādi-saddena ananubodhādīnaṁ saṅgaho. Dukkhādīsu aññāṇavasena appaṭipatti, asubhādīsu subhādivipallāsavasena micchāpaṭipatti. Diṭṭhivippayuttavasena vā appaṭipatti, diṭṭhisampayuttavasena micchāpaṭipatti. Dvārārammaṇatoti dvārato, ārammaṇato ca chasu dvāresu, chasu ārammaṇesu ca pavattanato. Ayaṁ pana vibhāgo na avijjāya eva, aññesupi paṭiccasamuppādaṅgesu arūpadhammānaṁ labbhatīti āha ‘‘sabbesupī’’ti.",
  "anya-e0104n5:89": "Vipākadhammadhammādibhāvatoti ettha ādi-saddena nevasekkhānāsekkhasaṁyojaniyādibhāve saṅgaṇhāti. Catuyonisaṁvattanatoti catuyonipariyāpannattabhāvanibbattanato.",
  "anya-e0104n5:90": "Lokiyavibhāgādibhāvatoti ettha ādi-saddena abyākatasappaccayasaṅkhatādibhāve saṅgaṇhāti. Sahetukāhetukāditoti ādi-saddena sasaṅkhārāsaṅkhārādibhede saṅgaṇhāti.",
  "anya-e0104n5:91": "Kāmaṁ nāmarūpaṁ paccuppannaddhavasena vuccati, tathāpi yathā paccuppannaṁ, evaṁ atītānāgatampīti addhadvayapariyāpannassāpi nayato gahetabbattā vuttaṁ ‘‘atītādito tividha’’nti.",
  "anya-e0104n5:92": "Sañjātisamosaraṇaṭṭhānatoti viññāṇataṁsampayuttadhammānaṁ uppattipavattidesabhāvato. ‘‘Bhūtappasādaviññāṇato’’ti pāṭho yutto. ‘‘Viññāṇādito’’ti pana paṭhanti. Ekasesanayena bāhirāyatanassāpi saṅgahe sati ādi-saddena tassa saṅgahitatā daṭṭhabbā. Nobhayagocaranti manāyatanamāha. Na hi arūpadhammānaṁ desavasena āsannatā, dūratā vā atthi aviggahattā, tasmā manāyatanassa gocaro manāyatanaṁ sampatto, asampatto vāti na vuccati. Phassādīnampīti ettha phasso tāva phusanasabhāvato, lokiyasāsavādibhāvato ca ekavidho. Paṭighasamphassaadhivacanasamphassabhedato, sahetukādibhāvato ca duvidho. Bhavattayapariyāpannato, vedanāttayasampayogato , ahetukaduhetukatihetukato ca tividho. Yonigativasena catubbidho, pañcavidho ca.",
  "anya-e0104n5:93": "Vedanā anubhavanalakkhaṇato, lokiyasāsavādibhāvato ca ekavidhā. Pañcadvārikamanodvārikabhedato duvidhā. Sukhādibhedato tividhā. Yonigativasena catubbidhā, pañcavidhā ca. Chaḷārammaṇabhedato chabbidhā.",
  "anya-e0104n5:94": "Taṇhā lokassa samudayabhāvato ekavidhā. Duvidhā diṭṭhisampayuttavippayuttabhāvato. Tividhā kāmabhavavibhavataṇhābhedato. Catubbidhā catumaggapaheyyato. Pañcavidhā rūpābhinandanādibhāvato. Chabbidhā chataṇhākāyabhedato.",
  "anya-e0104n5:95": "Upādānaṁ ekavidhaṁ daḷhaggāhabhāvato. Duvidhaṁ taṇhādiṭṭhibhedato. Tividhaṁ bhavattayūpanissayabhāvato. Catubbidhaṁ kāmupādānādibhedato. Pañcavidhaṁ pañcagatisaṁvattanato.",
  "anya-e0104n5:96": "Bhavo ekavidho lokiyasāsavādibhāvato. Duvidho kammupapattibhedato. Tividho kāmabhavādibhedato. Catubbidho caturupādānapaccayato. Pañcavidho pañcagatisaṁvattanato. Chabbidho kāmakammabhavādibhedato. Sattavidho sattaviññāṇaṭṭhitisaṅgahato. Aṭṭhavidho caturupādānapaccayakammabhavādibhedato. Navavidho kāmabhavādibhedato.",
  "anya-e0104n5:97": "Jāti ekavidhā tattha tattha bhave paṭhamābhinibbattibhāvato. Duvidhā rūpakkhandhasaṅkhārakkhandhasaṅgahato. Tividhā bhavattayapariyāpannato. Yonigativasena catubbidhā, pañcavidhā ca. Iminā nayena jarāmaraṇādīnampi ekavidhādibhāvo veditabbo.",
  "anya-e0104n5:98": "590. Sokādīnampi gahitattā aṅgabahuttappasaṅge ‘‘dvādasevā’’ti aṅgavavatthānaṁ veditabbaṁ. Na hi sokādayo aṅgabhāvena vuttā, phalena pana kāraṇaṁ avijjaṁ mūlaṅgaṁ dassetuṁ te vuttā. Jarāmaraṇabbhāhatassa hi bālassa te sambhavantīti sokādīnaṁ jarāmaraṇakāraṇatā vuttā, na pana ‘‘kāyikāya dukkhāya vedanāya phuṭṭho’’ti ca sutte jarāmaraṇanimittañca dukkhaṁ saṅgahitanti taṁ tannimittānaṁ jarāmaraṇabbhāhatassa sambhave sādhakabhāvena vuttaṁ. Yasmā pana jarāmaraṇeneva sokādīnaṁ ekasaṅkhepo kato, tasmā tesaṁ jātipaccayatā yujjati. Jarāmaraṇapaccayabhāve hi avijjāya ekasaṅkhepo kātabbo siyā. Jātipaccayā pana jarāmaraṇaṁ , sokādayo ca sambhavantīti tattha jarāmaraṇaṁ ekantikaṁ aṅgabhāvena gahitaṁ. Sokādayo pana rūpabhavādīsu abhāvato anekantikā kevalaṁ pākaṭena phalena avijjānidassanatthaṁ gahitā. Tena anāgate jātiyā sati tato parāya paṭisandhiyā hetuhetubhūtā avijjā dassitāti bhavacakkassa avicchedo dassito hotīti. Suttañca sokādīnaṁ avijjā kāraṇanti etasseva atthassa sādhakaṁ daṭṭhabbaṁ, na sokādīnaṁ bālassa jarāmaraṇanimittatāmattassa. ‘‘Assutavā puthujjano’’ti hi vacanena avijjā sokādīnaṁ kāraṇanti dassitā, na ca jarāmaraṇanimittameva dukkhaṁ dukkhanti.",
  "anya-e0104n5:99": "Aparo nayo jarāmaraṇampi paccayo, aññathā dvādasaṅgāni na paripūrenti. Kassa pana so paccayo? Sokādīnaṁ. Yadi evaṁ kasmā ‘‘jarāmaraṇapaccayā sokādayo sambhavantī’’ti avatvā ‘‘jātipaccayā jarāmaraṇaṁ, sokādayo ca sambhavantī’’ti vuttanti? Yasmā tadaññenapi dukkhadhammena phuṭṭhassa te sambhavanti, tasmā appahīnasaṁyojanassāpi tesaṁ tappaccayatā na ekaṁsikāti jātipaccayatāva vuttā. Atha vā jarāmaraṇaggahaṇena upapattibhavo saṅgahito. Upādinnakkhandhaparipāko hi āyuno saṁhāni, indriyānaṁ paripāko ca jarā, tesañca bhedo maraṇanti. Sati ca upapattibhave tattha katupacitaṁ, porāṇaṁ vā kammaṁ kammabhavo, kammādiupaṭṭhāne cutianantaraṁ paṭisandhiṁ janetīti upapattibhavo jātiyā paccayo, tasmā jarāmaraṇampi jātiyā paccayatāya paṭiccasamuppādo. Yasmā pana ‘‘bhavapaccayā jātī’’ti ettheva upapattibhavassa jātiyā paccayatā saṅgahitā, tasmā vuttapariyāyasaṅgahato ca ‘‘jarāmaraṇapaccayā jātī’’ti na vuttaṁ. Evaṁ jarāmaraṇassāpi paccayabhāvasiddhito paṭiccasamuppādatāti dvādasaṅgatā vavatthitāti veditabbā. Tenāha ‘‘dvādasevā’’tiādi. Ayaṁ tāvāti ‘‘desanābhedato’’tiādinā vuttaṁ atthasaṁvaṇṇanaṁ sandhāyāha.",
  "anya-e0104n5:100": "Avijjāpaccayāsaṅkhārapadakathāvaṇṇanā",
  "anya-e0104n5:101": "591.Ayaṁ panāti idāni vakkhamānaṁ. ‘‘Katamā ca, bhikkhave, avijjā dukkhe aññāṇa’’ntiādinā (ma. ni. 1.103) suttantesu catuṭṭhānikā avijjā vuttāti ‘‘suttantapariyāyenā’’ti vuttaṁ. Nikkhepakaṇḍe (dha. sa. 1106) pana suttantesu catūsu ṭhānesu kathitāya eva avijjāya aṭṭhasu ṭhānesu kiccajātito kathitattā tadatthavaṇṇanāvasena vibhāvanaṁ kātuṁ ‘‘abhidhammapariyāyenā’’ti ārabhitvā ‘‘vuttañheta’’ntiādi vuttaṁ. Ahāpetvā vibhajitabbaṁ. Vibhajanañhi abhidhammapariyāyo. ‘‘Aṭṭhasu ṭhānesu aññāṇa’’nti ānetvā taṁ sambandhitabbaṁ. Sesaṭṭhānesūti dukkhasamudayesu, pubbantādīsu ca. Ārammaṇavasenāti ārammaṇakaraṇavasenāpi. Idhāti imasmiṁ ‘‘dukkhe aññāṇa’’ntiādike pāṭhe. Sāti avijjā. Uppannāti asamūhatuppannā, pageva paccuppannā. ‘‘Paṭicchādetvā’’ti ettha vuttaṁ paṭicchādanākāraṁ dassetuṁ ‘‘yāthāvasarasalakkhaṇaṁ paṭivijjhituṁ na detī’’ti vuttaṁ. Rasitabbo paṭivijjhitabbo sabhāvo raso, attano raso saraso, yāthāvo yathābhūto saraso yāthāvasaraso, yo ‘‘pīḷanaṭṭho’’tiādinā (paṭi. ma. 2.8) vutto dukkhasaccappabhedā eva ca pubbantādayo, so eva lakkhitabbattā yāthāvasarasalakkhaṇaṁ. Taṁ paṭivijjhituṁ paccakkhato jānituṁ na deti.",
  "anya-e0104n5:102": "Tadubhayanti pubbantañceva aparantañca atītaṁ, anāgatañca khandhapañcakaṁ. Pubbantāparantabhāgavantatāya vā paccuppannaddhabhūto majjhanto pubbantāparanto. Ayaṁ avijjā ime saṅkhārāti idappaccayatāpaṭiccasamuppannadhammesu paccakkhato jānanākāradassanaṁ. Etthāti etesu dukkhādīsu. Yadipi avijjā dukkhādīsu ārammaṇakaraṇavasenapi pavattati, yathā pana nirodhamagge ārammaṇaṁ kātuṁ asakkontī te jānitukāmassa tappaṭicchādanavasena, anirodhamaggesu nirodhamaggaggahaṇakāraṇabhāvena ca pavattamānā te yāthāvato paṭivijjhituṁ na deti, evaṁ dukkhādīsupīti veditabbaṁ. Tathā hi vuttaṁ ‘‘paṭicchādanavaseneva idhādhippetā’’ti. Dukkhādivisayo andhatamakaro, lobhādīnañca andhatamakarānaṁ paccayabhūto adassanākāro aññāṇaṁ.",
  "anya-e0104n5:103": "592.Puññādayoti puññābhisaṅkhārādayo. Tattha punāti attano santānaṁ apuññaphalato, dukkhasaṁkilesato ca sodhetīti puññaṁ. Hitasukhajjhāsayena puññaṁ karotīti tannipphādanena kārakassa ajjhāsayaṁ pūreti, pujjabhavaṁ nibbattetīti vā puññaṁ. Iti pūrako, pujjanibbattako ca niruttinayena puññanti veditabbo. Puññañca so attano phalassa abhisaṅkharaṇaṭṭhena abhisaṅkhāro cāti puññābhisaṅkhāro. Puññapaṭipakkhato apuññanti vuttavipariyāyena apuññābhisaṅkhāro veditabbo. Samādhipaccanīkānaṁ atidūratāya na iñjati, aniñjañca bhavaṁ abhisaṅkharotīti āneñjābhisaṅkhāro. Kāyena pavattito, kāyato vā pavatto, kāyassa vā saṅkhāroti kāyasaṅkhāro. Vacīcittasaṅkhāresupi eseva nayo. Tattha paṭhamattiko parivīmaṁsanasuttādivasena gahito. Tattha hi ‘‘puññaṁ ce saṅkhāraṁ abhisaṅkharoti, puññūpagaṁ hoti viññāṇa’’ntiādinā (saṁ. ni. 2.51) āgataṁ. Dutiyattiko vibhaṅgasuttavasena. Tattha hi ‘‘tayome, bhikkhave, saṅkhārā. Katame tayo? Kāyasaṅkhāro vacīsaṅkhāro cittasaṅkhāro’’ti (saṁ. ni. 2.28) vuttaṁ.",
  "anya-e0104n5:104": "Vitthārato panātiādi puññābhisaṅkhārādīnaṁ sarūpato, pabhedato ca vibhāvanaṁ. Bhāvanāvaseneva pavattā, na dānasīlavasenāti tattha labbhamānaṁ puññakiriyavatthuṁ dasseti. Evañca katvā arūpāvacaracetanāpi ‘‘bhāvanāvasenevapavattā’’ti vuttā. Ye pana ‘‘bhāvanāvasenevā’’ti avadhāraṇena abhiññācetanaṁ nivattetīti vadanti, tadayuttaṁ tāsampi avijjāpaccayatāya viya puññābhisaṅkhārabhāvassa ca icchitattā. Aññathā abhiññācittuppādassa puññakiriyavatthūsu asaṅgaho eva siyā, na ca yuttaṁ ‘‘kusalañca puññakiriyavatthuñca na hotī’’ti. Pāṇātipātādīti ādi-saddena na tadavasiṭṭhaakusalakammapathānaṁyeva gahaṇaṁ, atha kho anavasesaakusalakammassāpi gahaṇaṁ daṭṭhabbaṁ.",
  "anya-e0104n5:105": "Itaresu panāti kāyasaṅkhārādīsu. Puññābhisaṅkhārādayo pavattamānā imehi dvārehi pavattantīti dvārato pavattidassanatthaṁ. ‘‘Samavīsati cetanā’’ti kasmā vuttaṁ, yadi kāyavacīviññattiyo samuṭṭhāpentiyo kusalākusalacetanā kāyasaṅkhāro, vacīsaṅkhāroti ca vuccanti, evaṁ sante abhiññācetanāyapi kusalāya tathā pavattāya vacīsaṅkhārabhāvo vattabboti codanaṁ sandhāyāha ‘‘abhiññācetanā’’tiādi. Etthāti kāyavacīsaṅkhāraggahaṇe, kāyavacīsañcetanāggahaṇe vā. Na gahitāti aṭṭhakathāyaṁ na gahitā ‘‘abhiññācetanā viññāṇassa paccayo na hotī’’ti. Kasmā pana na hoti, nanu sāpi kusalā, vipākadhammā cāti? Saccametaṁ, anupacchinnataṇhāvijjamāne pana santāne sabyāpārappavattiyā tassā kusalatā, vipākadhammatā ca vuttā, na vipākuppādanena. Sā pana vipākaṁ uppādentī rūpāvacarameva uppādeyya. Na hi aññabhūmikaṁ kammaṁ aññabhūmikaṁ vipākaṁ uppādetīti. Attanā sadisārammaṇaṁ tiṭṭhānikameva ca uppādeyya cittuppādakaṇḍe rūpāvacaravipākassa kammasadisārammaṇasseva vuttattā. Na ca rūpāvacaravipāko parittādiārammaṇo atthi, abhiññācetanā ca parittādiārammaṇāva hoti. Tasmā vipākaṁ na uppādetīti viññāyati. Kasiṇesu ca uppāditassa catutthajjhānasamādhissa ānisaṁsabhūtā abhiññā. Yathāha ‘‘so evaṁ samāhite citte’’tiādi (dī. ni. 1.244-245; ma. ni. 1.384-386, 431-433; pārā. 12). Tasmā samādhiphalasadisā sā, na ca phalaṁ deti. Dānasīlānisaṁsabhūto tasmiṁ bhave paccayalābho viyāti sāpi vipākaṁ na uppādetīti.",
  "anya-e0104n5:106": "‘‘Yathā ca abhiññācetanā, evaṁ uddhaccacetanāpi na hotī’’ti idaṁ uddhaccasahagatadhamme visuṁ uddharitvā ‘‘tesaṁ vipāke ñāṇaṁ atthapaṭisambhidā’’ti (vibha. 725) vuttattā vicāretabbaṁ. Sā pana vicāraṇā heṭṭhā khandhaniddesavaṇṇanāyaṁ akusalakathāyaṁ vicāritā evāti tattha vicāritanayeneva veditabbā. Apicettha yadeke vibhajja vadanti, dassanabhāvanānaṁ abhāvepi yesaṁ puthujjanānaṁ, sekkhānañca dassanabhāvanāhi bhavitabbaṁ, tesaṁ taduppattikāle tehi pahātuṁ sakkuṇeyyā akusalā dassanena pahātabbā, bhāvanāya pahātabbāti ca vuccanti. Puthujjanānaṁ pana bhāvanāya abhāvā bhāvanāya pahātabbacintā natthi. Tena tesaṁ pavattamānā dassanena pahātuṁ asakkuṇeyyāpi bhāvanāya pahātabbāti na vuccanti. Yadi vucceyyuṁ, dassanenapahātabbā bhāvanāyapahātabbānaṁ kesañci kenaci kadāci ārammaṇaārammaṇādhipatiupanissayapaccayehi paccayo bhaveyyuṁ? Na ca paṭṭhāne dassanenapahātabbā bhāvanāyapahātabbānaṁ kenaci paccayena paccayoti vuttā. Sekkhānaṁ pana vijjamānā bhāvanāya pahātuṁ sakkuṇeyyāti bhāvanāya pahātabbā. Teneva sekkhānaṁ dassanena pahātabbā, cattattā vantattā muttattā pahīnattā paṭinissaṭṭhattā ukkheṭitattā samukkheṭitattā assāditabbā, abhinanditabbā ca na honti. Pahīnatāya eva somanassahetubhūtā, avikkhepahetubhūtā ca na domanassaṁ, uddhaccañca uppādentīti na te tesaṁ ārammaṇaārammaṇādhipatibhāvaṁ, pakatūpanissayabhāvañca gacchanti. Na hi pahīne upanissāya ariyo rāgādikilese uppādeti.",
  "anya-e0104n5:107": "Vuttañhetaṁ ‘‘sotāpattimaggena ye kilesā pahīnā, te kilese na puneti na pacceti na paccāgacchati…pe… arahattamaggena…pe… paccāgacchatī’’ti (mahāni. 80; cūḷani. mettagūmāṇavapucchāniddesa 27). Na ca puthujjanānaṁ dassanena pahātuṁ sakkuṇeyyā, itaresaṁ na kenaci paccayena paccayo hontīti na sakkā vattuṁ ‘‘diṭṭhiṁ assādeti abhinandati, taṁ ārabbha rāgo uppajjati, diṭṭhi, vicikicchā, uddhaccaṁ uppajjati. Vicikicchaṁ ārabbha vicikicchā , diṭṭhi, uddhaccaṁ uppajjatī’’ti (paṭṭhā. 1.1.407) diṭṭhivicikicchānaṁ uddhaccārammaṇapaccayabhāvassa vuttattā. Ettha hi uddhaccanti uddhaccasahagatacittuppādaṁ sandhāya vuttaṁ. Evañca katvā adhipatipaccayaniddese ‘‘diṭṭhiṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjatī’’ti (paṭṭhā. 1.1.415) ettakameva vuttaṁ, na vuttaṁ ‘‘uddhaccaṁ uppajjatī’’ti. Tasmā dassanabhāvanāhi pahātabbānaṁ atītādibhāvena na vattabbattepi yādisānaṁ tāhi anuppattidhammatā āpādetabbā, tesu puthujjanesu vattamānā dassanaṁ apekkhitvā tena pahātuṁ sakkuṇeyyā dassanena pahātabbā, sekkhesu vattamānā bhāvanaṁ apekkhitvā tāya pahātuṁ sakkuṇeyyā bhāvanāya pahātabbā.",
  "anya-e0104n5:108": "Tesu bhāvanāya pahātabbā sahāyavirahā vipākaṁ na janayantīti bhāvanāya pahātabbacetanāya nānākkhaṇikakammapaccayabhāvo na vutto, apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ, uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya aparikkhīṇasahāyānaṁ vipākuppādanaṁ na sakkā paṭisedhitunti uddhaccasahagatadhammānaṁ vipāko vibhaṅge vutto. Yadi evaṁ, apekkhitabbadassanabhāvanārahitānaṁ akusalānaṁ nevadassanena-nabhāvanāyapahātabbatāya navattabbatā āpajjatīti? Nāpajjati, appahātabbānaṁ ‘‘nevadassanena-nabhāvanāya pahātabbā’’ti (dha. sa. tikamātikā 9) vuttattā, appahātabbaviruddhasabhāvattā ca akusalānaṁ.",
  "anya-e0104n5:109": "Evampi te imasmiṁ tike ‘‘navattabbā’’ti vattabbā āpajjantīti? Nāpajjanti, cittuppādakaṇḍe dassitānaṁ dvādasaakusalacittuppādānaṁ dvīhi padehi saṅgahitattā. Yathā hi dhammavasena sabbe saṅkhatadhammā saṅgahitāti uppannattike kālavasena asaṅgahitāpi atītā ‘‘navattabbā’’ti na vuttā cittuppādarūpabhāvena gahitesu navattabbassa abhāvā, evamidhāpi cittuppādabhāvena gahitesu navattabbassa asaṅgahitassa abhāvā navattabbatā navuttāti veditabbā. Yattha hi cittuppādo koci niyogato navattabbo atthi, tattha tesaṁ catuttho koṭṭhāso atthīti yathāvuttapadesu viya tatthāpi bhinditvā bhajāpetabbacittuppāde bhinditvā bhajāpeti ‘‘siyā navattabbā parittārammaṇā’’tiādinā (dha. sa. 1422). Tadabhāvā uppannattike, idha ca tathā na vuttā.",
  "anya-e0104n5:110": "Atha vā yathā sappaṭighehi samānasabhāvattā rūpadhātuyaṁ tayo mahābhūtā sappaṭighāti vuttā. Yathāha ‘‘asaññasattānaṁ anidassanasappaṭighaṁ ekaṁ mahābhūtaṁ paṭicca dve mahābhūtā, dve mahābhūte paṭicca ekaṁ mahābhūta’’nti , evaṁ puthujjanānaṁ pavattamānā bhāvanāya pahātabbasamānasabhāvā bhāvanāya pahātabbāti vucceyyunti? Natthi navattabbatāpasaṅgo. Evañca sati puthujjanānaṁ pavattamānāpi bhāvanāya pahātabbā sakabhaṇḍe chandarāgādayo parabhaṇḍe chandarāgādīnaṁ upanissayapaccayo, rāgo ca rāgadiṭṭhīnaṁ adhipatipaccayoti ayamattho laddho hoti. Yathā pana aphoṭṭhabbattā rūpadhātuyaṁ tayo mahābhūtā na paramatthato sappaṭighā, evaṁ apekkhitabbabhāvanārahitā puthujjanesu vattamānā sakabhaṇḍe chandarāgādayo na paramatthato bhāvanāya pahātabbāti bhāvanāya pahātabbānaṁ nānākkhaṇikakammapaccayatā na vuttā. Na ca dassanenapahātabbā bhāvanāyapahātabbānaṁ kenaci paccayena paccayoti vuttā. Ye hi dassanena pahātabbapaccayā kilesā, na te dassanato uddhaṁ pavattanti. Dassanena pahātabbapaccayassapi pana uddhaccasahagatassa sahāyavekallamattameva dassanena kataṁ, na tassa koci bhāvo dassanena anuppattidhammataṁ āpāditoti tassa ekantabhāvanāyapahātabbatā vuttā. Tasmā tassa tādisasseva sati sahāye vipākuppādanavacanaṁ, asati ca vipākānuppādanavacanaṁ na virujjhatīti.",
  "anya-e0104n5:111": "Tayidaṁ sabbaṁ tesaṁ ācariyānaṁ ahopurisikāmattanti apare. Kasmā? Uddhaccasahagatassa ekantena bhāvanāya pahātabbattā. Evañhi vuttaṁ bhagavatā ‘‘katame dhammā bhāvanāya pahātabbā? Uddhaccasahagato cittuppādo’’ti (dha. sa. 1406). Yadi hi taṁ icchitaṁ siyā, yathā atītārammaṇattike ‘‘niyogā anāgatārammaṇā natthī’’ti (dha. sa. 1433) vatvā vibhajja vuttaṁ, evamidhāpi ‘‘niyogā bhāvanāya pahātabbā natthī’’ti vatvā ‘‘uddhaccasahagato siyā bhāvanāya pahātabbo, siyā na vattabbo’’ti vadeyya. Yā ca taṁ samatthentena ‘‘yadi vucceyyu’’ntiādinā yutti vuttā, sāpi ayutti. Kasmā? Yasmā dassanena pahātabbārammaṇānaṁ rāgadiṭṭhivicikicchāuddhaccānaṁ dassanena pahātabbabhāvo eva icchitoti. Yaṁ pana uddhaccaggahaṇena pāḷiyaṁ uddhaccasahagato cittuppādo vuttoti vatvā taṁ sādhetuṁ adhipatipaccayaniddese uddhaccassa anuddharaṇaṁ nibandhanaṁ vuttaṁ, tampi anibandhanaṁ paṭṭhāne sāvasesapāṭhadassanato. Tathā hi ‘‘atīto dhammo paccuppannassa dhammassa, anāgato dhammo paccuppannassa dhammassa ārammaṇapaccayena paccayo’’ti (paṭṭhā. 2.18.2) etesaṁ vibhaṅge cetopariyañāṇaggahaṇaṁ katvā ‘‘paccuppanno dhammo paccuppannassa dhammassā’’ti etassa vibhaṅge labbhamānampi na uddhaṭaṁ.",
  "anya-e0104n5:112": "Bhāvanāya pahātabbassa vipākadānaṁ pati dassanena pahātabbassa sahāyabhāvūpagamanaṁ vicāretabbaṁ. Kiṁ avijjādi viya dānasīlādīnaṁ uppattiyāyeva vipākadānasāmatthiyā ṭhānavasena dassanenapahātabbaṁ bhāvanāyapahātabbassa sahāyabhāvaṁ upagacchati, udāhu kilesā viya kammassa paṭisandhidānaṁ patīti? Kiñcettha – yadi tāva purimo pakkho pahīnadassanappahātabbattā sekkhasantāne pavattino bhāvanāpahātabbassa kiriyabhāvo āpajjati pahīnāvijjātaṇhāmāne santāne pavattadānādi viya. Atha dutiyo, tassāpi dassanenapahātabbatā āpajjati apāyagamanīyasabhāvānativattanato, tasmā heṭṭhā vicāritanayeneva uddhaccasahagatassa vipākadānaṁ pati pāḷiyā, aṭṭhakathāya ca avirujjhanavasenettha atthavinicchayo veditabbo.",
  "anya-e0104n5:113": "Sāpīti uddhaccacetanāpi. Viññāṇassa paccayabhāveti sampuṇṇassa vipākaviññāṇassa paccayabhāve. Yadi apanetabbā, kasmā ‘‘samavīsati cetanā’’ti vuttanti tassa kāraṇaṁ dassento āha ‘‘avijjāpaccayā pana sabbāpetā hontī’’ti. Abhiññācetanāyapi paccayabhāvaṁ dasseti. Yadi evaṁ abhiññācetanāya saha ekavīsatīti vattabbaṁ, na, tathā avacanassa vuttakāraṇattā. Taṁ pana itarāvacanassāpi kāraṇanti samānarūpāya ekissā avacane yaṁ kāraṇaṁ apekkhitvā ekā na vuttā, tena kāraṇena vuttāyapi avattabbataṁ dasseti. Ayaṁ tikoti kāyasaṅkhārattiko. Purimattikanti puññābhisaṅkhārattikaṁ. Pavisatīti kathaṁ pavisati. Puññābhisaṅkhāro hi aṭṭhakāmāvacaracetanāpabhedo kāyaduccaritato viramantassa siyā kāyasaṅkhāro, vacīduccaritato viramantassa siyā vacīsaṅkhāro, manodvāre pana uppannā terasapi cetanā puññābhisaṅkhāro ca hoti cittasaṅkhāro ca. Apuññābhisaṅkhāropi kāyaduccaritavasena pavattiyaṁ siyā kāyasaṅkhāro, vacīduccaritavasena pavattiyaṁ siyā vacīsaṅkhāro, dve dvārāni muñcitvā manodvāre pavattiyaṁ siyā cittasaṅkhāro, āneñjābhisaṅkhāro cāti evaṁ dutiyattiko purimattikameva pavisati. Tena vuttaṁ ‘‘atthato puññābhisaṅkhārādīnaṁyeva vasena avijjāya paccayabhāvo veditabbo’’ti.",
  "anya-e0104n5:114": "593.Avijjābhāvebhāvatoti avijjāya atthibhāve saṅkhārānaṁ bhāvato. Na hi avijjāya asati kadāci saṅkhārā sambhavanti. Idāni taṁ avijjāya bhāvaṁ dassento ‘‘aññāṇaṁ appahīnaṁ hotī’’ti āha. Tena maggena anirodho idha avijjāya atthibhāvo, na dharamānatā evāti dasseti. Svāyamattho heṭṭhā vibhāvitoyeva. ‘‘Avijjāsaṅkhāta’’nti ca iminā ñāṇābhāvādiṁ nivatteti. Ayañhi a-kāro ‘‘ahetukā dhammā (dha. sa. dukamātikā 2) abhikkhuko āvāso’’tiādīsu (cūḷava. 76) taṁyoganivattiyaṁ dissati. Abhāvo hettha dīpito. ‘‘Appaccayā dhammā’’ti (dha. sa. dukamātikā 7) taṁsambandhitānivattiyaṁ. Paccayuppannañhi paccayasambandhīti appaccayuppannattāti taṁsambandhitā ettha jotīyati. ‘‘Anidassanā dhammā’’ti (dha. sa. dukamātikā 9) taṁsabhāvanivattiyaṁ. Nidassanañhi daṭṭhabbatā. Atha cakkhuviññāṇaṁ nidassanaṁ na passatīti taggahetabbatānivattiyaṁ. Tathā ‘‘anāsavā dhammā’’ti (dha. sa. dukamātikā 15). ‘‘Appaṭighā dhammā (dha. sa. dukamātikā 10), anārammaṇā dhammā’’ti (dha. sa. dukamātikā 55) taṁkiccanivattiyaṁ. ‘‘Arūpino dhammā (dha. sa. tikamātikā 11), acetasikā dhammā’’ti (dha. sa. dukamātikā 57) tabbhāvanivattiyaṁ. Tadaññathā hi ettha pakāsīyati. ‘‘Amanusso’’ti (dī. ni. 2.321) tabbhāvamattanivattiyaṁ. Manussattamattaṁ natthi, aññaṁ samānanti sadisatā hettha sūcīyati. ‘‘Assamaṇo samaṇapaṭiñño (a. ni. 3.13, 27; pu. pa. 91, 124), aputto’’ti tathā sambhāvanīyaguṇanivattiyaṁ. Garahā hi ettha ñāyati. ‘‘Kacci bhoto anāmayaṁ (jā. 1.15.146; 2.20.129), anudarā kaññā’’ti tadanappabhāvanivattiyaṁ. ‘‘Anuppannā dhammā’’ti (dha. sa. tikamātikā 17) taṁsadisabhāvanivattiyaṁ. Atītānañhi uppannapubbattā, uppādidhammānañca paccayekadesanibbattiyā āraddhuppādabhāvā, kālavinimuttassa ca vijjamānattā uppannānukūlatā, pageva paccuppannānanti tabbidhurabhāvo ettha viññāyati. ‘‘Asekkhā dhammā’’ti (dha. sa. tikamātikā 11) tadapariyosānanivattiyaṁ. Tanniṭṭhānañhettha pakāsīyati. Imesaṁ pana atthānaṁ asambhavato pārisesena yathā kusalapaṭipakkhā dhammā akusalā, evaṁ vijjāpaṭipakkhā avijjāti katvā ñāṇapaṭipakkho dhammo aññāṇanti veditabbaṁ.",
  "anya-e0104n5:115": "Sukhasaññāyagahetvā dukkhadukkhavipariṇāmadukkhasaṅkhāradukkhatāhi viññūhi dukkhantveva gahetabbaṁ saṁsāradukkhaṁ sukhanti saññāya abhinivisitvā, etena tattha taṇhāpavattiṁ dasseti. Ārabhatīti nibbatteti. Taṇhāparikkhāreti taṇhāya ‘‘sukhaṁ subha’’ntiādinā saṅkhate parikkhate, alaṅkateti attho. Taṇhā hi dukkhassa samudayoti ajānanto bālo ‘‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’’ntiādinā (ma. ni. 1.442) paritassanto kāyasaṅkhāre parikkharoti. Taṇhāparikkhāreti vā taṇhāya parivārabhūte. Taṇhāvatthuṁ hi cakkhādiṁ, rūpādiñca abhisaṅkharitvā taṁsamaṅgīnaṁ dentā saṅkharā taṇhāya upanentā tassā parivārā viya hontīti. Gativisese brahmalokādike. Anekasatapasubaddhabhiṁsano vājapeyyādiko yañño. Amaraṇatthāti gahitā dukkarakiriyā amaratapo. Amaro vā devo vā bhaveyyaṁ, devaññataro vāti pavattitā vatacariyā amaratapo. Dukkhattā vā maro mārako tapo amaratapo. Diṭṭhe adiṭṭhasaddo viya mare amarasaddo daṭṭhabbo.",
  "anya-e0104n5:116": "Jātiādipapātadukkhajananato maruppapātasadisatā puññābhisaṅkhārassa vuttā. ‘‘Mahāpariḷāhajanika’’nti iminā anudahanaṭṭhena tiṇukkāsadisataṁ puññaphalassa dasseti. Appassādatañcāti ca-saddena adhikuṭṭanavinivijjhanaaṅgapaccaṅgapalibhañjanādiṁ saṅgaṇhāti. Tappaccayanti tassa vipariṇāmadukkhasabhāvassa sugatiphalassa paccayabhūtaṁ. Ramaṇīyabhāvena ca assādabhāvena ca gayhamānaṁ puññaphalaṁ dīpasikhāmadhulittasatthadhārāsadisaṁ. Tadattho ca puññābhisaṅkhāro taṁnipātalehanasadiso vutto. ‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā (ma. ni. 1.469) sukhasaññāya asubhabhāvassa asallakkhaṇeneva ekaccakāmaparibhogoti bālo viya gūthakīḷanaṁ, kilesābhibhūtatāya kodhāratiabhibhūto asavaso maritukāmo viya visakhādanaṁ sampati kiriyākhaṇe, āyatiṁ phalakkhaṇe ca jigucchanīyaṁ, dukkhañca apuññābhisaṅkhāraṁ ārabhati. Lobhasahagatassa vā gūthakīḷanasadisatā, dosasahagatassa visakhādanasadisatā yojetabbā. Sabhayassāpi pisācanagarassa kāmaguṇasamiddhiyā sukhavipallāsahetubhāvo viya āruppavipākānaṁ nirantaratāya, anupalakkhiyamānauppādavayānaṁ dīghasantānatāya agayhamānavipariṇāmānaṁ saṅkhāravipariṇāmadukkhabhūtānampi niccādivipallāsahetubhāvoti, tesaṁ pisācanagarasadisatā, tadabhimukhagamanasadisatā ca āneñjābhisaṅkhārassa yojetabbā.",
  "anya-e0104n5:117": "Avijjābhāvatova saṅkhārabhāvo, na abhāvatoti saṅkhārānaṁ avijjāpaccayabhāve saṅkhepena anvayato, byatirekato ca vuttamatthaṁ suttena samatthetuṁ ‘‘vuttampi ceta’’ntiādinā suttapadaṁ ābhataṁ . Tattha avidvāti aviddasu. Avijjāgatoti avijjāya samannāgato, appahīnāvijjoti adhippāyo.",
  "anya-e0104n5:118": "Paṭṭhānapaccayakathāvaṇṇanā",
  "anya-e0104n5:119": "594.Tāvāti vattabbantarāpekkho nipāto, tena ‘‘avijjā saṅkhārānaṁ paccayo’’ti idaṁ tāva siddhaṁ, idaṁ pana aparaṁ vattabbanti dasseti. ‘‘Idaṁ pana vattabba’’nti yamatthaṁ sandhāya vuttaṁ, taṁ dassetuṁ paccayadhammā nāma yesaṁ paccayā honti, yathā vā paccayā honti, tadubhayesaṁ bahubhāvato anekadhāva paccayā hontīti avijjāyapi taṁ āsaṅkanto pucchi ‘‘katamesaṁ saṅkhārānaṁ kathaṁ paccayo hotī’’ti, puññābhisaṅkhārādayo bahū saṅkhārā vuttā. Avijjā ca tesaṁ paccayo hoti, na sabbesaṁ ekadhāva hoti, tasmā imesaṁ saṅkhārānaṁ evaṁ paccayo hotīti idaṁ vattabbanti attho. Tatrāti tasmiṁ paccayabhāve. Yadipi ‘‘katamesaṁ saṅkhārāna’’ntiādinā asādhāraṇato pucchā āraddhā, ekadesena pana samudāyopalakkhaṇametanti dvādasannaṁ paṭiccasamuppādaṅgānaṁ yathāsakaṁ paccayuppannānaṁ paccayabhāvo vattabboti taṁ dassetuṁ, avijjāya vā paccayabhāve pucchite tappasaṅgena sabbesampi paccayadhammānaṁ paccayabhāvaṁ visajjetukāmo paccaye tāva pāḷinayeneva dassetuṁ ‘‘bhagavatā hī’’tiādi āraddhaṁ. Tattha ca bhagavatā catuvīsati paccayā vuttāti sambandho. Tesaṁ vasena avijjādīnaṁ paccayabhāvo veditabboti adhippāyo.",
  "anya-e0104n5:120": "‘‘Hetu ca so paccayo cā’’ti iminā vacanena hetuno, adhipatipaccayādibhūtassa ca gahaṇaṁ siyāti taṁ nivārento āha ‘‘hetu hutvā paccayo’’ti. Evampi so eva doso āpajjatīti puna āha ‘‘hetubhāvena paccayoti vuttaṁ hotī’’ti. Tena na idha hetusaddena dhammaggahaṇaṁ kataṁ, atha kho dhammassa sattiviseso gahitoti dasseti. Tassa hi paccayasaddassa ca samānādhikaraṇataṁ sandhāya ‘‘hetu ca so paccayo ca, hetu hutvā paccayo’’ti ca vuttaṁ. Evañca katvā parato pāḷiyaṁ ‘‘hetū hetu…pe… hetupaccayena paccayo’’tiādinā (paṭṭhā. 1.1.1) tena tena hetubhāvādiupakārena tassa tassa dhammassa upakārakattaṁ vuttaṁ. Abhidhammaṭṭhakathāyaṁ pana ‘‘yo hi dhammo yaṁ dhammaṁ appaccakkhāya tiṭṭhati vā uppajjati vā, so tassa paccayo’’ti (paṭṭhā. aṭṭha. paccayuddesavaṇṇanā), ‘‘mūlaṭṭhena upakārako dhammo hetupaccayo’’ti (paṭṭhā. aṭṭha. paccayuddesavaṇṇanā) ca evamādinā dhammapaṭṭhānaniddesena dhammato aññā dhammasatti nāma natthīti dhammeheva dhammasattivibhāvanaṁ katanti daṭṭhabbaṁ. Idhāpi vā ‘‘hetu ca so paccayo cā’’ti dhammeneva dhammasattiṁ dasseti. Na hi ‘‘hetupaccayo’’tiādiko uddeso kusalādiuddeso viya dhammappadhāno, atha kho dhammānaṁ upakārakabhāvappadhānoti.",
  "anya-e0104n5:121": "‘‘Eseva nayo’’ti iminā tabbhāvena paccayabhāvaṁ ārammaṇādīsu atidisati ‘‘ārammaṇañca taṁ paccayo cāti ārammaṇapaccayo, ārammaṇaṁ hutvā paccayo, ārammaṇabhāvena paccayoti attho’’ti, na kammadhārayamattaṁ.",
  "anya-e0104n5:122": "595.Vacanāvayavoti sādhanāvayavaṁ sandhāyāha. Vacanasabhāvañhi sādhanaṁ paresaṁ aviditatthañāpanato loke sādhananti pākaṭaṁ paññātaṁ. Tathā hi naṁ avayavalakkhaṇaṁ, vacanasabhāvañca sādhanaṁ, avayavapakkhādīni vacanāni sādhananti ca ñāyavādino vadanti. Paṭiññā, hetūtiādīsūti paṭiññā, hetu, udāharaṇa, upanaya, nigamanāni. Udāharaṇasādhammiyā sādhyasādhanaṁ hetu. Virūpo hetūti ca evamādīsu kāraṇaṁ yaṁ kiñci kāraṇalakkhaṇaṁ, sampāpakalakkhaṇampi vā. Ādi-saddena tassāpi saṅgahetabbatāya, ñāpakalakkhaṇaṁ pana vacanāvayavaggahaṇena gahitaṁ. Kāmaṁ mūlampi kāraṇalakkhaṇaṁ kāraṇameva, kāraṇanti panettha paccayahetu gahito. Mūlanti hetuhetūti kāraṇavisesavisayattā mūlassa visuṁ gahaṇaṁ. Etīti etassa atthavacanaṁ vattatīti, tañca uppattiṭṭhitīnaṁ sādhāraṇavacanaṁ. Tenevāha ‘‘tiṭṭhati vā uppajjati vā’’ti. Ekacco hi paccayo ṭhitiyā eva upakārako hoti yathā pacchājātapaccayo, ekacco uppattiyā eva yathā anantarādiko, ekacco ubhayassa yathā hetuādayo.",
  "anya-e0104n5:123": "Upakārakalakkhaṇoti ca dhammena dhammasattiṁ upakāraṁ dassetīti daṭṭhabbaṁ. Hinoti patiṭṭhāti etthāti hetu, anekatthattā dhātusaddānaṁ hi-saddo mūlasaddo viya patiṭṭhattho veditabbo. Hinoti vā etena kammanidānabhūtena uddhaṁ ojaṁ atiharantena mūlena viya pādapo tappaccayaṁ phalaṁ gacchati pavattati vuddhiṁ viruḷhiṁ āpajjatīti hetu. Attano phalaṁ karotīti kāraṇaṁ. Nidadāti dassentaṁ viya hotīti nidānaṁ. Sambhavati taṁ etasmāti sambhavo. Pabhavati etasmāti pabhavoti paccayahetusaddehi itaresampi samānatthatā veditabbā. Evaṁ santepi kāraṇavisesavisayo hetusaddo, kāraṇasāmaññavisayo paccayasaddoti dassento ‘‘mūlaṭṭhenā’’tiādimāha. Hetuattho, paccayaṭṭho ca heṭṭhā papañcavasena vuttoti taṁ saṅkhippaṁ dassento āha ‘‘saṅkhepato…pe… hetupaccayo’’ti.",
  "anya-e0104n5:124": "Yathā sālivīhibījādīni taṁtaṁosadhīnaṁ sālivīhiādibhāvassa sādhakāni, maṇiādippabhāvatthūni ca nīlādivaṇṇāni nīlādippabhāsādhakāni, evaṁ hetupaccayo yathārahaṁ attanā sampayuttadhammānaṁ kusalādibhāvassa sādhakoti imamatthaṁ dasseti ‘‘so sāliādīna’’ntiādinā. Ācariyānanti ca revatācariyaṁ sandhāyāha. Evaṁ santeti hetupaccayo yadi kusalādibhāvasādhako, evaṁ sati. Na sampajjati na sijjhati. Yathā kusalākusalahetu taṁsamuṭṭhānarūpassa kusalākusalabhāvāya na pariyatto, evaṁ abyākatopi hetu taṁsamuṭṭhānarūpassa abyākatabhāvāya. Sabhāveneva hi taṁ abyākatanti āha ‘‘na hi so tesaṁ kusalādibhāvaṁ sādhetī’’ti. Hetupaccayo ca tesaṁ hotiyevāti āha ‘‘na ca paccayo na hotī’’ti. Idāni tamatthaṁ pāḷiyā samatthetuṁ ‘‘vuttañheta’’ntiādi vuttaṁ. Vinā etenāti etena hetunā abyākatabhāvasādhakena vinā ahetukattā, abyākatabhāvo siddho sabhāvenevāti adhippāyo.",
  "anya-e0104n5:125": "‘‘Yoniso, bhikkhave, manasi karoto anuppannā ceva kusalā dhammā uppajjanti, uppannā ca kusalā dhammā abhivaḍḍhantī’’tiādi (a. ni. 1.67) vacanehi kusalabhāvassa yonisomanasikārappaṭibaddhatā siddhāti āha ‘‘yonisomanasikārappaṭibaddho kusalabhāvo’’ti. Eteneva akusalaabyākatabhāvāpi kusalabhāvo viya na hetupaṭibaddhāti dassitaṁ hoti. Yaṁ paneke maññeyyuṁ ‘‘ahetukahetussa akusalabhāvo viya sahetukahetūnampi sabhāvatova kusalādibhāvo, aññesaṁ taṁsampayuttānaṁ hetupaṭibaddho’’ti, tassa uttaraṁ vattuṁ ‘‘yadi cā’’tiādimāha. Alobho kusalo vā siyā abyākato vāti yadi alobho sabhāvato kusalo, so kusalasabhāvattā abyākato na siyā. Atha abyākato taṁsabhāvattā kusalo na siyā alobhasabhāvassa adosattābhāvo viya. Yasmā pana ubhayathāpi hoti, tasmā yathā ubhayathā hontesu saddhādīsu sampayuttesu hetupaṭibaddhaṁ kusalādibhāvaṁ pariyesetha, na sabhāvato, evaṁ hetūsupi kusalāditā aññapaṭibaddhā pariyesitabbā, na sabhāvatoti yaṁ vuttaṁ ‘‘sampayuttahetūsu sabhāvatova kusalādibhāvo’’ti, taṁ na yujjati. Sā pana pariyesiyamānā yonisomanasikārādipaṭibaddhā hotīti hetūsu viya sampayuttesupi yonisomanasikārādipaṭibaddho kusalādibhāvo, na hetupaṭibaddhoti siddhaṁ hotīti adhippāyo.",
  "anya-e0104n5:126": "Viruḷhamūlā viyāti etena mūlāni viya mūlānīti dasseti. Tenevāha ‘‘suppatiṭṭhitabhāvasādhanenā’’ti. Svāyaṁ ‘‘kusalo dhammo kusalassa, kusalo dhammo abyākatassa, kusalo dhammo kusalābyākatassa, akusalo dhammo akusalassa, akusalo dhammo abyākatassa, akusalo dhammo akusalābyākatassa, abyākato dhammo abyākatassā’’ti evaṁ sattadhā pañhāvāre niddiṭṭho. Yaṁ pana vuttaṁ hetukiccaṁ dassentena ‘‘hetū hetusampayuttakānaṁ dhammānaṁ, taṁsamuṭṭhānānañca rūpānaṁ hetupaccayena paccayo’’ti (paṭṭhā. 1.1.1), tattha paṭhamo hetusaddo paccattaniddiṭṭho paccayadhammaniddeso, tenassa hetubhāvena upakārakatā hetupaccayatāti dasseti. Dutiyo paccayuppannavisesanaṁ, tena na yesaṁ kesañci sampayuttakānaṁ hetū hetupaccayena paccayo, atha kho hetunā sampayuttānamevāti dasseti. Nanu ca sampayuttasaddassa sāpekkhattā dutiye hetusadde avijjamānepi aññassa apekkhitabbassa aniddiṭṭhattā hetū attanāva sampayuttakānaṁ hetupaccayena paccayoti ayamattho viññāyatīti? Nāyamekanto. Hetusaddo hi paccattaniddiṭṭho ‘‘hetupaccayena paccayo’’ti ettheva byāvaṭo yadā gayhati, na tadā sampayuttavisesanaṁ hotīti sampayuttaavisiṭṭhā ye keci gahitā bhaveyyunti. Nanu ca yathā ‘‘arūpino āhārā sampayuttakānaṁ dhammānaṁ, arūpino indriyā sampayuttakānaṁ dhammāna’’nti ca vutte dutiyena āhāraggahaṇena, indriyaggahaṇena ca vināpi āhārindriyasampayuttakāva gayhanti, evamidhāpi siyāti? Na, āhārindriyāsampayuttassa vajjetabbassa abhāvato. Vajjetabbābhāvato hi tattha dutiye āhārindriyaggahaṇe asatipi taṁsampayuttakāva gayhantīti taṁ na kataṁ, idha pana vajjetabbaṁ atthīti kattabbaṁ dutiyaṁ hetuggahaṇaṁ. Evampi ‘‘hetū hetusampayuttakāna’’nti ettha hetusampayuttakānaṁ so eva sampayuttakahetūti visesanassa akatattā yo koci hetu yassa kassaci hetusampayuttassa hetupaccayena paccayoti āpajjatīti? Nāpajjati, paccattaniddiṭṭhasseva hetuno puna sampayuttavisesanabhāvena vuttattā. Etadatthameva hi vināpi dutiyena hetusaddena hetusampayuttabhāve siddhepi tassa gahaṇaṁ kataṁ.",
  "anya-e0104n5:127": "Atha vā asati dutiye hetusadde hetusampayuttakānaṁ hetupaccayena paccayo, na pana hetūnanti evampi gahaṇaṁ siyāti tannivāraṇatthaṁ so vutto. Tena hetusampayuttabhāvaṁ ye labhanti, tesaṁ sabbesaṁ hetūnaṁ, aññesampi hetū hetupaccayena paccayoti dassitaṁ hoti. Yasmā pana hetujhānamaggā patiṭṭhāmattādibhāvena aññadhammanirapekkhā, na āhārindriyā viya sāpekkhā eva, tasmā etesveva dutiyaṁ hetādiggahaṇaṁ kataṁ. Āhārindriyā pana āharitabbaīsitabbāpekkhā eva, tasmā te vināpi dutiyena āhārindriyaggahaṇena attanā eva āharitabbe, īsitabbe ca āhārindriyabhūte, aññe ca sampayuttake paricchindantīti taṁ tattha na kataṁ. Idha ca dutiyena hetuggahaṇena paccayuppannānaṁ hetunā, paccayabhūteneva ca sampayuttānaṁ hetūnaṁ, aññesañca paricchinnattā puna visesena kiccaṁ natthīti pañhāvāre ‘‘kusalā hetū sampayuttakānaṁ khandhāna’’ntiādīsu dutiyaṁ hetuggahaṇaṁ na katanti daṭṭhabbaṁ.",
  "anya-e0104n5:128": "596.Ārammaṇabhāvenāti visayabhāvena, ālambitabbabhāvenāti attho. Ārabhitvāpīti pi-saddena imamatthaṁ dasseti – rūpāyatanādimatte yasmiṁ kismiñci ekasmiṁ aṭṭhatvā ‘‘yaṁ yaṁ dhammaṁ ārabbhā’’ti (paṭṭhā 1.1.2) aniyamena sabbarūpāyatanānaṁ…pe… sabbadhammāyatanānañca ārammaṇapaccayabhāvassa vuttattā rūpādibhedena chabbidhesu saṅkhatāsaṅkhatapaññattidhammesu na koci dhammo ārammaṇapaccayo na hotīti. Svāyaṁ ārammaṇapaccayabhāvo heṭṭhā vibhāvito eva. Ālambitvāti gahetvā. Ekantasārammaṇabhāvato anārabbha pavatti eva natthīti āha ‘‘ārabbhevā’’ti. Svāyaṁ ‘‘kusalo dhammo kusalassa, kusalo dhammo akusalassa, kusalo dhammo abyākatassa, akusalo dhammo akusalassa, kusalassa, abyākatassa, abyākato dhammo abyākatassa, kusalassa, akusalassā’’ti evaṁ navappakāro veditabbo.",
  "anya-e0104n5:129": "597.Jeṭṭhakaṭṭhenāti pamukhabhāvena. Attādhīnānañhi patibhūto dhammo adhipati. So tesaṁ pamukhabhāvena pavattati. ‘‘Chandavato kiṁ nāma na sijjhatī’’tiādikaṁ purimābhisaṅkhārūpanissayaṁ labhitvā uppajjamāne cittuppāde chandādayo dhurabhūtā jeṭṭhakabhūtā sampayuttadhamme sādhayamānā vase vattayamānā hutvā pavattanti, sampayuttadhammā ca tesaṁ vasena vattanti hīnādibhāvena tadanuvattanato, tena te adhipatipaccayā honti. Garukātabbampi ārammaṇaṁ tanninnapoṇapabbhārānaṁ assādanapaccavekkhaṇamaggaphalānaṁ attano vase vattayamānaṁ viya paccayo hoti. Tasmā ayaṁ attādhīnānaṁ patibhāvena upakārakattā adhipatipaccayoti daṭṭhabbo. Chandādhipatīti chandasaṅkhāto adhipati, chandaṁ dhuraṁ chandaṁ jeṭṭhakaṁ katvā cittuppattikāle uppannassa kattukamyatāchandassetaṁ nāmaṁ. Sesesupi eseva nayo. Kasmā pana yathā hetupaccayaniddese ‘‘hetū hetusampayuttakāna’’nti (paṭṭhā. 1.1.1) vuttaṁ, evamidha ‘‘adhipatī adhipatisampayuttakāna’’nti avatvā ‘‘chandādhipati chandasampayuttakāna’’ntiādinā (paṭṭhā. 1.1.3) nayena vuttanti? Ekakkhaṇe abhāvato. Hetavo hi dve tayopi ekakkhaṇe hetupaccayā honti, mūlaṭṭhena upakārakabhāvassa avijahanato. Adhipati pana jeṭṭhakaṭṭhena upakārako, na ca ekakkhaṇe bahū jeṭṭhakā honti. Tasmā ekato uppannānampi tesaṁ ekakkhaṇe adhipatipaccayabhāvo natthīti ‘‘adhipatī adhipatisampayuttakāna’’nti avatvā ‘‘chandādhipati chandasampayuttakāna’’ntiādinā nayena vuttaṁ.",
  "anya-e0104n5:130": "Yaṁ yaṁ dhammanti yaṁ yaṁ ārammaṇadhammaṁ. Garuṁ katvāti garukāracittīkāravasena vā assādanavasena vā garukārikaṁ laddhabbaṁ avijahitabbaṁ anavaññātaṁ katvā. Te te dhammāti te te garukātabbā dhammā. Tesaṁ tesanti taṁtaṁgarukārakadhammānaṁ. Adhipatipaccayenāti ārammaṇādhipatipaccayena. Svāyaṁ ‘‘kusalo dhammo kusalassa sahajātārammaṇehi, akusalassa ārammaṇeneva, abyākatassa sahajātārammaṇehi, kusalābyākatassa sahajātenevāti kusalamūlā cattāro, akusalo dhammo akusalassa sahajātārammaṇehi, abyākatassa sahajāteneva, tathā akusalābyākatassāti akusalamūlā tayo, abyākato dhammo abyākatassa sahajātārammaṇehi, kusalassa ārammaṇeneva, tathā akusalassāti abyākatamūlā tayo’’ti saṅkhepato dasappakāro adhipatipaccayo. Ettha ca sattadhā sahajātādhipati, sattadhā ārammaṇādhipati veditabbo.",
  "anya-e0104n5:131": "598. Antarāyatīti antaraṁ, byavadhāyakanti attho. Nāssa antaraṁ vijjatīti anantaro, anantaro ca so paccayo cāti anantarapaccayo. ‘‘Atthānantaratā anantarapaccayo, kālānantaratā samanantarapaccayo’’tiādinā bahudhā papañcayanti, asāraṁ ganthavitthāraṁ karonti. Yathā pavattiokāsadānavisesabhāvena natthivigatapaccayā vuttā, na evaṁ anantarasamanantarapaccayā, ete pana cittaniyamahetubhāvena vuttāti taṁ cittaniyamahetubhāvaṁ dassetuṁ ‘‘yo hi esā’’tiādi āraddhaṁ. Tattha manoviññāṇadhātūtiādi cittaniyamoti ettha ādi-saddena santīraṇānantarā voṭṭhabbanaṁ, cutianantarā paṭisandhīti yassa yassa cittassa anantarā yaṁ yaṁ cittaṁ uppajjati, tassa tassa tadanantaruppādaniyamo taṁtaṁsahakāripaccayavisiṭṭhassa purimapurimacittasseva vasena ijjhatīti dasseti.",
  "anya-e0104n5:132": "Atthānantaratāyāti atthena kenaci dhammena anantaratāya. Kālānantaratāyāti kālabhedena anantaratāya . Ācariyānanti idhāpi revatācariyameva sandhāya vuttaṁ. Tatthāti tasmiṁ kālānantaratāya samanantarapaccayabhāve, tasmiṁ vā yathāvuttavirodhe. Bhāvanābalena pana vāritattāti ettha yathā rukkhassa vedhe dinne pupphituṁ samatthasseva pupphanaṁ na hoti, vedhe pana apanīte tāya eva samatthatāya pupphanaṁ hoti, evamidhāpi bhāvanābalena vāritattā samuṭṭhāpanasamatthasseva asamuṭṭhāpanaṁ, tasmiñca apagate tāya eva samatthatāya samuṭṭhāpanaṁ hotīti adhippāyo. Tampi vacanaṁ kālānantaratā natthi sattāhādinā kālena antaritabhāvato. Etadeva ‘‘kālantaritatā atthi’’ icceva vadāma. Nanu ca kālo nāma koci paramatthato natthīti vadeyyāti āsaṅkanto āha ‘‘kālānantara…pe… laddhī’’ti.",
  "anya-e0104n5:133": "Byañjanamattatovettha nānākaraṇaṁ paccetabbaṁ, na atthatoti upacayasantatiadhivacananiruttipadānaṁ viya saddatthamattato nānākaraṇaṁ, na vacanīyatthatoti adhippāyo. Teneva saddatthavisesaṁ dassetuṁ ‘‘katha’’ntiādimāha. Tattha purimapacchimānaṁ nirodhuppādantarābhāvato nirantaruppādanasamatthatā anantarapaccayabhāvo. Rūpakalāpānaṁ viya saṇṭhānābhāvato, paccayapaccayuppannānaṁ sahāvaṭṭhānābhāvato ca ‘‘idamito heṭṭhā, uddhaṁ, tiriya’’nti vibhāgābhāvā attanā ekattamiva upanetvā suṭṭhu anantarabhāvena uppādanasamatthatā samanantarapaccayatā. Uppādanasamatthatāti ca abyāpārattā dhammānaṁ yasmiṁ yadākāre niruddhe, vattamāne vā sati taṁtaṁvisesavanto dhammā honti, tassa sova ākāro vuccatīti daṭṭhabbo. Dhammānaṁ pavattimattameva ca upādāya kālavohāroti nirodhā vuṭṭhahantassa nevasaññānāsaññāyatanaphalasamāpattīnaṁ asaññabhavā cavantassa, purimacutipacchimapaṭisandhīnañca nirodhuppādanirantaratāya kālantaratā natthi. Na hi tesaṁ antarā arūpadhammappavatti atthi, yaṁ upādāya kālantaratā vucceyya, na ca rūpadhammappavatti arūpadhammappavattiyā antaraṁ karoti aññasantānattā. Rūpārūpasantatiyo hi dve aññamaññaṁ visadisasabhāvattā aññamaññūpakārabhāvena pavattamānāpi visuṁyeva honti. Ekasantatiyañca purimapacchimānaṁ majjhe pavattamānaṁ taṁsantatipariyāpannatāya antarakārakaṁ hoti. Tādisañca kiñci nevasaññānāsaññāyatanaphalasamāpattīnaṁ majjhe natthi, na ca abhāvo antarakārako hoti abhāvattā eva. Tasmā javanānantarassa javanassa viya, bhavaṅgānantarassa bhavaṅgassa viya ca nirantaratā suṭṭhu anantaratā hotīti tathā uppādanasamatthatā nevasaññānāsaññāyatanacutīnampi daṭṭhabbā. Uppattiyā paccayabhāvo cettha anantarapaccayādīnaṁ pākaṭoti uppādanasamatthatāva vuttā . Paccuppannānaṁ pana dhammānaṁ pubbantāparantaparicchedena gahitānaṁ uppajjatīti vacanaṁ alabhantānaṁ ‘‘atīto dhammo paccuppannassa dhammassa anantarapaccayena paccayo’’tiādinā (paṭṭhā. 2.18.4) anantarādipaccayabhāvo vuttoti na so uppattiyā evāti viññāyati. Na hi kusalādiggahaṇaṁ viya paccuppannaggahaṇaṁ aparicchedaṁ. Yato uppattimattasamaṅgino eva gahaṇaṁ siyā. Teneva ca atītattike paṭiccavārādayo na santīti. Tassa ‘‘kusalo dhammo kusalassa, kusalo dhammo abyākatassa, akusalo dhammo akusalassa, akusalo dhammo abyākatassa, abyākato dhammo abyākatassa, abyākato dhammo kusalassa, abyākato dhammo akusalassā’’ti sattadhā bhedo veditabbo.",
  "anya-e0104n5:134": "599.Uppajjamānova saha uppādanabhāvenāti etthāpi uppattiyā paccayabhāvena pākaṭena ṭhitiyāpi paccayabhāvaṁ nidassetīti daṭṭhabbaṁ, aññathā padīpanidassanaṁ na yujjeyya. Padīpo hi pabhāsassa ṭhitiyāpi paccayo, na uppattiyā eva. Paccayuppannānaṁ sahajātabhāvena upakārakatā sahajātapaccayatā. Okkantikkhaṇeti paṭisandhikkhaṇe. Tasmiṁ hi khaṇe nāmarūpaṁ okkantaṁ viya paralokato āgantvā idha mātukucchiādiṁ pavisantaṁ viya uppajjati, tasmā so khaṇo okkantikkhaṇoti vuccati. Ettha ca rūpanti hadayavatthuyeva adhippetaṁ. Tañhi nāmassa, nāmañca tassa sahajātapaccayo hoti. Cittacetasikāti pavattiyaṁ cattāro khandhā paṭisandhikkhaṇe cittasamuṭṭhānānaṁ abhāvato. Rūpino dhammāti hadayavatthuṁ sandhāyāha. Tattha yadipi pubbe ‘‘okkantikkhaṇe nāmarūpa’’nti vuttaṁ, tathāpi tena khaṇantare sahajātapaccayabhāvo rūpadhammānaṁ na nivāritoti tannivāraṇatthamidaṁ vuttanti gahetabbaṁ. Kiñci kāleti keci kismiñci kāleti attho, tena rūpino dhammā keci vatthubhūtā kismiñci paṭisandhikāleti aññesaṁ rūpadhammānaṁ, vatthuno ca pavattiyaṁ arūpadhammānaṁ sahajātapaccayabhāvaṁ pubbe anivāritaṁ nivāreti. Evañca katvā ‘‘kiñci kāla’’nti vā ‘‘kismiñci kāle’’ti vā vattabbe tathā avatvā vibhattivipallāsaṁ katvā vuttaṁ. Tena kiñcīti upayogekavacanaṁ. ‘‘Rūpino dhammā’’ti etena sambandhe paccattabahuvacanaṁ jāyati. ‘‘Kāle’’ti etena sambandhe bhummekavacananti dīpitanti veditabbaṁ. Purimena ca ‘‘eko khandho, vatthu ca tiṇṇannaṁ khandhāna’’nti (paṭṭhā. 1.1.419) ādivacanena nāmasahitaṁ eva vatthu nāmassa paccayoti vattabbe āpanne itarena kevalassa ca tathāvattabbataṁ dasseti. Svāyaṁ sahajātapaccayo ‘‘kusalo dhammo kusalassa, abyākatassa, kusalābyākatassa, akusalo dhammo akusalassa , abyākatassa, akusalābyākatassa, abyākato dhammo abyākatassa, kusalābyākato dhammo abyākatassa, akusalābyākato dhammo abyākatassā’’ti (paṭṭhā. 1.1.419) navavidho veditabbo.",
  "anya-e0104n5:135": "600. Attano upakārakassa upakārakatā aññamaññapaccayatā. Tathā hissa tidaṇḍaṁ nidassitaṁ. Upakārakatā ca aññamaññatāvaseneva daṭṭhabbā, na sahajātatādivasena. Sahajātādipaccayo hontoyeva hi koci aññamaññapaccayo na hoti, na ca sahajātādipaccayadhammehi vinā imassa pavatti atthi. Tathā hi sahajātādipaccayo ca hontoyeva hi koci aññamaññapaccayo hoti. Yadi ca attano upakārakassa upakārakatāmattaṁ aññamaññapaccayo siyā, purejātapacchājātabhāvena upakārassa upakārakā vatthukhandhā aññamaññapaccayā siyuṁ, na ca taṁ icchitaṁ. Tena vuttaṁ ‘‘upakārakatā ca aññamaññavaseneva daṭṭhabbā’’ti. Ayañca uppattiyā, ṭhitiyā ca upakārakoti veditabbo. Ayaṁ pana ‘‘kusalo dhammo kusalassa, akusalo dhammo akusalassa, abyākato dhammo abyākatassā’’ti tividho veditabbo.",
  "anya-e0104n5:136": "601. Taruādīnaṁ pathavī viya adhiṭṭhānākārena pathavīdhātu sesadhātūnaṁ, cakkhādayo cakkhuviññāṇādīnaṁ upakārakā cittakammassa paṭādayo viya nissayākārena khandhādayo taṁtaṁnissayānaṁ khandhādīnaṁ. Pathavīdhātuyaṁ patiṭṭhāya eva hi sesadhātuyo upādārūpāni viya yathāsakaṁ kiccaṁ karonti.",
  "anya-e0104n5:137": "Adhiṭṭhānākārenāti ādhārākārena. Ādhārākāro cettha tesaṁ sātisayaṁ tadadhīnavuttitāya veditabbo. Yato bhūtāni aniddisitabbaṭṭhānāni vuccanti, evañca katvā cakkhādīnampi adhiṭṭhānākārena upakārakatā suṭṭhu yujjati. Na hi yathāvuttaṁ tadadhīnavuttitāvisesaṁ muñcitvā añño cakkhādīsu adesakānaṁ arūpadhammānaṁ adhiṭṭhānākāro sambhavati. Yadipi yaṁ yaṁ dhammaṁ paṭicca ye ye dhammā uppajjanti, tesaṁ sabbesaṁ tadadhīnavuttibhāvo. Yena pana paccayabhāvavisesena cakkhādīnaṁ paṭumandabhāvesu cakkhuviññāṇādayo tadanuvidhānākāreneva pavattanti, svāyamidha tesaṁ tadadhīnavuttitāsiddho visesoti. Evañhi paccayabhāvasāmaññe satipi ārammaṇapaccayato nissayapaccayassa viseso vibhāvito hoti. Svāyaṁ nayo heṭṭhā pakāsitova. Chaṭṭho panāti ettha ‘‘rūpino dhammā arūpīnaṁ dhammānaṁ kismiñci kāle’’ti idaṁ na labbhati. Yaṁ panettha labbhati ‘‘rūpino dhammā kecī’’ti, tattha te eva dhamme dassetuṁ ‘‘cakkhāyatana’’ntiādi niddiṭṭhaṁ. Yaṁ rūpanti hadayavatthuṁ sandhāya vuttaṁ. Ayaṁ pana nissayapaccayo terasavidho. Kathaṁ? Sahajātato kusalamūlā tayo, tathā akusalamūlā, abyākatamūlesu pana purejātaṁ labbhati. Abyākatañhi abyākatassa sahajātampi paccayo hoti, purejātampi kusalassa purejātameva, tathā akusalassa, kusalābyākataṁ sahajātapurejātato kusalassa, sahajātato eva abyākatassa, tathā akusalābyākata’’nti evaṁ terasa.",
  "anya-e0104n5:138": "602.Tadadhīnavuttitāya attano phalena nissitoti yaṁ kiñci kāraṇaṁ nissayoti vatvā tattha yo bhuso nissayo, taṁ upanissayoti niddhāreti. Balavakāraṇabhāvena upakārakoti ārammaṇabhāvavasena anantaraṁ anurūpacittuppādanasamatthatāvasena, kevalañca balavantaṁ kāraṇaṁ hutvā upakārako. Tenāha ‘‘so’’tiādi.",
  "anya-e0104n5:139": "Tattha dānaṁ datvāti deyyadhammaṁ cajitvā. Yāya vā cetanāya so diyyati, sā cetanā dānaṁ. Datvāti taṁ cetanaṁ pariyodapetvā visuddhaṁ katvā. Sīlaṁ samādiyitvāti pañcaṅgadasaṅgādivasena niccasīlaṁ gaṇhitvā. Iminā samādānaviratiyeva dassitā, sampattaviratisamucchedaviratiyo pana loke ‘‘sīla’’nti apākaṭattā na vuttā. Kiñcāpi na vuttā, ārammaṇapaccayo pana hontiyeva. Tattha samucchedavirati sekkhānaṁyeva kusalassa ārammaṇaṁ hoti, na itaresaṁ. Uposathakammanti ‘‘pāṇaṁ na hane, na cādinnamādiye’’ti (su. ni. 402) evaṁ vuttaṁ uposathasīlaṁ. Taṁ garuṁ katvā paccavekkhatīti taṁ yathāvuttaṁ kusalaṁ sekkhopi puthujjanopi paccavekkhati, arahāpi taṁ paccavekkhateva. Arahatopi hi pubbe kataṁ kusalaṁ kusalameva. Yena pana cittena paccavekkhati, taṁ kiriyacittaṁ nāma hoti. Tasmā ‘‘kusalo kusalassā’’ti imasmiṁ adhikāre na labbhati. Pubbe suciṇṇānīti ‘‘datvā katvā’’ti hi āsannakatāni vuttāni, iminā na āsannakatānīti veditabbāni, dānādīhi vā sesāni kāmāvacarakusalāni dassetuṁ idaṁ vuttaṁ. Jhānā vuṭṭhahitvāti jhānaṁ samāpanno jhānato vuṭṭhahitvā. ‘‘Jhānaṁ vuṭṭhahitvā’’tipi pāḷi. Sekkhā gotrabhunti sotāpannaṁ sandhāya vuttaṁ. So hi gotrabhuṁ paccavekkhati. ‘‘Vodāna’’nti idaṁ pana sakadāgāmianāgāmino sandhāya vuttaṁ. Tesañhi taṁ cittaṁ vodānaṁ nāma hoti. Sekkhāti sotāpannasakadāgāmianāgāmino . Maggā vuṭṭhahitvāti maggaphalabhavaṅgātikkamavasena attanā paṭiladdhamaggā vuṭṭhahitvā, suddhamaggatoyeva pana vuṭṭhāya paccavekkhaṇaṁ nāma natthi. Ādi-saddena ‘‘kusalaṁ aniccato dukkhato anattato vipassantī’’ti (paṭṭhā. 1.1.404) evamādiṁ saṅgaṇhāti. Yadipi nānattaṁ akatvāva vibhatto, tathāpi idampi ārammaṇādhipatiārammaṇūpanissayānaṁ visesoti dassetuṁ ‘‘tatthā’’tiādi vuttaṁ.",
  "anya-e0104n5:140": "Nesaṁ cittacetasikānaṁ anantarapaccayaanantarūpanissayānaṁ nikkhepaviseso atthi. Yasmā purimo abyākatadhammavasena pavatto, itaro kusalādivasenapīti sopi nikkhepaviseso atthato ekībhāvameva gacchati sabbesupi cittuppādesu tadubhayassa icchitabbattā. Evaṁ santepītiādi anantaraanantarūpanissayānaṁ visesadassanaṁ. Yathā hītiādi anantarūpanissayassa sambhavadassanaṁ.",
  "anya-e0104n5:141": "Pakatoti ettha pa-kāro upasaggo, so attano phalassa uppādanasamatthabhāvena suṭṭhukatataṁ dīpeti. Tathā ca kataṁ attano santāne kataṁ hotīti āha ‘‘attano santāne’’tiādi. Karaṇañca duvidhaṁ nipphādanaṁ, upasevanañcāti taṁ dassetuṁ ‘‘nipphādito vā’’tiādi vuttaṁ. Tattha nipphādanaṁ hetupaccayasamodhānena phalassa nibbattanaṁ. Upasevanaṁ pana kāye allīyāpanavasena upayogūpasevanaṁ, vijānanasañjānanādīnaṁ vasena ārammaṇūpasevanañca. Teneva anāgatānampi utusampadādīnaṁ ārammaṇūpasevanena upasevitānaṁ pakatūpanissayatā vuttā hoti, pageva atītapaccuppannānaṁ. Paccuppannassāpi hi ‘‘paccuppannaṁ utubhojanaṁ senāsanaṁ upanissāya jhānaṁ uppādetī’’tiādivacanato (paṭṭhā. 2.18.8) pakatūpanissayabhāvo labbhatīti. Pakatiyā evāti paccayantarasaṅkararahitena attano sabhāveneva. Upanissayoti balavakāraṇaṁ katvā. Anekappakārato pabhedo veditabbo pañhāvāre āgatanayena. Paccayavāre pana –",
  "anya-e0104n5:142": "‘‘Purimā purimā kusalā dhammā pacchimānaṁ pacchimānaṁ kusalānaṁ dhammānaṁ upanissayapaccayena paccayo, purimā purimā kusalā dhammā pacchimānaṁ pacchimānaṁ akusalānaṁ dhammānaṁ kesañci, kusalā abyākatānaṁ, akusalā akusalānaṁ, kusalānaṁ kesañci, akusalā abyākatānaṁ, abyākatā abyākatānaṁ, abyākatā kusalānaṁ, abyākatā akusalānaṁ , puggalopi, senāsanampi upanissayapaccayena paccayo’’ti (paṭṭhā. 1.1.9).",
  "anya-e0104n5:143": "Tattha ye purimā yesaṁ pacchimānaṁ anantarūpanissayo honti, te tesaṁ sabbesampi ekanteneva honti, na kesañci kadāci. Tasmā yesu padesu anantarūpanissayo labbhati, tesu ‘‘kesañcī’’ti na sakkā vattunti na vuttaṁ. Ye pana purimā yesaṁ pacchimānaṁ ārammaṇūpanissayo vā pakatūpanissayo vā honti, te tesaṁ, na sabbesaṁ ekantena honti. Yesaṁ uppattivibandhakā paccayā balavanto honti, tesaṁ na bhavanti, itaresaṁ bhavanti. Tasmā yesu padesu anantarapaccayo na labbhati, tesu ‘‘kesañcī’’ti vuttaṁ. Siddhānaṁ paccayadhammānaṁ yehi paccayuppannehi bhavitabbaṁ, tesaṁ ‘‘kesañcī’’ti ayamettha attho.",
  "anya-e0104n5:144": "Kasiṇapaññattiyā ārammaṇūpanissayatābhāvato ekaccāya paññattiyā saddhiṁ sabbo dhammo ārammaṇūpanissayo, anantarātīto cittacetasikarāsi anantarūpanissayo, kusalākusalavipākakiriyārūpavasena pañcavidho pakatūpanissayoti ayamettha saṅkhepo. Vitthāro pana paṭṭhānaṭṭhakathāyaṁ veditabbo.",
  "anya-e0104n5:145": "603.Paṭhamataranti paccayuppannato puretaraṁ. Ayañhi purejātapaccayo rūpadhammavaseneva labbhati. Paccayuppanno ca arūpadhammāyeva. Tenāha ‘‘vattamānabhāvena upakārako’’ti. Nissayārammaṇākārādīhi visiṭṭhā purejātabhāvena vinā upakārakabhāvaṁ agacchantānaṁ vatthārammaṇānaṁ purejātākārena upakārakatā purejātapaccayatā. Evaṁ vatthārammaṇavasena duvidhe purejātapaccaye ‘‘cakkhāyatana’’ntiādi vatthuvasena vuttaṁ, ‘‘rūpārammaṇa’’ntiādi ārammaṇavasena.",
  "anya-e0104n5:146": "Yaṁ rūpanti hadayavatthuṁ sandhāyāha. Tattha ‘‘kiñci kāle’’ti pavattikālavasena vuttaṁ. ‘‘Kiñci kālena’’ iti paṭisandhikālavasena. Yāni ārammaṇapurejātena vinā na vattanti, tesaṁ cakkhuviññāṇādīnaṁ ārammaṇapurejātadassanena manodvārepi yaṁ yaṁ ārammaṇapurejātena vattati, tassa tassa ārammaṇapaccayabhūtaṁ sabbaṁ rūparūpaṁ ārammaṇapurejātanti dassitameva hoti. Tathā hi vuttaṁ pañhāvāre ‘‘ārammaṇapurejātaṁ sekkhā vā puthujjanā vā cakkhuṁ aniccato dukkhato anattato vipassantī’’tiādi (paṭṭhā. 1.1.424). ‘‘Abyākato dhammo abyākatassa dhammassa purejātapaccayena paccayo, abyākato dhammo kusalassa dhammassa purejātapaccayena paccayo, abyākato dhammo akusalassa dhammassa purejātapaccayena paccayo’’ti (paṭṭhā. 1.1.424) abyākatamūlakā tayova vārā. Te ca paccekaṁ vatthupurejātaṁ, ārammaṇapurejātanti dvidhā vibhattā.",
  "anya-e0104n5:147": "604. Paccayuppannadhammassa puretaraṁ siddhabhāve sati paccayadhammassa pacchājātatāti vuttaṁ ‘‘purejātāna’’nti. Ayañca nayo rūpadhammesu eva labbhati, na arūpadhammesūti vuttaṁ ‘‘rūpadhammāna’’nti. Yadi paccayuppannadhammā puretarameva jātā, kathaṁ paccayabhāvoti āha ‘‘upathambhakattenā’’ti. Pacchājātena hi vinā santānāvicchedahetubhāvaṁ agacchantānaṁ dhammānaṁ ye pacchājātākārena upakārakā, tesaṁ sā vippayuttākārādīhi visiṭṭhā upakārakatā pacchājātapaccayatā. Evaṁ sabbapaccayānaṁ paccayantarākāravisiṭṭhā upakārakatā yojetabbā. ‘‘Gijjhapotakasarīrānaṁ āhārāsācetanā viyā’’ti etena manosañcetanāhāravasena pavattamānehi arūpadhammehi rūpakāyassa upatthambhitabhāvaṁ dasseti. Teneva ‘‘āhārāsā viyā’’ti avatvā cetanāggahaṇaṁ kataṁ. Kāyassāti catusamuṭṭhānikabhūtupādāyarūpasaṅkhātassa rūpakāyassa. Saṅkhepato ṭhapetvā rūpadhamme avisiṭṭho arūpakkhandho pacchājātapaccayo. So jātivasena kusalo, akusalo, vipāko, kiriyāti catubbidhoti veditabbaṁ.",
  "anya-e0104n5:148": "605. Kusalādibhāvena attanā sadisassa payogena karaṇīyassa punappunaṁ karaṇaṁ pavattanaṁ āsevanaṭṭho, attasadisasabhāvatāpādanaṁ vāsanaṁ vā. Purimapurimābhiyogo viyāti uggahaṇasavanadhāraṇādipurimāpurimāsevanā viya. Tīsu pana etesu purimā purimāti samanantarātītā daṭṭhabbā. Kasmā panettha anantarapaccaye viya ‘‘purimā purimā kusalā dhammā pacchimānaṁ pacchimānaṁ abyākatāna’’ntiādinā bhinnajātiyehi saddhiṁ niddeso na katoti? Attano gatiṁ gāhetuṁ asamatthattā. Bhinnajātikā hi bhinnajātikānaṁ āsevanaguṇena paguṇabalavabhāvaṁ sampādentā attanova kusalādibhāvasaṅkhātaṁ gatiṁ gāhetuṁ na sakkuṇanti. Tasmā tehi saddhiṁ niddesaṁ akatvā ye yesaṁ vāsanāsaṅkhātena āsevanaguṇena paguṇabalavabhāvavisiṭṭhaṁ attano kusalādibhāvasaṅkhātaṁ gatiṁ gāhetuṁ samatthā, tesaṁ tehi samānajātikeheva saddhiṁ niddeso katoti daṭṭhabbo.",
  "anya-e0104n5:149": "Atha vipākābyākataṁ kasmā na gahitaṁ? Āsevanābhāvato. Vipākābyākatañhi kammavasena vipākabhāvappattaṁ kammapariṇāmitaṁ hutvā pavattamānaṁ nirussāhaṁ dubbalaṁ santaṁ āsevanaguṇena attano sabhāvaṁ gāhetvā paribhāvetvā neva aññaṁ vipākaṁ pavatteti, na ca purimavipākānubhāvaṁ gahetvā uppajjati, atha kho kammavegakkhittaṁ patitaṁ viya hutvā uppajjati. Tasmā sabbathāpi vipāke āsevanā natthīti na gahitaṁ. Kusalākusalakiriyānantaraṁ uppajjamānampi sakammapaṭibaddhavuttitāya āsevanaguṇaṁ na gaṇhātīti kusalādayopi tassa āsevanapaccayo na honti. Nānājātikattāpi cete tassa āsevanādhānaṁ na karonteva. Bhūmito, pana ārammaṇato vā nānājātikatā nāma natthīti parittakusalakiriyā mahaggatakusalakiriyānaṁ, saṅkhārārammaṇañca kusalaṁ nibbānārammaṇassa āsevanapaccayo hotiyeva. Svāyaṁ ‘‘kusalo dhammo kusalassa, akusalo dhammo akusalassa, abyākato dhammo abyākatassa āsevanapaccayena paccayo’’ti (paṭṭhā. 1.1.426) tidhāva vutto. Abyākataggahaṇena āvajjanavajjitā kiriyadhammā gahitā.",
  "anya-e0104n5:150": "606.Cittapayogo cittakiriyā, āyūhananti attho. Yathā hi kāyavacīpayogo viññatti, evaṁ cittapayogo cetanā. Tena hi sā uppannakiriyatāvisiṭṭhe santāne sesapaccayasamāgame pavattamānānaṁ vipākakaṭattārūpānampi teneva santānavisesena kiriyābhāvena upakārikā hoti. Tassa hi kiriyābhāvassa pavattattā tesaṁ pavatti, na aññathā. Sahajātānaṁ pana āyūhanakiriyābhāvena pavattamānā upakārikāti kiṁ vattabbaṁ. Kammanti ca cetanākammameva adhippetaṁ. Na hi cetanāsampayuttaṁ kammaṁ abhijjhādi kammapaccayo hoti. Satipi vipākadhammabhāve cetanāvajjānaṁ ataṁsabhāvattā vipākāpi cetanā sahajātakammapaccayo hotiyeva, svāyaṁ kammapaccayo jātivasena catubbidhoti sabbaṁ vattabbaṁ.",
  "anya-e0104n5:151": "607.‘‘Nirussāhasantabhāvenā’’ti etena saussāhehi vipākadhammadhammehi kusalākusalehi sārammaṇādibhāvena sadisānampi asadisaṁ vipākabhāvaṁ dasseti. So hi vipākānaṁ payogena asādhetabbatāya payogena, aññathā vā sesapaccayesu siddhesu kammassa kaṭattā eva sijjhanato nirussāho santabhāvo hoti, na kilesavūpasantabhāvo. Tathāsantabhāvato eva hi bhavaṅgādayo duviññeyyā. Pañcadvārepi hi javanappavattiyā rūpādīnaṁ gahitatā viññāyati, abhinipātasampaṭicchanasantīraṇamattā pana vipākā duviññeyyā eva. Nirussāhasantabhāvāyāti nirussāhasantabhāvatthāya. Etena tappaccayavantānaṁ avipākānampi rūpadhammānaṁ vipākānukūlaṁ pavattiṁ dasseti. Pavattetiādi pañhāvāranayaṁ gahetvā vuttaṁ. Paṭiccavāre pana ‘‘vipākā cattāro khandhā arūpino aññamaññaṁ vipākapaccayena paccayo’’tiādinā (paṭṭhā. 1.1.14) āgatā. Ettha ca yesaṁ ekantena vipāko vipākapaccayo hoti, tesaṁ vasena nayadassanaṁ katanti daṭṭhabbaṁ. Na hi āruppe kāmarūpabhūmīsu viya vipāko rūpassa paccayo hoti.",
  "anya-e0104n5:152": "608. Satipi janakabhāve upatthambhakattaṁ āhārānaṁ padhānakiccanti āha ‘‘rūpārūpānaṁ upatthambhakattenā’’ti. Upatthambhakattañhi satipi janakatte arūpīnaṁ āhārānaṁ, āhārajarūpasamuṭṭhāpakarūpāhārassa ca hoti. Asatipi catusamuṭṭhānikarūpūpatthambhakarūpāhārassa, asati pana upatthambhakatte āhārānaṁ janakattaṁ natthīti upatthambhakattaṁ padhānaṁ. Atha vā janayamānopi āhāro avicchedavasena upatthambhento janetīti upatthambhanabhāvo eva āhārabhāvoti ‘‘upatthambhakattenā’’ti vuttaṁ. Keci pana ‘‘rūpāhāro attanā janitassa āhārapaccayo na hoti, aññena janitassa hoti, tasmā ‘upatthambhakattenā’ti vutta’’nti vadanti. Taṁ ‘‘āhāro rūpassa paccayo honto āhārapaccayo na hotīti viruddhameta’’nti apare nānujānanti. Rūpāhāro cettha rūpadhammānaṁ eva āhārapaccayo hoti. Arūpāhārā pana rūpadhammānampi āhārapaccayo honti. Tañca kho na kevalaṁ cittasamuṭṭhānānaṁ rūpānameva, atha kho kadāci kaṭattārūpānampīti dassetuṁ ‘‘pañhāvāre panā’’tiādi vuttaṁ.",
  "anya-e0104n5:153": "609.Adhipatiyaṭṭhenāti ettha na adhipatipaccayadhammānaṁ viya pavattinivārake abhibhavitvā pavattanena garubhāvo adhipatiyaṭṭho, atha kho dassanādikiccesu cakkhuviññāṇādīhi, jīvane kammajarūpehi arūpadhammehi ca jīvantehi, manane sampayuttadhammehi, sukhitādibhāve sukhitādīhi, adhimokkhapaggahūpaṭṭhānāvikkhepapajānanesu, ‘‘anaññātaṁ ñassāmī’’ti pavattiyaṁ ājānane, aññātāvibhāve ca saddhādisahajātehīti evaṁ taṁtaṁkiccesu cakkhādipaccayehi dhammehi cakkhādīnaṁ anuvattanīyatā. Tesu hi kiccesu cakkhādīnaṁ issariyaṁ, tappaccayānañca tadanuvattanena tattha pavatti. Kasmā panettha itthipurisindriyadvayaṁ na gahitaṁ, nanu cetampi liṅgādīhi anuvattīyatīti? Saccaṁ anuvattīyati, na pana paccayabhāvato. Yathā hi jīvitāhārā yesaṁ paccayā honti, tesaṁ anupālakaupatthambhakā , atthiavigatapaccayabhūtā ca honti, na evaṁ itthipurisabhāvā liṅgādīnaṁ kenaci pakārena upakārakā honti. Yato paccayā siyuṁ, kevalaṁ pana yathāsakehi eva paccayehi pavattamānānaṁ liṅgādīnaṁ yathā itthiādiggahaṇassa paccayabhāvo hoti, tato aññenākārena taṁsahitasantāne appavattito liṅgādīhi anuvattanīyatā, indriyatā ca tesaṁ vuccati. Tasmā na tesaṁ indriyapaccayabhāvo vutto. Cakkhādayo arūpadhammānaṁyevāti ettha sukhindriyadukkhindriyānipi cakkhādiggahaṇena gahitānīti daṭṭhabbāni.",
  "anya-e0104n5:154": "610. Lakkhaṇārammaṇūpanijjhānabhūtānaṁ vitakkādīnaṁ vitakkanādivasena ārammaṇaṁ upagantvā nijjhānaṁ pekkhanaṁ, cintanaṁ vā vitakkādīnaṁyeva āveṇiko byāpāro upanijjhāyanaṭṭho. ‘‘Ṭhapetvā dvipañcaviññāṇe sukhadukkhavedanādvaya’’nti vatvāpi ‘‘satta jhānaṅgānī’’ti vacanena ajhānaṅgānaṁ upekkhācittekaggatānaṁ nivattanaṁ katanti daṭṭhabbaṁ. Yadi evaṁ ‘‘satta jhānaṅgānī’’ti eteneva siddhe ‘‘ṭhapetvā sukhadukkhavedanādvaya’’nti kasmā vuttaṁ? Vedanābhedesu pañcasu sukhadukkhadvayassa ekantena ajhānaṅgabhāvadassanatthaṁ jhānaṅgaṭṭhāne niddiṭṭhattā, satipi vā jhānaṅgavohāre vedanābhedadvayassa ekantena jhānapaccayattābhāvadassanatthaṁ. Upekkhācittekaggatānaṁ pana yadipi jhānapaccayattābhāvo atthi, najhānapaccayabhāvo pana natthīti sabbānipi satta jhānaṅgānīti ettha gahaṇaṁ kataṁ. Tattha ‘‘sabbānipī’’ti vacanaṁ sabbakusalādibhedasaṅgaṇhanatthaṁ, na pana sabbacittuppādagatasaṅgaṇhanatthanti daṭṭhabbaṁ. Yesaṁ pana ‘‘ṭhapetvā dvipañcaviññāṇe vedanāttaya’’nti pāṭho, tesaṁ yathāvutto vicāro cittekaggatāvaseneva veditabbo.",
  "anya-e0104n5:155": "611.Yato tato vāti sammā vā micchā vāti attho. Pañhāvāre panātiādi yadipi paccayaniddese taṁsamuṭṭhānaggahaṇena so attho ñāpito eva, pañhāvāre pana sarūpeneva gahitoti dassanatthaṁ vuttaṁ. Ete pana dvepi…pe… na labbhanti ‘‘yathāsaṅkhya’’nti vacanaseso veditabbo. Paṭṭhānaṭṭhakathāyaṁ pana ‘‘dvepi jhānamaggapaccayā ahetukacittesu na labbhantī’’ti vuttaṁ. Tenassa kathamavirodhoti? Adhippāyavasena . Ayañhi tattha adhippāyo – ahetukacittesu eva jhānamaggapaccayā na labbhanti, na sahetukacittesūti sahetukacittesu alābhābhāvadassanatthaṁ vuttaṁ, na ahetukacittesu lābhābhāvadassanatthanti. Evañhi atthe gayhamāne ahetukacittesu katthaci kassaci lābho na nivāritoti viññāyati. Tena savitakkāhetukacittesu jhānapaccayassa sambhavo anuññāto hoti. Tattha hi yena alābhena dhammasaṅgaṇiyaṁ manodhātuādīnaṁ saṅgahasuññatavāresu jhānaṁ na uddhaṭaṁ, taṁ alābhaṁ sandhāya jhānapaccayassapi ahetukacittesu alābho vutto. Yathā hi sahetukacittuppādesu vitakkādīnaṁ sahajāte saṅkaḍḍhitvā ekattagatabhāvakaraṇaṁ upanijjhāyanabyāpāro balavā, na tathā ahetukacittuppādesūti. Idha pana dubbalampi upanijjhāyanaṁ yadi kiñcimattampi atthi, na tena upakārakatā na hotīti savitakkāhetukacittesupi jhānapaccayaṁ anujānantena ‘‘ete pana dvepi jhānamaggapaccayā dvipañcaviññāṇāhetukacittesu na labbhantī’’ti (paṭṭhā. aṭṭha. paccayuddesavaṇṇanā) vuttaṁ. Paccayakathā nāma samantapaṭṭhānanissitā, na dhammasaṅgaṇīnissitāti.",
  "anya-e0104n5:156": "612. Samaṁ avisamaṁ, sammā, saha vā pakārehi yuttatāya ekībhāvūpagamena viya upakārakatā sampayuttapaccayatā. Kā pana sā pakārehi yuttatāti āha ‘‘ekavatthukaekārammaṇaekuppādekanirodhasaṅkhātenā’’ti. Tattha ye ekavatthukā, te sampayuttāti ettake vuccamāne avinibbhogarūpesu ekaṁ mahābhūtaṁ sesamahābhūtupādārūpānaṁ nissayapaccayo hoti, tena tāni ekavatthukāni, cakkhādinissayabhūtāni vā bhūtāni ekaṁ vatthu etesu nissitanti ekavatthukānīti kappentassa tesaṁ sampayuttatāpatti siyāti tannivāraṇatthaṁ ekārammaṇaggahaṇaṁ. Ye ekavatthukā, ekārammaṇā ca, te sampayuttāti evampi cutiāsannānaṁ sampaṭicchanasantīraṇādīnaṁ sampayuttatā āpajjeyyāti ekuppādaggahaṇaṁ. Ye ekavatthukekārammaṇekuppādā, te sampayuttāti kiṁ pana nānānirodhāpi evaṁtividhalakkhaṇā honti, udāhu ekanirodhā evāti vicāraṇāyaṁ ekanirodhā eva evaṁlakkhaṇā hontīti dassanatthaṁ ‘‘ekanirodhā’’ti vuttaṁ.",
  "anya-e0104n5:157": "Paṭilomato vā ekanirodhā sampayuttāti vuccamāne ekasmiṁ khaṇe nirujjhamānānaṁ rūpārūpadhammānaṁ sampayuttatā āpajjeyyāti ‘‘ekuppādā’’ti vuttaṁ. Evampi avinibbhogarūpānaṁ atthi ekuppādekanirodhatāti tesampi sampayuttatā āpajjeyyāti tannivāraṇatthaṁ ekārammaṇaggahaṇaṁ. Ye ekārammaṇā hutvā ekuppādekanirodhā, te sampayuttāti ayañca nayo ekavatthukesu eva labbhati, na nānāvatthukesūti dassanatthaṁ ekavatthukaggahaṇaṁ. Ye ekavatthukekārammaṇekuppādekanirodhā, te sampayuttāti pañcavokārabhavāpekkhāya cetaṁ ekavatthukaggahaṇaṁ. Āruppe pana vatthuyeva natthīti kuto ekavatthukaggahaṇassa avasaro.",
  "anya-e0104n5:158": "613. Aññamaññaṁ sambandhatāya yuttānampi samānānaṁ vippayuttabhāvena visaṁsaṭṭhatāya nānattūpagamena upakārakatā vippayuttapaccayatā. Ayañca vippayuttatā na sampayuttapaccayatāya viya aññamaññaṁ paccayapaccayuppannadhammavasena gahetabbā, atha kho visuṁyeva. Tattha hi arūpadhammānaṁ samānajātiyatāya samadhuraṁ, idha rūpārūpadhammānaṁ vijātiyatāya vidhuraṁ. Tena vuttaṁ ‘‘yuttānampi…pe… vippayuttapaccayatā’’ti. Na hi vatthusahajātapacchājātavasena ayuttānaṁ rūpādīnaṁ ārammaṇādibhāvena upakārakānaṁ vippayuttānampi vippayuttapaccayatā atthi. Yathā hi ‘‘vatthu khandhānaṁ vippayuttapaccayena paccayo, sahajātā kusalā khandhā cittasamuṭṭhānānaṁ rūpānaṁ, pacchājātā kusalā khandhā purejātassa imassa kāyassa vippayuttapaccayena paccayo’’tiādivacanato (paṭṭhā. 1.1.434) vatthunā, sahajātapacchājātavasena ca yuttānaṁ atthi vippayuttapaccayabhāvo, na evaṁ ayuttānaṁ atthīti. Yadi evaṁ rūpānaṁ rūpehi kasmā vippayuttapaccayo na vuttoti? Rūpānaṁ rūpehi satipi avinibbhoge sampayogo viya vippayogo (dhātu. 3) natthīti na tesaṁ vippayuttapaccayatā. Vuttañhi ‘‘catūhi sampayogo, catūhi vippayogo’’ti. Sampayujjamānānañhi arūpānaṁ rūpehi, rūpānañca tehi siyā sampayogāsaṅkāti tesaṁ aññamaññaṁ vippayuttapaccayatā vuttā. Rūpānaṁ pana rūpehi sampayogo natthīti na tesaṁ vippayuttapaccayatā vuttā.",
  "anya-e0104n5:159": "Rūpino dhammā arūpīnaṁ dhammānaṁ, arūpinopi rūpīnanti ettha arūpaggahaṇaṁ catunnaṁ khandhānaṁ vasena veditabbaṁ. Arūpadhammesu hi cattāro eva khandhā sahajātapurejātānaṁ rūpadhammānaṁ vippayuttapaccayā honti. Nibbānaṁ pana yathā arūpadhammānaṁ sampayuttapaccayo na hoti, evaṁ rūpadhammānaṁ vippayuttapaccayo na hoti. ‘‘Catūhi sampayogo, catūhi vippayogo’’ti (dhātu. 3) hi vuttaṁ. Tasmā arūpadhammesu catunnaṁ khandhānameva vippayuttapaccayatā. Vuttañca pañhāvāre ‘‘sahajātā kusalā khandhā cittasamuṭṭhānānaṁ rūpānaṁ vippayuttapaccayena paccayo’’tiādi (paṭṭhā. 1.1.434). Rūpino dhammāti cetaṁ hadayavatthuno ceva cakkhādīnañca vasena veditabbaṁ. Rūpadhammesu hi cha vatthūniyeva arūpakkhandhānaṁ vippayuttapaccayo. Rūpāyatanādayo pana ārammaṇadhammā kiñcāpi vippayuttadhammā, vippayuttapaccayo pana na honti. Kiṁ kāraṇā? Sampayogāsaṅkābhāvato. Arūpakkhandhā hi cakkhādīnaṁ vatthūnaṁ abbhantarato nikkhamantā viya uppajjantīti siyā tattha āsaṅkā ‘‘kiṁ nu kho ime imehi sampayuttā, udāhu vippayuttā’’ti? Ārammaṇadhammā pana vatthusannissayena uppajjamānānaṁ ārammaṇamattaṁ hontīti natthi tesu sampayogāsaṅkāti na te vippayuttā. Sampayogāsaṅkāsabbhāvato vatthūniyeva vippayuttapaccayā honti. Vuttampi cetaṁ pañhāvāre ‘‘vatthu kusalānaṁ khandhānaṁ vippayuttapaccayena paccayo, vatthu akusalānaṁ khandhānaṁ, cakkhāyatanaṁ cakkhuviññāṇadhātuyā’’tiādi. Svāyaṁ vippayuttapaccayo ‘‘sahajātapacchājātato kusalena abyākataṁ, tathā akusalena abyākataṁ, sahajātapurejātapacchājātato abyākatena abyākataṁ, vatthupurejātato abyākatena kusalaṁ, tathā akusalanti kusalamūlamekaṁ, akusalamūlamekaṁ, abyākatamūlāni tīṇī’’ti pañcavidho veditabbo.",
  "anya-e0104n5:160": "614.Paccuppannalakkhaṇenāti paccuppannasabhāvena. Tena ‘‘atthi me pāpakammaṁ kataṁ, atthi puggalo attahitāya paṭipanno’’ti (pu. pa. catukkauddesa 24) ca evamādīsu vuttaṁ nibbattitūpalabbhamānatālakkhaṇaṁ atthibhāvaṁ nivāreti. Satipi janakatte upatthambhakattappadhānā atthibhāvena upakārakatāti āha ‘‘upatthambhakattenā’’ti. Idañca upatthambhakattaṁ vatthārammaṇasahajātādīnaṁ sādhāraṇaṁ atthibhāvena upakārakattanti daṭṭhabbaṁ. ‘‘Sattadhā mātikā nikkhittā’’ti vuttamatthaṁ pāḷiyā eva dassetuṁ ‘‘yathāhā’’tiādi vuttaṁ. Tattha ‘‘cattāro khandhā arūpino’’tiādinā sahajātavasena atthipaccayodassito , ‘‘cakkhāyatana’’ntiādinā purejātavasena, ‘‘yaṁ rūpaṁ nissāyā’’tiādinā sahajātapurejātavasena. Evamayaṁ pāṭho sahajātapurejātaatthipaccayavaseneva āgato.",
  "anya-e0104n5:161": "Aññattha pana tato aññathāpi āgatoti dassetuṁ ‘‘pañhāvāre panā’’tiādimāha. Taṁ tena pacchājātāhārindriyavasenāpi atthipaccayattaṁ vibhāveti. Purimapāṭhe pana sāvasesā desanā katāti veditabbaṁ. Sati ca yesaṁ paccayā honti, tehi ekato, puretaraṁ, pacchā ca uppannabhāve sahajātādipaccayattābhāvato āhāro, indriyañca sahajātādibhedaṁ na labhanti, tadabhāvo ca tesaṁ dhammasabhāvavasena daṭṭhabbo. Svāyaṁ atthipaccayo ‘‘sahajātato kusalena kusalaṁ, sahajātapacchājātato kusalena abyākataṁ, sahajātato eva kusalena kusalābyākatanti kusalamūlā tayo, tathā akusalamūlā. Sahajātapurejātapacchājātāhārindriyato pana abyākatena abyākataṁ, vatthārammaṇapurejātato abyākatena kusalaṁ, tathā akusalaṁ. Sahajātapurejātato kusalañca abyākatañca kusalassa, sahajātapurejātapacchājātāhārindriyato kusalañca abyākatañca abyākatassa, sahajātapurejātato akusalañca abyākatañca akusalassa, sahajātapurejātapacchājātāhārindriyato akusalañca abyākatañca abyākatassā’’ti evaṁ terasavidho. Saṅkhepena kusalākusalavipākakiriyarūpavasena pañcavidho atthipaccayo, na nibbānaṁ. Yo hi atthibhāvābhāvena anupakārako atthibhāvaṁ labhitvā upakārako hoti, so atthipaccayo hoti. Nibbānañca nibbānārammaṇānaṁ na attano atthibhāvābhāvena anupakārakaṁ hutvā atthibhāvalābhena upakārakaṁ hotīti, uppādādiyuttānaṁ vā natthibhāvopakārakatāviruddho upakārakabhāvo atthipaccayatāti, na nibbānaṁ atthipaccayo hoti.",
  "anya-e0104n5:162": "615. Ārammaṇe phusanādivasena pavattamānānaṁ phassādīnaṁ anekesaṁ sahabhāvo natthīti ekasmiṁ phassādisamudāye sati dutiyo na hoti, asati pana hotīti tena natthibhāvena upakārakatā natthipaccayatā. Satipi purimataracittānaṁ natthibhāve na tena tāni natthibhāvena upakārakāni, anantarameva pana attano atthibhāvena pavattiokāsaṁ alabhamānaṁ natthibhāvena okāsaṁ dadamānaṁ viya upakārakaṁ hotīti ‘‘pavattiokāsadānena upakārakā’’ti āha. Paṭuppannānanti paccuppannānaṁ.",
  "anya-e0104n5:163": "‘‘Te evā’’ti etena natthivigatapaccayānaṁ dhammato visesābhāvamāha. Evaṁ santepi abhāvamattena upakārakatā okāsadānaṁ natthipaccayatā, sabhāvāvigamena appavattamānānaṁ sabhāvavigamena upakārakatā vigatapaccayatā. Natthitā ca nirodhānantarā suññatā, vigatatā nirodhappattatāti ayametesaṁ viseso.",
  "anya-e0104n5:164": "Atthipaccayadhammā eva cāti ca-saddo sampiṇḍanattho. Tena na kevalaṁ natthivigatapaccayā eva dhammato avisiṭṭhā, atha kho atthiavigatapaccayāpīti imamatthaṁ dīpeti. Yadipime paccayā dhammato avisiṭṭhā, tathāpi atthitāya sasabhāvatāya upakārakatā atthipaccayatā, sabhāvāvigamena nirodhassa appattiyā upakārakatā avigatapaccayatāti paccayabhāvaviseso dhammāvisesepi veditabbo. Dhammānañhi samatthatāvisesaṁ sabbaṁ yāthāvato abhisambujjhitvā bhagavatā catuvīsatipaccayavisesā vuttāti dhammassāmimhi saddhāya ‘‘evaṁ visesā ete dhammā’’ti sutamayañāṇaṁ uppādetvā cintābhāvanāmayehi tadabhisamayāya yogo karaṇīyo.",
  "anya-e0104n5:165": "Ettha ca ārammaṇaanantarasamanantaraupanissayapurejātaāsevanasampayuttanatthivigatapaccayā arūpadhammānaṁyeva, pacchājātapaccayo rūpadhammānaṁyeva, itare cuddasa rūpārūpadhammānaṁ.",
  "anya-e0104n5:166": "Hetuanantarasamanantarāsevanapacchājātakammavipākajhānamaggasampayuttanatthivigatapaccayā arūpadhammā eva, purejātapaccayo rūpameva, ubhayaṁ ārammaṇūpanissaye ṭhapetvā sesā, te dve paññattisabhāvāpi honti.",
  "anya-e0104n5:167": "Anantarasamanantarāsevananatthivigatapaccayā atītā eva. Ārammaṇārammaṇādhipatiārammaṇūpanissayā tikālikā, kālavinimuttā ca. Kammapaccayo atītapaccuppannavasena dvikāliko. Sesā pañcadasa paccuppannāva.",
  "anya-e0104n5:168": "Tathā anantarasamanantaraanantarūpanissayapakatūpanissayāsevanapaccayā, nānākkhaṇikakammapaccayo, natthivigatapaccayā cāti ime paccayā janakā eva, na upatthambhakā. Pacchājātapaccayo upatthambhako eva, na janako . Sesā janakā ca upatthambhakā cāti ayampi viseso veditabbo.",
  "anya-e0104n5:169": "Avijjāpaccayāsaṅkhārapadavitthārakathāvaṇṇanā",
  "anya-e0104n5:170": "616.Paccayesūti niddhāraṇe bhummaṁ. Duvidhā dvippakārena. Anekadhāti sattarasadhā ārammaṇapaccayādivasena.",
  "anya-e0104n5:171": "Abhiññācittenāti cetopariyapubbenivāsaanāgataṁsañāṇasaṅkhātāhi abhiññāhi sahagatacittena. Samohacittajānanakāleti paresaṁ, attano ca samohassa cittassa jānanakāle. Avijjāpubbaṅgamā akusalappavattiyo yā kāci vipattiyo, sabbā tā mohamūlikāti ca avijjāya ādīnavadassanena avijjāsamatikkamatthāya vivaṭṭābhipatthanāyāti attho. Dvinnampi tesaṁ puññābhisaṅkhārānaṁ. Avijjāsammūḷhattāti bhavādīnavappaṭicchādikāya avijjāya sammūḷhattā. Tāneva puññānīti tāneva yathāvuttāni kāmāvacararūpāvacarapuññāni. Upanissayapaccayena paccayo hotīti sambandho.",
  "anya-e0104n5:172": "Rāgādīnanti rāgadiṭṭhivicikicchuddhaccadomanassānaṁ. Avijjāsampayuttattā rāgādīnaṁ rāgādiassādanakālesu avijjaṁ ārabbha uppatti veditabbā. Garuṁ katvā assādanaṁ rāgadiṭṭhisampayuttāya eva avijjāya yojetabbaṁ. Assādanañca rāgo, tadaviyuttā ca diṭṭhīti assādanavacaneneva yathāvuttaṁ avijjaṁ garuṁ karontī diṭṭhi ca vuttāti veditabbā. Rāgādīhi ca pāḷiyaṁ sarūpato vuttehi taṁsampayuttasaṅkhārassa avijjārammaṇāditaṁ dasseti. Anādīnavadassāvinoti pāṇātipātādīsu na ādīnavadassino. Avijjāya anārammaṇassa, paṭhamajavanassa ca ārammaṇādhipatianantarādipaccayavacanesu avuttassa, vuttassa ca sabbassa saṅgaṇhanatthaṁ ‘‘yaṁ kiñcī’’ti āha.",
  "anya-e0104n5:173": "Vuttanayenāti samatikkamabhavapatthanāvasena puññābhisaṅkhāre vuttanayena.",
  "anya-e0104n5:174": "617.Kiṁ panāyantiādinā codakassa ayamadhippāyo – ‘‘avijjāpaccayā saṅkhārā sambhavantī’’ti ettha sambhavanti evāti avadhāraṇaṁ na yujjati , avasesapaccayasamavāyābhāve saṅkhārānaṁ sambhavābhāvato. Tathā saṅkhārā evāti avadhāraṇampi na yujjati. Kasmā? Aññesañca paccayuppannadhammānaṁ sambhavassa tato icchitabbattā. Vākyassa avadhāraṇaphalattā avijjāpaccayā eva saṅkhārā sambhavantīti avadhāraṇe gayhamānepi ayaṁ doso. Kasmā? Yasmā lobhādikammanidānaupādānavatthārammaṇamanasikārādayo aññepi paccayā labbhantiyevāti. Tattha ekāti asahāyā, kāraṇantaranirapekkhāti attho. Aññepi paccayā sahakārikāraṇabhūtā. Dosamettha vattukāmo codako pucchatīti ñatvā ācariyo āha ‘‘kiṁ panetthā’’ti. Ettha avijjāya paccayantarena rahitabhāve ca sahitabhāve ca kiṁ pana vattabbaṁ, asamattā te codanā, avasiṭṭhañca tāva kathehīti vuttaṁ hoti. Ekakāraṇavādo āpajjatīti dosappasaṅgo vutto. Aniṭṭho hi ekakāraṇavādo sabbattha sabbakālaṁ sambhavāpattito, ekasadisāsabhāvāpattito ca.",
  "anya-e0104n5:175": "Yasmā ekaṁ na ekatotiādīsu tīsu pakāresu avijjamānesu pārisesena anekato anekamevāti etasmiṁ catutthe eva pakāre vijjamāne ekahetuphaladīpane attho atthi, tasmā na nupapajjati upapajjatiyeva. Ekaṁ phalaṁ ekato natthi, anekampi ekato natthi. Anekatopi ekaṁ phalaṁ no atthīti sambandho.",
  "anya-e0104n5:176": "Ekekahetuphaladīpananti ‘‘avijjāpaccayā saṅkhārā’’ti ekahetudīpanaṁ, ‘‘saṅkhārapaccayā viññāṇa’’nti ekaphaladīpananti evaṁ tattha tattha ekekahetuphaladīpanaṁ kataṁ.",
  "anya-e0104n5:177": "Veneyyānaṁ anurūpatoti veneyyānaṁ ajjhāsayassa anurūpato. Ekasseva hetuno, phalassa ca dīpanā satthu desanāvilāsato vā veneyyapuggalānaṁ ajjhāsayato vā. Tadubhayassa panettha kāraṇaṁ tattha tattha desetabbassa atthassa padhānatā, pākaṭatā, asādhāraṇatā ca. Desanāvilāsappattā ca buddhā bhagavanto te desetabbe atthe bahūsupi pariyāyesu labbhamānesu yathārucitaṁ gahetvā dhammaṁ desenti, sā desanāvilāsānurūpatā. Tattha pana yena pariyāyena ye veneyyā bujjhanti, teneva tesaṁ bodhanaṁ, sā veneyyajjhāsayānurūpatā.",
  "anya-e0104n5:178": "Yathāphassaṁvedanāvavatthānatoti ‘‘sukhavedanīyaṁ, bhikkhave, phassaṁ paṭicca uppajjati sukhā vedanā’’tiādinā (saṁ. ni. 4.129), ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā’’tiādinā (ma. ni. 1.204, 400; 3.421, 425, 426; saṁ. ni. 2.43-44; 2.4.60; kathā. 465, 467) ca sukhavedanīyaphassādicakkhusamphassādianurūpena sukhavedanādicakkhusamphassajāvedanādīnaṁ vavatthānato. Samānesupi hi cakkhurūpādīsu phassavasena sukhādivipariyāyābhāvato, samānesu rūpamanasikārādīsu cakkhādisaṅghaṭṭanavasena cakkhusamphassajādivipariyāyābhāvato, aññapaccayasāmaññepi cakkhusamphassavasena sukhādicakkhusamphassajādīnaṁ oḷārikasukhumādisaṅkarābhāvato cāti attho. Yathāvuttaphassassa sukhādīnaṁ aviparīto paccayabhāvo eva yathāvedanaṁ phassavavatthānaṁ. Kāraṇaphalavisesena vā phalakāraṇavisesanicchayo hotīti ubhayatthāpi nicchayo pavatthānanti vutto.",
  "anya-e0104n5:179": "Kammādayoti kammaāhārautuādayo apākaṭā semhapaṭikārena rogavūpasamanato. Semhassa mandabhāvādinā ca semhaṁyeva pākaṭaṁ kāraṇaṁ. Ayamidha avijjā saṅkhārānaṁ hetubhāvena dīpitāti sambandho. Assādānupassino taṇhā pavaḍḍhatīti vacanatoti ‘‘saṁyojaniyesu, bhikkhave, dhammesu assādānupassino taṇhā pavaḍḍhati, taṇhāpaccayā upādānaṁ, upādānapaccayā bhavo’’ti (saṁ. ni. 2.53) iminā suttena taṇhāya saṅkhārakāraṇabhāvassa vuttattāti attho. Puna tassāpi avijjāya kāraṇanti dassanatthaṁ ‘‘avijjāsamudayā āsavasamudayoti ca vacanato’’ti āha . Taṇhā vā caturupādānabhūtā kāmāsavadiṭṭhāsavā ca saṅkhārassa kāraṇanti pākaṭā avijjāhetukāti suttadvayenāpi avijjāya pākaṭaṁ saṅkhārānaṁ kāraṇabhāvameva dasseti. ‘‘Assādānupassino’’ti (saṁ. ni. 2.53) hi vacanena bhavādīnavappaṭicchādanakiccā avijjā taṇhāya kāraṇanti dassitā hoti. Yasmā avidvā, tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa pākaṭattā aviddasubhāvova saṅkhārakāraṇabhāvena vutto. Khīṇāsavassa saṅkhārābhāvato, asādhāraṇattā ca puññābhisaṅkhārādīnaṁ sādhāraṇakāraṇāni vatthārammaṇādīnīti puññabhavādīnavappaṭicchādikā avijjā puññābhisaṅkhārādīnaṁ asādhāraṇaṁ kāraṇanti vā attho daṭṭhabbo. Eteneva ‘‘avijjāpaccayā saṅkhārā, saṅkhārapaccayā viññāṇa’’nti (ma. ni. 3.126; saṁ. ni. 2.1; udā. 1; mahāva. 1; netti. 24) ettha pana padhānattā, pākaṭattā, asādhāraṇattāti ekekahetuphaladīpanaparihāravacanena sabbattha ‘‘phassapaccayā vedanā, vedanāpaccayā taṇhā’’tiādīsu bodhaneyyajjhāsayavasena dhammassa bodhanasaṅkhātaṁ payojanaṁ veditabbaṁ.",
  "anya-e0104n5:180": "618.‘‘Ekantāniṭṭhaphalāyā’’ti etena viruddhabhāvaṁ, ‘‘sāvajjāyā’’ti etena vijātiyabhāvaṁ avijjāya joteti. Puññāneñjābhisaṅkhārā hi iṭṭhavipākatāya, anavajjasabhāvatāya ca tassā viruddhā, vijātiyā cāti. Kathaṁ na yujjissatītiādi samādhānaṁ, tena yvāyaṁ ekantāniṭṭhaphalatādihetupadeso, tassa anekantikataṁ dasseti. Ayaṁ hettha adhippāyo – yāyaṁ tayā codanā ‘‘evaṁ santepī’’tiādinā katā, sā yuttā vipākaṁ pati. Na hi aniṭṭhavepakkaṁ kāraṇaṁ iṭṭhaṁ phalati, iṭṭhavepakkaṁ vā aniṭṭhaṁ. Yasmā panettha paccayuppannadhammānaṁ paccayabhāvalakkhaṇadhammānaṁ dhammatā adhippetā, tatra cāyaṁ niyamo natthi vicittarūpattā tassāti. Tenāha ‘‘viruddho cā’’tiādi.",
  "anya-e0104n5:181": "Tattha dhammānanti sabhāvadhammānaṁ. Ṭhānanti avaṭṭhānaṁ. Tasmā ṭhānaviruddhoti atthitāviruddho. Keci pana ‘‘paṭisandhiādīniṭhānānī’’ti vadanti. Evaṁ sati ‘‘purimacittaṁ pacchimacittassa ṭhānaviruddho paccayo’’ti nayidaṁ ekantikaṁ siyā. Bhavaṅgampi hi bhavaṅgassa anantarapaccayo, javanaṁ javanassa, na ca sippādīnaṁ paṭisandhiādiṭṭhānaṁ atthi, tasmā na taṁ idha adhippetaṁ. Kammaṁ rūpassa namanaruppanavirodhā, sārammaṇānārammaṇādivirodhā ca sabhāvaviruddho paccayo . Khīrādīni dadhiādīnaṁ madhurambilarasādisabhāvavirodhā. Avijānanakicco āloko vijānanakiccassa viññāṇassa. Amadanakiccā ca guḷādayo madanakiccassa āsavassa.",
  "anya-e0104n5:182": "Golomāvilomādītiādīsu golomāvilomāni dubbāya, avīti ca rattā eḷakā veditabbā. Visāṇaṁ sarassa. Dadhitilapiṭṭhaguḷāni bhūtiṇakassa. Sevālaṁ taṇḍuleyyakassa, kharavaḷavā assatarassāti evamādi ādi-saddena saṅgahito. Yasmā vipākā eva na, tasmā dukkhavipākāyapi avijjāya adukkhavipākānaṁ puññāneñjābhisaṅkhārānaṁ paccayattaṁ na na yujjatīti attho.",
  "anya-e0104n5:183": "Tadavipākattepi sāvajjatāya tadaviruddhānaṁ, taṁsadisānañca apuññābhisaṅkhārānameva paccayo, na itaresanti etassa pasaṅgassa nivāraṇatthaṁ ‘‘viruddho cāviruddho ca, sadisāsadiso tathā. Dhammānaṁ paccayo siddho’’ti vuttaṁ. Tasmā tamatthaṁ pākaṭaṁ karonto ‘‘iti ayaṁ avijjā’’tiādimāha.",
  "anya-e0104n5:184": "619.Sabbattha khandhānaṁ bhedo maraṇanti cutiṁ aggaṇhantoti idha cuti nāma tattha tattha bhavādīsu rūpādīnaṁ khandhānaṁ maraṇasaññito carimo bhedoti yāthāvato ajānanto. Sattassa sato vijjamānasseva. Dehantarasaṅkamanaṁ aññena kāyena samāgamo.",
  "anya-e0104n5:185": "Sabbattha khandhānaṁ pātubhāvoti tattha tattha bhavādīsu khandhānaṁ paṭhamābhinibbatti. Navasarīrapātubhāvoti idha jiṇṇassa sarīrassa nikkhepe paralokapariyāpannassa navakāyassa uppādo. Yatheke vadanti –",
  "anya-e0104n5:186": "‘‘Vatthāni jiṇṇāni yathā pahāya,",
  "anya-e0104n5:187": "Navāni gaṇhāti naro parāni;",
  "anya-e0104n5:188": "Nikkhippa dehaṁ idha jiṇṇamevaṁ,",
  "anya-e0104n5:189": "Gaṇhāti attābhinavaṁ sukhesī’’ti.",
  "anya-e0104n5:190": "Ayaṁ sattoti ayamattā, yo sāmī, nivāsī, kārako, vedako cāti adhippeto. Sattomarati, satto upapajjatīti etthāpi eseva nayo. Tīsupi ṭhānesu ādi-saddena issarakuttabrahmakuttādivikappanaṁ saṅgaṇhāti.",
  "anya-e0104n5:191": "Sabhāvalakkhaṇanti’ruppanānubhavanādiṁ, kakkhaḷaphusanādisabhāvameva vā. Sāmaññalakkhaṇanti aniccatādiṁ. Saṅkhāre attato attaniyatoti rūpādīsu ekaccaṁ attato, tadaññaṁ attaniyato.",
  "anya-e0104n5:192": "Attā jānāti vāti vikappeti kāpilādayo viya. Na jānāti vāti kāṇādājīvikādayo viya. Kāṇādopi hi attā sabhāvena na jānāti. Yadā buddhiguṇena saṁyujjati, tadā jānātīti icchati. So eva karoti ca kāreti cāti yo parattha sukhadukkhaṁ anubhavati, so eva puññāpuññaṁ sayaṁ karoti, aññañca kāreti, na aññoti adhippāyo . Saṇṭhapentāti dviaṇukādiuppādanavasena, icchāvasena ca sampādentā. Soti attasaññito satto. Indriyasampannoti cakkhādīhi indriyehi samannāgato, tena saḷāyatanappavattiṁ dasseti. Sabbañhetaṁ yathāpaccayaṁ pavattamānānaṁ avijjādīnaṁ kiccaṁ attano byāpāraṁ katvā diṭṭhigatiko vimuyhatīti dassanavasena vuttaṁ. Acchejjasuttāvutābhejjamaṇīnaṁ viya pubbāpariyavavatthānaṁ niyati, niyatiyā, niyati eva vā saṅgati samāgamo niyatisaṅgati, tāya bhāvesu pariṇatā manussadevavihaṅgādibhāvaṁ pattā niyatisaṅgatibhāvapariṇatā. Niyatiyā, saṅgatiyā, bhāvasaṅkhātena sabhāvena ca pariṇatā nānappakārataṁ pattā niyatisaṅgatibhāvapariṇatāti ca atthaṁ vadanti.",
  "anya-e0104n5:193": "Etehi ca vikappanehi avijjā akusalaṁ cittaṁ katvā satte puññādīsu saṅkhāresu yattha katthaci pavattetīti imamatthaṁ dassento āha ‘‘so avijjāya andhīkato’’tiādi. Paṭipajjatīti upasaṅkamati.",
  "anya-e0104n5:194": "Apariṇāyakoti arahattamaggasampaṭipādakakalyāṇamittarahito, arahattamaggañāṇāvasānaṁ vā ñāṇaṁ samavisamaṁ dassetvā satte nibbānaṁ nayatīti pariṇāyakaṁ, tena rahito apariṇāyako. Dhammaṁ ñatvāti sappurisūpassayena catusaccappakāsakaṁ suttādidhammaṁ ñatvā, maggañāṇeneva vā sabbadhammapavaraṁ nibbānadhammaṁ ñatvā. Taṁjānanāyattaṁ pana sesasaccattayābhisamayaṁ samānakālampi taṁ purimakālaṁ viya katvā vuttaṁ. Upasanto carissatīti aggamaggādhigamena sabbaso avijjūpasamā upasanto saupādisesanibbānadhātuyaṁ ṭhito yāva anupādisesanibbānadhātupatti, tāva sattānaṁ hitacariyāya attabhāvaṁ pavattento carissati, diṭṭhadhammasukhavihārehi viharissatīti attho.",
  "anya-e0104n5:195": "Saṅkhārapaccayāviññāṇapadavitthārakathāvaṇṇanā",
  "anya-e0104n5:196": "620. Yathāvuttasaṅkhārapaccayā uppajjamānaṁ taṁ kammanibbattameva bhavituṁ arahatīti ‘‘bāttiṁsa lokiyavipākaviññāṇāni saṅgahitānī’’ti āha. Dhātukathāyaṁ pana vippayuttena saṅgahitāsaṅgahitapadaniddese ‘‘saṅkhārapaccayā viññāṇena ye dhammā, saḷāyatanapaccayā phassena ye dhammā, phassapaccayā vedanāya ye dhammā vippayuttā, te dhammā katihi khandhehi…pe… saṅgahitā? Te dhammā asaṅkhataṁ khandhato ṭhapetvā ekena khandhena, ekādasahi āyatanehi, ekādasahi dhātūhi saṅgahitā. Katihi asaṅgahitā? Catūhi khandhehi, ekenāyatanena, sattahi dhātūhi asaṅgahitā’’ti (dhātu. 466) vacanato sabbaviññāṇaphassavedanāpariggaho kato. Yadi hi ettha viññāṇaphassavedanā sappadesā siyuṁ, ‘‘vipākā dhammā’’ti (dha. sa. tikamātikā 3) imassa viya visajjanaṁ siyā. Tasmā tattha abhidhammabhājanīyavasena saṅkhārapaccayā viññāṇādayo gahitāti adhippāyo veditabbo. Avijjāpaccayā saṅkhāro ca abhidhammabhājanīye (vibha. 243) catubhūmakakusalasaṅkhāro, akusalasaṅkhāro ca vuttoti eso eva dhātukathāyaṁ gahitoti daṭṭhabbo. Bhavo pana dhātukathāyaṁ kammūpapattibhavavisesadassanatthaṁ na abhidhammabhājanīyavasena gahito, evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādinā (dhātu. 66) nayena bhavo uddhaṭo.",
  "anya-e0104n5:197": "Lokiyavipākamanoviññāṇameva sandhāyāha ‘‘bāvīsatividhaṁ hotī’’ti. Chahi viññāṇehīti yathāadhikatehi cakkhuviññāṇādīhi chahi viññāṇehi. Kasmā panettha lokiyavipākaviññāṇasseva gahaṇaṁ katanti āha ‘‘lokuttarāni pana vaṭṭakathāya na yujjantī’’ti. Yadi evaṁ kasmā dhātukathāyaṁ ‘‘saṅkhārapaccayā viññāṇena ye dhammā vippayuttā’’tiādīsu (dhātu. 362) lokuttaravipākānampi gahaṇaṁ katanti? Taṁ yathādhammasāsanattā abhidhammadesanāya vipākattike (dha. sa. tikamātikā 3) viya anavasesavipākadhammasaṅgaṇhanavasena vuttaṁ. Suttantadesanā pana yathānulomadesanāti tattha pavattinivattiyo asaṅkarato dassetabbā. Tasmā tadatthasaṁvaṇṇanāti katvā pavattikathāyaṁ lokiyavipākaviññāṇāniyeva gahitāni. Tenevāha ‘‘vaṭṭakathāya na yujjantīti na gahitānī’’ti.",
  "anya-e0104n5:198": "Yathā kataṁ kammaṁ phaladāne samatthaṁ hoti, tathā kataṁ ‘‘upacita’’nti vuccatīti vipākadānayogyameva saṅkhāraṁ gaṇhanto ‘‘upacitakammābhāve’’ti āha. Hetu nāma byatirekappadhānanti abhāva-ggahaṇaṁ, tena kamme sati bhāvato, asati abhāvatoti ayamettha adhippāyo . Yathā panassa viññāṇassa saṅkhārapaccayatā na siddhā, na evaṁ vipākabhāvo. So pana siddhoti katvā āha ‘‘vipākaṁheta’’nti. Tena viññāṇassa vipākabhāvena saṅkhārapaccayattaṁ sādheti. Tassa pana sādhanatthaṁ ‘‘upacitakammābhāve vipākābhāvato’’ti vuttanti taṁ vivaranto ‘‘vipākañcā’’tiādimāha. Yadi uppajjeyyāti yadi kammanirapekkho vipāko uppajjeyya. Sabbesaṁ sattānaṁ brahmattaṁ upagatānaṁ ghānādiviññāṇāni mahāvipākaviññāṇānīti tassa tassa vipākassa anokāse ṭhitānampi. Vipākānīti viññāṇāpekkhāya napuṁsakaniddeso, sabbavipākaviññāṇānīti attho.",
  "anya-e0104n5:199": "Saṅkhārā bahū ekūnatiṁsacetanābhedato, viññāṇāni ca bahūni bāttiṁsavidhattā, na ca sabbato sabbānīti āha ‘‘katarasaṅkhārapaccayā kataraviññāṇanti ce’’ti. ‘‘Viññāṇa’’nti ca idaṁ viññāṇasāmaññaṁ gahetvā vuttaṁ. Kāmaṁ khandhaniddesepi (visuddhi. 2.451 ādayo) imāni viññāṇāni niddiṭṭhāni, taṁ pana atisaṁkhittaṁ, na ca tattha nesaṁ saṅkhārapaccayatā vibhāvitāti taṁ pavattiyaṁ, paṭisandhiyañca bhavādīsu pavattanākāravasena vitthārato dassetuṁ ‘‘kāmāvacarapuññābhisaṅkhārapaccayā’’tiādi āraddhaṁ. Manoviññāṇeti niddhāraṇe bhūmmaṁ. Mahāvipākānīti viññāṇāpekkhāya napuṁsakaniddeso. Mahāvipākāti pana pāṭhe manoviññāṇadhātuyoti ānetvā sambandhitabbaṁ.",
  "anya-e0104n5:200": "621.Yaṁsaṅkhārapaccayāti yassa yassa saṅkhārassa paccayabhāvena. Yaṁ viññāṇanti ‘‘yaṁ yaṁ viññāṇa’’nti evaṁ ubhayattha āmeḍitalopo daṭṭhabbo. ‘‘Hotī’’ti iminā kāraṇabhāve viññāṇassa sabbhāvamattaṁ paveditaṁ, na pavattivisesoti taṁ dassento ‘‘evaṁ pavatti veditabbā’’ti āha . Brahmānampi aniṭṭharūpādiāpāthagamane akusalavipākacakkhuviññāṇādīni kadāci uppajjantīti ‘‘imāni terasa…pe… pavattantī’’ti vuttaṁ. Tattha pañcannaṁ khandhānaṁ vokāro vitthāro etthāti pañcavokāro, so eva bhavo, etasmiṁ pañcavokārabhave. Hoti hi bhinnādhikaraṇānampi aññapadatthasamāso yathā ‘‘urasilomo’’ti. Atha vā yathāpaccayaṁ pavattamānehi pañcahi khandhehi vokarīyatīti pañcavokāro, so eva bhavoti sabbaṁ pubbe viya.",
  "anya-e0104n5:201": "‘‘Pavattiyaññeva pavattantī’’ti saṅkhepato vuttamatthaṁ vivarituṁ ‘‘katha’’ntiādi āraddhaṁ.",
  "anya-e0104n5:202": "‘‘Yebhuyyena lobhasampayuttajavanāvasāne’’ti idaṁ paṭighavicikicchuddhaccasampayuttānantaraṁ somanassasahagatassa anuppajjanatoti keci, taṁ na gahetabbaṁ. ‘‘Cakkhuṁ assādeti abhinandati, taṁ ārabbha rāgo uppajjati, diṭṭhi uppajjati…pe… vicikicchā uppajjati, uddhaccaṁ uppajjati, akusale niruddhe vipāko tadārammaṇatā uppajjatī’’ti vacanato. Iṭṭhaṁ ce ārammaṇaṁ, somanassatadārammaṇaṁ na na uppajjatīti. Javanena tadārammaṇaniyame somanassasahagatānantaraṁ somanassasahagatāneva sandhāya vuttanti apare, taṁ vicāretabbaṁ upekkhāsahagatakusalākusalajavanānantarampi somanassatadārammaṇassa icchitabbattā. Upekkhāsahagatakiriyājavanānantarameva hi somanassatadārammaṇaṁ na icchanti.",
  "anya-e0104n5:203": "Yasmā pana tihetukajavanāvasāne ca kadāci ahetukaṁ tadārammaṇaṁ hoti, tasmā ‘‘yebhuyyenā’’ti vuttaṁ. Yasmā ekacittakkhaṇāyukaṁ javanārammaṇaṁ hoti, tadā tattha ekameva tadārammaṇaṁ hotīti katvā ‘‘sakiṁ vā’’ti vuttanti keci. Apare pana tadārammaṇaṁ nāma javanārammaṇānubhavanakiccaṁ, taṁ ekacittakkhaṇike tathā āsannabhede ārammaṇe nuppajjati. Tasmā ‘‘sakiṁ vā’’ti idaṁ dirattatirattādi viya vacanasiliṭṭhatāvasena vuttanti veditabbaṁ, dvikkhattumeva pana uppajjatīti. ‘‘Dirattatiratta’’nti (pāci. 50) ettha hi vā-saddassa abhāvā vacanasiliṭṭhatāmattena dirattaggahaṇaṁ katanti yujjati. ‘‘Nirantaraṁ tirattadassanatthaṁ vā’’ti idha pana vā-saddo vikappattho vuttoti sakiṁ eva ca kadāci pavattiṁ sandhāya ‘‘sakiṁ vā’’ti vuttanti daṭṭhabbaṁ. Teneva hi sammohavinodaniyaṁ sakiṁ tadārammaṇappavattiyā vicāretabbataṁ dassentena ‘‘cittappavattigaṇanāyaṁ pana sabbadvāresu tadārammaṇe dve eva cittavārā āgatā’’ti (vibha. aṭṭha. 227) vuttaṁ.",
  "anya-e0104n5:204": "Tattha cittappavattigaṇanāyanti vipākakathāyaṁ balavarūpādiārammaṇe vuttaṁ cittappavattigaṇanaṁ sandhāyāha. Tattha hi dveva tadārammaṇuppattivārā vuttā . Tadeva hi sandhāya idhāpi vuttaṁ ‘‘abhidhammaṭṭhakathāyaṁ pana tadārammaṇe dve cittavārā āgatā’’ti. Abhidhammaṭṭhakathāyaṁ aniyatārammaṇaṭṭhānakiccā hutvā pavattantīti (vibha. aṭṭha. 227) dvāraṁ anāmasitvā eva vuttaṁ, taṁ anantaraṁ parato vuttasahetukavipākaviññāṇānaṁ sadisasaṁvaṇṇanaṁ kātukāmatādhippāyena vuttaṁ. Ahetukadvayādīnañhi bhavaṅgabhūtānaṁ sayameva dvārattā, cutipaṭisandhibhūtānañca bhavaṅgasaṅkhātena, aññena ca dvārena anuppattito niyataṁ, aniyataṁ vā dvāraṁ etesanti na sakkā vattunti.",
  "anya-e0104n5:205": "Ahetukadvayassa pana santīraṇatadārammaṇabhūtassa dvāraṁ labbhati, tañca aniyatanti tampi gaṇhanto ‘‘aniyatadvārārammaṇaṭṭhānakiccā hutvā pavattantī’’ti āha. Teneva cettha mahāvipākānampi tadārammaṇabhūtānaṁ dvāraṁ labbhatīti tatthāpi dvāraggahaṇaṁ kataṁ.",
  "anya-e0104n5:206": "Ekassa sattassa pavatto rūpāvacaravipāko pathavīkasiṇādīsu yasmiṁ ārammaṇe pavatto, tato aññasmiṁ tassa pavatti natthīti rūpāvacarānaṁ niyatārammaṇatā vuttā. Itarāni āruppavipākaviññāṇāni. Niyataṁ avatthukānīti niyatāvatthukāni. Kasiṇugghāṭimākāsādīsuyeva ārammaṇesu pavattanato niyatārammaṇāni. Tatrāti pavattiyaṁ. Assāti bāttiṁsavidhassa vipākaviññāṇassa. Te te saṅkhārāti yathāvuttā puññābhisaṅkhārādisaṅkhārā. Kammapaccayenāti nānākkhaṇikakammapaccayena. Upanissayapaccayenāti pakatūpanissayapaccayena.",
  "anya-e0104n5:207": "622. Evaṁ pavattiyaṁ viññāṇappavattiṁ dassetvā paṭisandhiyaṁ dassetuṁ ‘‘yaṁ pana vutta’’ntiādimāha. Tattha anurūpāya paṭisandhiyāti anurūpena paṭisandhikiccena. Taṁ pana anurūpataṁ sayameva vakkhati. Bhavantarena bhavantarassa sandhānaṁ idha paṭisandhīti taṁ acittakampi atthevāti katvā ‘‘kati paṭisandhiyo’’ti pucchaṁ katvāpi ‘‘kati paṭisandhicittānī’’ti pucchā katā. ‘‘Kena katthā’’ti kena cittena kasmiṁ bhave.",
  "anya-e0104n5:208": "Tatthāti tesu ekūnavīsatiyā paṭisandhicittesu. Kusalavipākāya ahetukamanoviññāṇadhātuyāti sambandho. Natthi devesu ahetukā paṭisandhīti ‘‘manussaloke’’ti visesanaṁ. Napuṁsakādīnanti ādisaddena mammādīnaṁ saṅgaho. Keci pana ekacce ahetukapaṭisandhikā avikalindriyā hutvā thokaṁ vicāraṇapakatikāpi hontiyeva, tasmā tādisānampi idha ādisaddena saṅgahoti vadanti. Saṅkhepatoti samāsato, asukāya paṭisandhiyā asukaṁ ārammaṇanti vibhāgaṁ akatvāti attho.",
  "anya-e0104n5:209": "Sesānanti rūpāvacarā pañca, paṭhamatatiyāruppā dveti imāsaṁ vuttāvasesānaṁ sattannaṁ paṭisandhīnaṁ. Paccuppannārammaṇaṁ cuticittaṁ nāma natthi paṭisandhiārammaṇe eva pavattanato. Dvīsu ārammaṇesūti atītanavattabbavasena dvīsu ārammaṇesu.",
  "anya-e0104n5:210": "623.Tānīti pubbe katāni kammāni. Assāti āsannamaraṇassa puggalassa. Olambantīti sāyanhe mahantānaṁ pabbatakūṭānaṁ chāyā viya bhūmiyaṁ tassa citte avalambanti upatiṭṭhanti. Tasmiṁ niruddheti tasmiṁ cuticitte niruddhamatte tassa nirodhasamanantarameva. Tadevāti taṁyeva yathāvuttajavanavīthiyā ārammaṇabhūtaṁ. Avijjātaṇhādīsu kilesesu anupacchinnesveva kammādino upaṭṭhānaṁ, tañca ārabbha cittasantānassa bhavantaraninnapoṇapabbhāratā hotīti āha ‘‘anupacchinnakilesabalavināmita’’nti. Santāne hi vināmite tadekadesabhūtaṁ paṭisandhicittañca vināmitameva hoti, na ca ekadesavināmitabhāvena vinā santānassa vināmitatā atthīti. Sabbattha pana duggatipaṭisandhininnāya cutiyā purimajavanāni akusalāni, itarāya ca kusalānīti nicchinanti. ‘‘Nimittassādagadhitaṁ vā, bhikkhave, viññāṇaṁ tiṭṭhamānaṁ tiṭṭhati, anubyañjanassādagadhitaṁ vā, tasmiṁ ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235) hi vuttaṁ, tasmā akusalaṁ duggatiyaṁ, kusalañca sugatiyaṁ paṭisandhiyā upanissayo hotīti. Arahato pana sabbaso kilesānaṁ upacchinnattā paṭippassaddhasabbabhavussukkatāya kammādinimittaṁ na upaṭṭhahati, tato vijjamānampi kammaṁ aladdhasahāyattā paṭisandhiṁ na janeti.",
  "anya-e0104n5:211": "Vuttappakārakammavasenāti pāpakammavasena, tadupaṭṭhāpitanti adhippāyo. ‘‘Narakādīsu aggijālavaṇṇādika’’nti idaṁ taṁsadisatāvasena vuttaṁ. Na hi so eva nirayaggivaṇṇādi tadā tassa āpāthaṁ āgacchati. Tattha aggijālavaṇṇādikanti ādi-saddena vettaraṇīsimbaliasipattavanādivaṇṇaṁ saṅgaṇhāti. Narakādīsūti pana ādi-saddena petatiracchānānaṁ nibaddhasañcaraṇaṭṭhānapariyāpannavaṇṇaṁ. Manodvāre āpāthamāgacchatīti kammabalena upaṭṭhāpitavaṇṇāyatanaṁ supinaṁ passantassa viya, dibbacakkhussa viya ca manodvāre eva gocarabhāvaṁ gacchati. Ekaṁ āvajjanaṁ, pañca javanāni, dve tadārammaṇānīti tīṇi vīthicittāni.",
  "anya-e0104n5:212": "Rāgādihetubhūtaṁ hīnamārammaṇanti akusalavipākassa ārammaṇaṁ bhavituṁ yuttaṁ aniṭṭhamārammaṇamāha. Tampi hi saṅkappanavasena rāgassāpi hetu hotīti. Akusalavipākajanakakammasahajātānaṁ vā taṁsadisāsannacutijavanacetanāsahajātānañca rāgādīnaṁ hetubhāvo eva hīnatā. Tañhi pacchānutāpajanakakammānamārammaṇaṁ kammavasena aniṭṭhaṁ akusalavipākassa ārammaṇaṁ bhaveyya. Aññathā ca iṭṭhārammaṇe pavattassa akusalakammassa vipāko akusalakammanimittārammaṇo na bhaveyya. Na hi akusalavipāko iṭṭhārammaṇo bhavituṁ arahatīti.",
  "anya-e0104n5:213": "Pañcadvāre ca āpāthaṁ āgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ, taṁsadisañca daṭṭhabbaṁ. Aññathā tadeva paṭisandhiārammaṇūpaṭṭhāpakaṁ, tadeva ca paṭisandhijanakaṁ bhaveyya. Na ca paṭisandhiyā upacārabhūtāni viya, etasmiṁ tayā pavattitabbanti paṭisandhiyā ārammaṇaṁ anuppādentāni viya ca pavattāni cutiāsannāni javanāni paṭisandhijanakāni bhaveyyuṁ. ‘‘Katattā upacitattā’’ti (dha. sa. 431) hi vuttaṁ. Tadā ca taṁsamānavīthiyaṁ viya pavattamānāni kathaṁ katūpacitāni siyuṁ? Tadā na assāditāni. Na ca lokiyāni lokuttarāni viya samānavīthiphalāni honti. ‘‘Pubbe vāssa taṁ kataṁ hoti pāpakammaṁ dukkhavedanīyaṁ, pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle vāssa hoti micchādiṭṭhi samattā hoti samādinnā. Tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’tiādinā (ma. ni. 3.303) sutte maraṇakāle samattāya samādinnāya micchādiṭṭhiyā, sammādiṭṭhiyā ca sahajātacetanāya paṭisandhidānaṁ vuttaṁ, na ca dubbalehi pañcadvārikajavanehi micchādiṭṭhi, sammādiṭṭhi vā samattā hoti samādinnā. Tathā hi vuttaṁ sammohavinodaniyaṁ ‘‘sabbampi hetaṁ kusalākusaladhammapaṭivijānanādicavanapariyosānaṁ kiccaṁ manodvārikacitteneva hoti, na pañcadvārikenāti sabbassapetassa kiccassa karaṇe sahajavanakāni vīthicittāni paṭikkhittānī’’ti (vibha. aṭṭha. 766).",
  "anya-e0104n5:214": "Tattha hi na kiñci dhammaṁ paṭivijānātīti ‘‘manopubbaṅgamā dhammā’’ti (dha. pa. 1-2) evaṁ vuttaṁ ekampi kusalaṁ vā akusalaṁ vā na paṭivijānātīti ca vuttaṁ. Yesaṁ paṭivibhāvanappavattiyā sukhaṁ vā dukkhaṁ vā anveti, tesaṁ sā pavatti pañcadvāre paṭikkhittā. Kusalākusalakammasamādānañca tādisamevāti. Tadārammaṇānantaraṁ pana cavanaṁ, tadanantarā ca upapatti manodvārikā eva hoti, na sahajavanakavīthicittapariyāpannāti iminā adhippāyena idha pañcadvārikatadārammaṇānantarā cuti, tadanantarā paṭisandhi ca vuttāti daṭṭhabbā. Tattha avasesapañcacittakkhaṇāyuke rūpādimhi uppannaṁ paṭisandhiṁ sandhāya ‘‘paccuppannārammaṇaṁ upapatticittaṁ paccuppannārammaṇassa bhavaṅgassa anantarapaccayena paccayo’’ti, avasesaekacittakkhaṇāyuke ca uppannaṁ paṭisandhiṁ sandhāya ‘‘paccuppannārammaṇaṁ upapatticittaṁ atītārammaṇassa bhavaṅgassa anantarapaccayena paccayo’’ti ca vuttanti veditabbaṁ.",
  "anya-e0104n5:215": "624.Kaṇhapakkhe sukkapakkhaṁ ṭhapetvāti ettha yathā pubbe ‘‘pāpakammaṁ vā kammanimittaṁ vā’’ti vutte kaṇhapakkhe ‘‘anavajjakammaṁ vā kammanimittaṁ vā’’ti sukkapakkho vutto, evaṁ ‘‘duggatipariyāpannaṁ paṭisandhicittaṁ, narakādīsu aggijālavaṇṇādikaṁ duggatinimitta’’nti ca vutte kaṇhapakkhe ‘‘sugatipariyāpannaṁ paṭisandhicittaṁ, manussaloke rattakambalasadisamātukucchivaṇṇasaṅkhātaṁ, devaloke vā uyyānavimānakapparukkhādivaṇṇasaṅkhātaṁ sugatinimitta’’nti evaṁ sukkapakkhaṁ ṭhapetvā sesaṁ sabbaṁ purimanayeneva veditabbaṁ. Atītapaccuppannārammaṇāyāti kammakammanimittavasena atītārammaṇāya, mātukucchivaṇṇādisugatinimittavasena paccuppannārammaṇāya.",
  "anya-e0104n5:216": "625.Tañca khoti yadetaṁ ‘‘anavajjakammaṁ vā kammanimittaṁ vā’’ti aniyamanaṁ kataṁ, tañca kho. Kammanimittameva āpāthamāgacchati ekantato attano kammārammaṇatāya mahaggatavipākassa. Suddhāya vāti mahaggatakammanimittārammaṇāya javanavīthiyā, tadārammaṇarahitāyāti attho, sā pana javanavīthi mahaggatavipākassa upacāro viya daṭṭhabbā. Keci pana tañca vīthiṁ mahaggatāvasānaṁ vadanti. ‘‘Navattabbārammaṇā vā’’ti idaṁ rūpāvacarapaṭisandhiṁ, āruppesu ca paṭhamaṁ, tatiyañca sandhāya vuttaṁ. Dutiyacatutthā pana atītārammaṇavacaneneva gahitā.",
  "anya-e0104n5:217": "Mātukucchivaṇṇasaṅkhātantiādinā vaṇṇo eva gatinimittabhāvena āgato. Tattha saddo tāva anupādinnabhāvena sugatipariyāpannatāya gatinimittabhāvena aṭṭhakathāsu nāgatoti yuttametaṁ, gandhādīnaṁ pana anāgamane kāraṇaṁ vīmaṁsitabbaṁ.",
  "anya-e0104n5:218": "Ayaṁ tāta tavatthāya buddhapūjā karīyatītiādīsu pubbacetanāvasena puññaṁ hoti. Sabbantimajavane vattamānassāpīti vadanti.",
  "anya-e0104n5:219": "626.‘‘Etenānusārena āruppacutiyāpi anantarā paṭisandhi veditabbā’’ti idaṁ kasmā vuttaṁ, nanu ‘‘pathavīkasiṇajjhānādivasena paṭiladdhamahaggatassa sugatiyaṁ ṭhitassā’’ti evamādike eva naye ayampi paṭisandhi avaruddhāti? Na, tattha rūpāvacaracutianantarāya eva paṭisandhiyā vuttattā. Tattha hi ‘‘pathavīkasiṇādikaṁ vā nimittaṁ mahaggatacittaṁ vā manodvāre āpāthaṁ āgacchati, cakkhusotānaṁ vā’’tiādinā tena vacanena rūpāvacaracutiyā eva anantarā paṭisandhi vuttāti viññāyati. Athāpi yathāsambhavayojanāya ayampi paṭisandhi tattheva avaruddhā, arūpāvacaracutianantarā pana rūpāvacarapaṭisandhi natthi. Arūpāvacare ca uparūpari cutiyā anantarā heṭṭhimā heṭṭhimā paṭisandhi natthīti catutthāruppacutiyā navattabbārammaṇapaṭisandhi natthi. Tena tato tattheva atītārammaṇā, kāmāvacare ca atītapaccuppannārammaṇā paṭisandhi. Itarāhi ca yathāsambhavaṁ atītanavattabbārammaṇā āruppapaṭisandhi, atītapaccuppannārammaṇā ca kāmāvacarapaṭisandhi yojetabbāti imassa visesassa dassanatthaṁ visuṁ uddharaṇaṁ kataṁ.",
  "anya-e0104n5:220": "627. Evaṁ ārammaṇavasena ekavidhāya kāmāvacarasugaticutiyā duvidhā duggatipaṭisandhi, duggaticutiyā duvidhā sugatipaṭisandhi, kāmāvacarasugaticutiyā dviekadvippakārānaṁ kāmarūpārūpānaṁ vasena pañcavidhā sugatipaṭisandhi , rūpāvacaracutiyā tatheva pañcavidhā, duvidhāya āruppacutiyā paccekaṁ dvinnaṁ dvinnaṁ kāmāruppānaṁ vasena aṭṭhavidhā ca paṭisandhi dassitā. Duggaticutiyā pana ekavidhāya duggatipaṭisandhi duvidhā na dassitā, taṁ dassetuṁ ‘‘duggatiyaṁ ṭhitassa panā’’tiādi vuttaṁ. Yathā vuttā pana –",
  "anya-e0104n5:221": "Dve dve pañcātha pañcaṭṭha, dve bhavālambabhedato;",
  "anya-e0104n5:222": "Cutiyā tādisāyetā, catuvīsati sandhiyo. (vibha. mūlaṭī. 227);",
  "anya-e0104n5:223": "628. ‘‘Kāmāvacarassa kusalassa kammassa katattā’’tiādinā (dha. sa. 431) nānākkhaṇikakammapaccayabhāvo heṭṭhā dassitappakāroti upanissayabhāvameva dassento ‘‘vuttañheta’’ntiādimāha.",
  "anya-e0104n5:224": "Nissayapaccayabhūtena rūpena sahapavattiyevettha viññāṇassa tena missitā, tadabhāvo amissitā. Yavanti ettha sattā ekajātisamanvayena aññamaññamissitā hontīti yoniyo. Sucaritaduccaritavasena gantabbā pāpuṇitabbāti gatiyo. Tiṭṭhati etthāti ṭhiti, viññāṇassa ṭhiti viññāṇaṭṭhiti. Nānattakāyanānattasaññītiādiāvāso eva sattehi āvasitabbato sattāvāso. Asaññasattāvāsassa idha asambhavato ‘‘sattāvāsavasena aṭṭhavidhaṁ hotī’’ti vuttaṁ.",
  "anya-e0104n5:225": "629.Aññatra jātipaṇḍakapaṭisandhiyāti ettha paṭhamakappikapaṭisandhiyāpīti vattabbaṁ. Sāpi hi bhāvena vināva uppajjatīti.",
  "anya-e0104n5:226": "Omatoti avamato, avakaṁsatoti attho. Ādināti ‘‘missaṁ amissa’’nti etasmiṁ duke ādimhi vuttena missaviññāṇena. Omato dve vā tayo vā dasakā uppajjantīti gabbhaseyyakānaṁ vasena vuttaṁ. Aññattha pana aneke kalāpā saha uppajjanti. Brahmattabhāvepi hi anekagāvutappamāṇena aneke kalāpā saha uppajjantīti tiṁsato adhikāneva rūpāni honti. Tadahujātaeḷakassa lomaṁ jātiuṇṇāti keci. Himavantappadese jātimantaeḷakalomaṁ jātiuṇṇāti apare. Gabbhaṁ phāletvā gahitaeḷakalomaṁ jātiuṇṇāti aññe. Imāsu gatīsu imā yoniyo sambhavanti, imāsu na sambhavantīti evaṁ yonīnaṁ gativasena sambhavabhedo.",
  "anya-e0104n5:227": "630.Bhummavajjesūti bhummadevānaṁ vajjanaṁ yonivibhāgaṁ pati tesaṁ manussasadisattā. Yoniyotisso purimikā na hontīti yonittayapaṭikkhepena pacchimā yoni anuññātāti atthato āpannameva hoti. Gatittayeti manussapetatiracchānasaññite gatittaye. Tañhi ettha pubbe anāmaṭṭhaṁ.",
  "anya-e0104n5:228": "Ca-saddo avuttasamuccayatthoti dassetuṁ ‘‘ca-saddenā’’tiādi vuttaṁ. Kasmā pana nijjhāmataṇhikapetesu purimikā tisso yoniyo na santīti? Asambhavato. Tāsañhi niccāturabhāvato kāmasevā natthīti na tā aṇḍajādayo honti. Kucchiyaṁ tāsaṁ gabbho nāvatiṭṭhati jālasabbhāvatoti keci. Aggijālāya santappamānasarīrā etā nibbattantīti allaṭṭhānesu, pupphādīsu ca sambhavābhāvato saṁsedajatāpi tāsaṁ natthevāti vadanti. Tenāha ‘‘opapātikā eva hi te hontī’’ti.",
  "anya-e0104n5:229": "Rūpībrahmesu tāva opapātikayonikesūti opapātikayonikehi rūpībrahme niddhāreti. Rūpībrahmesūti hi adhikaraṇe bhummaṁ, opapātikesūti niddhāraṇe. Tena ‘‘opapātikayonikesū’’ti sāmaññato vuttarāsito ‘‘rūpībrahmesū’’ti visesena tadekadesaṁ niddhāreti. Cakkhusotavatthudasakānaṁ, jīvitanavakassa cāti ettha keci ‘‘cakkhusotavatthusattakānaṁ, jīvitachakkassa cāti catunnaṁ kalāpānaṁ vasena rūpabhave paṭisandhiviññāṇena saha sattavīsati rūpāni uppajjanti, tattha gandharasāhārānaṁ paṭikkhittattā’’ti kāraṇaṁ vatvā taṁ samatthentā ‘‘pāḷiyañhi ‘rūpadhātuyā upapattikkhaṇe ṭhapetvā aññasattānaṁ devānaṁ pañcāyatanāni pātubhavanti, pañca dhātuyo pātubhavantī’ti (vibha. 1015-1016) vuttaṁ, tathā ‘rūpadhātuyā cha āyatanāni, nava dhātuyo’ti sabbasaṅgahakavasena tattha vijjamānāyatanadhātuyo dassetuṁ vuttaṁ. Kathāvatthumhi ca ghānāyatanādīnaṁ viya gandhāyatanādīnañca tattha bhāvo paṭikkhitto ‘atthi tattha ghānāyatananti? Āmantā. Atthi tattha gandhāyatananti? Na hevaṁ vattabbe’tiādinā (kathā. 520). Na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ gandharasānaṁ tattha bhāvo sakkā vattuṁ, phusituṁ sakkuṇeyyatāvinimuttassa pathavīādisabhāvassa viya gandharasāyatanabhāvavinimuttassa gandharasasabhāvassa abhāvā. Yadi ca ghānasamphassādīnaṁ kāraṇabhāvo natthīti ‘āyatanānī’ti te na vucceyyuṁ, dhātusaddo pana nissattanijjīvavācakoti ‘gandhadhātu rasadhātū’ti avacane kāraṇaṁ natthi, dhammabhāvo ca tesaṁ ekantena icchitabbo sabhāvadhāraṇādilakkhaṇato aññassa abhāvā. Dhammānañca āyatanabhāvo ekantiko yamake vutto ‘dhammo āyatananti? Āmantā’ti (yama. 1.āyatanayamaka.13). Tasmā tesaṁ gandharasāyatanabhāvābhāvepi koci āyatanabhāvo vattabbo. Yadi ca phoṭṭhabbabhāvato añño pathavīādibhāvo viya gandharasabhāvato añño tesaṁ koci sabhāvo siyā, tesaṁ dhammāyatanasaṅgaho. Gandharasabhāve pana āyatanabhāve ca sati ‘gandho ca so āyatanañca gandhāyatanaṁ, raso ca so āyatanañca rasāyatana’nti idamāpannamevāti gandharasāyatanabhāvo ca na sakkā nivāretuṁ. ‘Tayo āhārā’ti ca vacanato kabaḷīkārāhārassa tattha abhāvo viññāyati. Tasmā yathā pāḷiyā avirodho hoti, tathā rūpagaṇanā kātabbā. Evañhi dhammatā na vilomitā hotī’’ti vadanti.",
  "anya-e0104n5:230": "Ettha vuccate – rūpāvacarasattānaṁ ghānajivhāyatanābhāvato vijjamānāpi gandharasā āyatanakiccaṁ na karontīti te anāmasitvā pāḷiyaṁ ‘‘pañcāyatanāni pātubhavantī’’ti (vibha. 1015), ‘‘cha āyatanānī’’ti (vibha. 992) ca ādi vuttaṁ, ‘‘tayo āhārā’’ti ca ajjhoharitabbassa āhārassa abhāvena ojaṭṭhamakarūpasamuṭṭhāpanasaṅkhātassa āhārakiccassa akaraṇato, na sabbena sabbaṁ gandharasānaṁ, ojāya ca abhāvato. Iti visayino, kiccassa ca abhāvena visayo, kiccavā ca dhammo na vutto. Yasmiñhi bhave visayī natthi, tasmiṁ taṁhetuko nippariyāyena visayassa āyatanabhāvo natthīti vijjamānassāpi avacanaṁ yathā tattheva rūpabhave pathavītejovāyodhātūnaṁ phoṭṭhabbāyatanabhāvena. Yassa pana yattha vacanaṁ, tassa tattha visayīsabbhāvahetuko nippariyāyena āyatanabhāvo vutto yathā tattheva rūpāyatanassa.",
  "anya-e0104n5:231": "Yadi visayīsabbhāvahetuko visayassa nippariyāyena āyatanabhāvo, kathamasaññasattānaṁ dve āyatanāni pātubhavantīti, asaññasattānañhi cakkhāyatanaṁ natthi, acakkhāyatanabhāvena ca nesaṁ rūpāyatanaṁ aññesaṁ avisayoti? Nāyaṁ virodho. Yena adhippāyena rūpadhātuyaṁ saññīnaṁ gandhāyatanādīnaṁ avacanaṁ, tena rūpāyatanassāpi avacananti asaññīnaṁ ekaṁ āyatanaṁ vattabbaṁ. Yathāsakañhi indriyagocarabhāvāpekkhāya yesaṁ nippariyāyena āyatanabhāvo atthi, tesu niddisiyamānesu tadabhāvato rūpadhātuyaṁ saññīnaṁ gandhādike visuṁ āyatanabhāvena avatvā dhammasabhāvānativattanato, manoviññāṇassa ca visayabhāvūpagamanato dhammāyatanantogadhe katvā ‘‘pañcāyatanānī’’ti pāḷiyaṁ (vibha. 1015) vuttaṁ. Etadatthañhi ‘‘dhammāyatana’’nti sāmaññato nāmakaraṇaṁ, piṭṭhivaṭṭakāni vā tāni katvā ‘‘pañcāyatanānī’’ti vuttaṁ.",
  "anya-e0104n5:232": "Yena ca pana adhippāyena asaññīnaṁ rūpāyatanaṁ vuttaṁ, tena saññīnampi gandhādīnaṁ visuṁ gahaṇaṁ kātabbanti imassa nayassa dassanatthaṁ ‘‘asaññasattānaṁ devānaṁ dve āyatanāni pātubhavantī’’ti (vibha. 1017) vuttaṁ. Asatipi hi tattha attano indriye rūpassa vaṇṇāyatanasabhāvātikkamo natthevāti taṁ rūpāyatanantveva vuccati. Iminā ca nayadassanena gandhādīni tīṇi pakkhipitvā saññīnaṁ aṭṭha āyatanāni, asaññīnaṁ pañcāti ayamattho dassito hoti. Evañcetaṁ sampaṭicchitabbaṁ, aññathā rūpaloke phusituṁ asakkuṇeyyatāya pathavīādīnaṁ brahmānaṁ vacīghoso eva na siyā. Na hi paṭighaṭṭanānighaṁsamantarena saddappavatti atthi, na ca phusanasabhāvānaṁ katthaci aphusanabhāvatā sakkā viññātuṁ, phoṭṭhabbāyatanasaṅkhātassa ca bhūtattayassa abhāve rūpabhave rūpāyatanādīnampi sambhavo eva na siyā. Tasmā phusituṁ sakkuṇeyyatāyapi pathavīādīnaṁ tattha kāyindriyābhāvena tesaṁ phoṭṭhabbabhāvo na vutto. Evañca katvā rūpadhātuyaṁ tesaṁ sappaṭighavacanañca samatthitaṁ hoti. Vuttañhi ‘‘asaññasattānaṁ anidassanasappaṭighaṁ ekaṁ mahābhūtaṁ paṭicca dve mahābhūtā’’tiādi (paṭṭhā. 2.22.20).",
  "anya-e0104n5:233": "Paṭigho ca nāma bhūtattayassa kāyappasādaṁ pati tannissayabhūtaghaṭṭanādvārena abhimukhabhāvo, idha pana taṁsabhāvatā. So ca phusituṁ asakkuṇeyyasabhāvassa ghaṭṭanāya abhāvato natthi. Yadi tattha asatipi visayini rūpāyatanaṁ gahetvā ‘‘dve āyatanānī’’ti vuttaṁ, atha kasmā gandhāyatanādīni gahetvā ‘‘pañcāyatanānī’’ti na vuttanti? Nayadassanavasena desanā pavattāti vuttovāyamattho. Atha vā tattha rūpāyatanasseva vacanaṁ kadāci aññabhūmikānaṁ pasādassa visayabhāvaṁ sandhāya, na pana itaresaṁ abhāvato, nāpi pariyāyenapi āyatanabhāvābhāvato. Asaññīnañhi rūpāyatanaṁ samānatalavāsīnaṁ vehapphalānaṁ, uparibhūmikānañca suddhāvāsānaṁ pasādassa visayabhāvaṁ gacchati, na pana gandharasāti tesaṁyeva tattha avacanaṁ yuttaṁ. Kathāvatthumhi ca nippariyāyena gandhāyatanādīnaṁ atthibhāvaṁ paṭijānantaṁ sandhāya paṭisedho kato.",
  "anya-e0104n5:234": "Yadipi cetaṁ vacanaṁ tattha gandhāyatanādīnaṁ abhāvavibhāvanaṁ na hoti, atthibhāvadīpanampi pana aññavacanaṁ natthevāti? Nayidamevaṁ, aṭṭhakathāsu tattha nesaṁ atthibhāvassa niddhāretvā vuttattā. Yañhi aṭṭhakathāvacanaṁ pāḷiyā na virujjhati, taṁ pāḷi viya pamāṇabhūtaṁ agarahitāya ācariyaparamparāya yāvajjatanā āgatattā. Tattha siyā – yaṁ pāḷiyā na virujjhati aṭṭhakathāvacanaṁ, taṁ pamāṇaṁ, idaṁ pana virujjhatīti? Nayidamevaṁ, yathā na virujjhati, tathā paṭipāditattā. Cakkhādīnaṁ āyatanānaṁ, tannissayānañca viññāṇānaṁ sattasuññatāsandassanatthaṁ bhagavato dhātudesanāti āyatanabhāvena vuttānaṁyeva dhātubhāvadīpanato dhātubhāvassāpi tesaṁ avacanaṁ yujjati eva. Tasmā yathā pāḷiyā avirodho hoti, tathā cakkhudasakādivasena idha rūpagaṇanā katāti na ettha dhammatāvilomanāsaṅkāya okāsoti veditabbaṁ.",
  "anya-e0104n5:235": "Aññesu saṁsedajaopapātikayonikesūti rūpībrahme pana ṭhapetvā aññesu opapātikesu, saṁsedajesu cāti evamettha sambandho veditabbo. Opapātikavisesanañhettha aññaggahaṇaṁ, na saṁsedajavisesanaṁ asambhavato. Sati hi sambhave, byabhicāre ca visesanavisesitabbatā hoti. Kāmāvacaradevesu sabbakālaṁ paṭisandhipavattīsu yathāvuttāya santatiyā rūpānaṁ labbhanato vuttaṁ ‘‘tāni ca niccaṁ devesū’’ti. Na hi te kadācipi vikalindriyā, abhāvakā ca hontīti. Cakkhu nesaṁ dasannaṁ pūraṇoti katvā cakkhudasako nāma, asādhāraṇena vā cakkhunā lakkhito dasako cakkhudasako. Evaṁ sesāti yathā cakkhudasako vutto, evaṁ sesāpi dasakā yojetvā veditabbā. ‘‘Saṁsedajūpapātayonīsu , avakaṁsato tiṁsā’’ti saṅkhepena vuttamatthaṁ vivaranto ‘‘avakaṁsato panā’’tiādimāha, taṁ panetaṁ pāḷiyā na sameti. Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ upapatti vuttā. Dhammahadayavibhaṅge hi ‘‘kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti vuttaṁ, na vuttaṁ ‘‘aṭṭhāyatanāni pātubhavantī’’ti (vibha. 1007). Yadi hi aghānakassāpi upapatti siyā, tikkhattuṁ ‘‘dasāyatanāni pātubhavantī’’ti vattabbaṁ siyā, tikkhattuñca ‘‘navāyatanāni pātubhavantī’’ti, na ca taṁ vuttaṁ.",
  "anya-e0104n5:236": "Tattha upapattikkhaṇeti paṭisandhikkhaṇe. Ekādasāti paripuṇṇāyatanassa saddāyatanavajjāni ekādasa āyatanāni. Kassaci dasāyatanānīti andhassa cakkhāyatanavajjāni. Aparāni dasāyatanānīti badhirassa sotāyatanavajjāni. Navāyatanānīti andhabadhirassa cakkhusotāyatanavajjāni. Sattāyatanānīti gabbhaseyyakassa rūpagandharasakāyaphoṭṭhabbamanodhammāyatanavasena vuttaṁ. Yadi cakkhusotaghānavikalopi uppajjeyya, tassa aṭṭhevāyatanāni siyuṁ, na ca vuttaṁ ‘‘aṭṭhāyatanāni pātubhavantī’’ti. Tasmā nattheva cakkhusotaghānavikalo. Sati ca aghānakūpapattiyaṁ punapi ‘‘kassaci aparānipi dasāyatanāni pātubhavantī’’ti vattabbaṁ siyā. Tathā ca sati yathā andhabadhirassa vasena ‘‘kassaci navāyatanāni pātubhavantī’’ti ekavāraṁ vuttaṁ, evaṁ andhāghānakassa, badhirāghānakassa ca vasena ‘‘kassaci aparāni navāyatanāni, kassaci aparānipi navāyatanāni pātubhavantī’’ti vattabbaṁ siyāti attho. Evaṁ dhātupātubhāvādipañhānipi vattabbānīti vadanti. Ettha ca yathā ‘‘sattati ukkaṁsatotha rūpānī’’ti padaṁ ‘‘saṁsedajūpapātayonīsū’’ti ettha yonidvayavasena yojīyati, na evaṁ ‘‘avakaṁsato tiṁsā’’ti idaṁ. Idaṁ pana saṁsedajayonivaseneva yojetabbaṁ. Ekayoganiddiṭṭhassāpi ekadeso sambandhaṁ labhatīti saṁsedajassa jaccandhabadhiraaghānakanapuṁsakassa jivhākāyavatthudasakānaṁ vasena tiṁsa rūpāni uppajjantīti vuttaṁ, na opapātikassāti ayamettha aṭṭhakathāyamadhippāyo.",
  "anya-e0104n5:237": "Ye pana ‘‘opapātikassa jaccandhabadhiraaghānakanapuṁsakassa jivhākāyavatthudasakānaṁ vasena tiṁsa rūpāni uppajjantīti mahāaṭṭhakathāyaṁ vutta’’nti vadanti, taṁ na gahetabbaṁ. So hi pamādapāṭho. Evañca katvā āyatanayamakavaṇṇanāyaṁ ‘‘kāmadhātuyaṁ pana aghānako opapātiko natthi. Yadi bhaveyya, ‘kassaci aṭṭhāyatanāni pātubhavantī’ti vadeyyā’’ti (yama. aṭṭha. āyatanayamaka 18-21) vuttaṁ. Apare panāhu ‘‘kassaci ekādasāyatanāni pātubhavantīti yāva ‘kassaci navāyatanānī’ti pāḷi opapātike sandhāya vuttā. Tasmā pubbenāparaṁ aṭṭhakathāyaṁ avirodho siddho. Tathā ca yathāvuttapāḷiyā ayamatthavaṇṇanā aññadatthu saṁsandati sametiyevā’’ti. Yaṁ paneke vadanti ‘‘opapātikaggahaṇena saṁsedajāpi saṅgayhanti. Tathā hi dhammahadayavibhaṅge ‘kāmadhātuyā upapattikkhaṇe kassaci ekādasāyatanāni pātubhavantī’tiādīnaṁ (vibha. 1007) niddese ‘opapātikānaṁ petāna’ntiādinā (vibha. 1009) opapātikaggahaṇameva kataṁ, na saṁsedajaggahaṇa’’nti, taṁ paripuṇṇāyatanānaṁyeva saṁsedajānaṁ opapātikesu saṅgahaṇavasena vuttanti veditabbaṁ. Tathā hi vuttaṁ aṭṭhakathāyaṁ ‘‘saṁsedajayonikā paripuṇṇāyatanāparipuṇṇāyatanabhāvena opapātikasaṅgahaṁ katvā vuttā’’ti, padhānāya vā yoniyā sabbaṁ paripuṇṇāyatanayoniṁ dassetuṁ ‘‘opapātikānanti vutta’’nti ca, idha pana yonidvayaṁ sarūpeneva pakāsetuṁ, saṁsedajayonivaseneva ca avakaṁsato rūpapavattiṁ dassetuṁ opapātikayoniyā itaraṁ asaṅgahetvā ‘‘saṁsedajūpapātayonīsū’’ti vuttaṁ. Taṁ sabbaṁ vīmaṁsitvā gahetabbaṁ.",
  "anya-e0104n5:238": "Ukkaṁsāvakaṁsānaṁ pana antareti ‘‘sattati, tiṁsā’’ti evaṁ vuttānaṁ rūpassa ukkaṁsāvakaṁsaparicchedānaṁ majjhe. Anurūpato vikappo veditabboti apāyesu andhassa cha cakkhudasakābhāvato, tathā badhirassa sotadasakābhāvato, andhabadhirassa pana pañca cakkhusotadasakābhāvatoti evamādinā nayena veditabbo. Yaṁ panettha vattabbaṁ, taṁ vuttamevāti.",
  "anya-e0104n5:239": "631. Cutipaṭisandhīnaṁ khandhādīhi aññamaññasamānatā abhedo. Asamānatā bhedo.",
  "anya-e0104n5:240": "Ārammaṇatopiabhinnāti catūsu āruppesu tato tato cavitvā tattha tattheva upapajjantassa vasena vuttaṁ. Tatheva pana heṭṭhā, rūpabhave vā upapatti natthi. Arūpabhūmito cavitvā heṭṭhā upapatti nāma kāmabhave eva, tatthāpi tihetukapaṭisandhi eva. Rūpabhavato pana cuto duhetukopi hotīti vadanti. Amahaggatabahiddhārammaṇāya cutiyā anantarā mahaggataajjhattārammaṇā dutiyacatutthāruppapaṭisandhi. Evaṁ nayamattassa dassitattā vuttaṁ, avuttañca sabbaṁ saṅgahetvā āha ‘‘ayaṁ tāva arūpabhūmīsuyeva nayo’’ti. Rūpārūpāvacarānaṁ upacārassa balavatāya tato cavitvā duggatiyaṁ upapatti natthīti ‘‘ekaccasugaticutiyā’’ti āha. Ekaccaduggatipaṭisandhīti ettha ekaccaggahaṇassa payojanaṁ maggitabbaṁ. Ayaṁ panettha adhippāyo siyā – nānattakāyanānattasaññīsu vuttā ekacce ca vinipātikā tihetukādipaṭisandhikā, tesaṁ paṭisandhiṁ vinipātikabhāvena ‘‘duggatipaṭisandhī’’ti gahetvā sabbasugaticutiyā ca sā paṭisandhi hoti, na ekaccasugaticutiyā evāti tannivattanatthaṁ ekaccaduggatiggahaṇaṁ kataṁ. Apāyapaṭisandhi eva hi ekaccasugaticutiyā hoti, na sabbasugaticutiyāti. Atha vā duggatipaṭisandhi duvidhā ekaccasugaticutiyā anantarā, duggaticutiyā cāti. Tattha pacchimaṁ vajjetvā purimaṁyeva gahetuṁ vuttaṁ ‘‘ekaccaduggatipaṭisandhī’’ti. Ahetukacutiyā sahetukapaṭisandhīti duhetukā ca tihetukā ca yojetabbā. Maṇḍūkadevaputtādīnaṁ viya hi ahetukacutiyā tihetukapaṭisandhipi hotīti.",
  "anya-e0104n5:241": "Tassatassa viparītato ca yathāyogaṁ yojetabbanti ‘‘ekaccasugaticutiyā ekaccaduggatipaṭisandhī’’tiādīsu bhedavisesesu ‘‘ekaccaduggaticutiyā ekaccaduggatipaṭisandhī’’tiādinā yaṁ yaṁ yujjati, taṁ taṁ yojetabbanti attho. Yujjamānamattāpekkhanavasena napuṁsakaniddeso kato. Yojetabbanti vā bhāvatthatā daṭṭhabbā. ‘‘Amahaggatabahiddhārammaṇāya mahaggataajjhattārammaṇā’’tiādīsu pana viparītayojanā na kātabbā. Na hi mahaggataajjhattārammaṇāya cutiyā arūpabhūmīsu amahaggatabahiddhārammaṇā paṭisandhi atthi. ‘‘Catukkhandhāya āruppacutiyā anantarā pañcakkhandhā kāmāvacarapaṭisandhī’’ti etassa vipariyāyo sayameva yojito. ‘‘Atītārammaṇāya cutiyā paccuppannārammaṇā paṭisandhī’’ti etassa ca vipariyāyo natthi eva. Bhedaviseso eva ca evaṁ vitthārena dassito, abhedaviseso pana ekekasmiṁ bhede tattha tattheva cutipaṭisandhiyojanāvasena veditabbo ‘‘pañcakkhandhāya kāmāvacaracutiyā pañcakkhandhā kāmāvacarā…pe… avitakkaavicārāya avitakkāvicārā’’ti. Catukkhandhāya pana catukkhandhā sayameva yojitā. Eteneva nayena sakkā viññātunti pañcakkhandhādīsu abhedaviseso na dassitoti.",
  "anya-e0104n5:242": "632.Itīti evaṁ vuttappakārena. Etaṁ viññāṇaṁ avijjādisahakārikāraṇasahitassa saṅkhārassa vasena laddhappaccayaṁ. Bāhirakakappitassa adhipatiṭṭhanakassa abhāvato rūpārūpadhammamattaṁ. Tenāha ‘‘na satto na jīvo’’ti. Upetīti vuccati tathāvohāramattaṁ, atthato pana paccayasāmaggiyā bhavantarabhāvena uppajjanamattanti adhippāyo. Tenāha ‘‘tassa cā’’tiādi. Tato hetuṁ vināti tattha hetuṁ vinā. Manussacutipaṭisandhikkamenāti manussacutito manussapaṭisandhikkamena. Evañhi pākaṭaggahaṇaṁ ubhayavisesanaṁ hoti. Pākaṭatā cettha tadāsannakkhandhavasena veditabbā ‘‘cavamāne upapajjamāne’’tiādīsu (dī. ni. 1.247) viya. Manussacutipaṭisandhikkamenāti vā manussacutito yassa kassaci paṭisandhikkamena. Tathā hi vakkhati ‘‘nissayaṁ assādayamānaṁ vā anāssādayamānaṁ vā’’ti (visuddhi. 2.632).",
  "anya-e0104n5:243": "Sarasenāti sabhāvena, parikkhīṇāyusaṅkhāratāyāti attho. Upakkamenāti attanā, parena vā katena sīsacchedanādiupakkamena. Sabbesaṁ aṅgapaccaṅgasandhīnaṁ bandhanāni sabbaṅgapaccaṅgasandhibandhanāni, tesaṁ chedakānaṁ. Sannipātanti patanaṁ pavatti. Hadayappadesopi anukkamena sussitvā appāvaseso hoti, pageva kāyoti āha ‘‘kamena upasussamāne sarīre’’ti. Tenevāha ‘‘taṅkhaṇāvasesahadayavatthusannissita’’nti. ‘‘Niruddhesu cakkhādīsū’’ti idaṁ gabbhaseyyakānaṁ āyatanānaṁ anupubbuppatti viya nirodhopi anupubbato hotīti adhippāyena vuttaṁ, atimandabhāvūpagamanataṁ vā sandhāya ‘‘niruddhesū’’ti vuttaṁ, na anavasesanirodhaṁ. Pañcadvārikaviññāṇānantarampi hi pubbe cuti dassitā. Yamake ca ‘‘yassa cakkhāyatanaṁ nirujjhati, tassa manāyatanaṁ nirujjhatīti? Āmantā. Yassa vā pana manāyatanaṁ nirujjhati, tassa cakkhāyatanaṁ nirujjhatīti? Sacittakānaṁ acakkhukānaṁ cavantānaṁ tesaṁ manāyatanaṁ nirujjhati, no ca tesaṁ cakkhāyatanaṁ nirujjhati. Sacakkhukānaṁ cavantānaṁ tesaṁ manāyatanañca nirujjhati, cakkhāyatanañca nirujjhatī’’tiādinā (yama. 1.āyatanayamaka.120) cakkhāyatanādīnaṁ cuticittena saha nirodho vuttoti.",
  "anya-e0104n5:244": "Hadayavatthumatteti hadayavatthupadesamatte. Na hi hadayavatthuṁ nissāya kāyindriyaṁ pavattati. Hadayavatthupi tadā ātape pakkhittaharitatālapaṇṇaṁ viya appāvasesaṁ hotīti ‘‘taṅkhaṇāvasesahadayavatthusannissita’’nti vuttanti vadanti. Itaravatthūnaṁ pana sakiccāsamatthatāya kevalaṁ hadayavatthusannissitameva, tadā viññāṇaṁ hotīti vuttaṁ ‘‘taṅkhaṇāvasesahadayavatthusannissita’’nti. Mātughātādi, mahaggatamaññaṁ vā tādisaṁ garukaṁ nāma. Samāsevitaṁ abhiṇhaso kataṁ. Āsannaṁ maraṇakāle kataṁ, yadā tadā vā katampi paribyattaṁ hutvā anussaritaṁ. Pubbakataṁ aparāpariyāyavedanīyaṁ. Laddho avaseso avijjādiko viññāṇassa paccayo etenāti laddhāvasesapaccayo, saṅkhāro. Etena vipaccituṁ katokāsaṁ yathūpacitaṁ kusalākusalacetanamāha. Kammanimittaṁ nāma yaṁ vatthuṁ ārammaṇaṁ katvā āyūhanakāle kammaṁ āyūhati, taṁ. Atīte kappakoṭisatasahassamatthakepi hi kamme kate vipaccanakāle āgantvā kammaṁ vā kammanimittaṁ vā upatiṭṭhati. Gatinimittaṁ nāma nibbattanakaokāse eko vaṇṇo. So ca niraye nibbattanārahassa ‘‘aggijālavaṇṇādiko’’tiādinā heṭṭhā vuttoyeva. Avijjāpaṭicchāditādīnave tasmiṁ kammādivisaye paṭisandhiviññāṇassa ārammaṇabhāvena uppattiṭṭhānabhūte.",
  "anya-e0104n5:245": "Taṇhāya appahīnattā eva, purimuppannāya ca santatiyā tathāpariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti āha ‘‘taṇhā nāmetī’’ti. Sahajātasaṅkhārāti cutiāsannajavanaviññāṇasahajātā cetanā, sabbepi vā phassādayo. Tasmiṁ paṭisandhiṭṭhāne kammādivisaye viññāṇaṁ khipanti. Khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattantīti attho. Tanti taṁ viññāṇaṁ. Cutipaṭisandhitadāsannaviññāṇānaṁ santativasena viññāṇanti upanītekattaṁ . Taṇhāya nāmiyamānaṁ…pe… pavattatīti namanakhipanapurimanissayajahanaaparanissayassādananissayarahitapavattanāni santativasena tassevekassa viññāṇassa honti, na aññassāti dasseti. Santativasenāti ca vadanto ‘‘tadevidaṁ viññāṇaṁ sandhāvati saṁsarati anañña’’nti (ma. ni. 1.396) imañca micchāgāhaṁ paṭikkhipati. Sati hi nānattanaye santativasena ekattanayo hotīti. Ettha ca orimatīrarukkhavinibaddharajju viya purimabhavattabhāvavinibaddhaṁ kammādiārammaṇaṁ daṭṭhabbaṁ, puriso viya viññāṇaṁ, tassa mātikātikkamanicchā viya taṇhā, atikkamanapayogo viya khipanakasaṅkhārā, yathā ca so puriso paratīre patiṭṭhahamāno paratīrarukkhavinibaddhaṁ kiñci assādayamāno vā anassādayamāno vā kevalaṁ pathaviyaṁ sakabalapayogeheva patiṭṭhāti, evamidampi bhavantarattabhāvavinibaddhaṁ hadayavatthusaṅkhātaṁ nissayaṁ pañcavokārabhave assādayamānaṁ, catuvokārabhave anassādayamānaṁ vā kevalaṁ ārammaṇasampayuttakammeheva pavattati. Tattha assādayamānanti pāpuṇantaṁ, paṭilabhamānanti attho.",
  "anya-e0104n5:246": "Bhavantarādipaṭisandhānatoti bhavantarassa aññabhavassa ādipaṭisandhānabhāvato. Bhavantarādayo vā bhavayonigativiññāṇaṭṭhitisattāvāsantarāni, tesaṁ paṭisandhānatoti attho. Tadetaṁ viññāṇaṁ nāpi idhāgataṁ imasmiṁyeva bhave uppannattā. Kammanti paṭisandhijanakaṁ kammaṁ. Saṅkhārāti cutiāsannajavanaviññāṇasahagatā khipanakasaṅkhārā. Natīti namanavasena pavattataṇhā. Visayo kammādi.",
  "anya-e0104n5:247": "633. Saddapaṭighosādīnaṁ satipi paccayapaccayuppannabhāve santānabandho na pākaṭoti tesaṁ ekattanānattabhāvaṁ anāmasitvā anāgamanātītahetusamuppādameva dassento ‘‘ettha cā’’tiādimāha. Saddādihetukāti ettha paṭighoso saddahetuko. Padīpo padīpantarādihetuko. Muddā lañchanahetukā. Chāyā ādāsādiabhimukhamukhādihetukā. Honti aññatra agantvāti saddādipaccayadesaṁ anupagantvā saddādihetukā honti tato pubbe abhāvā. Evaṁ idampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā. Tasmā na idaṁ hetudesato purimabhavato idhāgataṁ paṭighosādayo viya saddādidesato, nāpi tattha hetunā vinā uppannaṁ saddādīhi vinā paṭighosādayo viyāti attho. Atha vā honti aññatra agantvāti pubbe paccayadese sannihitā hutvā tato aññatra gantvā tappaccayā na honti uppattito pubbe abhāvā, nāpi saddādipaccayā na honti, evaṁ idampīti vuttanayeneva yojetabbaṁ.",
  "anya-e0104n5:248": "Natthi ekatā ekasantānekattepi aññasseva viññāṇassa pātubhavanato. Nāpi nānatā santānabandhato padīpo viya. Khaṇikāya hi padīpajālāya santānekattaṁ upādāya so evāti vuccati, atthakiccañca sādheti, evamidhāpi daṭṭhabbaṁ. ‘‘Yadi hī’’tiādinā santānabandhe ekantaṁ ekatāya, nānatāya ca aggahetabbataṁ, gahaṇe ca dosaṁ dasseti. Esa nayoti atidesena bījaṅkurādīsu sabbahetuhetusamuppannesu yathāsambhavaṁ yojanā kātabbāti dasseti. Idhāpi hi hetuhetusamuppannaviññāṇānaṁ ekantamekatte sati na manussagatito devagati sambhūtā siyā. Ekantanānatte na kammavato phalaṁ siyā, tato ‘‘rattassa bījaṁ rattassa phala’’ntiādikassa viya ‘‘bhūtapubbāhaṁ, bhante, rohitasso nāma isi ahosi’’ntiādikassa (saṁ. ni. 1.107) vohārassa lopo siyā, tasmā ettha santānabandhesu hetuhetusamuppannesu na ekantamekatā vā nānatā vā upagantabbā na gahetabbā. Ettha ca ekantaekatāpaṭisedhena ‘‘sayaṁkataṁ sukhaṁ dukkha’’nti (vibha. mūlaṭī. 227) imaṁ diṭṭhiṁ nivāreti, ekantanānatāpaṭisedhena ‘‘paraṁkataṁ sukhaṁ dukkha’’nti (vibha. mūlaṭī. 227), hetuhetusamuppannatāvacanena ‘‘adhiccasamuppanna’’nti (vibha. mūlaṭī. 227) imaṁ diṭṭhiṁ nivāreti.",
  "anya-e0104n5:249": "634.Tatthāti phaluppattiṭṭhāne. Aññassāti yena taṁ kammaṁ kataṁ, tato aññassa. Aññatoti yaṁ taṁ kammaṁ nibbattitaṁ, tato aññato. ‘‘Dhammamattaṁ bhavantaramupetī’’ti (visuddhi. 2.632; vibha. aṭṭha. 227; mahāni. aṭṭha. 27; paṭi. ma. aṭṭha. 1.1.105) vuttattā phalassa upabhuñjake ca asati kassa taṁ phalaṁ siyāti anuyuñjeti. Tatrāti tasmiṁ yathāvutte anuyoge.",
  "anya-e0104n5:250": "Tatthāti ekasantāne. Yasmiṁ dhammapuñje kammaṁ nibbattaṁ, tasseva santāneti attho. Etassa atthassāti hetuphalānaṁ atthato aññattepi teneva hetuphalabhāvena sambandhattā taṁ phalaṁ ‘‘aññassa, aññato’’ti vā na vattabbanti etassa atthassa. Catumadhuraalattakarasādibhāvanā ambamātuluṅgādibījānaṁ abhisaṅkhāro. Ettha ca abhisaṅkhataṁ bījaṁ viya kammavā satto, abhisaṅkhāro viya kammaṁ, bījassa aṅkurādippabandho viya sattassa paṭisandhiviññāṇādippabandho. Tatthuppannassa madhurassa rattakesarassa vā phalassa vā tasseva bījassa, tato eva ca abhisaṅkhārato bhāvo viya kammakārakasseva sattassa, taṁkammato eva ca phalassa bhāvo veditabbo. Bālasarīre kataṁ vijjāpariyāpuṇanaṁ, sippasikkhanaṁ, osadhappayogo ca na vuḍḍhasarīraṁ gacchanti. Atha ca tannimittaṁ vijjāpāṭavaṁ sippajānanaṁ, anāmayatā ca vuḍḍhasarīre honti, na ca tāni aññassa honti taṁsantatipariyāpanne eva vuḍḍhasarīre uppajjanato, na ca yathāpayuttena vijjāpariyāpuṇanādinā vinā tāni aññato honti tadabhāve abhāvato, evaṁ idhāpi santāne yaṁ phalaṁ, etaṁ nāññassa. Na ca aññatoti yojetabbaṁ. Etena ca saṅkhārābhāve phalābhāvameva dasseti, na aññapaccayanivāraṇaṁ karoti.",
  "anya-e0104n5:251": "Yampi vuttaṁ, tattha vadāmāti vacanaseso. Tattha vā upabhuñjake asati siddhā bhuñjakasammutīti sambandho. Phalatīti sammuti phalatisammuti.",
  "anya-e0104n5:252": "Rukkhasaṅkhātānaṁ dhammānanti rukkhapaññattiyā upādānabhūtānaṁ bhūtupādāyadhammānaṁ. Tasmāti yasmā yathā khandhasantāne kusalākusalacetanuppattiyaṁ ‘‘puññaṁ karoti, pāpaṁ karotī’’ti kattuvohāro, evaṁ tassa phaluppattiyaṁ ‘‘sukhaṁ anubhavati, dukkhaṁ anubhavatī’’ti upabhuñjakavohāro, tasmā na ettha khandhavinimuttena aññena upabhuñjakena nāma koci attho atthīti.",
  "anya-e0104n5:253": "635.Evaṁ santepīti asaṅkantipātubhāve tattha ca yathāvuttadosapariharaṇe sati, siddheti attho. Pavattikkhaṇeyevāti saṅkhārānaṁ pavattamānakkhaṇe eva. Pavattito pubbeti kammāyūhanakkhaṇato pubbe, avijjamānatāya samānattā evaṁ vuttaṁ. Pacchā cāti vipaccanappapattito pacchā ca.",
  "anya-e0104n5:254": "Avipakkavipākā katattā ce paccayā, vipakkavipākānampi katattaṁ samānanti tesampi phalāvahatā siyāti āsaṅkānivattanatthaṁ āha ‘‘na ca niccaṁ phalāvahā’’ti.",
  "anya-e0104n5:255": "‘‘Navijjamānattā avijjamānattā vā’’ti etena vijjamānattaṁ, avijjamānattañca nissāya vuttadose pariharati. Tassā pāṭibhogakiriyāya, bhaṇḍakīṇanakiriyāya, iṇaggahaṇakiriyāya vā karaṇamattaṁ taṁkiriyākaraṇamattaṁ, tadeva tadatthaniyyātane paṭibhaṇḍadāne, iṇadāne ca paccayo hoti, aphalitaniyyātanādiphalanti attho.",
  "anya-e0104n5:256": "636.Sammohavighātatthanti bāttiṁsāya viññāṇesu yathāvuttasaṅkhārānaṁ paṭisandhiyaṁ, pavattiyañca paccayabhāve vibhajja avibhāvite pavattanakasammohassa apanayanatthaṁ.",
  "anya-e0104n5:257": "Puññābhisaṅkhāreti niddhāraṇe bhummaṁ. Avisesenāti ‘‘tihetuko tihetukassā’’tiādikaṁ bhedaṁ akatvā sāmaññato, piṇḍavasenāti attho. Sabbattha upanissayapaccayo balavakammassa vasena yojetabbo. ‘‘Dubbalañhi kammaṁ upanissayapaccayo na hotī’’ti paṭṭhānasaṁvaṇṇanāya dassitametaṁ. Rūpāvacarapañcakusalacetanābhedoti ‘‘ṭhapetvā abhiññāppatta’’nti visesetvā vattabbaṁ, na vā vattabbaṁ vipākassa paccayabhāvakathāya avipākārahassa pasaṅgābhāvato. Abhiññācetanāya hi avipākatā heṭṭhā vibhāvitā eva. Avisesena panāti etthāpi eseva nayo. Pañcannaṁ vipākaviññāṇānanti ānetvā sambandhitabbaṁ.",
  "anya-e0104n5:258": "Pañcannanti cakkhusotaviññāṇānaṁ, sampaṭicchanamanodhātuyā, dvinnaṁ santīraṇamanoviññāṇadhātūnañcāti etesaṁ pañcannaṁ. Tathevāti dvedhā eva. Kathaṁ pana iṭṭhārammaṇeyeva pavattanakāni kusalavipākaviññāṇāni duggatiyaṁ pavattantīti āha ‘‘niraye mahāmoggallānattherassā’’tiādi. Thero hi tattha iddhiyā vassaṁ nimminitvā katipayaṁ velaṁ nirayaggiṁ vūpasametvā tesaṁ dhammaṁ deseti.",
  "anya-e0104n5:259": "Sveva kāmāvacaro puññābhisaṅkhāro. Avisesena pana puññābhisaṅkhāroti kāmāvacaraṁ, rūpāvacarañcāti duvidhampi puññābhisaṅkhāraṁ ekajjhaṁ saṅgaṇhāti.",
  "anya-e0104n5:260": "Dvādasākusalacetanābhedoti ettha uddhaccasahagatacetanāya gahaṇe kāraṇaṁ na dissati, vicāretabbametaṁ. Ekassa viññāṇassa tatheva paccayo paṭisandhiyaṁ, no pavatteti ekasseva paccayabhāvaniyamo paṭisandhiyaṁ, no pavatte. Pavatte hi sattannampi paccayoti adhippāyo.",
  "anya-e0104n5:261": "Rūpabhavecatunnanti akusalavipākānaṁ cakkhusotaviññāṇasampaṭicchanasantīraṇānaṁ. Tāni pana ekantato aniṭṭhārammaṇāni, rūpabhave ca kathaṁ aniṭṭhārammaṇasamāyogoti āha ‘‘so ca kho’’tiādi. ‘‘Tathā kāmāvacaradevalokepi aniṭṭharūpādayo natthī’’ti idaṁ yebhuyyavasena vuttaṁ. Bahulañhi tesaṁ iṭṭhā eva rūpādayo upaṭṭhahanti, kadāci aniṭṭhaṁ. Devānañhi kesañcideva pubbanimittapātubhāvakālādīsu milātamālādianiṭṭhārammaṇasamāyogo hotīti.",
  "anya-e0104n5:262": "637. Yattha vitthārappakāsanaṁ kataṁ, tato bhavato paṭṭhāya mukhamattappakāsanaṁ kātukāmo āha ‘‘ādito paṭṭhāyā’’ti. Teneva ‘‘dvīsu bhavesū’’tiādi vuttaṁ. Manussāpi keci aṇḍajā, saṁsedajā ca hontīti tadapekkhāya ‘‘catūsu yonīsū’’ti vuttaṁ. Ekattakāyaekattasaññitāsāmaññena catutthajhānabhūmikāpi asaññāruppavajjā catutthiṁyeva viññāṇaṭṭhitiṁ bhajanti. Esa puññābhisaṅkhāro. Vuttanayenevāti ‘‘nānākkhaṇikakammapaccayena ceva upanissayapaccayena cā’’ti vuttanayeneva. Yathāsambhavanti ekavīsatikāmāvacararūpāvacarakusalavipākesu cuddasannaṁ paṭisandhiyaṁ, pavatte ca, sattannaṁ pavatte evāti ayaṁ yathāsambhavo.",
  "anya-e0104n5:263": "Tādiseyevāti nānattakāyaekattasaññīsaṅkhāteyeva.",
  "anya-e0104n5:264": "Catunnaṁ viññāṇānanti bhavādayo apekkhitvā vuttaṁ. Catūsu antogadhānaṁ pana tiṇṇaṁ viññāṇānaṁ tīsu viññāṇaṭṭhitīsu paccayabhāvo yojetabbo. Aviññāṇake sattāvāse saṅkhārapaccayā viññāṇe alabbhamānepi tassa saṅkhārahetukattaṁ labbhateva. Tathā hi tattha puññābhisaṅkhāro kaṭattārūpānaṁ nānākkhaṇikakammapaccayena paccayo hoti. Etasmiñca mukhamattappakāsane puññābhisaṅkhārādīnaṁ duggatiādīsu pavattiyaṁ kusalavipākādiviññāṇānaṁ paccayabhāvo bhavesu vuttanayeneva viññāyatīti na vuttoti veditabbo.",
  "anya-e0104n5:265": "Viññāṇapaccayānāmarūpapadavitthārakathāvaṇṇanā",
  "anya-e0104n5:266": "638.Vibhāgānāmarūpānanti nāmassa, rūpassa ca pabhedato.",
  "anya-e0104n5:267": "Tattha nāmassa tāva pabhedaṁ dassentena kāmaṁ viññāṇampi nāmameva, paccayapaccayuppanne pana asaṅkarato dassetuṁ ‘‘ārammaṇābhimukhaṁ namanato vedanādayo tayo khandhā’’ti vuttaṁ. Nibbānassa panettha pavattikathāyaṁ appaccayattā, namanaṭṭhābhāvato ca pasaṅgo eva natthi. Nāmanaṭṭhena hi taṁ nāmaṁ, na namanaṭṭhena. Tesaṁ nāmarūpānaṁ sukhādivasena, pathavīādivasena ca vibhāgo.",
  "anya-e0104n5:268": "Ekaṁ sattāvāsanti asaññasattāvāsaṁ. Purimesu catūsu, asaññasattāvāse cāti pañcasu.",
  "anya-e0104n5:269": "Gabbhaseyyaggahaṇena jalābujā gahitāti ‘‘aṇḍajānañcā’’ti vuttaṁ. Aṇḍajānañca abhāvakānanti yojetabbaṁ. Santatisīsānīti kalāpasantānamūlāni. Yadipi vikārarūpāni paṭisandhikkhaṇe na santi, lakkhaṇaparicchedarūpāni pana santīti tāni paramatthato aparinipphannānīti vajjento āha ‘‘rūparūpato’’ti. Phassādike saṅkhārakkhandhabhāvena ekattaṁ netvā ‘‘tevīsati dhammā’’ti vuttaṁ. Apanetvāti kalāpantaragate pathavīādike samānalakkhaṇatāya aggahetvā.",
  "anya-e0104n5:270": "Tesanti brahmakāyikādīnaṁ. Vitthārenāti catūsupi santatisīsesu rūpānaṁ asaṅkhipanena.",
  "anya-e0104n5:271": "Kāmabhave pana yasmā sesaopapātikānanti ettha kiñcāpi kāmabhave opapātikā vuttā na santi, yena sesaggahaṇaṁ sātthakaṁ bhaveyya, aṇḍajagabbhaseyyakehi pana opapātikasaṁsedajā sesā hontīti sesaggahaṇaṁ katanti veditabbaṁ. Atha vā brahmakāyikādikehi opapātikehi vuttehi sese sandhāya ‘‘sesaopapātikāna’’nti āha. Te pana arūpinopi santīti ‘‘kāmabhave’’ti vuttaṁ. Aparipuṇṇāyatanānaṁ pana nāmarūpaṁ yathāsambhavaṁ rūpamissakaviññāṇaniddese vuttanayena sakkā dhammagaṇanato viññātunti na vuttanti daṭṭhabbaṁ.",
  "anya-e0104n5:272": "Paṭisandhicittena saha pavattaututoti paṭisandhicittena saha uppannarūpesu tejodhātuto. Hadayavatthuno taṅkhaṇuppannattā paṭisandhicittassa vatthudubbalatā. Tesaṁ ajjhoharitāhārena anugate sarīre āhārasamuṭṭhānaṁ suṭṭhaddhakanti sambandho. Naroti teneva mātukucchigatabhāvena tirokkho. Avakaṁsato dve aṭṭhakāneva utucittasamuṭṭhānāni hontīti sasaddakālaṁ sandhāya ‘‘ukkaṁsato dvinnaṁ navakāna’’nti vuttaṁ. Pubbeti yaṁ pubbe santatidvayādikaṁ sattakapariyosānaṁ rūpaṁ idha vuttaṁ, taṁ ekekassa cittassa tīsu tīsu khaṇesu uppajjamānameva vuttanti katvā āha ‘‘pubbe…pe… sattatividha’’nti. Duvidhampi tanti utusamuṭṭhānaṁ, cittasamuṭṭhānañcāti duvidhampi taṁ saddaṁ.",
  "anya-e0104n5:273": "Saṇṭhātunti addhaniyabhāvena ṭhātuṁ, attano pana khaṇamattaṁ tiṭṭhateva. Catuddisā vavatthāpitāti aññamaññaṁ saṁsaṭṭhasīsā mūlena catūsu disāsu vavatthāpitā. Aññamaññaṁ āliṅgetvā ṭhitā bhinnavāhanikā viya ca.",
  "anya-e0104n5:274": "639.Pañcavokārabhave ca pavattiyanti rūpājanakakammajapañcaviññāṇappavattikālaṁ, sahajātaviññāṇapaccayañca sandhāyāha. Tadā hi tato nāmameva hotīti. Kammaviññāṇapaccayā pana tadāpi ubhayaṁ hotīti sakkā vattuṁ, pacchājātaviññāṇapaccayā ca rūpaṁ upatthaddhaṁ hotīti. Asaññesūtiādi kammaviññāṇapaccayaṁ sandhāya vuttaṁ. Pañcavokārabhave ca pavattiyanti bhavaṅgādijanakakammato aññena rūpuppattikālaṁ, nirodhasamāpattikālaṁ, bhavaṅgādiuppattikālato aññakālañca sandhāya vuttanti yuttaṁ. Bhavaṅgādiuppattikāle hi taṁjanakena kammunā uppajjamānaṁ rūpaṁ, so ca vipāko kammaviññāṇapaccayo hotīti sakkā vattuṁ. Sahajātaviññāṇapaccayānapekkhampi hi pavattiyaṁ kammena pavattamānaṁ rūpaṁ, nāmañca na kammaviññāṇānapekkhaṁ hotīti. Sabbatthāti paṭisandhiyaṁ, pavatte ca. Sahajātaviññāṇapaccayā nāmarūpaṁ, kammaviññāṇapaccayā nāmarūpañca yathāsambhavaṁ yojetabbaṁ. Nāmañca rūpañca nāmarūpañcāti ettha nāmarūpasaddo attano ekadesena nāmasaddena nāmasaddassa sarūpo, rūpasaddena ca rūpasaddassa, tasmā sarūpānaṁ ekasesoti ekadesasarūpekaseso, nāmarūpasaddassa ṭhānaṁ itaresañca nāmarūpasaddānaṁ adassananti attho.",
  "anya-e0104n5:275": "Vipākato aññaṁ avipākaṁ. Yato dvidhā mataṁ, tato yuttameva idanti yojetabbaṁ.",
  "anya-e0104n5:276": "Kusalādicittakkhaṇeti ādi-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṁ saṅgahitanti veditabbaṁ. Vipākacittakkhaṇe pana abhisaṅkhāraviññāṇapaccayā pubbe vuttanayena ubhayañca labbhatīti tādisavipākacittakkhaṇavajjanatthaṁ ‘‘kusalādicittakkhaṇe’’ti vuttaṁ.",
  "anya-e0104n5:277": "640.Suttantikapariyāyatoti paṭṭhāne rūpānaṁ upanissayapaccayassa avuttattā vuttaṁ. Suttante pana yasmiṁ sati yaṁ hoti, asati ca na hoti, so tassa upanissayo nidānaṁ hetu pabhavoti katvā ‘‘viññāṇūpanisaṁ nāmarūpa’’nti rūpassa ca viññāṇūpanissayatā vuttā. Vanapatthapariyāye ca vanapatthagāmanigamanagarajanapadapuggalūpanissayo iriyāpathavihāro, tato ca cīvarādīnaṁ jīvitaparikkhārānaṁ kasirena, appakasirena ca samudāgamanaṁ vuttaṁ, na ca vanapatthādayo ārammaṇūpanissayādibhāvaṁ iriyāpathānaṁ, cīvarādisamudāgamanassa ca bhajanti. Tasmā vinā abhāvo eva suttantikapariyāyato upanissayabhāvo daṭṭhabbo. Nāmassa abhisaṅkhāraviññāṇaṁ kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva suttantikapariyāyato ekadhāva paccayabhāvo vutto. Sasaṁsayassa hi rūpassetaṁ paccayo hotīti vutte nāmassa hotīti vattabbameva natthīti.",
  "anya-e0104n5:278": "Pavattassa pākaṭattā apākaṭaṁ paṭisandhiṁ gahetvā pucchati ‘‘kathaṁ paneta’’ntiādinā. Suttato nāmaṁ, yuttito rūpaṁ viññāṇapaccayā hotīti jānitabbaṁ.",
  "anya-e0104n5:279": "Yuttito sādhetvā suttena taṁ daḷhaṁ karonto ‘‘kammasamuṭṭhānassāpi hī’’tiādimāha. Cittasamuṭṭhānassevāti cittasamuṭṭhānassa viya. Ettha ca ‘‘viññāṇapaccayā nāmarūpa’’nti (ma. ni. 3.126; saṁ. ni. 2.1, 39; mahāva. 1; udā. 1) bhāsamānena bhagavatā yasmā upaparikkhamānānaṁ paṇḍitānaṁ paramatthato nāmarūpamattameva pavattamānaṁ dissati, na satto, na jīvo, tasmā kenaci appaṭivattiyaṁ anuttaraṁ dhammacakkaṁ pavattitaṁ hoti. Suññatappakāsanañhi dhammacakkappavattananti. Atha vā nāmarūpamattatāvacanena pavattiyā dukkhasaccamattatā vuttā. Dukkhasaccappakāsanena ca tassa samudayo, tassa ca nirodho, nirodhagāminipaṭipadā ca pakāsitā eva hoti. Ahetukassa dukkhassa, hetunirodhā anirujjhanakassa ca abhāvā, nirodhassa ca upāyena vinā anadhigantabbattāti catusaccappakāsanaṁ dhammacakkappavattanaṁ niddhāretabbaṁ.",
  "anya-e0104n5:280": "Nāmarūpapaccayāsaḷāyatanapadavitthārakathāvaṇṇanā",
  "anya-e0104n5:281": "641.Tanti nāmarūpaṁ. Tassāti saḷāyatanassa. Tādisassevāti katekasesasseva.",
  "anya-e0104n5:282": "Idhāpi nāmanti khandhattayasseva gahaṇe kāraṇaṁ vuttanayameva. Niyamatoti idañca catunnaṁ bhūtānaṁ, channaṁ vatthūnaṁ, jīvitassa ca yathāsambhavaṁ sahajātanissayapurejātaindriyādinā saḷāyatanassa pavattamānassa ekantena paccayabhāvaṁ sandhāya vuttaṁ. Rūpāyatanādīnaṁ pana sahajātanissayānupālanabhāvo natthīti aggahaṇaṁ veditabbaṁ. Ārammaṇārammaṇapurejātādibhāvo ca tesaṁ na sasantatipariyāpannānameva, na ca cakkhādīnaṁ viya ekappahārenevāti aniyamato paccayabhāvo. Niyamato…pe… jīvitindriyanti evanti ettha evaṁ-saddena vā rūpāyatanādīnampi saṅgaho daṭṭhabbo. Chaṭṭhāyatanañca saḷāyatanañca saḷāyatananti ettha yadipi chaṭṭhāyatanasaḷāyatanasaddānaṁ saddato sarūpatā natthi, atthato pana saḷāyatanekadesova chaṭṭhāyatananti ekadesasarūpatā atthīti ekadesasarūpekaseso katoti veditabbo. Atthatopi hi sarūpānaṁ ekadesasarūpekasesaṁ icchanti ‘‘vaṅko ca kuṭilo ca kuṭilā’’ti. Tasmā atthato ekadesasarūpānañca ekasesena bhavitabbanti.",
  "anya-e0104n5:283": "Atha vā chaṭṭhāyatanañca manāyatanañca chaṭṭhāyatananti vā manāyatananti vā chaṭṭhāyatanañca chaṭṭhāyatanañca chaṭṭhāyatananti vā manāyatanañca manāyatanañca manāyatananti vā ekasesaṁ katvā cakkhādīhi saddhiṁ ‘‘saḷāyatana’’nti vuttanti tameva ekasesaṁ nāmamattapaccayassa, nāmarūpapaccayassa ca manāyatanassa vasena kataṁ atthato dassento āha ‘‘chaṭṭhāyatanañca saḷāyatanañca saḷāyatananti evaṁ katekasesassā’’ti. Yathāvuttopi hi ekaseso atthato chaṭṭhāyatanañca saḷāyatanañcāti evaṁ kato nāma hotīti. Sabbattha ca ekasese kate ekavacananiddeso katekasesānaṁ saḷāyatanādisaddavacanīyatāsāmaññavasena katoti daṭṭhabbo.",
  "anya-e0104n5:284": "‘‘Na aññathā’’ti etena tassa tassa nāmassa, rūpassa ca abhāve taṁ taṁ āyatanaṁ na hotīti byatirekaṁ vibhāveti.",
  "anya-e0104n5:285": "Yanti yaṁ yaṁ nāmaṁ, rūpañca. Yassāti yassa yassa āyatanassa. Yathāti sahajātādinā yena yena pakārena. Neyyanti ñeyyaṁ.",
  "anya-e0104n5:286": "Tassa vasenāti tassa hetuādipaccayassa vasena. Ukkaṁsāvakaṁsoti ettha sattadhā paccayabhāvato ukkaṁso aṭṭhadhā paccayabhāvo, tato navadhā, tato dasadhāti ayaṁ ukkaṁso. Avakaṁso pana dasadhā paccayabhāvato navadhā paccayabhāvo, tato aṭṭhadhā, tato sattadhāti evaṁ veditabbo, na pana sattadhā paccayabhāvato eva dvepi ukkaṁsāvakaṁsā yojetabbā, tato avakaṁsābhāvatoti.",
  "anya-e0104n5:287": "Vipākaṁ nāmanti sambandho. Vuttanayenevāti sahajātādivasena, sattadhā, hetuādivasena ca. Itaranti avipākaṁ nāmaṁ.",
  "anya-e0104n5:288": "‘‘Hadayavatthuno sahāyaṁ hutvā’’ti etena arūpe viya asahāyaṁ nāmaṁ na hoti, hadayavatthu ca nāmena saha chaṭṭhāyatanassa paccayo hotīti ettakameva dasseti, na pana yathā hadayavatthu paccayo hoti, tathā nāmampīti ayamattho adhippeto. Vatthu hi nāmassa vippayuttapaccayo hoti, na nāmaṁ. Nāmañca vipākahetādipaccayo hoti, na vatthūti. Pavatte arūpadhammā kammajarūpassa ṭhitippattasseva paccayā honti, na uppajjamānassāti vippayuttaatthiavigatā ca pacchājātavippayuttādayo eva cakkhādīnaṁ yojetabbā.",
  "anya-e0104n5:289": "‘‘Tatthevā’’ti iminā ‘‘pavatte’’ti idaṁ paccāmaṭṭhanti āha ‘‘tattheva hi pavatte’’ti. ‘‘Pañcavokārabhave’’ti pana idaṁ ‘‘pañcanna’’nti iminā dīpitamevāti. Pavattiyaṁ cakkhāyatanādikassa nāmaṁ vipākapaccayo na hoti, attanā janitarūpasseva hoti. Paṭisandhiyaṁ pana kammasamuṭṭhānaṁ cittasamuṭṭhānasadisaṁ, tasmā vatthunopi vipākapaccayo hotiyeva.",
  "anya-e0104n5:290": "Rūpatoti rūpesu. Yaṁ yaṁ āyatanaṁ uppajjatīti paṭisandhiyaṁ aṇḍajajalābujānaṁ pañcasu āyatanesu kāyāyatanameva uppajjati. Itaresaṁ yathārahaṁ itarānipi.",
  "anya-e0104n5:291": "Avasesamanāyatanassāti ettha ‘‘pañcakkhandhabhave panā’’ti etassa anuvattamānattā pañcavokārabhave eva pavattamānaṁ pañcaviññāṇehi avasesaṁ manāyatanaṁ vuttanti daṭṭhabbaṁ. Nāmarūpassa sahajātādisādhāraṇapaccayabhāvo, sampayuttādiasādhāraṇapaccayabhāvo ca yathāsambhavaṁ yojetabbo. ‘‘Rūpapaccayā pañcāyatanānī’’ti ayampi nayo labbhati nirodhasamāpannānaṁ vasena, so pana apacurabhāvato yebhuyyena ca paṭisandhiyaṁ paccayabhūtasseva nāmarūpassa pavattiyaṁ paccayabhāvo vibhāvitoti na dassitoti veditabbaṁ.",
  "anya-e0104n5:292": "Saḷāyatanapaccayāphassapadavitthārakathāvaṇṇanā",
  "anya-e0104n5:293": "642. Bāvīsatiyā lokiyavipākaviññāṇehi sampayuttā bāvīsatilokiyaviññāṇasampayuttā. Tato eva bāvīsati.",
  "anya-e0104n5:294": "Tatthāti tasmiṁ saḷāyatane, tesu chasu āyatanesūti attho. Ajjhattanti sasantatipariyāpannameva gaṇhāti. Tañhi sasantatipariyāpannakammanibbattaṁ tādisassa phassassa paccayo hoti. Rūpādīni, pana bahiddhā anupādinnāni ca phassassa ārammaṇaṁ honti, na tāni cakkhādīni viya sasantatipariyāpannakammakilesanimittappavattibhāvena phassassa paccayā hontīti paṭhamācariyavāde na gahitāni, dutiyācariyavāde pana yathā tathā vā paccayabhāve sati na sakkā vajjetunti gahitāni.",
  "anya-e0104n5:295": "Tatthāti saḷāyatanapaccayā phassapade. Ye tāva ācariyā mahāvihāravāsinova yathā viññāṇaṁ, evaṁ nāmarūpaṁ, saḷāyatanaṁ, phassaṁ, vedanañca paccayaṁ, paccayuppannañca sasantatipariyāpannaṁ dīpentā vipākameva icchanti. ‘‘Chaṭṭhāyatanapaccayā phasso’’ti abhidhammabhājanīyapāḷi (vibha. 243) āruppaṁ sandhāya vuttāti ‘‘chaṭṭhāyatanapaccayā phassoti pāḷianusārato’’ti vuttaṁ.",
  "anya-e0104n5:296": "Sabbe phassā na sambhontīti yojanā. Yadi sabbāyatanehi eko phasso sambhaveyya, ‘‘saḷāyatanapaccayā phasso’’ti ekassa vacanaṁ yujjeyya , athāpi ekamhā āyatanā sabbe phassā sambhaveyyuṁ, tathāpi sabbāyatanehi sabbaphassasambhavato āyatanabhedena phassabhedo natthīti tadabhedavasena ekassa vacanaṁ yujjeyya, tathā pana asambhavato na yuttanti codeti ‘‘na sabbāyatanehī’’tiādinā . Aññassāpi vā asambhavantassa vidhānassa bodhanatthametaṁ vuttaṁ ‘‘nāpi ekamhā āyatanā sabbe phassā’’ti. ‘‘Na sabbāyatanehi eko phasso sambhotī’’ti idameva pana ekaphassavacanassāyuttattadīpakaṁ kāraṇanti veditabbaṁ. Nidassanavasena vā etaṁ vuttaṁ. Nāpi ekamhā āyatanā sabbe phassā sambhonti, evaṁ na sabbāyatanehi eko phasso sambhoti. Tasmā ekassa vacanaṁ ayuttanti. Parihāraṁ pana anekāyatanehi ekaphassassa sambhavatoti dassento ‘‘tatridaṁ vissajjana’’ntiādimāha. Avasesasampayuttadhammāyatanā phassavajjitā taṁsampayuttacetasikā dhammā.",
  "anya-e0104n5:297": "Ekopi anekāyatanappabhavo ekopanekāyatanappabhavo.",
  "anya-e0104n5:298": "Chadhā paccayatte pañca vibhāvaye, ekaṁ navadhā paccayatte, bāhirāni cha āyatanāni ārammaṇādinā yathāsambhavaṁ paccayatte vibhāvayeti sambandho.",
  "anya-e0104n5:299": "Anekabhedassāti kusalavipākādipañcadvārādivasena anekavidhassa dvipañcaviññāṇasampayuttavajjassa vipākaphassassa. Tāni cāti rūpāyatanādīni. ‘‘Mano ca nesaṁ gocaravisayaṁ paccanubhotī’’ti (ma. ni. 1.455) hi vuttaṁ. Tathā cāti paccuppannāni rūpādīni paccuppannañca dhammāyatanapariyāpannaṁ rūparūpaṁ sandhāya vuttaṁ. Ārammaṇapaccayamattenāti taṁ sabbaṁ apaccuppannaṁ, aññañca dhammāyatanaṁ sandhāya vuttaṁ.",
  "anya-e0104n5:300": "Phassapaccayāvedanāpadavitthārakathāvaṇṇanā",
  "anya-e0104n5:301": "643.Dvārato saḷevāti pabhavasāmaññato ekavidhāpi uppattidvārato cha eva hontīti chaḷeva vedanā vuttā.",
  "anya-e0104n5:302": "Cittabhedena ekūnanavutividhāpi idhādhippetā eva dassetuṁ ‘‘vedanāsu panā’’tiādi vuttaṁ. ‘‘Sesāna’’nti ettha sampaṭicchanasampayuttāya cakkhusamphassādayo pañca yadipi anantarādīhi paccayā honti, anantarādīnaṁ pana upanissaye antogadhattā santīraṇatadārammaṇānañca sādhāraṇassa tassa vasena ‘‘ekadhā’’ti vuttaṁ. Ekekasmiṁ dvāre hi cakkhudvārādīsu uppannacakkhuviññāṇādīhi sahajātā phassā sakasakavīthīsu sampaṭicchanādīhi sampayuttavedanānaṁ, manodvāre tadārammaṇavaseneva pavattānaṁ tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo hotīti yojetabbaṁ.",
  "anya-e0104n5:303": "Rūpārūpāvacaravipākavedanā paṭisandhiādivaseneva pavattanti, kāmāvacarāpi ekaccāti ‘‘tebhūmakavipākavedanānampī’’ti vuttaṁ. Tāsampi hi sahajātamanosamphasso aṭṭhadhāva paccayo hoti. Paccayaṁ anupādinnampi keci icchantīti ‘‘yā panā’’tiādinā manodvārāvajjanasampayuttaphassassa paccayabhāvo vutto. Tañca mukhamattadassanaṁ daṭṭhabbaṁ. Etena nayena sabbassa anantarassa, anānantarassa ca phassassa tassā tassā vipākavedanāya upanissayatā yojetabbāti.",
  "anya-e0104n5:304": "Vedanāpaccayātaṇhāpadavitthārakathāvaṇṇanā",
  "anya-e0104n5:305": "644.Idhāti imasmiṁ loke, imasmiṁ vā sāsane cha taṇhā dīpitā. Idhāti vā imasmiṁ vedanāpaccayā taṇhāpade. Tatthāti tāsu chasu taṇhāsu.",
  "anya-e0104n5:306": "Ekekāya sassatadiṭṭhisahagatāya, ucchedadiṭṭhisahagatāya ca taṇhāya tadabhinandanānuguṇo rūpādīsu pavattiākāro, kevalaṁ kāmassādavasena pavattiyā visiṭṭhākārattā vuttappavattiākārato taṇhāya tividhatā.",
  "anya-e0104n5:307": "Mamattenāti sampiyāyanena, assādanataṇhāya icceva vuttaṁ hoti. Tattha putto viya vedanā daṭṭhabbā, khīrādayo viya vedanāya paccayabhūtā rūpādayo, khīrādidāyikā dhāti viya rūpādichaḷārammaṇadāyakā cittakārādayo cha. Tattha sukhasamphassavatthadāyako tantavāyo, vejjo rasāyatanojāvasena, tadupatthambhitajīvitavasena ca dhammārammaṇassa dāyakoti daṭṭhabbo. Sabbāpesā aṭṭhasatappabhedāpi.",
  "anya-e0104n5:308": "Ārammaṇapaccayo uppajjamānāya ārammaṇamattameva hoti, na upanissayo viya uppādakoti uppādakassa upanissayasseva vasena ‘‘ekadhāvā’’ti vuttaṁ. Upanissayena vā ārammaṇūpanissayo saṅgahito. Tena ca ārammaṇabhāvena taṁsabhāgo aññopi ārammaṇapaccayabhāvo dīpito hotīti upanissayavaseneva paccayabhāvo vuttoti veditabbo.",
  "anya-e0104n5:309": "‘‘Yasmā vā’’tiādinā na kevalaṁ vipākasukhavedanā eva, tissopi pana vedanā vipākā visesena taṇhāya upanissayapaccayo, avisesena itarā cāti dasseti. Upekkhā pana santattā, sukhamicceva bhāsitāti tasmā sāpi bhiyyo icchanavasena taṇhāya upanissayoti adhippāyo. Upekkhā pana akusalavipākabhūtā aniṭṭhattā dukkhe avarodhetabbā, itarā iṭṭhattā sukheti sā dukkhaṁ viya, sukhaṁ viya ca upanissayapaccayo hotīti sakkā vattuṁ. ‘‘Vedanāpaccayā taṇhā’’ti vacanena sabbassa vedanāvato paccayassa atthitāya taṇhuppattippasaṅge tannivāraṇatthamāha ‘‘vedanāpaccayā cāpī’’tiādi.",
  "anya-e0104n5:310": "Nanu ‘‘anusayasahāyā vedanā taṇhāya paccayo’’ti vacanassa abhāvā atippasaṅganivattiṁ na sakkā kātunti? Na, vaṭṭakathāya pavattattā. Vaṭṭassa ca anusayavirahe abhāvato anusayasahitāva paccayoti atthato vuttamevetaṁ hotīti. Atha vā ‘‘avijjāpaccayā’’ti anuvattamānattā anusayasahitāva paccayoti viññāyati. Vedanāpaccayā taṇhāti cettha vedanāpaccayā eva taṇhā, na vedanāya vināti ayaṁ niyamo icchito, na vedanāpaccayā taṇhā hotiyevāti, tasmā atippasaṅgo ettha natthi evāti.",
  "anya-e0104n5:311": "Vusīmatoti vusitavato, vusitabrahmacariyavāsassāti attho. Vussatīti vā vusīti maggo vuccati, so etassa vuttho atthīti vusīmā, ukkaṭṭhaniddesena arahā. Aggaphalaṁ vā pariniṭṭhitavāsattā ‘‘vusī’’ti vuccati, taṁ etassa atthīti vusīmā.",
  "anya-e0104n5:312": "Taṇhāpaccayāupādānapadavitthārakathāvaṇṇanā",
  "anya-e0104n5:313": "645.Atthavibhāgo atthassa vibhajanā. Vatthusaṅkhātaṁ kāmanti kāmaguṇasaññitaṁ rūpādiārammaṇamāha. Upādiyatīti kāmavasena gaṇhāti, daḷhaṁ assādetīti attho. Kāmaṁ upādiyatīti ettha kammasādhano kāmasaddo , kāmo ca soti ettha kattusādhano kilesakāmassa adhippetattā. Upādānasaddo pana ubhayatthāpi kattusādhanova. Daḷhattho bhusattho. Yathā bhuso āyāso upāyāso, bhusaṁ kuṭṭhaṁ upakuṭṭhaṁ, evaṁ idhāpīti āha ‘‘upāyāsaupakuṭṭhādīsu viyā’’ti. Purimadiṭṭhiṁ uttaradiṭṭhi upādiyatīti purimadiṭṭhiṁ sassatabhāvena gaṇhantī upādiyati, purimadiṭṭhiākārena vā uttaradiṭṭhi uppajjamānā teneva purimadiṭṭhiṁ daḷhaṁ karontī taṁ upādiyatīti vuttā. Atha vā purimadiṭṭhiṁ uttaradiṭṭhi upādiyatīti ‘‘sassato attā’’ti (dī. ni. 1.31) idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ. Yathā hi esā daḷhīkaraṇavasena purimaṁ uttarā upādiyati, evaṁ ‘‘natthi dinna’’ntiādikāpīti (ma. ni. 1.445; 2.94; 3.91, 116, 136; dha. sa. 1221; vibha. 938). Attaggahaṇaṁ pana attavādupādānanti na idaṁ diṭṭhupādānadassananti daṭṭhabbaṁ. Loko cāti vā attaggahaṇavinimuttaṁ gahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti veditabbaṁ.",
  "anya-e0104n5:314": "Sīlabbataṁ upādiyatīti ettha asuddhimaggagosīlādisamādānavasena sīlaṁ, avītikkamanavasena vataṁ. Ubhayathāpi vā sīlaṁ, tapokammabhāvena gahitatāya vataṁ, gavādipakatibhāvanā. Attano vā gavādibhāvādhiṭṭhānaṁ sīlaṁ, ‘‘gacchanto bhakkheti, tiṭṭhanto muttetī’’tiādinā gavādikiriyākaraṇaṁ vataṁ. Taṁtaṁakiccasammatato vā nivatti sīlaṁ, taṁsamādānavatovesa bhojanakiccakaraṇādivisesapaṭipatti vataṁ, taṁ sīlabbataṁ asuddhimaggaṁ ‘‘suddhimaggo’’ti parāmasanto tathā abhinivisanto upādiyati, taṁ gāhaṁ daḷhaṁ gaṇhātīti attho. Sīlabbatasahacaritaṁ parāmāsaṁ sīlabbatanti gahetvā āha ‘‘sīlabbatañca taṁ upādānañcā’’ti. Gosīlagovatādīnīti ca tathābhūtaṁ diṭṭhiṁ vadati. Tenevāha ‘‘sayameva upādānānī’’ti. Abhinivesatoti abhinivesabhāvato, abhinivisanato vā. Attavādupādānanti ‘‘attā’’ti vādassa paññāpanassa, gahaṇassa ca kāraṇabhūtā diṭṭhīti attho. Attavādamattamevāti attassa abhāvā ‘‘attā’’ti idaṁ vacanamattameva. Upādiyantīti daḷhaṁ gaṇhanti. Kathaṁ? ‘‘Attā’’ti. ‘‘Attā’’ti hi abhinivisantā vacanamattameva daḷhaṁ katvā gaṇhantīti atthoti. Evaṁ ‘‘attavādamattameva upādiyantī’’ti vuttaṁ . Attavādamattanti vā vācāvatthumattamevāha. Vācāvatthumattameva hi ‘‘attā’’ti upādiyanti attassa abhāvāti.",
  "anya-e0104n5:315": "‘‘Dhammasaṅkhepavitthāre pana kāmupādānaṁ saṅkhepato taṇhādaḷhattaṁ, sesupādānattayaṁ diṭṭhimattameva, vitthārato panā’’ti evaṁ dhammasaṅkhepavitthārasamudāyato tadavayavabhūtaṁ saṅkhepaṁ, vitthārañca niddhāretīti. Dhammasaṅkhepavitthāreti niddhāraṇe bhummaṁ daṭṭhabbaṁ. Kāmesūti pañcasu kāmaguṇesu . Kāmacchandoti kāmasaṅkhāto chando, na kattukamyatāchando, na ca dhammacchando. Kāmanavasena, rañjanavasena ca kāmoyeva rāgo kāmarāgo, evaṁ sabbattha kāmatthaṁ viditvā kāmo eva nandanaṭṭhena kāmanandī, taṇhāyanaṭṭhena kāmoyeva kāmataṇhā, sinehanaṭṭhena kāmo eva kāmasneho, paridayhanaṭṭhena kāmapariḷāho, mucchanaṭṭhena kāmamucchā, gilitvā pariniṭṭhāpanaṭṭhena kāmajjhosānaṁ veditabbaṁ. Appattavisayapatthanā taṇhā ārammaṇe paritassanabhāvato, sampattavisayaggahaṇaṁ upādānaṁ ārammaṇe daḷhaggāhabhāvato. Appicchatāpaṭipakkhā taṇhā visayābhimukhabhāvato, santuṭṭhipaṭipakkhā upādānaṁ taṇhādaḷhattaṁ hutvā atricchatābhāvato. Pariyesanadukkhamūlā taṇhā appattavisayapatthanābhāvato, ārakkhadukkhamūlaṁ upādānaṁ sampattavisayaggahaṇabhāvato.",
  "anya-e0104n5:316": "Natthi dinnantiādīsu dinnanti dānamāha, taṁ aphalattā rūpaṁ viya dānaṁ nāma na hotīti paṭikkhipati. Yiṭṭhaṁ vuccati mahāvijitayaññasadiso mahāyāgo. Hutanti āhunapāhunamaṅgalakiriyā. Tattha āmantetvā havanaṁ dānaṁ āhunaṁ, pāhunānaṁ atithīnaṁ atithikiriyā pāhunaṁ, āvāhādīsu maṅgalatthaṁ dānaṁ maṅgalakiriyā, dasa kusalakammapathā sukatakammāni nāma, dasa akusalakammapathā dukkaṭakammāni nāma, phalaṁ vipākoti nissandādiphalañceva nippariyāyavipāko ca natthīti yojanā. Yathā cettha, evaṁ ‘‘natthi dinna’’ntiādīsupi phalavipākapaṭikkhepova daṭṭhabbo. Natthi ayaṁ lokoti paraloke ṭhito imaṁ lokaṁ ‘‘natthī’’ti gaṇhāti. Imaṁ hi lokaṁ avekkhitvā paraloko, parañca lokaṁ avekkhitvā ayaṁ loko hoti gantabbato, āgantabbato cāti paralokato idhāgamanassa abhāvā tattheva ucchijjanato cittena paraloke ṭhito imaṁ lokaṁ ‘‘natthī’’ti gaṇhātīti attho. Na hi ayaṁ diṭṭhi paraloke ṭhitasseva hotīti. Natthi paralokoti idhaloke ṭhito paralokaṁ ‘‘natthī’’ti gaṇhāti. Idhāpi vuttanayeneva attho veditabbo. Ayaṁ vā ettha attho – saṁsaraṇappadeso idhaloko, paraloko ca nāma koci natthi saṁsaraṇassa abhāvā tattha tattheva ucchijjanatoti.",
  "anya-e0104n5:317": "Purimabhavato pacchimabhave upapatanaṁ upapāto, so yesaṁ sīlaṁ, te opapātikā. Te pana cavanakaupapajjanakasattā natthīti dassento āha ‘‘natthi sattā opapātikā’’ti. Natthi loke samaṇa…pe… pavedentīti anulomapaṭipadaṁ paṭipannattā sammaggatā sammāpaṭipannā dhammikasamaṇabrāhmaṇā lokasmiṁ natthi, ye imañca lokaṁ, parañca lokaṁ attanā eva abhivisiṭṭhena ñāṇena paccakkhato ñatvā pavedanasamatthā sabbaññubuddhā nāma natthīti dasseti. Rūpaṁ attato samanupassatītiādīsu vattabbaṁ heṭṭhā vuttameva.",
  "anya-e0104n5:318": "Pakatiaṇuādīnaṁ sassataggāhapubbaṅgamo, sarīrassa ucchedaggāhapubbaṅgamo ca tesaṁ gāhānaṁ sāmibhūto koci sassato, ucchijjamāno vā attā atthīti attaggāho kadāci hotīti ‘‘yebhuyyenā’’ti vuttaṁ. Svāyaṁ attaggāho atthato khandhārammaṇo eva daṭṭhabbo. Yebhuyyena paṭhamaṁ attavādupādānantiādināva sambandho. Yadipi bhavarāgajavanavīthi paṭhamaṁ pavattati gahitapaṭisandhikassa bhavanikantiyā pavattitabbattā, so pana bhavarāgo taṇhādaḷhattaṁ na hotīti maññamāno na kāmupādānassa paṭhamuppattimāha.",
  "anya-e0104n5:319": "Taṇhā kāmupādānanti pana vibhāgassa akaraṇe sabbāpi taṇhā kāmupādānaṁ, karaṇepi vā kāmarāgato aññāpi taṇhā daḷhabhāvaṁ pattā kāmupādānanti tassa arahattamaggavajjhatā vuttā.",
  "anya-e0104n5:320": "Uppattiṭṭhānabhūtā cittuppādā visayo. Pañcupādānakkhandhā ālayo. Tattha ramatīti ālayarāmā, pajā. Teneva sā ālayarāmatā sasantāne, parasantāne ca pākaṭā hoti. Kāmānanti vatthukāmānaṁ. ‘‘Sukhadukkhaṁ kammunā hotī’’ti aggahetvā kotūhalamaṅgalādibahulo hoti. Sā kotūhalamaṅgalādibahulatā. Assa kāmupādānavato. Tanti diṭṭhupādānaṁ, anattani dhammamatte ‘‘attā’’ti micchābhinivesassa sukhumataradhammupādānatāya sukhumatā vuttā. Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.",
  "anya-e0104n5:321": "Upādānapaccayābhavapadavitthārakathāvaṇṇanā",
  "anya-e0104n5:322": "646.Atthatoti vacanatthato. Dhammatoti sabhāvadhammato. Sātthatoti sātthakato, pubbe vuttassapi puna vacanassa sappayojanato. Bhedasaṅgahāti bhedato saṅgahato, vibhāgato ceva vibhattassa saṅkhipanato cāti attho. Yaṁ yassa paccayoti yaṁ yaṁ upādānaṁ yassa yassa bhavassa paccayo hoti, tato cāti attho.",
  "anya-e0104n5:323": "Bhavatītibhavoti phalavohārena kammabhavo vutto. Upapattibhavanibbacanameva hi dvayassapi sādhāraṇaṁ katvā vuttaṁ, bhavati etasmā upapattibhavoti vā. Dutiyo pana kammabhavo sattassa punabbhavabhāvena savisesaṁ bhavatīti bhavo. Tato eva na sabbassa bhavantarassa, taṁhetuno vā bhavabhāvappasaṅgo. Duvidhenāti dvīhi ākārehi pavattitoti attho. Duvidhenāti vā paccattatthe karaṇavacanaṁ, duvidhoti vuttaṁ hoti. Atthīti saṁvijjati.",
  "anya-e0104n5:324": "647. Attano paccayehi karīyatīti kammaṁ, attano phalaṁ karotīti kammanti keci, ‘‘kamma’’nti evaṁ vattabbā kammasaṅkhātā. Parittabhūmakoti kāmabhūmako. Mahābhūmakoti mahaggatabhūmako. Sabbanti anavasesaṁ. Bhavaṁ gacchati, gameti cāti bhavagāmi. Gacchatīti ca nipphādanasamatthatāvasena, attano pavattikāle bhavābhimukhaṁ hutvā pavattatīti attho, nibbattanameva vā gamanaṁ adhippetaṁ. ‘‘Bhavagāmī’’ti ca etena kammakkhayakaraṁ kammaṁ nivatteti. Ayañhi vaṭṭakathā, tañca vivaṭṭanissitanti. Apuññābhisaṅkhāroti dvādasa cetanāti uddhaccasahagatacetanāyapi gahaṇaṁ ‘‘avijjāpaccayā saṅkhārā’’ti ettha viya veditabbaṁ. ‘‘Bhavapaccayā jātī’’ti ettha pana ‘‘saṅkhārapaccayā viññāṇa’’nti (ma. ni. 3.126; mahāva. 1; saṁ. ni. 2.1; udā. 1; netti. 24) ettha viya sāpi apanetabbā. Mandabahuvipākatāti appamahāvipākatā.",
  "anya-e0104n5:325": "‘‘Sabbampi bhavagāmikammanti iminā cetanāsampayuttā abhijjhādayo vuttā’’ti etena ācayagāmitāya tesaṁ kammasaṅkhātatā vuttāti kammabhavapariyāpannataṁ pariyāyena vadati, nippariyāyena pana cetanāva kammabhavo. Vuttañhi ‘‘kammabhavo tīhi khandhehi ekenāyatanena ekāya dhātuyā sampayutto, ekena khandhena ekenāyatanena ekāya dhātuyā kehici sampayutto’’ti (dhātu. 244). Upapattibhavo tīhipi tikehi vutto upādinnakkhandhova. Yathāha ‘‘upapattibhavo… kāmabhavo… saññābhavo… pañcavokārabhavo pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu. 67). Yadi hi anupādinnakānampi gahaṇaṁ siyā, ‘‘dvādasahi āyatanehi aṭṭhārasahi dhātūhī’’ti vattabbaṁ siyāti. Kāmataṇhāya kāmetabbato kāmanissayatāya bhogā viya, kāmasahacaritatāya ‘‘kuntā pacarantī’’ti viya, kāmārammaṇatāya ‘‘sukhaṁ rūpa’’nti viya, kāmapaccayaṭṭhānatāya ‘‘sukho saggo’’ti viya kāmāti avīciparanimmitavasavattiparicchinnā upādinnakkhandhā vuccanti . Rūpāvirāgato yaṁ nissitā, tadupacārena ‘‘mañcā ghosantī’’ti viya, ‘‘phandanadevatā’’ti viya ca ‘‘rūpa’’nti vuccanti brahmakāyikākaniṭṭhaparicchinnā upādinnakkhandhā.",
  "anya-e0104n5:326": "Rūpameva bhavo rūpabhavo, tathā arūpanti ākāsānañcāyatanabhavaggaparicchinnā cattāro upādinnakkhandhā vuccanti. Arūpameva bhavo arūpabhavo. Kāmo eva bhavoti kāmabhavo, so pana yasmā yathāvuttenatthena ‘‘kāmo’’ti vattabbo hoti, tasmā ‘‘kāmasaṅkhāto bhavo’’ti vuttaṁ. Kāmāvacarasaññito vā bhavo ‘‘kāmasaṅkhāto bhavo’’ti vutto. Tathā rūpārūpabhavoti āha ‘‘esa nayo rūpārūpabhavesū’’ti. Saññāvataṁ bhavoti ettha vantu-saddassa lopo daṭṭhabbo. Tassa vā atthe akāraṁ katvā ‘‘saññabhavo’’tipi pāṭho. Tenāha ‘‘saññāvā’’tiādi. Vokiṇṇoti etena vokārasaddassa kammasādhanatamāha. Vokirīyati pasārīyati vitthārīyatīti vokāro, vokiraṇaṁ vā vokāro, so ekasseva khandhassa vasena pavattattā ‘‘eko vokāro’’ti vutto, pasaṭuppattīti attho.",
  "anya-e0104n5:327": "648. Kiñcāpi bhavaniddese ‘‘sabbampi bhavagāmikammaṁ kammabhavo’’ti (vibha. 234) iminā cetanāsampayuttadhammāpi vuttā. Puññābhisaṅkhārādayovāti pana avadhāraṇaṁ paccayadhammavisesepi atthappabhedena saṅkhārabhavaggahaṇesu attheva visesoti dassanatthaṁ kataṁ. Tenāha ‘‘evaṁ santepī’’tiādi. Saṅkhārabhavānaṁ dhammabhedato na saṅkhārā eva puna vuttāti ‘‘sātthakamevidaṁ punavacana’’nti etaṁ ayuttanti ce? Na, bhavekadesabhāvena saṅkhārānaṁ bhavoti puna vuttattā. Parena vā dhammavisesaṁ aggahetvā punavacanaṁ coditanti codakābhilāsavasena ‘‘sātthakamevidaṁ punavacana’’nti vuttaṁ.",
  "anya-e0104n5:328": "649. Kāmabhavādinibbattakassa kammassa kāmabhavādibhāvo phalavohārena aṭṭhakathāyaṁ vutto. Sahajātaviññāṇassapi paccayabhūtaṁ avijjāhetukaṁ saṅkhāraggahaṇena yaṁ kiñci kammaṁ pubbe vuttaṁ, idha pana ‘‘sabbampi bhavagāmikamma’’nti (vibha. 234) vacanato bhavassa nibbattakaṁ upādānahetukaṁ vipaccanāya katokāsameva bhavoti adhippeto. Yaṁ kāmupādānapaccayā rūpabhavanibbattakaṁ, arūpabhavanibbattakañca kammaṁ karīyati, so kammabhavo, tadabhinibbattā khandhā upapattibhavoti imamatthaṁ ‘‘esa nayo rūpārūpabhavesū’’ti atidisati. Dve kāmabhavāti kāmakammabhavo, kāmūpapattibhavoti dve kāmabhavā. Evaṁ ‘‘dve rūpabhavā, dve arūpabhavā’’ti etthāpi. Antogadhe hi visuṁ aggahetvā abbhantaragate eva katvā kāmabhavādike kammūpapattibhavavasena duguṇe katvā āha ‘‘cha bhavā’’ti.",
  "anya-e0104n5:329": "Avisesenāti upādānavasena bhedaṁ akatvā. Upādānabhedākaraṇeneva ca dvādasappabhedassa saṅgahavasena saṅgahato ‘‘cha bhavā’’ti vuttaṁ. Anupagammāti anissāya, anāmasitvāti attho.",
  "anya-e0104n5:330": "650. Gosīlena, kukkurasīlena ca samattena samādinnena gunnaṁ, kukkurānañca sahabyatā vuttāti ‘‘sīlabbatupādānavato jhānabhāvanā na ijjhatī’’ti maññamānā tena rūpārūpabhavā na hontīti keci vadanti. Vakkhamānena pana pakārena paccayabhāvato ‘‘taṁ na gahetabba’’nti āha. Asuddhimagge ca suddhimaggaparāmasanaṁ sīlabbatupādānanti suddhimaggaparāmasanena rūpārūpāvacarajjhānānaṁ nibbattanaṁ na na yujjatīti.",
  "anya-e0104n5:331": "Anussavavasenāti ‘‘setavadhayajjaṁ ālabhate bhūtikāmo’’ti ādinnaanussavavasena, yathā ime manussaloke kāmā samiddhā, evaṁ devaloke ito samiddhatarāti diṭṭhānusārena vā. Purāṇabhāratasītāharaṇapasubandhavidhiādisavanaṁ assaddhammassavanaṁ. Ādi-saddena asappurisūpanissayaṁ pubbe ca akatapuññataṁ, attamicchāpaṇidhiñca saṅgaṇhāti. Kāyaduccaritādīnipīti attano adhippetānaṁ kāmānaṁ anupāyabhūtānipi kāyaduccaritādīni karoti, cirasaggādiatthaṁ yuddhādivasenāti adhippāyo. Sandiṭṭhike vā pana rajjasenāpatiṭṭhānādisaṅgahe kāme. Tadantogadhā evāti tasmiṁ duccaritanibbatte, sucaritanibbatte ca kāmabhave antogadhā evāti attho. Antogadhāti ca saññābhavapañcavokārabhavānaṁ ekadesena antogadhattā vuttaṁ. Na hi te niravasesā kāmabhave antogadhāti.",
  "anya-e0104n5:332": "Sappabhedassāti sugatiduggatimanussādippabhedavato.",
  "anya-e0104n5:333": "Kāmāvacarasampattibhave paṭhamadutiyaucchedavādavasena, rūpabhave tatiyaucchedavādavasena, arūpabhave sesaucchedavādavasena ayamattā suucchinno hotīti tadupagaṁ kammaṁ karotīti āha ‘‘ayaṁattā nāmā’’tiādi. Tattha suucchinnoti sakalavaṭṭadukkhasamucchedena suṭṭhu ucchinno, apunabbhavuppattiko hotīti attho.",
  "anya-e0104n5:334": "‘‘Kāmāvacarasampattibhave’’ti idaṁ paṭhamadiṭṭhadhammanibbānavādavasena vuttaṁ, sesaṁ itaradiṭṭhadhammanibbānavādavasena. Tattha kiñcāpi pāḷiyaṁ (dī. ni. 1.93 ādayo) rūpāvacarajjhānavaseneva upari cattāro diṭṭhadhammanibbānavādā āgatā, diṭṭhigatiko pana yaṁ kiñci gahetvā yathā tathā abhinivisatīti arūpabhavaggahaṇaṁ, arūpajjhānānampi vā catutthajhānasaṅgahato arūpabhavaggahaṇaṁ, santasukhatāya vā taṁsamaṅgino sukhitabhāvasāmaññato. Vigatapariḷāhoti yathābhilāsitavisayūpahārena, pahānena ca vūpasantakāmarāgapariḷāho, diṭṭheva dhamme nibbānappattoti attho.",
  "anya-e0104n5:335": "Suddhimaggaparāmasanavasena pavattitaṁ yaṁ kiñci lokiyaṁ sīlaṁ, jhānañca sīlabbatamicceva idhādhippetanti āha ‘‘idaṁ sīlabbataṁ nāmā’’tiādi. Kamena avatvā sīlabbatupādānassa ante bhavapaccayatāvacanaṁ attavādupādānaṁ viya abhiṇhaṁ asamudācārato, attavādupādānanimittattā ca.",
  "anya-e0104n5:336": "Kammabhaveti niddhāraṇe bhummaṁ. Hetupaccayappabhedehīti ettha maggapaccayo ca vattabbo. Diṭṭhupādānādīni hi sahajātakammabhavassa maggapaccayā hontīti, tasmā tāni sahajātādīsu hetupaccayaṁ apanīya maggapaccayaṁ pakkhipitvā sattadhā paccayā hontīti veditabbāni. Sabbāni pana anantarasamanantaraanantarūpanissayanatthivigatāsevanapaccayehi paccayā honti. Nānantarassa upanissayapaccayena paccayā honti. Kadāci ārammaṇapaccayādināpi, taṁ pana upanissayapaccayeneva saṅgahetvā vuttaṁ ‘‘vippayuttassa pana upanissayapaccayenevā’’ti.",
  "anya-e0104n5:337": "Bhavapaccayājātiādipadavitthārakathāvaṇṇanā",
  "anya-e0104n5:338": "651.Jātītiādīsūti ādi-saddena ‘‘jātipaccayā jarāmaraṇaṁ sokaparidevadukkhadomanassupāyāsā sambhavantī’’ti (ma. ni. 3.126; saṁ. ni. 2.1; mahāva. 1; udā. 1; netti. 24) sabbaṁ saṅgaṇhāti. Tenāha ‘‘jātiādīna’’ntiādi. Upapattibhavuppattiyeva jātīti āha ‘‘na upapattibhavo’’ti. Jāyamānassa pana jāti jātīti upapattibhavopi asati abhāvā jātiyā paccayoti sakkā vattuṁ. Jāyamānarūpapadaṭṭhānatāpi hi rūpajātiyā vuttā ‘‘upacitarūpapadaṭṭhāno upacayo, anuppabandharūpapadaṭṭhānā santatī’’ti (dha. sa. aṭṭha. 641).",
  "anya-e0104n5:339": "Jātānaṁ khandhānaṁ uññātatā, abhimatatā ca hīnapaṇītatā. Aniṭṭhañhi hīnaṁ, iṭṭhaṁ paṇītaṁ. Ādi-saddena suvaṇṇadubbaṇṇahīnuttamādiṁ saṅgaṇhāti. Yamakānampi satanti yamakabhāvena nibbattānampi samānānaṁ. So ca sattānaṁ viseso. Bhinnasantānikassa visesakāraṇassa sabbena sabbaṁ abhāvato ‘‘ajjhattasantāne’’ti vuttaṁ. Aññassa kāraṇassa abhāvatoti attasantānagatato aññassa visesakāraṇassa anupalabbhamānattā, sati ca tasmiṁ sabbadā sabbesaṁ abhāvatoti pasaṅgassa dunnivāraṇato kāraṇe avisiṭṭhe phalavisesassa ayujjamānakattā. Tenāha ‘‘kammabhavahetukovā’’ti.",
  "anya-e0104n5:340": "Tena tenāti ñātibyasanādinā jarāmaraṇato aññena dukkhadhammena. Jarāmaraṇanimittañhi uppannā sokādayo jarāmaraṇābhisambandhā, tadaññe anabhisambandhā. Upanissayakoṭiyāti upanissayaṁsena, upanissayalesenāti attho. Yo hi paṭṭhāne anāgato sati bhāvā, asati ca abhāvā suttantapariyāyena upanissayo, so ‘‘upanissayakoṭī’’ti vuccati. Paccayamahāpadeso kireso, yadidaṁ upanissayoti.",
  "anya-e0104n5:341": "Bhavacakkakathāvaṇṇanā",
  "anya-e0104n5:342": "652. Na kevalaṁ sokādīnaṁyeva jāti paccayo hoti, sokādīnaṁ pana paccayattā avijjāyapi paccayo evāti dassetuṁ ‘‘yasmā panā’’tiādi āraddhaṁ. Etthāti paṭiccasamuppādadesanāyaṁ. Aviditādi midanti ma-kāro padasandhikaro. Satatanti sabbakālaṁ yāva aggamaggādhigamā. Samitanti saṅgataṁ, abbocchinnanti attho.",
  "anya-e0104n5:343": "Tesūti sokādīsu. Siddhesūti labbhamānesu. Siddhā hoti avijjā avinābhāvato.",
  "anya-e0104n5:344": "Kāmayānassāti kāmayamānassa, kāmo vā yānaṁ etassāti kāmayāno, tassa kāmavasena yāyamānassāti attho. Chandajātassāti jātataṇhāchandassa. Parihāyantīti vigacchanti. Ruppatīti sokādinā kuppati.",
  "anya-e0104n5:345": "Pariyuṭṭhānatāya tiṭṭhanasīlo pariyuṭṭhānaṭṭhāyī. ‘‘Pariyuṭṭhaṭṭhāyino’’ti vā pāṭho. Tattha pariyuṭṭhātīti pariyuṭṭhaṁ, diṭṭhipariyuṭṭhānaṁ, tena tiṭṭhatīti pariyuṭṭhaṭṭhāyīti attho daṭṭhabbo.",
  "anya-e0104n5:346": "Pañca pubbanimittānīti ‘‘mālā milāyanti, vatthāni kilissanti, kacchehi sedā muccanti, kāye vevaṇṇiyaṁ okkamati, devo devāsane nābhiramatī’’ti (itivu. 83) vuttāni pañca maraṇapubbanimittānīti attho. Tāni hi disvā kammanibbattakkhandhasaṅkhāte upapattibhave bhavacchandabalena devānaṁ balavasoko uppajjatīti.",
  "anya-e0104n5:347": "Bāloti avidvā. Tena avijjāya kāraṇabhāvaṁ dasseti. Tividhaṁ dukkhanti tassāruppakathāsavana, kammakāraṇādassana, maraṇakālakammopaṭṭhānanidānaṁ sokādidukkhaṁ.",
  "anya-e0104n5:348": "Āsave sādhentīti āsave gamenti bodhentīti attho.",
  "anya-e0104n5:349": "Evaṁsatīti evaṁ bhavacakkassa aviditāditāya anādibhāve sati. Ādimattakathananti avijjāvasena ādisabbhāvakathanaṁ. Ādi etassa atthīti hi ādimaṁ, bhavacakkaṁ. Tassa bhāvo ādimattaṁ, tassa kathanaṁ ādimattakathanaṁ. Visesanivattiattho vā mattasaddo, sati anādibhāve avijjā ādimhi, majjhe, pariyosāne ca sabbattha siyāti ādimattāya avijjāya kathanaṁ virujjhatīti attho. ‘‘Avijjā padhānā’’ti vatvā tassā padhānabhāvaṁ dassetuṁ ‘‘avijjāggahaṇenā’’tiādi āraddhaṁ. Tattha avijjāggahaṇenāti avijjāya uppādanena, appahānena vā, attano santāne sannihitabhāvakaraṇenāti attho. Kammādīnīti kammavipākavaṭṭāni. Palibodhentīti nānādukkhaparibyūḷhe saṁsāracārake nirodhenti. Tehīti kilesakammavipākavaṭṭehi. Vaṭṭassa kāraṇabhāvena padhānattā ‘‘padhānadhammo’’ti avijjā kathitā.",
  "anya-e0104n5:350": "Tato avijjādito. Brahmādināti ādi-saddena pajāpatissarapurisādike saṅgaṇhāti. Vadatīti vado, taṁ taṁ hitāhitaṁ pavattāti attho. Vedeti, vediyatīti vā vedeyyo, sukhādiṁ anubhavati, sabbavisaye vā jānāti, ‘‘sukhito dukkhito’’tiādinā attanā, parehi ca jānāti, ñāyati cāti attho. Brahmādinā vā attanā vāti vā-saddo ca-saddattho. Tenāha ‘‘kārakavedakarahita’’nti ca-saddatthasamāsaṁ.",
  "anya-e0104n5:351": "Dvādasavidhasuññatāsuññanti avijjādīnaṁ dvādasannaṁ suññasabhāvānaṁ suññatāya suññaṁ dvādasavidhasuññatāsuññaṁ, dhuvabhāvādisuññatāya vā catubbidhampi suññataṁ ekaṁ katvā dvādasaṅgagatattā dvādasavidhāti tāya dvādasasuññatāya suññanti attho.",
  "anya-e0104n5:352": "653.Pubbantāharaṇatoti pubbantato atītakoṭṭhāsato paccuppannavipākassa āharaṇato. Vedanāvasānaṁ paricchinnaṁ ekaṁ bhavacakkaṁ hoti. Bhavacakkekadesopi hi bhavacakkanti vuccati. Vedanā vā taṇhāsahāyāya avijjāya paccayo hotīti vedanāto avijjā, avijjāto saṅkhārāti sambajjhanato vedanāvasānaṁ bhavacakkaṁ paripuṇṇamevāti daṭṭhabbaṁ. Avijjāggahaṇena vā taṇhupādānāni tadavinābhāvato. Saṅkhāraggahaṇena bhavo, viññāṇādiggahaṇena jātijarāmaraṇāni, sokādayo ca gahitāti evampi vedanāvasānaṁ bhavacakkanti yuttamevetaṁ. Evaṁ taṇhāmūlake ca yojetabbaṁ. Dvinnampi hi aññamaññānuppaveso hotīti. Avijjā dhammasabhāvaṁ paṭicchādetvā viparītābhinivesaṁ kārentī diṭṭhicarite saṁsāre nayati, tesaṁ vā saṁsāraṁ saṅkhārādipavattiṁ nayati pavattetīti saṁsāranāyikā vuttā. Taṇhāya taṇhācaritānaṁ saṁsāranāyikābhāve vattabbameva natthi.",
  "anya-e0104n5:353": "Paṭhamaṁ bhavacakkaṁ. Phaluppattiyāti kattuatthe karaṇavacanaṁ, karaṇatthe eva vā. Viññāṇādipaccuppannaphaluppatti hi idha diṭṭhā, adiṭṭhānaṁ purimabhave attano hetūnaṁ avijjāsaṅkhārānaṁ phalaṁ anuppādetvā anupacchijjanaṁ pakāseti, pakāsanassa vā karaṇaṁ hotīti. Atha vā purimabhavacakkaṁ dutiyena sambandhaṁ vuttanti vedanāsaṅkhātassa phalassa uppattiyā taṇhādīnaṁ hetūnaṁ anupacchedaṁ pakāseti, tasmā phaluppattiyā kāraṇabhūtāya paṭhamassa bhavacakkassa hetūnaṁ anupacchedappakāsanatoti attho. Saṅkhārādīnameva vā phalānaṁ uppattiyā avijjādīnaṁ hetūnaṁ phalaṁ ajanetvā anupacchedameva, viññāṇādihetūnaṁ vā saṅkhārādīnaṁ anuppabandhameva pakāseti paṭhamaṁ bhavacakkaṁ, na dutiyaṁ viya pariyosānampīti ‘‘phaluppattiyā hetūnaṁanupacchedappakāsanato’’ti vuttaṁ. Anupubbapavattidīpanatoti ‘‘saṅkhārapaccayā viññāṇaṁ, viññāṇapaccayā nāmarūpa’’ntiādinā (ma. ni. 3.126; saṁ. ni. 2.1; udā. 1) dhammānaṁ anupubbato pavattiyā dīpanato. ‘‘Viññāṇapaccayā nāmarūpa’’nti hi ettha aparipuṇṇāyatanaṁ kalalarūpaṁ vatvā tato uddhaṁ ‘‘nāmarūpapaccayā saḷāyatana’’nti saḷāyatanappavatti vuttā. Sahuppattidīpanatoti ‘‘upādānapaccayā bhavo, bhavapaccayā jātī’’ti vā upapattikkhandhānaṁ ekajjhaṁ uppattiyā dīpanato. Na hi ettha paṭhame viya bhavacakke āyatanānaṁ kamena uppatti vuttā.",
  "anya-e0104n5:354": "654. Hetuādipubbakā tayo sandhī etassāti hetuphalahetupubbakatisandhi, bhavacakkaṁ. Hetuphalahetuphalavasena catuppabhedo aṅgānaṁ saṅgaho etassāti catubhedasaṅgahaṁ. Sarūpato avuttāpi tasmiṁ tasmiṁ saṅgahe ākirīyanti avijjāsaṅkhārādiggahaṇehi pakāsīyantīti ākārā. Atītahetuādīnaṁ vā pakārā ākārā. Kilesakammavipākā vipākakilesakammehi sambandhā hutvā punappunaṁ parivattantīti tesu vaṭṭanāmaṁ āropetvā ‘‘tivaṭṭa’’nti vuttaṁ, vaṭṭekadesattā vā ‘‘vaṭṭānī’’ti vuttāni.",
  "anya-e0104n5:355": "Sandhīnaṁ ādipariyosānavavatthitāti sandhīnaṁ pubbāparavavatthitāti attho.",
  "anya-e0104n5:356": "Paritassatīti taṁ taṁ vatthuṁ pariggahakaraṇavasena tassati, taṇhāyatīti attho. Upādiyatīti daḷhagāhaṁ gaṇhāti. Purimakammabhavasminti purimakammabhave sati.",
  "anya-e0104n5:357": "Tassa ca sabbhāvo kariyamānatā evāti āha ‘‘kammabhave kariyamāneti attho’’ti. Dukkhādīsu mohoti dukkhādīnaṁ ādīnavapaṭicchādako appahīno moho. Āyūhanāti sampiṇḍanakā dānādikiriyāya pavattanakā. Ekaṁ āvajjanaṁ etesanti ekāvajjanā, tesu ekāvajjanesu. Sattame cetanā bhavo. ‘‘Yā kāci vā pana cetanā bhavo, sampayuttā āyūhanā saṅkhārā’’ti idaṁ yathādassitāya dhammaṭṭhitiñāṇabhājanīye vuttāya paṭisambhidāpāḷiyā (paṭi. ma. 1.45) vasena vuttaṁ. Tattha hi ‘‘cetanā bhavo’’ti āgatā. Bhavaniddese pana ‘‘sātthato’’ti ettha ‘‘cetanāva saṅkhārā, bhavo pana cetanāsampayuttāpī’’ti vibhaṅgapāḷivasena dassitaṁ. ‘‘Tattha katamo puññābhisaṅkhāro? Kusalā cetanā kāmāvacarā’’tiādinā hi saṅkhārānaṁ cetanābhāvo vibhaṅgapāḷiyaṁ (vibha. 226) vutto. Tattha paṭisambhidāpāḷiyaṁ ‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena saṅkhārā’’ti vuttā. Vibhaṅgapāḷiyaṁ ‘‘sabbampi bhavagāmikammaṁ kammabhavo’’ti (vibha. 234) bhavassa paccayabhāvena bhavagāmibhāvato, kammasaṁsaṭṭhasahāyatāya kammabhāvato ca upapattibhavaṁ bhāventīti ‘‘bhavo’’ti vuttā. Upapattibhavabhāvanākiccaṁ pana cetanāya sātisayanti paṭisambhidāpāḷiyā cetanā ‘‘bhavo’’ti vuttā. Bhavābhisaṅkharaṇakiccaṁ cetanāya sātisayanti vibhaṅgapāḷiyaṁ ‘‘kusalā cetanā’’tiādinā (vibha. 226) cetanā ‘‘saṅkhārā’’ti vuttā. Tasmā tena tena pariyāyena ubhayaṁ ubhayattha vattuṁ yuttanti natthettha virodho. Tassa phale upapattibhave nikāmanāti ‘‘tassa sutaṁ hoti ‘cātumahārājikā devā dīghāyukā vaṇṇavanto sukhabahulā’ti’’ādisutānusārena bhāvini upapattibhave abhikaṅkhanā. Gahaṇanti kāmupādānaṁ kiccenāha. Parāmasananti itarāni. Āyūhanāvasāneti tīsupi atthavikappesu vuttassa āyūhanassa avasāne.",
  "anya-e0104n5:358": "Idhāti imasmiṁ paccuppannabhave. Bhavantarassa atītabhavassa iminā paccuppannabhavena paṭisandhānaṁ bhavantarapaṭisandhānaṁ, bhavantarabhāvena vā paṭisandhānaṁ bhavantarapaṭisandhānaṁ, tassa vasena. Yaṁ paṭisandhīti vuccati, taṁ viññāṇanti sambandho. Tathā hi viññāṇaṁ ‘‘paṭisandhānapaccupaṭṭhāna’’nti vuccati. Gabbheti mātukucchiyaṁ, gabbhāvatthāyaṁ vā.",
  "anya-e0104n5:359": "Dvīsu atthavikappesu vutte āyūhanasaṅkhāre ‘‘tassa pubbabhāgā’’ti āha, tatiye atthavikappe vutte ‘‘taṁsampayuttā’’ti. Taṁsampayuttā avijjā gahitāva hotīti sambandho. Daharassa cittappavatti bhavaṅgabahulā yebhuyyena bhavantarajanakakammāyūhanasamatthā na hotīti ‘‘idha paṭipakkattā āyatanāna’’nti vuttaṁ. ‘‘Kammakaraṇakāle sammoho dassito’’ti etena kammassa paccayabhūtaṁ sammohaṁ dasseti, na kammasampayuttameva.",
  "anya-e0104n5:360": "‘‘Tattha purimabhavasmiṁ pañca kammasambhārā, etarahi pañca vipākadhammā, etarahi pañca kammasambhārā, anāgate pañca vipākadhammāti dasa dhammā kammaṁ, dasa dhammā vipāko, iti dvīsu ṭhānesu kammaṁ, kammavaṭṭaṁ, dvīsu ṭhānesu vipāko, vipākavaṭṭanti kammasaṅkhepo ca vipākasaṅkhepo ca, kammabhavo ca vipākabhavo ca kammavaṭṭañca vipākavaṭṭañca, kammapavattañca vipākapavattañca, kammasantati ca vipākasantati ca, kiriyā ceva kiriyāphalañcāti –",
  "anya-e0104n5:361": "‘‘Evaṁ samuppannamidaṁ sahetukaṁ,",
  "anya-e0104n5:362": "Dukkhaṁ aniccaṁ calamittaraddhuvaṁ;",
  "anya-e0104n5:363": "Dhammehi dhammā pabhavanti hetuso,",
  "anya-e0104n5:364": "Na hettha attāva parova vijjati.",
  "anya-e0104n5:365": "‘‘Dhammā dhamme sañjanenti, hetusambhārapaccayā;",
  "anya-e0104n5:366": "Hetūnañca nirodhāya, dhammo buddhena desito.",
  "anya-e0104n5:367": "‘‘Hetūsu uparuddhesu, chinnaṁ vaṭṭaṁ na vaṭṭati;",
  "anya-e0104n5:368": "Evaṁ dukkhantakiriyāya, brahmacariyidha vijjati;",
  "anya-e0104n5:369": "Satte ca nupalabbhante, nevucchedo na sassata’’nti. (vibha. aṭṭha. 242);",
  "anya-e0104n5:370": "Tattha kammāneva vipākaṁ sambharanti vaḍḍhentīti kammasambhārā, kammaṁ vā saṅkhārabhavā, tadupakārakāni avijjātaṇhupādānāni kammasambhārā. Paṭisandhidāyako vā bhavo kammaṁ, tadūpakārakā yathāvuttā āyūhanasaṅkhārā, avijjādayo ca kammasambhārāti kammañca kammasambhārā ca kammasambhārāti ekasesavasena kammasambhāraggahaṇaṁ veditabbaṁ. Dasa dhammā kammanti avijjādayopi kammasahāyatāya kammasarikkhakā, tadūpakārā cāti ‘‘kamma’’nti vuttā. Saṅkhippanti ettha avijjādayo, viññāṇādayo cāti saṅkhepo, kammaṁ, vipāko ca. ‘‘Kammaṁ vipāko’’ti evaṁ saṅkhipīyatīti vā saṅkhepo, avijjādayo, viññāṇādayo ca. Saṅkhepabhāvasāmaññena pana ekavacanaṁ katanti daṭṭhabbaṁ, saṅkhepasaddo vā bhāgādhivacananti kammabhāgo kammasaṅkhepo.",
  "anya-e0104n5:371": "Evaṁ samuppannanti kammatopi vipāko. Tatthāpi ‘‘avijjāto saṅkhārā’’ti evaṁ samuppannaṁ, tisandhiādivasena vā samuppannaṁ idaṁ bhavacakkanti attho. Ittaranti gamanadhammaṁ, vinassadhammanti attho. Tena uppādavayavantatādīpakena aniccasaddena, vikārāpattidīpakena calasaddena ca adīpitaṁ kālantaraṭṭhāyitābhāvaṁ vibhāveti. Addhuvanti etena thirabhāvābhāvanissārataṁ. Hetu eva sambhārā hetusambhārā. ‘‘Ṭhānaso hetuso’’ti (kathā. 355; paṭi. ma. 1.44) ettha evaṁ vuttaṁ vā ṭhānaṁ, aññampi tassa tassa sādhāraṇaṁ kāraṇaṁ sambhāro, asādhāraṇaṁ hetu. Evanti evaṁ hetuto dhammamattasambhave, hetunirodhā ca vaṭṭacchede dhamme ca taṁnirodhāya desite satīti attho. Brahmacariyaṁ idha brahmacariyidha satte cāti ettha ca-saddo ‘‘evaṁ brahmacariyañca vijjati, sassatucchedā ca na hontī’’ti samuccayattho. Evañhi hetuāyatte dhammamattasambhave satto nupalabbhati, tasmiñca upalabbhante sassato, ucchedo vā siyāti nupalabbhante tasmiṁ neva ucchedo na sassatanti vuttaṁ hoti.",
  "anya-e0104n5:372": "655.Saccappabhavatoti saccato, saccānaṁ vā pabhavato ca.",
  "anya-e0104n5:373": "Kusalākusalaṁkammanti vaṭṭakathāya vattamānattā sāsavanti viññāyati. Avisesenāti ‘‘cetanā cetanāsampayuttakā’’ti visesaṁ akatvā, sabbampi taṁ kusalākusalaṁ kammaṁ samudayasaccanti vuttanti attho. ‘‘Taṇhā ca…pe… avasesā ca sāsavā kusalā dhammā’’ti (vibha. 208-210) hi cetanācetanāsampayuttavisesaṁ akatvā vuttanti, ariyasaccavisesaṁ vā akatvā samudayasaccanti vuttanti attho. Saccavibhaṅge hi sabbepi kilesā sabbampi bhavagāmikammaṁ ‘‘samudayasacca’’nti vuttaṁ. Dutiyasaccaṁ pabhavo etassāti dutiyasaccapabhavaṁ. Upādānapaccayā bhavoti upapattibhavassa, kammabhavassa ca adhippetattā vuttaṁ ‘‘paṭhamadutiyasaccadvaya’’nti.",
  "anya-e0104n5:374": "656.Vatthūsūti ārammaṇesu, dukkhādīsu vā paṭicchādetabbesu vatthūsu. Sammohetīti dhammasabhāvaṁ jānituṁ paṭivijjhituṁ adentī tassa paṭicchādanavasena sammoheti. Vatthunti idha ārammaṇaṁ adhippetaṁ. Aññamaññañca upatthambheti aññamaññasannissayena vinā ṭhātuṁ asakkontā dve naḷakalāpā viya. Savisayeti yathāsakaṁ visaye rūpāyatanādike. Jāyamānānaṁ khandhānaṁ vikārabhāvena labbhamānā jāti te janentī viya hotīti vuttaṁ ‘‘khandhe ca janetī’’ti. Tenāha ‘‘tesaṁ abhinibbattibhāvena pavattattā’’ti. Pākabhedabhāvañca adhitiṭṭhatīti etthāpi ‘‘khandhe janetī’’ti ettha vuttanayeneva attho gahetabbo. Pākabhedavasena vattaticceva attho . Paccatīti pāko, bhijjatīti bhedo, pāko ca bhedo ca pākabhedaṁ, tassa bhāvaṁ paccanaṁ, bhijjanañcāti attho. Sokādīnaṁ adhiṭṭhānattāti tesaṁ kāraṇattā, tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti adhippāyo. Cuticittaṁ vā paṭisandhiviññāṇassa anantarapaccayo hotīti ‘‘paccayo ca hoti bhavantarapātubhāvāyā’’ti vuttaṁ. Taṁ pana cuticittaṁ avijjāsaṅkhārarahitaṁ bhavantarassa paccayo na hotīti sasahāyattadassanatthamāha ‘‘sokādīnaṁ adhiṭṭhānattā’’ti. Dvedhāti attano attano sarasena, dhammantarapaccayabhāvena cāti dvedhā dvedhā. Byāpanicchālopena hi niddeso.",
  "anya-e0104n5:375": "657.‘‘Avijjāpaccayāsaṅkhārā’’ti etena saṅkhārānaṁ paccayuppannatādassanena ‘‘ko nu kho abhisaṅkharotīti esa no kallo pañho’’ti dasseti, tenetaṁ kārakadassananivāraṇaṁ. Attā bhavato bhavantaraṁ saṅkamatīti dassanaṁ attasaṅkantidassanaṁ, taṁ saṅkhārapaccayā viññāṇuppattivacanena nivāritaṁ hoti. Pañcannaṁ khandhānaṁ abhedato eko attāti gahaṇaṁ ghanasaññā, taṁ yamakatālakandaṁ bhindantena viya ‘‘viññāṇapaccayā nāmarūpamattameta’’nti vacanena nivāritaṁ hoti. ‘‘Evamādidassananivāraṇa’’nti etena ‘‘socati paridevati dukkhito’’tiādidassananivāraṇamāha. Sokādayopi hi paccayāyattā avasavattinoti ‘‘jātipaccayā jarāmaraṇaṁ soka…pe… sambhavantī’’ti (ma. ni. 3.126; saṁ. ni. 2.1; udā. 1) etena vuttamevāti. Micchādassananivāraṇatopīti kārakadassanādinānāvidhamicchābhinivesanivāraṇatopi.",
  "anya-e0104n5:376": "658.‘‘Salakkhaṇasāmaññalakkhaṇavasenā’’ti etena sabbappakārena dhammānaṁ yāthāvato adassanamāha tadubhayavinimuttassa dhammesu paramatthato passitabbabhāvassa abhāvato. Upakkhalanaṁ viya dukkhuppattihetuto. Patanaṁ viya bhavantarapapātato. Gaṇḍapātubhāvo viya dukkhatāsūlayogato, kilesāsucipaggharaṇato ca. Gaṇḍabhedapīḷakā viyāti bhedanatthaṁ paccamāne gaṇḍe tassa upari jāyamānā khuddakapīḷakā viya, gaṇḍassa vā anekadhābhede pīḷakā viya. Ghaṭṭanaṁ viya saṅghaṭṭanarasatāya phasso. Ghaṭṭanadukkhaṁ viyāti ghaṭṭanato jātaṁ dukkhaṁ viya tividhadukkhatāvasena tissannampi vedanānaṁ dukkhabhāvato. Paṭikārābhilāso viyāti samudāyassa ekadesanidassanabhāvenāha. Asappāyaggahaṇaṁ viya bahuvidhānatthuppattinimittato. Asappāyalepanaṁ viya dukkhahetuno sasantāne sannidhāpanato. Gaṇḍavikārapātubhāvo viya attabhāvagaṇḍassa nibbattivikārabhāvato , tannimittañcassa sūnabhāvādisambhavato. Sūnatāsarāgapubbaggahaṇādayo hi gaṇḍavikārā. Sarasato gaṇḍassa bhijjanaṁ pākena vinā na hotīti bhedaggahaṇenevassa pākopi gahitoti katvā āha ‘‘gaṇḍabhedo viya jarāmaraṇa’’nti. Gaṇḍassa vā visadisāpatti, bhijjanañca gaṇḍabhedo, tattha visadisāpatti pākoti veditabbaṁ.",
  "anya-e0104n5:377": "Upamāhi bhavacakkaṁ viññāpentena ekādhiṭṭhānehi upamāvisesehi taṁ viññāpetvā idāni nānādhiṭṭhānehi viññāpetuṁ ‘‘yasmā vā’’tiādi vuttaṁ. Tattha paṭalābhibhūtacakkhuko rūpāni na passati, kiñci passantopi viparītaṁ passati, evaṁ avijjābhibhūto dukkhādīni na paṭipajjati na passati, micchā vā paṭipajjatīti paṭalaṁ viya avijjā. Kosakārakimi viya attanāva katattā, vaṭṭassa attano eva paribbhamanakāraṇattā ca kosappadesā viya saṅkhārā. Saṅkhārapariggahaṁ vinā patiṭṭhaṁ alabhamānaṁ viññāṇaṁ pariṇāyakapariggahaṁ vinā patiṭṭhaṁ alabhamāno rājakumāro viyāti pariggahena vinā patiṭṭhālābho ettha upamopameyyasāmaññaṁ. Upapattinimittanti kammādiārammaṇamāha. Parikappanatoti ārammaṇakaraṇato, sampayuttena vā vitakkena vitakkanato. Devamanussamigavihaṅgādivividhappakāratāya māyā viya nāmarūpaṁ. Patiṭṭhāvisesena vuddhivisesāpattito vanappagumbo viya saḷāyatanaṁ. Āyatanānaṁ visayivisayabhūtānaṁ aññamaññābhimukhabhāvo āyatanaghaṭṭanaṁ. Tato āyatanaghaṭṭanato dvayasaṅghaṭṭanuppattito, vedanādukkhahetuto ca aggi viya phasso. Sapariḷāhato dāho viya vedanā. Uparūpari taṇhāpavaḍḍhanato loṇūdakapānaṁ viya visayānubhavanaṁ. Ārammaṇe pātukamyatābhāvato pipāsā viya taṇhā. Tadassupādānanti taṁ abhilāsakaraṇaṁ taṇhādiṭṭhābhinandanaṁ assa taṁsamaṅgino puggalassa, tadassa vā bhaveyya upādānaṁ. Byasanāvahatāya ajānanato bhavupādānaṁ macchassa baḷisupādānaṁ viya. Ettha ca saṅkhārādīnaṁ kosappadesapariṇāyakādīhi dvīhi dvīhi sadisatāya dve dve upamā vuttāti veditabbā.",
  "anya-e0104n5:378": "659. Koci agambhīro eva gambhīro viya khāyati purāṇatiṇapaṇṇādibharito pabbatasaṅkhepe jalāsayo viya, na evamayaṁ. Ayaṁ pana gambhīrova hutvā obhāsati pakāsati dissatīti gambhīrāvabhāso. Yathārahanti atthādivasena yathānurūpaṁ.",
  "anya-e0104n5:379": "Jātito jarāmaraṇaṁ na na hoti, hoti evāti avadhāraṇe siddhe ‘‘siyā nu kho jarāmaraṇaṁ jātito, aññatopī’’ti āsaṅkāyaṁ tadāsaṅkānivattanatthaṁ ‘‘na ca jātiṁ vinā aññato hotī’’ti vuttaṁ. Tattha aññaggahaṇaṁ jātiyā paṭiyogīvisayaṁ, na aññamattavisayaṁ ‘‘jātiṁ vinā’’ti vacanato. Tenassa nāññaṁ jātiyā sahakārīkāraṇabhūtaṁ nivattitaṁ hoti. Esa nayo ito paresupi. Itthanti idaṁ pakāraṁ, iminā pakārenāti attho. Jātipaccayasambhūtasamudāgataṭṭhoti jātipaccayasambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anuppavattaṭṭhoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho. ‘‘Na jātito jarāmaraṇaṁ na hoti, na ca jātiṁ vinā aññato hotī’’ti hi jātipaccayasambhūtaṭṭho vutto. Itthañca jātito samudāgacchatīti jātipaccayasamudāgataṭṭho, yā yā jāti yathā yathā paccayo hoti, tadanurūpapātubhāvoti attho.",
  "anya-e0104n5:380": "Tattha ‘‘na jātito jarāmaraṇaṁ na hotī’’ti iminā jarāmaraṇassa jātipaccayatāya avitathataṁ dasseti, ‘‘na jātiṁ vinā aññato jarāmaraṇaṁ hotī’’ti iminā anaññathattaṁ, ‘‘itthañca jātito samudāgacchatī’’ti iminā tathataṁ. Tena ca yathā paccayadhammā attano paccayuppannānaṁ paccayabhāve, tathā avitathā anaññathā, evaṁ paccayuppannadhammāpi tabbhāveti dasseti. Esa nayo sesesupi. ‘‘Hetuphale ñāṇaṁ atthapaṭisambhidā’’ti etena vacanena atthassa hetuphalabhāvo kathaṁ ñātabboti? ‘‘Atthapaṭisambhidā’’ti etassa samāsapadassa avayavapadatthaṁ dassentena ‘‘hetuphale ñāṇa’’nti vuttattā. ‘‘Atthe paṭisambhidā atthapaṭisambhidā’’ti ettha hi ‘‘atthe’’ti etassa atthaṁ dassentena ‘‘hetuphale’’ti vuttaṁ, ‘‘paṭisambhidā’’ti etassa atthaṁ dassentena ‘‘ñāṇa’’nti, tasmā hetuphalaatthasaddā ekatthā, ñāṇapaṭisambhidā cāti imamatthaṁ vadantena sādhito atthassa hetuphalabhāvo.",
  "anya-e0104n5:381": "Yenākārenāti yena pavattiākārena. Sabhāvadhammā hi paccayavisesasiddhena pavattiākārena visiṭṭhākārā honti. Tenāha ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’ti (mahāni. 156; cūḷani. mogharājamāṇavapucchāniddesa 85). Yadavatthāti yāya avatthāya avatthitā. Avatthāvisesavanto hi dhammā tena tena avatthāvisesena taṁ taṁ atthakiccaṁ sādhetuṁ samatthā honti. Svāyaṁ pavattiākāro, avatthāviseso ca avijjāyapi anupacitakusalasambhārehi duravabodhato eva ñāṇena alabbhaneyyapatiṭṭho cāti āha ‘‘tassa…pe… gambhīro’’ti. Tassa ākārassa, avatthāya ca. Hetumhi ñāṇanti ettha hetuno dhammapariyāyatā vuttanayeneva veditabbā.",
  "anya-e0104n5:382": "Assāti paṭiccasamuppādassa. Tena tena kāraṇenāti tena tena veneyyānaṁ bujjhanānuguṇatāsaṅkhātena kāraṇena. Tatthāti tasmiṁ desanappakāre. Anulomapaṭilomatoti nayidha paccayuppādā paccayuppannuppādasaṅkhātaṁ anulomaṁ, paccayanirodhā paccayuppannanirodhasaṅkhātañca paṭilomamāha. Ādito pana antagamanamanulomaṁ, antato ca ādigamanaṁ paṭilomamāha. Ādito paṭṭhāya anulomadesanāya, antato paṭṭhāya paṭilomadesanāya ca tisandhicatusaṅkhepaṁ. ‘‘Ime cattāro āhārā kiṁnidānā’’tiādikāya (saṁ. ni. 2.11) vemajjhato paṭṭhāya paṭilomadesanāya, ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā’’tiādikāya (ma. ni. 1.204, 400; ma. ni. 3.421, 425-426; saṁ. ni. 2.43-45; 2.4.60; kathā. 465, 467) anulomadesanāya ca dvisandhitisaṅkhepaṁ. ‘‘Saṁyojanīyesu, bhikkhave, dhammesu assādānupassino viharato taṇhā pavaḍḍhati, taṇhāpaccayā upādāna’’ntiādīsu (saṁ. ni. 2.53, 57) ekasandhidvisaṅkhepaṁ. Katthaci ekaṅgopi ca paṭiccasamuppādo desito, so ‘‘tatra, bhikkhave, sutavā ariyasāvako’’tiādinā (saṁ. ni. 2.62) dassito eva.",
  "anya-e0104n5:383": "Avijjādīnaṁ sabhāvo paṭivijjhīyatīti paṭivedho. Vuttaṁ hetaṁ aṭṭhakathāyaṁ ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti (dha. sa. aṭṭha. nidānakathā). Jānanalakkhaṇassa ñāṇassa paṭipakkhabhūto avijjāya aññāṇaṭṭho. Ārammaṇassa paccakkhakaraṇena dassanabhūtassa paṭipakkhabhūto adassanaṭṭho. Yena panesā dukkhādīnaṁ yāthāvasarasaṁ paṭivijjhituṁ na deti, chādetvā pariyonandhitvā tiṭṭhati, so tassā saccāsampaṭivedhaṭṭho. Apuññābhisaṅkhārekadeso sarāgo, añño virāgo. Rāgassa vā apaṭipakkhabhāvato rāgapavaḍḍhako apuññābhisaṅkhāro sabbopi sarāgo, itaro tappaṭipakkhabhāvato virāgo. ‘‘Dīgharattaṁ hetaṁ, bhikkhave, assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’’ti (saṁ. ni. 2.62) attaparāmāsassa viññāṇaṁ visesato vatthu vuttanti viññāṇassa suññataṭṭho gambhīro. Attā vijānāti saṁsaratīti sabyāpāratāsaṅkanti abhinivesabalavatāya abyāpāraṭṭhaasaṅkantipaṭisandhipātubhāvaṭṭhā ca gambhīrā. Nāmarūpassa paṭisandhikkhaṇe ekuppādo, pavattiyaṁ visuṁ visuṁ yathārahaṁ ekuppādo, nāmassa rūpena, rūpassa ca nāmena asampayogato vinibbhogo, nāmassa nāmena, rūpassa ca rūpena, ekaccassa ekaccena avinibbhogo yojetabbo. Ekuppādekanirodhe hi avinibbhoge adhippete so rūpassa ca ekakalāpavuttino labbhati. Atha vā ekacatuvokārabhavesu nāmarūpānaṁ asahavattanato aññamaññavinibbhogo, pañcavokārabhave sahavattanato avinibbhogo ca veditabbo.",
  "anya-e0104n5:384": "Adhipatiyaṭṭho nāma idha indriyapaccayabhāvo. ‘‘Lokopeso dvārāpesā khettampeta’’nti (dha. sa. 598-599) vuttā lokādiatthā cakkhādīsu pañcasu yojetabbā. Manāyatanassāpi lujjanato, manosamphassādīnaṁ dvārakhettabhāvato ca ete atthā sambhavanti eva. Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ. Saṅghaṭṭanaṭṭho visesato cakkhusamphassādīnaṁ pañcannaṁ, itare channampi yojetabbā. Phusanañca phassassa sabhāvo, saṅghaṭṭanaṁ raso, itare upaṭṭhānākārā. Ārammaṇarasānubhavanaṭṭho rasavasena vutto, vedayitaṭṭho lakkhaṇavasena. Sukhadukkhamajjhattabhāvā yathākkamaṁ tissannaṁ vedanānaṁ sabhāvavasena vuttā. Attā vedayatīti abhinivesassa balavatāya nijjīvaṭṭho vedanāya gambhīro. Nijjīvāya vā vedanāya vedayitaṁ nijjīvavedayitaṁ, nijjīvavedayitameva attho nijjīvavedayitaṭṭho. Sappītikataṇhāya abhinanditaṭṭho, balavatarataṇhāya gilitvā pariniṭṭhāpanaṁ ajjhosānaṭṭho. Itaro sādhāraṇavasena veditabbo. Ādānaggahaṇābhinivesaṭṭhā catunnampi upādānānaṁ samānā, parāmāsaṭṭho vutto diṭṭhupādānādīnameva, tathā duratikkamaṭṭho. ‘‘Diṭṭhikantāro’’ti (dha. sa. 392) hi vacanato diṭṭhīnaṁ duratikkamatā, daḷhaggahaṇattā vā catunnampi duratikkamaṭṭho yojetabbo. Duratikkamatāyapi hi taṇhāya samuddaṭṭho vutto. Yonigatiṭhitinivāsesukhipananti samāse bhummavacanassa alopo daṭṭhabbo. Evañhi tena āyūhanābhisaṅkharaṇapadānaṁ samāso hoti. Jarāmaraṇaṅgaṁ maraṇappadhānanti maraṇaṭṭhā eva khayādayo gambhīrāti dassitā. Navanavānañhi khayena khaṇḍiccādiparipakkappavatti jarāti, khayaṭṭho vā jarāya vuttoti daṭṭhabbo. Navabhāvāpagamo hi khayoti vattuṁ yuttoti. Vipariṇāmaṭṭho dvinnampi. Santativasena vā jarāya khayavayabhāvo, sammutikhaṇikavasena maraṇassa bhedavipariṇāmatā yojetabbā.",
  "anya-e0104n5:385": "660.Atthanayāti atthānaṁ nayā, avijjādiatthehi ekattādī sakena bhāvena nayanti gamentīti ekattādayo, tesaṁ nayāti vuttā. Nīyantīti hi nayāti. Atthā eva vā ekattādibhāvena nīyamānā ñāyamānā atthanayāti vuttā. Nīyanti etehīti vā nayā, ekattādīhi ca atthā ‘‘eka’’ntiādinā nīyanti, tasmā ekattādayo atthānaṁ nayāti atthanayā.",
  "anya-e0104n5:386": "Aṅkurādibhāvenāti aṅkurapattanāḷakhandhasākhāpallavapalāsādibhāvena pavattamāne avayave ekajjhaṁ gahetvā santānānupacchedena bījaṁ rukkhabhāvaṁ pattaṁ rukkhabhāvena pavattaṁ tañca ekattena vuccatīti santānānupacchedo yathā ekattaṁ, evaṁ idhāpi avijjāsaṅkhārādihetuhetusamuppannānaṁ santānānupacchedo ekasantatipatitatā ekattanayoti dasseti. ‘‘Hetuphalasambandhenā’’ti etena santānānupacchedaṁ vibhāveti. Satipi hi hetuphalānaṁ paramatthato bhede hetubhāvena, phalabhāvena ca tesaṁ sambandhabhāvoyevettha santānānupacchedo, yato yasmiṁ santāne kammaṁ nibbattaṁ, tattheva phaluppattīti katassa vināso, akatassa abbhāgamo ca natthīti. Ekattaggahaṇatoti hetuphalānaṁ bhedaṁ anupadhāretvā hetuṁ, phalañca abhinnaṁ katvā ubhinnaṁ ekabhāvassa abhedassa gahaṇena. ‘‘Tadeva viññāṇaṁ sandhāvati saṁsaratī’’tiādinā sassatadiṭṭhiṁ upādiyati.",
  "anya-e0104n5:387": "Lakkhaṇavavatthānanti sabhāvavavatthānaṁ hetuno, phalassa ca bhinnasabhāvatāvabodho. Bhinnasantānassevāti sambandharahitassa nānattassa gahaṇato añño mato, añño jāto, tasmā ‘‘sattantaro ucchinno, sattantaro uppanno’’ti gaṇhanto ucchedadiṭṭhiṁ upādiyati.",
  "anya-e0104n5:388": "Amhehi uppādetabbanti ānetvā sambandho. Byāpārābhāvo anabhisandhitāya abyāvaṭatā. Sammā passantoti ‘‘nirīhā nijjīvā dhammamattā’’ti passanto. Sabhāvo eva niyamo sabhāvaniyamo ‘‘sasambhāraggino uddhamukhatā, sasambhāravāyuno tiriyagamana’’nti evamādi viya. Tena siddho yathāsakaṁ paccayuppannassa hetubhāvo. ‘‘Kassaci kattuno abhāvā na kāci kiriyā phalapabandhinī’’ti akiriyadiṭṭhiṁ upādiyati.",
  "anya-e0104n5:389": "‘‘Khīrato dadhi, na udakato, tilato telaṁ, na vālikato’’ti sabbato sabbasambhavābhāvadassanena ahetukadiṭṭhiṁ hetuanurūpameva phalaṁ passanto akiriyadiṭṭhiṁ pajahati. Yato kutocīti yadi aññasmā aññassa uppatti siyā, vālikato telassa, ucchuto khīrassa kasmā uppatti na siyā, tasmā na koci kassaci hetu atthīti ahetukadiṭṭhiṁ, avijjamānepi hetumhi niyatatāya tilagāvīsukkasoṇitādīhi telakhīrasarīrādīni pavattantīti niyativādañca upādiyatīti viññātabbaṁ yathārahaṁ.",
  "anya-e0104n5:390": "661. Kasmā? Yasmā idañhi bhavacakkaṁ apadāletvā saṁsārabhayamatīto na koci supinantarepi atthīti sambandho. Agādhaṁ appatiṭṭhaṁ duratiyānaṁ duratikkamaṁ. Asanivicakkamivāti asanimaṇḍalamiva. Tañhi nimmathanameva, nānimmathanaṁ pavattati, evaṁ bhavacakkampi ekantadukkhuppādanatova ‘‘niccanimmathana’’nti vuttaṁ.",
  "anya-e0104n5:391": "Ñāṇāsinā apadāletvā saṁsārabhayamatīto natthīti etassa sādhakasuttaṁ dassento ‘‘vuttampi ceta’’ntiādimāha. Tantūnaṁ ākulakaṁ tantākulakaṁ, tantākulakamiva jātā tantākulakajātā, kilesakammavipākehi ativiya jaṭitāti attho. Kuliyā sakuṇiyā nīḍaṁ kulikaṁ, taṁ viya jātā kulikuṇḍikajātā. Muñcā viya, pabbajā viya ca bhūtā jātā muñjapabbajabhūtā. Tadubhayaṁ kira tiṇaṁ ākulaṁ jaṭitaṁ hutvā vaḍḍhati. Vaḍḍhiyā abhāvato apāyaṁ, dukkhagatibhāvato duggatiṁ, sukhasamussayato vinipatitattā vinipātañca, catubbidhaṁ apāyaṁ ‘‘khandhānañca paṭipāṭī’’tiādinā (visuddhi. 2.619; dī. ni. aṭṭha. 2.95 āpasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; vibha. aṭṭha. 226 saṅkhārapadaniddesa; dha. sa. aṭṭha. nidānakathā; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; paṭi. ma. aṭṭha. 2.1.117; cūḷani. aṭṭha. 6; bu. vaṁ. aṭṭha. 2.58) vuttaṁ saṁsārañca nātivattati. Saṁsāro eva vā sabbo idha vaḍḍhiapagamādiatthehi apāyādināmako vutto kevalaṁ dukkhakkhandhabhāvato.",
  "anya-e0104n5:392": "Paññābhūminiddesavaṇṇanā niṭṭhitā.",
  "anya-e0104n5:393": "Iti sattarasamaparicchedavaṇṇanā."
}