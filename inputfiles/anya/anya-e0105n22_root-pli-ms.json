{
  "anya-e0105n22:0": "Āyācanakāraṇaṁ",
  "anya-e0105n22:1": "Kasmā pana te taṁ āyāciṁsūti? Vuccate, mahāvihāravāsino hi āditoyeva paṭṭhāya piṭakattayaṁ yathā tīsu saṅgītīsu pāḷibhāsāya saṅgītaṁ, yathā ca vaṭṭagāmaṇirājakāle (455-467-bu-va) potthakesu āropitaṁ, tathā porāṇaṁ pāḷipiṭakameva uggaṇhanti ceva vācenti ca, na sakkatāropitapiṭakaṁ. Aṭṭhakathāyo ca tivassasatamattato pure katā. Tathā hi aṭṭhakathāsu vasabharājakālato (609-653-bu-0) pacchā sīhaḷikattherānañceva aññesañca vatthu na dissati ṭhapetvā mahāsenarājavatthuṁ pārā. aṭṭha. 2.236-237, yāva ācariyabuddhaghosakālāpi ca tā eva porāṇaṭṭhakathāyo atthi na abhinavīkatā. Tena tesaṁ piṭakesu yebhuyyena janā paricayaṁ kātuṁ asañjātābhilāsā honti asañjātussāhā. Dīpantaresu ca attano piṭakaṁ pattharāpetuṁ na sakkonti aṭṭhakathānaṁ dīpabhāsāya abhisaṅkhatattā. Abhayagirivāsino pana vaṭṭagāmaṇirājakālato paṭṭhāya sakkatabhāsāropitaṁ dhammarucinikāyādipiṭakampi mahāyānapiṭakampi navaṁ navaṁ pariyāpuṇanti ceva vācenti ca, tena tesaṁ piṭakesu yebhuyyena janā paricayaṁ kātuṁ sañjātābhilāsā honti sañjātussāhā, navaṁ navameva hi sattā piyāyanti. Tatoyeva te dīpantaresupi attano vādaṁ pattharāpetuṁ sakkonti. Tasmā te mahāvihāravāsino therā attano sīhaḷaṭṭhakathāyo pāḷibhāsāya abhisaṅkharitukāmā tathā kātuṁ samatthaṁ ācariyabuddhaghosattherassa ñāṇappabhāvavisesaṁ yathāvuttaguṇasampannabhāvañca ñatvā āyāciṁsūti veditabbaṁ."
}