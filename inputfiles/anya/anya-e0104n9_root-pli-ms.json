{
  "anya-e0104n9:0": "21. Paṭipadāñāṇadassanavisuddhiniddesavaṇṇanā",
  "anya-e0104n9:1": "Upakkilesavimuttaudayabbayañāṇakathāvaṇṇanā",
  "anya-e0104n9:2": "737. Vipassanācārassa matthakappattiyā saṅkhārupekkhāñāṇaṁ sikhāppattā vipassanā. Sikhāppatti panassa udayabbayañāṇādīnaṁ attaṭṭhamānaṁvasena jātāti āha ‘‘aṭṭhannaṁ pana ñāṇānaṁ vasena sikhāppattā vipassanā’’ti. Oḷārikoḷārikassa saccapaṭicchādakamohatamassa vigamanena saccappaṭivedhānukūlattā ‘‘saccānulomikañāṇa’’nti anulomañāṇamāha. Tāni pana ñāṇāni sarūpato dassetuṁ ‘‘aṭṭhannanti cā’’tiādi āraddhaṁ. Tattha udayabbayadassanena saṅkhārānaṁ aniccalakkhaṇaṁ, tadanusārena itaralakkhaṇāni ca vibhāventīyeva udayabbayānupassanā pavattatīti katvā ‘‘vīthipaṭipannavipassanāsaṅkhātaṁ udayabbayānupassanāñāṇa’’nti vuttanti keci. Tayidaṁ tassa sabbaso tīraṇapariññābhāvameva maññamānehi vuttaṁ. Kiñcāpi hi udayabbayañāṇaṁ tīraṇapariññantogadhameva, udayabbayādīnaṁ pana jānanaṭṭhena, paccakkhato dassanaṭṭhena ca ñāṇadassanāni, udayabbayañāṇādīni. Tāniyeva paṭipakkhato visuddhattā ñāṇadassanavisuddhi, sā eva ariyamaggo paṭipajjati etāyāti paṭipadā cāti paṭipadāñāṇadassanavisuddhīti vuttaṁ. Taṁ pana uppannamattaṁ appaguṇaṁ sandhāya vuttaṁ. Paguṇañhi niccasaññādipahānasiddhiyā pahānapariññāya adhiṭṭhānabhūtaṁ. Yato tadavigamena aṭṭhārasasu mahāvipassanāsu ekaccā adhigatā eva honti. Na hi udayabbayānaṁ paccakkhato paṭivedhena vinā sāmaññākārānaṁ tīraṇamattena sātisayaṁ paṭipakkhapahānaṁ sambhavati. Asati ca paṭipakkhapahāne kuto ñāṇādīnaṁ vajiramiva avihatavegatā, tikhiṇavisadāditā vā. Tasmā paguṇabhāvappattaṁ udayabbayañāṇaṁ pahānapariññāpakkhiyameva daṭṭhabbaṁ. Sabbasaṅkhārānaṁ bhaṅgasseva anupassanā bhaṅgānupassanā, tadeva ñāṇaṁ bhaṅgānupassanāñāṇaṁ. Yathābhūtadassāvī bhāyati etasmāti bhayaṁ, tebhūmakadhammā, tesu bhayato upaṭṭhitesu bhāyitabbākāragāhiñāṇaṁ bhayatupaṭṭhānañāṇaṁ. Muñcituṁ icchatīti muñcitukamyaṁ, cittaṁ, puggalo vā, tassa bhāvo muñcitukamyatā , tadeva ñāṇaṁ muñcitukamyatāñāṇaṁ. Puna paṭisaṅkhānākārena pavattaṁ ñāṇaṁ paṭisaṅkhānupassanāñāṇaṁ. Nirapekkhatāya saṅkhārānaṁ upekkhanavasena pavattañāṇaṁ saṅkhārupekkhāñāṇaṁ. Tasmāti yasmā upakkilesavimuttaṁ udayabbayañāṇādinavavidhañāṇaṁ paṭipadāñāṇadassanavisuddhi, tasmā.",
  "anya-e0104n9:3": "738.‘‘Upakkilesavimutta’’nti visesanena vibhāvitamatthaṁ anavabujjhanto codako ‘‘puna udayabbayañāṇe yogo kimatthiyo’’ti pucchati. Tattha kimatthiyoti kiṁ payojano niratthako, pageva nibbattitattā pakkassa pacanaṁ viyāti adhippāyo. Atha vā lakkhaṇasallakkhaṇādihetupaṭipāṭiggahaṇavasena tamatthaṁ ñāpetukāmo ācariyova kathetukamyatāvasena ‘‘kimatthiyo’’ti pucchati. Lakkhaṇasallakkhaṇatthoti aniccādilakkhaṇānaṁ sammadeva upadhāraṇattho. Tattha kāraṇaṁ dassento ‘‘udayabbayañāṇaṁ hī’’tiādimāha. Nanu ca udayabbayañāṇaṁ nāma saṅkhārānaṁ udayabbayameva passati, na aniccādilakkhaṇattayaṁ, tena kathaṁ aniccatādilakkhaṇattayasallakkhaṇaṁ hotīti? Na kho panetaṁ evaṁ daṭṭhabbaṁ ‘‘udayabbayañāṇaṁ lakkhaṇattayavisayaṁ hotī’’ti. Udayabbaye pana paṭividdhe aniccalakkhaṇaṁ pākaṭaṁ hutvā upaṭṭhāti. Tato ‘‘yadaniccaṁ, taṁ dukkhaṁ. Yaṁ dukkhaṁ, tadanattā’’ti (saṁ. ni. 3.15; 45, 77; 4.1, 4; paṭi. ma. 2.10) itaralakkhaṇampi. Atha vā udayabbayaggahaṇena hutvā abhāvākāro, abhiṇhasampaṭipīḷanākāro, avasavattanākāro ca vibhūtataro hotīti kāraṇabhāvena udayabbayañāṇe yogassa lakkhaṇattayasallakkhaṇatthatā veditabbā, na sammukheneva. Heṭṭhāti maggāmaggañāṇadassanavisuddhito heṭṭhā. Tañhi obhāsādiuppattihetutāya tikkhaṁ visadaṁ hutvā pavattampi diṭṭhiādīhi upakkiliṭṭhattā kuṇṭhaṁ avisadameva jātaṁ. Tenāha ‘‘dasahi…pe… nāsakkhī’’ti.",
  "anya-e0104n9:4": "739.Amanasikārāti hetumhi nissakkavacanaṁ. ‘‘Kissa amanasikārā’’ti hi idaṁ ‘‘kena paṭicchannattā’’ti pucchitassa paṭicchādakassa hetupucchā. Santatiyā hissa paṭicchannattā aniccalakkhaṇaṁ na upaṭṭhāti, sā ca santati udayabbayāmanasikārena paṭicchādikā jātā. Iriyāpathehi paṭicchannattā dukkhalakkhaṇaṁ na upaṭṭhāti, te ca iriyāpathā abhiṇhasampaṭipīḷanāmanasikārena paṭicchādakā jātā. Ghanena paṭicchannattā anattalakkhaṇaṁ na upaṭṭhāti, te ca ghanā nānādhātuvinibbhogāmanasikārena paṭicchādakā jātāti. Udayabbayaṁ passato na udayāvatthā vayāvatthaṁ pāpuṇāti, vayāvatthā vā udayāvatthaṁ. Aññova udayakkhaṇo, aññova vayakkhaṇoti ekopi dhammo khaṇavasena bhedato upaṭṭhāti, pageva atītādikoti āha ‘‘udayabbayaṁ pana…pe… upaṭṭhātī’’ti. Tattha santatiyā vikopitāyāti pubbāpariyena pavattamānānaṁ dhammānaṁ aññoññabhāvasallakkhaṇena santatiyā ugghāṭitāya. Na hi sammadeva udayabbayaṁ sallakkhentassa dhammā sambandhabhāvena upaṭṭhahanti, atha kho ayosalākā viya asambandhabhāvenāti suṭṭhutaraṁ aniccalakkhaṇaṁ pākaṭaṁ hoti.",
  "anya-e0104n9:5": "Abhiṇhasampaṭipīḷanaṁ manasi katvāti yathāpariggahitaudayabbayavasena saṅkhārānaṁ nirantaraṁ paṭipīḷiyamānataṁ vibādhiyamānataṁ manasi karitvā. Iriyāpathe ugghāṭiteti iriyāpathe labbhamānadukkhapaṭicchādakabhāve ugghāṭite. Ekasmiñhi iriyāpathe uppannassa dukkhassa vinodakaṁ iriyāpathantaraṁ tassa paṭicchādakaṁ viya hoti, evaṁ sesāpīti iriyāpathānaṁ taṁtaṁdukkhapaṭicchādakabhāve yāthāvato ñāte tesaṁ dukkhapaṭicchādakabhāvo ugghāṭito nāma hoti saṅkhārānaṁ nirantaraṁ dukkhābhitunnatāya pākaṭabhāvato. Tenāha ‘‘dukkhalakkhaṇaṁ yāthāvasarasato upaṭṭhātī’’ti. Nānādhātuyoti nānāvidhā pathavīādidhātuyo nānāvidhe sabhāvadhamme. Vinibbhujitvāti ‘‘aññā pathavīdhātu, aññā āpodhātū’’tiādinā, ‘‘añño phasso, aññā vedanā’’tiādinā ca visuṁ visuṁ katvā. Ghanavinibbhoge kateti samūhaghane, kiccārammaṇaghane ca pabhedite. Yā hesā aññamaññūpatthaddhesu samuditesu rūpārūpadhammesu ekattābhinivesavasena aparimadditasaṅkhārehi gayhamānā samūhaghanatā, tathā tesaṁ tesaṁ dhammānaṁ kiccabhedassa satipi paṭiniyatabhāve ekato gayhamānā kiccaghanatā, tathā sārammaṇadhammānaṁ satipi ārammaṇakaraṇabhede ekato gayhamānā ārammaṇaghanatā ca, tā dhātūsu ñāṇena vinibbhujitvā dissamānā hatthena parimajjiyamāno pheṇapiṇḍo viya vilayaṁ gacchanti, ‘‘yathāpaccayaṁ pavattamānā suññā ete dhammā dhammamattā’’ti anattalakkhaṇaṁ pākaṭataraṁ hoti. Tena vuttaṁ ‘‘nānādhātuyo…pe… upaṭṭhātī’’ti.",
  "anya-e0104n9:6": "740. Dhuvabhāvapaṭikkhepato na niccanti aniccaṁ, khandhapañcakaṁ. Yathāha ‘‘rūpaṁ kho, rādha, aniccaṁ, vedanā… saññā… saṅkhārā… viññāṇaṁ anicca’’nti (saṁ. ni. 3.172). Tattha kāraṇaṁ vadanto ‘‘uppādavayaññathattabhāvā’’ti āha. Uppādo nibbattilakkhaṇaṁ, vayo vipariṇāmalakkhaṇaṁ, aññathattaṁ jarā, tesaṁ sabbhāvatoti attho. Hutvā abhāvatoti uppajjitvā vinassanato. Ettha ca purimena jātijarāmaraṇasabbhāvato aniccanti dasseti, dutiyena pākabhāvaviddhaṁsābhāvato. Yassa bhāvena khandhapañcakaṁ ‘‘anicca’’nti vuccati, taṁ aniccalakkhaṇanti dassetuṁ ‘‘uppādavayaññathatta’’ntiādi vuttaṁ. Tena hi taṁ ‘‘anicca’’nti lakkhīyati. Ākāravikāroti ākāravikati. Abhāvākāro hi vikatirūpena labbhati, virūpattā na uppādākāro. Ākāravikāroti vā ākāraviseso. Hutvā abhāvo hi pākabhāvato bhinno viddhaṁsābhāvattā tattha ca aniccalakkhaṇaṁ niruḷhaṁ. Aniccākāro hi dukkhānattākārehi viya uppādākārato ca visiṭṭho. Tathā hi saddassa viddhaṁsābhāvo saṅkhatabhāvenapi sādhīyati.",
  "anya-e0104n9:7": "Saṅkhatabhāvo ca atthato uppādavantatā. Uppādo ca pākabhāvasādhitā dharamānāvatthā. Iminā nayena dukkhānattālakkhaṇāni veditabbāni. Apica yathā niccapaṭikkhepato aniccanti niccākārapaṭikkhepato yathāvutto abhāvākārasaṅkhāto aniccākāro aniccalakkhaṇaṁ, evaṁ sukhapaṭikkhepato dukkhanti sukhākārapaṭikkhepato abhiṇhapaṭipīḷanākārasaṅkhāto dukkhākāro dukkhalakkhaṇaṁ, tathā attapaṭikkhepato anattāti attākārapaṭikkhepato avasavattanākārasaṅkhāto anattākāro anattalakkhaṇanti daṭṭhabbaṁ. Te yime tayopi ākārā asabhāvadhammattā khandhapariyāpannā na honti. Khandhehi vinā anupalabbhanīyato khandhavinimuttāpi na honti. Khandhe pana upādāya vohāravasena labbhamānā tadādīnavavibhāvanāya visesakāraṇabhūtā tajjāpaññattivisesāti veditabbā.",
  "anya-e0104n9:8": "Tayidaṁ sabbampīti yathāvuttalakkhaṇattayañceva lakkhitabbañca khandhapañcakaṁ. ‘‘Udayabbayānupassanāñāṇena yāthāvasarasato sallakkhetī’’ti idaṁ tadatthe tabbohāravasena vuttaṁ. Udayabbayañāṇatthañhi lakkhaṇārammaṇikavipassanā ‘‘udayabbayañāṇa’’nti kathitā. Na hi udayabbayañāṇaṁ dukkhalakkhaṇādivisayaṁ . Tabbisayatte vā udayabbayañāṇameva na siyā, udayabbayañāṇaṁ pana tikkhaṁ, visadañca kātukāmena lakkhaṇattayatīraṇameva kātabbaṁ. Parikammasadisañhetaṁ tassa. Esa nayo sesañāṇesupīti.",
  "anya-e0104n9:9": "Upakkilesavimuttaudayabbayañāṇaṁ niṭṭhitaṁ.",
  "anya-e0104n9:10": "Bhaṅgānupassanāñāṇakathāvaṇṇanā",
  "anya-e0104n9:11": "741.Vahatīti pavattati. Ñāṇassa tikkhabhāvo bhāvanāya paguṇabhāvena. Paguṇā ca bhāvanā vikkhepābhāvato ārammaṇe appitā viya pavattatīti ñāṇassa tikkhabhāvena saṅkhārānaṁ lahuupaṭṭhānatā dassitā. Saṅkhāresu pana udayabbayavasena lahuṁ lahuṁ upaṭṭhahantesu udayadassanañca ‘‘uppādavato vināso’’ti yāvadeva vayadassanatthaṁ tassa nibbidāvahattāti vaye evassa ābhogasamannāhāro manasikāro pavattati, tena uppādādiṁ muñcitvā vayamevārabbha ñāṇaṁ uppajjati. Tena vuttaṁ ‘‘uppādaṁ vā’’tiādi. Tattha uppādanti nibbattivikāraṁ. Ṭhitinti ṭhitippattaṁ, jaranti attho. Pavattanti upādinnakappavattaṁ. Nimittanti saṅkhāranimittaṁ. Yaṁ saṅkhārānaṁ samudayādighanavasena, sakiccaparicchedatāya ca saviggahānaṁ viya upaṭṭhānaṁ, taṁ saṅkhāranimittaṁ. Keci pana ‘‘pavattaṁ nāma saṅkhārānaṁ avicchedena pavattanaṁ uppādova, nimittaṁ nāma uppannānaṁ vijjamānatā ṭhānaparamparā, tasmā uppādameva gaṇhāti ce, pavattaṁ gaṇhāti nāma. Ṭhitiṁyeva gaṇhāti ce, nimittaṁ gaṇhāti nāmā’’ti vadanti, taṁ ‘‘uppādaṁ vā’’tiādivacanena virujjhati. Na hi asati bhede vikappo yutto. Na sampāpuṇāti aggahaṇato. Kiṁ pana sampāpuṇātīti āha ‘‘khaya…pe… santiṭṭhatī’’ti. Tattha nirodhasaddo anuppādepi dissatīti bhedasaddena visesitaṁ, bhedasaddo visesavācakopi hotīti vayasaddena visesitaṁ, sopi anirodhavācakopi atthīti khayasaddena visesitaṁ, khayavayabhedasaṅkhāte khaṇikanirodheti attho. Sati santiṭṭhatīti satisīsena ñāṇamāha. Etasmiṁ ṭhāneti upakkilesavinimuttassa udayabbayañāṇassa tikkhabhāvāpattiyaṁ vuttanayena udayampi muñcitvā vayasseva manasikārakāle.",
  "anya-e0104n9:12": "Ārammaṇapaṭisaṅkhāti rūpavedanādiārammaṇaṁ khayavayavaseneva paṭisaṅkhāya. Yakāralopena hi niddeso ‘‘sayaṁ abhiññā’’tiādīsu (dī. ni. 1.28, 405) viya. Yathāvuttassa vā ārammaṇassa khayavayabhedavasena paṭisaṅkhā ārammaṇapaṭisaṅkhā. Bhaṅgānupassaneti yo tadārammaṇassa cittassa bhaṅgo, tassa anupassane. Paññāti pakārato jānanā. Yaṁ panettha vattabbaṁ, taṁ idāneva saṁvaṇṇīyati.",
  "anya-e0104n9:13": "742.Yaṁ kiñci ārammaṇanti rūpaṁ yāva jarāmaraṇanti vipassitabbabhāvena gahitaṁ sabbaṁ saṅkhāragatamāha . Paṭisaṅkhānaṁ nāma jānanaṁ, tañca bhaṅgānupassanāya adhippetattā bhaṅgato dassanamevāti āha ‘‘jānitvā khayato vayato disvāti attho’’ti. Tassa ñāṇassāti sambandho.",
  "anya-e0104n9:14": "Rūpārammaṇameva rūpārammaṇatā yathā ‘‘devo eva devatā’’ti imamatthaṁ dassetuṁ ‘‘rūpārammaṇaṁ citta’’nti vuttaṁ. Rūpārammaṇatāti vā bhummatthe paccattavacananti dassento ‘‘atha vā rūpārammaṇabhāve’’ti āha. Aparena cittena bhaṅgaṁ anupassatīti vipassanāvisayaṁ bhaṅgānupassanamāha. Evañhi bhaṅgānupassanā paguṇā hoti, ārammaṇañcassa vibhūtataraṁ hutvā upaṭṭhāti. Ñātanti ārammaṇamāha anupassanāvasena ñātattā. Ñāṇanti anupassanāñāṇaṁ. Ubhopi vipassatīti tadubhayampi khayato vayato vipassatīti. Ayaṁ hettha saṅkhepattho – rūpassa yāva jarāmaraṇassa khayato vayato dassanaṁ ārammaṇapaṭisaṅkhātaṁ, dassanakañāṇassa khayato vayato dassanaṁ ārammaṇapaṭisaṅkhāya bhaṅgassa anupassananti ubhayattha paññā. Purimaṁ vā tadabhāve abhāvato pacchimāyaṁ pakkhipitvā pacchimā eva paññā vipassane ñāṇanti.",
  "anya-e0104n9:15": "Etthāti ‘‘tassa cittassa…pe… bhaṅgaṁ anupassatī’’ti ettha. Anekehi ākārehīti aniccato anupassanādīhi anekehi ākārehi. Anu-saddo ‘‘bhiyyo’’ti etasmiṁ attheti āha ‘‘punappunaṁ passatī’’ti.",
  "anya-e0104n9:16": "Idha saṅkhatadhammo nāma jātijarāmaraṇapakatiko, tassa jāti ādikoṭi, jarā majjhimakoṭi, maraṇaṁ osānakoṭi. Tattha kiñcāpi uppādāditividhampi saṅkhatalakkhaṇatāya aniccalakkhaṇaṁ, tathāpi jātijarāsu diṭṭhāsu na tathā aniccalakkhaṇaṁ pākaṭaṁ hutvā upaṭṭhāti yathā vayakkhaṇeti āha ‘‘bhaṅgo nāma aniccatāya paramā koṭī’’ti, uttamā koṭi pariyosānakoṭīti attho. Yathā hi jarādhammaṁ, maraṇadhammameva ca jāyatīti jāti aniccatāya ādi koṭi, tathā jātidhammaṁ, maraṇadhammameva ca jīratīti jarā majjhimā koṭi, jātidhammaṁ, jarādhammameva ca bhijjatīti bhaṅgo paramā koṭīti. Aniccato anupassatīti na kalāpato sammasanto viya ‘‘aniccaṁ khayaṭṭhenā’’ti (paṭi. ma. 1.48) anumānavasena, nāpi āraddhavipassako viya udayaggahaṇapubbakavayadassanavasena, atha kho udayabbayañāṇānubhāvena paccakkhato upaṭṭhitesu udayavayesu vuttanayena udayaṁ muñcitvā bhaṅgadassanavaseneva aniccato anupassati, evaṁ anupassato panassa niccagāhassa lesopi natthīti āha ‘‘no niccato’’ti. Tathā hesa niccasaññaṁ pajahatīti vuccati. Ettha ca ‘‘aniccato eva anupassatī’’ti eva-kāro luttaniddiṭṭhoti tena nivattitamatthaṁ dassetuṁ ‘‘no niccato’’ti vuttaṁ. Na cettha dukkhato anupassanādinivattanamāsaṅkitabbaṁ paṭiyogīnivattanaparattā, eva-kārassa upari desanāruḷhattā ca tāsaṁ. Dukkhato anupassatītiādīsupi eseva nayo.",
  "anya-e0104n9:17": "Aniccato tāva anupassanā bhaṅgānupassakassa yuttā ‘‘bhaṅgo nāma aniccatāya paramā koṭī’’ti, dukkhādito pana kathanti āha ‘‘aniccassa dukkhattā’’tiādi. Etena yaṁ aniccaṁ, taṁ ekantato dukkhaṁ anattā, tato ca na abhinandaniyādirūpaṁ. Tasmā upari nibbattetabbato ñāṇaparikammatthañca itarāsampi channaṁ anupassanānaṁ vasena anupassatīti dasseti. Keci panettha ‘‘aniccato anupassati, no niccatotiādinā visuṁ dassanakiccaṁ natthi, bhaṅgadassaneneva sabbaṁ diṭṭhaṁ hotī’’ti vadanti, taṁ bhaṅgānupassanāya matthakappattiyaṁ yuttaṁ, tato pana pubbabhāge anekākāravokārā anupassanā icchitabbāva. Aññathā ‘‘aniccato anupassatī’’tiādikā (paṭi. ma. 1.51) pāḷi, ‘‘anekehi ākārehi punappunaṁ passatī’’ti āgatā tassā aṭṭhakathā ca virodhitā siyā. Tadeva aniccato diṭṭhameva sabbasaṅkhāragataṁ.",
  "anya-e0104n9:18": "Na taṁ abhinanditabbanti taṁ saṅkhāragataṁ taṇhādiṭṭhābhinandanavasena ‘‘etaṁ mama, eso me attā’’ti na abhinanditabbaṁ. Na tattha rañjitabbanti tattha saṅkhāragate rañjanavasena na pavattitabbaṁ, kāmarāgo, bhavarāgo vā na pavattetabboti attho. Rāgaṁ nirodhetīti rāgaṁ vikkhambhananirodhaṁ pāpeti, vikkhambhetīti attho. Tenāha ‘‘lokikeneva tāva ñāṇenā’’ti. Sati ca vikkhambhane kathaṁ samudayoti āha ‘‘no samudeti, samudayaṁ na karotī’’ti.",
  "anya-e0104n9:19": "Evaṁ virattoti evaṁ bhaṅgānupassanānusārena viratto. Yathā diṭṭhaṁ sampati upaṭṭhitaṁ saṅkhāragataṁ nirodheti nirodhaṁ manasi karoti, adiṭṭhampi atītānāgataṁ anvayañāṇavasena yathā idaṁ etarahi, evaṁ itarepīti anuminanto nirodheti manasikatassāpi nirodhaṁ karoti. No samudetīti etthāpi eseva nayo, no samudayaṁ manasi karotīti attho.",
  "anya-e0104n9:20": "Evaṁ paṭipannoti evaṁ vuttappakārena aniccānupassanādivasena paṭipanno. Saddhiṁ khandhābhisaṅkhārehikilesānaṁ pariccajanatoti khandhehi, abhisaṅkhārehi ca saha kilesānaṁ pajahanato. Kilese hi pajahanto tannimittakakammaṁ, tato nibbattanake khandhe ca pajahati nāma. Saṅkhatadosadassanenāti saṅkhatadhammesu aniccadukkhatādiādīnavadassanena. Tabbiparīteti niccasukhādisabhāve. Tanninnatāyāti tadadhimuttatāya. Paṭinissaggasaddo pariccāgattho, pakkhandanattho cāti paṭinissaggassa duvidhatā vuttā. Tattha pakkhandanaṁ adhimuccanaṁ. Yathāvuttenāti tadaṅgādippahānappakārena, tanninnappakārena ca. Nibbattanavasenāti uppādanavasena. Nibbattento hi kilese ādiyatīti te anibbattento kilese na ādiyati nāma. Adosadassitāvasenāti dosānaṁ adassāvibhāvena. Saṅkhatārammaṇaṁ ādiyatīti yojanā. Anādīnavadassitāya hi saṅkhāre ādiyatīti ādīnavadassitāya te na ādiyati na gaṇhāti.",
  "anya-e0104n9:21": "743.Assāti yogino. Tehi ñāṇehīti aniccānupassanādiñāṇehi. Tanti pahānaṁ. Niccasaññanti niccagāhaṁ, saññāsīsena niddeso. Sukhasaññaṁ attasaññanti etthāpi eseva nayo. Sappītikaṁ taṇhanti sauppilāvitaṁ abhipatthanaṁ.",
  "anya-e0104n9:22": "744.‘‘Vatthusaṅkamanā’’ti ettha vipassanāya pavattiṭṭhānabhāvato rūpādiārammaṇaṁ ‘‘vatthū’’ti adhippetanti dassento ‘‘rūpassā’’tiādimāha. Tattha saṅkamanāti vipassanābhāvasāmaññato ekattanayena vuttaṁ , aññathā aññadeva rūpabhaṅgavisayaṁ ñāṇaṁ, aññadeva tadārammaṇacittabhaṅgavisayanti kuto saṅkamanā. Paññāvivaṭṭanāyapi eseva nayo. Paññāyāti udayabbayadassanavasena pavattamānāya vipassanāpaññāya. Vayasseva gahaṇavasena udayato vinivaṭṭanā. Tenāha ‘‘udayaṁ pahāya vaye santiṭṭhanā’’ti. ‘‘Anantarameva āvajjanasamatthatā’’ti iminā bhaṅgānupassanāya paguṇabalavabhāvamāha.",
  "anya-e0104n9:23": "745.Ubhoti diṭṭhādiṭṭhabhāvena dvepi ārammaṇāni. Ekavavatthanāti khaṇabhaṅguratāya samānāti vavatthāpanā.",
  "anya-e0104n9:24": "Saṁvijjamānamhīti paccakkhato upalabbhamāne paccuppanne. Visuddhadassanoti bhaṅgadassanassa paribandhavidhamanena visuddhañāṇo, suvisuddhabhaṅgadassanoti attho. Tadanvayaṁ netīti tassa paccuppannasaṅkhārabhaṅgadassino ñāṇassa anvayaṁ anugatabhūtaṁ ñāṇaṁ pavatteti. Kattha pana pavattetīti āha ‘‘atītanāgate’’ti, atīte, anāgate ca saṅkhāragate. Sabbepītiādi tassa pavattanākāradassanaṁ.",
  "anya-e0104n9:25": "Bhaṅgasaṅkhāte nirodhe, na nibbānasaṅkhāteti adhippāyo. Esāti yā ārammaṇanvayena ubho diṭṭhādiṭṭhe khaṇabhaṅguratāya ekabhāvena vavatthāpanā, esā vayalakkhaṇe vipariṇāmalakkhaṇe vipassanā bhaṅgānupassanāti attho.",
  "anya-e0104n9:26": "746.Ārammaṇañca paṭisaṅkhātiādi bhaṅgānupassanāya duppaṭivijjhattā vuttassevatthassa daḷhīkaraṇaṁ. Tayidaṁ bhaṅgadassanaṁ saṅkhārānaṁ avasavattanāvabodhanena anattalakkhaṇapaṭivedhāyāti taṁ dassento ‘‘suññato ca upaṭṭhāna’’nti āha. Ārammaṇassa hi bhaṅgārammaṇacittassa ca bhaṅgamanupassato visesato saṅkhārā suññā hutvā upaṭṭhahanti. Tenāha ‘‘tasseva’’ntiādi.",
  "anya-e0104n9:27": "Na catthi aññoti ettha imasmiṁ loke añño khandhavinimutto attā nāma koci natthi. Tesaṁ khayaṁ passatīti tesaṁ dhammānaṁ khaṇe khaṇe upaṭṭhahantaṁ bhaṅgaṁ passati. Yathāvuttāya appamādapaṭipattiyā appamatto. Yathā kiṁ? Maṇiṁva vijjhaṁ vajirena yoniso yathā nāma kusalo puriso upāyena maṇiṁ vijjhanto maṇissa chiddameva passati manasi karoti , na maṇissa vaṇṇādiṁ, evameva saṅkhārānaṁ nirantaraṁ bhaṅgameva yoniso manasi karoti, na saṅkhāreti adhippāyo. Yathā vā vajirena maṇiṁ vijjhantassa viddhaṭṭhānaṁ na puna ruhati, evaṁ vajirasadisena bhaṅgānupassanāñāṇena bhaṅge diṭṭhe na puna niccagāho ruhati, evaṁ bhaṅgameva passatīti attho.",
  "anya-e0104n9:28": "Yā ca ārammaṇapaṭisaṅkhāti ‘‘rūpārammaṇatā cittaṁ uppajjitvā bhijjati, taṁ ārammaṇaṁ paṭisaṅkhā’’ti (paṭi. ma. 1.51) evamāgatā yā ca ārammaṇapaṭisaṅkhā, ‘‘tassa cittassa bhaṅgaṁ anupassatī’’ti evaṁ vuttā yā ca bhaṅgānupassanā, ‘‘saṅkhārāva bhijjanti, tesaṁ bhedo maraṇaṁ, na añño koci atthī’’ti evaṁ vuttaṁ yañca suññato upaṭṭhānaṁ, ayaṁ evaṁ tidhā vuttāpi adhipaññāvipassanā nāmāti attho.",
  "anya-e0104n9:29": "747.Aniccānupassanādīsūti aniccadukkhānattānupassanāsu. Nibbidādīsūti nibbidāvirāganirodhapaṭinissaggānupassanāsu . Tayo upaṭṭhāneti aniccādivasena tividhe upaṭṭhāne. Khayato vayato upaṭṭhānañhi aniccato upaṭṭhānaṁ, bhayato upaṭṭhānaṁ dukkhato, suññato upaṭṭhānaṁ anattatoti. Diṭṭhīsūti diṭṭhinimittaṁ na vedhati. Tā hi asaṁhīratāya na calati.",
  "anya-e0104n9:30": "748.Dubbalabhājanassa viyāti tintaāmamattikābhājanassa viya bhedameva passatīti sambandho. Ettha ca dubbalabhājanūpamā sarasabhiduratādassanatthaṁ, vippakiriyamānasukhumarajūpamā aññamaññaṁ asambandhatādassanatthaṁ, bhijjiyamānatilūpamā khaṇe khaṇe bhijjanakabhāvadassanatthanti daṭṭhabbā. Bhedamevāti vināsameva passati uppādādīnaṁ aggahaṇato. Evamevāti yathā udakabubbuḷakāni udakatalādipaccayaṁ paṭicca uppannāni na ciraṭṭhitikāni sīghaṁ sīghaṁ bhijjanti, evameva sabbe rūpārūpadhammā kammādipaccayaṁ paṭicca uppannā khaṇaṭṭhitikā sīghaṁ sīghaṁ bhijjantīti bhedameva passati. Turitaturitañhi nesaṁ bhedadassanatthaṁ ‘‘bhijjanti bhijjantī’’ti āmeḍitavacanaṁ.",
  "anya-e0104n9:31": "Marīcipi ittarakālikāva, nissayapabandhavasena pana ciratarupaṭṭhānanti ‘‘yathā passe marīcika’’nti vuttaṁ, na ayāthāvupaṭṭhānatova. Lokanti khandhalokaṁ. Maccurājā na passati arahattādhigamena punabbhavābhāvato.",
  "anya-e0104n9:32": "749.Bhavadiṭṭhippahānanti sassatadiṭṭhiyā vikkhambhanaṁ. Na hi nirantaraṁ bhaṅgameva passato sassatadiṭṭhiyā avasaro atthi. Tato eva jīvite nirālayattā jīvitanikantipariccāgo. Sadāti sabbakālaṁ rattindivaṁ. Bhāvanāya yuttappayuttatā. Icchācārānaṁ dūrībhāvato visuddhājīvitā. Ussukkappahānaṁ kiccākiccesu abyāvaṭatā tibbasaṁvegattā. Vigatabhayatā kutocipi nibbhayatā attasinehābhāvato. Khantisoraccapaṭilābho aniccatāya sudiṭṭhattā. Pantasenāsanesu adhikusalesu ca aratiyā, kāmaguṇesu ratiyā ca sahanato abhibhavanato aratiratisahanatā.",
  "anya-e0104n9:33": "Imāni aṭṭhagguṇamuttamānīti liṅgavipallāsena vuttaṁ. Ma-kāro ca padasandhikaro, bhavadiṭṭhippahānādike ime aṭṭha uttamānisaṁseti attho. Tahinti tattha bhaṅgānupassanāyanti attho.",
  "anya-e0104n9:34": "Bhaṅgānupassanāñāṇaṁ niṭṭhitaṁ.",
  "anya-e0104n9:35": "Bhayatupaṭṭhānañāṇakathāvaṇṇanā",
  "anya-e0104n9:36": "750.Sabbasaṅkhārānanti tebhūmakānaṁ sabbasaṅkhārānaṁ. Adhikāravasena hi padesasabbavisayo idha sabbasaddo. Āsevantassāti ādaravasena sevantassa pavattentassa. Bhāventassāti vaḍḍhentassa brūhentassa. Bahulīkarontassāti punappunaṁ karontassa yuñjantassa. Pabhedakāti khaṇe khaṇe bhijjanavasena pabhedakā. Ājīvikā byādhiādinimittaṁ maritukāmassa, amaritukāmassāpi sūrassa bhāyitabbampi na bhayato upaṭṭhātīti ‘‘sukhena jīvitukāmassa bhīrukapurisassā’’ti vuttaṁ. Yathā bhīrukajātikassa sīhādayo santāsanimittaṁ bhayānakabhāvato, tathā yogino bhaṅgato dissamānā saṅkhārāti āha ‘‘sīha…pe… upaṭṭhahantī’’ti. Paccuppannāti addhāpaccuppannā oḷārikā dīghatarapabandhā, khaṇapaccuppannā sukhumatarā ittarakālā, santatipaccuppannā majjhimā idha ādito pariggahetabbā. Bhayato bhāyitabbato upatiṭṭhanakesu ñāṇaṁ bhayatupaṭṭhānañāṇaṁ.",
  "anya-e0104n9:37": "Yathā itthiyā puttānaṁ sīsassa chinnatā chijjamānatā gayhamānā bhayāvahā, evaṁ yogino tiyaddhagatānaṁ saṅkhārānaṁ nirodhā gayhamānāti imamatthaṁ dassetuṁ ‘‘ekissā kira itthiyā’’tiādi vuttaṁ.",
  "anya-e0104n9:38": "Yathā pūtibhūtaṁ odanādi na sabhāvena tiṭṭhati vinassati, evaṁ yassā itthiyā vijātavijātā puttā na jīvanti maranti eva, sā ‘‘pūtipajā’’ti vuttā. Pūtipajāggahaṇañcettha visesato gabbhagatamaraṇacintādassanena yogino anāgatasaṅkhāranirodhasanniṭṭhānadassanatthaṁ. Atītapaccuppannasaṅkhāranirodho hissa supākaṭo evāti na so upamāya sādhetabbo. Antimabhavikassa ca yogino sattakkhattuṁ paramādibhāvino atīte dukkhabahutāya, anāgatadukkhaparittatāya ca dassanatthaṁ bahupajāva itthī nidassitā.",
  "anya-e0104n9:39": "Tattha yathā tassā nava puttā matā, evaṁ ajjhattādippabhedā atītā saṅkhārā, vusitapubbā vā nava sattāvāsā daṭṭhabbā, mīyamānaputto viya paccuppannā saṅkhārā, pavattamāno vā sattāvāso daṭṭhabbo. Ajātaputto viya anāgatā saṅkhārā, bhāvī vā sattāvāso daṭṭhabbo. Evamavaṭṭhite yadeke dasaputtamātaraṁ aggahetvā navaputtamātuggahaṇaṁ sātthakanti vadanti, tadapāhataṁ hoti . Dārakānaṁ maraṇassa cirakālikattā maraṇānussaraṇanti vuttaṁ. Gabbhagato appaccakkhatāya bhāvīpakkheyeva tiṭṭhatīti adhippāyena kucchigato anāgatasaṅkhāraṭṭhāniyo vutto. Etasmiṁ khaṇeti bhaṅgadassanamukhena saṅkhārānaṁ bhayānakabhāvena upaṭṭhānakkhaṇe.",
  "anya-e0104n9:40": "751.Na bhāyati ñāṇassa bhāyanākārena appavattanato. Paṭighacittuppādavasena hi bhāyanaṁ, ñāṇaṁ pana bhāyitabbavatthuṁ bhāyitabbanti yāthāvato jānāti. Tenāha ‘‘atītā…pe… tīraṇamattamevā’’ti, tisso aṅgārakāsuyo atitāpena tikkhamajjhamudubhedāti adhippāyo. Kāmabhavādīnañhi tiṇṇaṁ bhavānaṁ nidassanabhāvena tāsaṁ gahaṇaṁ, tathā khadirādisūlattayassa appaṇītādibhāvato. Tenāha ‘‘kevalaṁ hī’’tiādi. Assāti ñāṇassa. Byasanāpannāti nānāvidhavipulānatthapatitā. Bhayatoti bhāyitabbato.",
  "anya-e0104n9:41": "Saṅkhāranimittanti ‘‘saṅkhārānaṁ samūhādighanavasena, sakiccaparicchedatāya ca saviggahānaṁ viya upaṭṭhāna’’nti vuttovāyamattho. Saṅkhārānaṁ pana tathā upaṭṭhānaṁ saṅkhāravinimuttaṁ na hotīti āha ‘‘atītā…pe… adhivacana’’nti. Maraṇamevāti bhaṅgameva. Tenāti bhaṅgadassanena. Khaṇe khaṇe bhaṅgameva passato hi nimittasaññitaṁ saṅkhāragataṁ aniccatāya vuttanayena sappaṭibhayaṁ hutvā upaṭṭhāti. Pavattaṁ nāma kāmaṁ sabbā bhavapavatti, matthakappattāya pana bhaṅgānupassanāya sabbabhavesu abhiṇhasampaṭipīḷanassa suṭṭhutaraṁ upaṭṭhānato santasukhābhimatāpi bhavā dukkhasabhāvatāya bhayato upaṭṭhahantīti dassanatthaṁ ‘‘pavattanti rūpārūpabhavapavattī’’tiādi vuttaṁ. Ubhayanti nimittaṁ, pavattañca. Dvayampi hi taṁ attasuññameva hutvā upaṭṭhahatīti.",
  "anya-e0104n9:42": "Bhayatupaṭṭhānañāṇaṁ niṭṭhitaṁ.",
  "anya-e0104n9:43": "Ādīnavānupassanāñāṇakathāvaṇṇanā",
  "anya-e0104n9:44": "752.Tāṇanti saṅkhārahetukā anattato rakkhaṇaṁ. Neva paññāyati sabbabhavādīnaṁ sādīnavatāya ekasadisattā. Leṇanti tassa pariharaṇatāṇāya upalīyanaṁ. Gatīti tadatthaṁ gantabbaṭṭhānaṁ. Paṭisaraṇanti tasseva paṭisaraṇaṭṭhānaṁ. Patthanāti āsīsanā na hoti. Etena ‘‘netaṁ mamā’’ti taṇhāgāhābhāvamāha. Parāmāsoti diṭṭhiparāmāso. Tena ‘‘eso me attā’’ti diṭṭhigāhābhāvamāha. Taṇhāgāhābhāveneva cettha ‘‘esohamasmī’’ti mānagāhābhāvopi vuttoyeva hoti, vā-saddaggahaṇena vā.",
  "anya-e0104n9:45": "Idāni patthanādīnamabhāve kāraṇaṁ dassetuṁ ‘‘tayo bhavā’’tiādi vuttaṁ. Tattha tayo bhavā aṅgārakāsuyo viya jātiādidukkhādhiṭṭhānabhāvena mahābhitāpatāya. Cattāro mahābhūtā kaṭṭhamukhapūtimukhaaggimukhasatthamukhasaṅkhātā ghoravisaāsīvisā viya kāyassa thaddhatāvissandanadāhacchedadukkhavidhānato visesato, avisesato pana āsayato, visavikārato, anatthadānato, durupacārato, durāsadato, akataññuto, avisesakārito, anekādīnavūpaddavato ca. ‘‘Cattāro āsīvisā uggatejā ghoravisāti kho, bhikkhave , catunnetaṁ mahābhūtānaṁ adhivacana’’nti (saṁ. ni. 4.238) hi vuttaṁ. Pañcakkhandhā ekakkhandhabhede aññakkhandhānavaṭṭhānato. Aññamaññāghātanato, maraṇadukkhāvahanato ca ukkhittāsikavadhakā viya. Vuttampi cetaṁ ‘‘ukkhittāsiko vadhakoti kho, bhikkhave, pañcannetaṁ upādānakkhandhānaṁ adhivacana’’nti. Cha ajjhattikāyatanāni attattaniyabhāvena gahitānipi tato rittabhāvato suññagāmo viya bhojanādigayhupagamettha atthīti paviṭṭhasuññagāmo viya. Tathā hi vuttaṁ –",
  "anya-e0104n9:46": "‘‘Suññagāmoti kho, bhikkhave, channetaṁ ajjhattikānaṁ āyatanānaṁ adhivacanaṁ. Cakkhuto cepi naṁ, bhikkhave, paṇḍito byatto medhāvī upaparikkheyya, rittakaññeva khāyati, tucchakaññeva khāyati, suññakaññeva khāyatī’’ti (saṁ. ni. 4.238) –",
  "anya-e0104n9:47": "Ādi. Cha bāhirāyatanāni gāmaghātakacorā viya sabbathāpi ghātakabhāvato. Tenevāha ‘‘corā gāmaghātakāti kho, bhikkhave, channetaṁ bāhirānaṁ āyatanānaṁ adhivacanaṁ. Cakkhu, bhikkhave, haññati manāpāmanāpesu rūpesū’’tiādi. Rāgaggiādīhi ekādasahi aggīhi. Vuttañhetaṁ –",
  "anya-e0104n9:48": "‘‘Cakkhu, bhikkhave, ādittaṁ. Kena ādittaṁ? Rāgagginā dosagginā mohagginā jātiyā jarāya maraṇena sokehi paridevehi dukkhehi domanassehi upāyāsehī’’ti (saṁ. ni. 4.28) –",
  "anya-e0104n9:49": "Ādi . Saṅkhārānaṁ gaṇḍādisadisatā heṭṭhā vuttāyeva. Nirassādāti assādetabbarahitā dukkhasabhāvattā. Nirasāti sampattirahitā vipattipariyosānattā. Sabbattha yathā heṭṭhā nirassādā nirasā mahāādīnavarāsibhūtā hutvā upaṭṭhahantīti sambandho, evaṁ uparipi ‘‘savāḷakamiva vanagahana’’ntiādīsu taṁ ānetvā sambandhitabbaṁ.",
  "anya-e0104n9:50": "Sasaddūlāti sabyagghā. Gāhā kumbhilādayo. Rakkhaso dakarakkhaso. ‘‘Nirasaṁ nirassāda’’nti iminā ādīnavassa abbokiṇṇataṁ dasseti. Tathā hissa yogino sabbesu bhavādīsu sabbepi saṅkhārā nissaggato nirantaraṁ sappaṭibhayāva hutvā upaṭṭhahanti. Yañca sappaṭibhayaṁ, taṁ sādīnavaṁ. Tenāha ‘‘tasseva’’ntiādi.",
  "anya-e0104n9:51": "Yanti ādīnavañāṇaṁ. Idaṁ vuttanti idaṁ dasavatthukaṁ dvādasavārapaṭimaṇḍitaṁ anvayabyatirekavasena tasseva padabhājanaṁ paṭisambhidāyaṁ vuttaṁ.",
  "anya-e0104n9:52": "Uppādo bhayanti saṅkhārānaṁ uppādo akhemaṭṭhena bhayavatthutāya bhayaṁ. Uppādamūlakañhi sabbaṁ taṁ sabbavatthukanti sabyasanaṁ. Pavattaṁ bhayantiādīsupi eseva nayo. Natthi etassa uppādo, na vā etasmiṁ adhigate saṅkhārānaṁ āyatiṁ uppādoti anuppādo, nibbānaṁ. Tañca sabbaso bhayābhāvato paramassāsabhūtattā nibbhayaṭṭhena khemanti. Santipadeti sabbasaṅkhārūpasamabhūte amatapade. Appavattantiādīhipi pavattādipaṭikkhepamukhena nibbānameva vadati. Pavattiyaṁ ādīnavaṁ disvā tadanantarameva nivattiyaṁ ānisaṁsadassanavasena sīghaṁ vipassanaṁ ussukkāpentānaṁ vasena ‘‘uppādo bhayaṁ, anuppādo khema’’nti tatiyavāro vutto. Eseva nayo chaṭṭhavārādīsupi. Ettha ca uppādo viseso, bhayaṁ visesitabbaṁ sāmaññabhāvatoti satipi dvinnaṁ padānaṁ samānādhikaraṇabhāve liṅgabhedo gahito. Yathā ‘‘dukkhasamudayo ariyasacca’’nti (dī. ni. 3.354; ma. ni. 3.374). Esa nayo ‘‘gati bhaya’’ntiādīsupi.",
  "anya-e0104n9:53": "Uppādo saṅkhārāti ettha pana sabbesaṁ saṅkhārānaṁ uppādaṁ sāmaññena gahetvā saṅkhārā bhedato vihitā sabbatthakameva tesaṁ vibhāgato vipassiyamānattāti vacanabhedo kato.",
  "anya-e0104n9:54": "Āyūhanaṁ paṭisandhiṁ ‘‘dukkha’’nti passatīti sambandho. Ñāṇaṁ ādīnave idanti ādīnave visayabhūte idaṁ pañcavatthukaṁ ñāṇaṁ veditabbaṁ. Ñāṇaṁ santipadeti santipade ninnādibhāvena ṭhitaṁ idaṁ ñāṇanti attho.",
  "anya-e0104n9:55": "753. Kammapaccayā paccuppannabhave uppajjamānānaṁ saṅkhārānaṁ uppādo pākaṭataro hutvā upaṭṭhātīti āha ‘‘purimakammapaccayā idha uppattī’’ti. Pavattaṁ nāma idha pavattiyaṁ dhammappavattīti āha ‘‘uppannassa pavattī’’ti. Sabbampīti tiyaddhagataṁ rūpārūpaṁ ajjhattabahiddhādivibhāgaṁ sabbampi. Kammanti etarahi pavattaṁ kammaṁ. Ettha ca uppādapavattaāyūhanaggahaṇena paccuppannaddhapariyāpannā saṅkhārā gahitā, paṭisandhiggahaṇena anāgataddhapariyāpannā upādittā. Uppādaggahaṇena ca atītaddhapariyāpannā kammasaṅkhārā ulliṅgattā. Nimittaggahaṇena pana sabbepi gahitā. Yāya gatiyā sā paṭisandhi hoti sā nirayādibhedā gati sucaritaduccaritavasena gantabbattā, sā panatthato taṁtaṁkammaniyamitā bhavasamaññārahā vipākakkhandhā, kaṭattā ca rūpanti veditabbā. Khandhānaṁ nibbattananti sabbesampi khandhānaṁ nibbattanaṁ. Pākaṭā eva saccavibhaṅge lakkhaṇādivasena niddiṭṭhattā. Vatthuvasenāti ārammaṇasaṅkhātapavattiṭṭhānavasena. Yadi te pañceva vatthubhāvena icchitā, atha kasmā sesā vuttāti āha ‘‘sesā tesaṁ vevacanavasenā’’ti. Tena vipassakānaṁ ñāṇavipphārassa visayasaṁvaḍḍhanatthaṁ desanā vaḍḍhitāti dasseti.",
  "anya-e0104n9:56": "Anvayato dassitassa ādīnavañāṇassa byatirekato dassanatthaṁ paṭipakkhañāṇadassanaṁ ‘‘yattha uppādo natthi, tattha sabbena sabbaṁ bhayampi natthī’’ti. ‘‘Bhayatupaṭṭhānena vā’’tiādinā pavattiṁ dassetvā nivattidassanaṁ buddhānaṁ, anubuddhānañca āciṇṇametaṁ yathā purimaṁ saccadvayaṁ dassetvā nirodhasaccadesanāti dasseti. Yathā loke kassaci ādīnavadassanaṁ niratthakampi hoti, na tathā idaṁ, idaṁ pana sātthakamevāti imamatthaṁ dassetuṁ ‘‘yasmā vā’’tiādi vuttaṁ. Tappaṭipakkhaninnaṁ cittaṁ hoti dāhābhibhūtassa sītaninnatā viya suṭṭhu diṭṭhādīnavato ekaṁsena muñcitukamyatābhāvato.",
  "anya-e0104n9:57": "Bhayanti bhāyitabbaṁ. ‘‘Niyamato dukkha’’nti etenassa dukkhabhāvena bhāyitabbatāti bhāyitabbatā dukkhabhāvaṁ na byabhicaratīti dasseti. Vaṭṭāmisaṁ upādinnakkhandhāti vadanti. Tividhampi vaṭṭaṁ, vaṭṭasannissitañca vaṭṭāmisaṁ. Kilesehi āmasitabbato lokāmisaṁ, pañca kāmaguṇā . Kilesā eva kilesāmisaṁ. Saṅkhāramattamevāti ettha eva-saddena visaṅkhāraṁ nivatteti. Na hi tattha sāmisatālesopi atthīti. Matta-saddena pana aparipuṇṇataṁ vibhāveti. Na hi sabbasaṅkhāragataṁ sāmisanti. Tasmāti ‘‘bhaya’’nti vuttassa dukkhādibhāvena niyatattā. Yadi yaṁ bhayaṁ, taṁ dukkhādisabhāvameva, tathā sati bhayādīsu ekeneva atthasiddhi. Kasmā sabbāni gahitānīti anuyogaṁ manasi katvā āha ‘‘evaṁ santepī’’tiādi. Yathā tesu eva saṅkhāresu aniccato dukkhato anattato pavattivasena ākāranānattato anupassanānānattaṁ, evaṁ bhayākārādiākāranānattato pavattivasenevettha ñāṇassa nānattaṁ. Tattha bhayākārena pavattaṁ ñāṇaṁ bhayatupaṭṭhānañāṇaṁ, itarākāravasena pavattaṁ ādīnavañāṇanti daṭṭhabbaṁ.",
  "anya-e0104n9:58": "Yasmā ādīnavañāṇassa visayabhāvena vuttā pannarasāpi atthā uppādādīsu pañcasveva antogadhā, tattha ca ñāṇaṁ anvayabyatirekavasena pavattanato dasavidhaṁ hoti. Tasmā āha ‘‘dasa ñāṇe pajānātī’’ti. Pajānanañca sātisayaṁ visayagatasammohavigamena asammūḷhaṁ, attanipi asammūḷhamevāti attānampi pajānantaṁ viya hotīti katvā vuttaṁ. Tenāha ‘‘paṭivijjhati sacchikarotī’’ti. Dvinnanti dvīsu kusalasaddayogena hi bhummatthe sāmivacanaṁ yathā ‘‘kusalā naccagītassā’’ti (jā. 2.22.94). Kusalatāti karaṇe paccattavacananti āha ‘‘dvinnaṁ kusalatāyā’’ti. Dvinnanti vā dvinnaṁ ñāṇānaṁ vasenāti attho. Pavattiyā yāthāvato diṭṭhatāya tappaṭipakkhato santipadaṁ suvinicchitameva hutvā upaṭṭhāti. Tenassa cittaṁ paramadiṭṭhadhammanibbānādimicchāgāhavasena na vicalati. Tattha suparidiṭṭhādīnavattāti āha ‘‘nānādiṭṭhīsu na kampatī’’tiādi. Sesamettha uttānatthameva.",
  "anya-e0104n9:59": "Ādīnavānupassanāñāṇaṁ niṭṭhitaṁ.",
  "anya-e0104n9:60": "Nibbidānupassanāñāṇakathāvaṇṇanā",
  "anya-e0104n9:61": "754.Saṅkhāragateti sabbasmiṁ tebhūmake saṅkhāre. Nibbindatīti ñāṇanibbidena nibbedaṁ āpajjati. Tathābhūto ca tattha ukkaṇṭhanto, anabhiramanto ca nāma hotīti vuttaṁ ‘‘ukkaṇṭhati nābhiramatī’’ti.",
  "anya-e0104n9:62": "Tattha anabhiramaṇassa upamaṁ dassetuṁ ‘‘seyyathāpī’’tiādi vuttaṁ. Anotattadahaṁ parikkhipitvā ṭhitesu dviyojanasatubbedhesu yathākkamaṁ sānuañjanarajatasuvaṇṇasattaratanamayesugandhamādanakāḷakelāsasudassanacittakūṭabhedesu pañcasu himavato mahāsikharesu pacchimo cittakūṭapabbato nāma. Sīhapapātādīsu sattasu mahāsaresu.",
  "anya-e0104n9:63": "Suvaṇṇapañjareti suvaṇṇamaye sīhapañjare. Pakkhittoti niruddho. Tividhe sugatibhaveti kāmasugatiādike tividhe sampattibhave.",
  "anya-e0104n9:64": "Hatthapādavālavatthikosehi bhūmiphusanehi sattahi patiṭṭhitoti sattapatiṭṭho. Nagaramajjhe nābhiramati dvārapañjaranāḷanādiavabādhanabhayena. Diṭṭheti adhimuttipubbakena anvayadassanena diṭṭhe. Tenāha ‘‘tanninnatappoṇatappabbhāramānaso’’ti.",
  "anya-e0104n9:65": "Nibbidānupassanāñāṇaṁ niṭṭhitaṁ.",
  "anya-e0104n9:66": "755.Taṁ panetanti nibbidāñāṇamāha. Ñāṇadvayenāti bhayatupaṭṭhānādīnavānupassanāñāṇadvayena. Yasmā bhayato dissamānā eva saṅkhārā mahādīnavā, nibbinditabbā ca hutvā upaṭṭhahanti, tasmā ekampi taṁ ñāṇaṁ tathābhāvanābalappattiyā avatthāvisesayuttaṁ tividhakiccasāmatthiyavantaṁ hotīti vuttaṁ ‘‘atthato eka’’nti. Tenāha ‘‘sabbasaṅkhāre’’tiādi.",
  "anya-e0104n9:67": "Tayidaṁ tāsaṁ anupassanānaṁ matthakappattivasena vuttaṁ, ādimhi pana bhinnasabhāvā eva pavattanti. Uppādesīti pātvākāsi, vibhāvesīti attho.",
  "anya-e0104n9:68": "Muñcitukamyatāñāṇakathāvaṇṇanā",
  "anya-e0104n9:69": "756.Na sajjati bahvādīnavatāya diṭṭhattā. Muñcitukāmaṁ nissaritukāmaṁ hoti anādikālikassa khandhassa pariññāyamānattā. Muñcitukāmatā tato attānaṁ nibbedhetukāmatā nissaritukāmatā apagantukāmatā. Pañjarapakkhittoti pañjarena samoruddho. Evamādayoti ādi-saddena ādittaaṅgāraupasaṭṭhadesabyāḷasāpadākulavanagahanādīnaṁ saṅgaho daṭṭhabbo.",
  "anya-e0104n9:70": "Muñcitukamyatāñāṇaṁ niṭṭhitaṁ.",
  "anya-e0104n9:71": "Paṭisaṅkhānupassanāñāṇakathāvaṇṇanā",
  "anya-e0104n9:72": "757.‘‘Sabbabhava…pe… muñcitukāmo’’ti vatvā puna sabbasmā saṅkhāragatāti sabbaggahaṇaṁ sātisayamuttidassanatthaṁ adhikavacanaṁ aññamatthaṁ bodhetīti. Yañhi saṅkhārehi ananubandhassa muñcanaṁ, taṁ sātisayaṁ muñcanaṁ. Taṁ pana vuccamānāya paṭisaṅkhānupassanāya hotīti taṁ dassetuṁ ‘‘puna te evaṁ saṅkhāre’’tiādi vuttaṁ. Tilakkhaṇaṁ āropetvā saṅkhārapariggaṇhanaṁ pubbepi katanti punaggahaṇaṁ. Bhavādigatassa saṅkhārassa aparitulitassa abhāvato ‘‘te’’ti vuttaṁ. Anupassanākārassa apubbassapi atthitāya ‘‘eva’’nti vuttaṁ. Idāni vuccamānākārenāti hi attho. Saṅkhārānaṁ pariggaṇhanaṁ nāma paripuṇṇalakkhaṇavaseneva hotīti ‘‘tilakkhaṇaṁ āropetvā’’ti vuttaṁ.",
  "anya-e0104n9:73": "Anaccantikatotiādīsu yaṁ vattabbaṁ, taṁ heṭṭhā vuttameva. Paṭhamena ādi-saddena ‘‘ādiantavantato niccapaṭikkhepato’’ti evamādīnaṁ saṅgaho.",
  "anya-e0104n9:74": "Dutiyena ‘‘udayabbayapaṭipīḷanato sukhapaṭikkhepato’’ti evamādīnaṁ saṅgaho.",
  "anya-e0104n9:75": "Ajaññatoti amanuññato, asobhanato vā. Jegucchatoti ‘‘dhī’’ti jigucchitabbato. Paṭikkūlatoti abhiruciyā paṭilomanena paṭikkūlabhāvato. Na maṇḍanena hatā amaṇḍanahatā, amaṇḍanena sakkā etesaṁ subhabhāvaṁ hantunti attho. Amaṇḍanena vā tesaṁ asubhatā pākaṭā hotīti amaṇḍanahatā. Maṇḍanena vā na hantabbasabhāvā ‘‘asūriyapassā’’ti viya amaṇḍanahatā. Tato amaṇḍanahatabhāvatoti rūpasaṅkhāre sandhāya vadati. Virūpatoti asundarato. Paṭighasaṁyojanavatthutāya passante attani bandhatīti bībhacchaṁ ativiya virūpaṁ. Yaṁ diṭṭhamattameva domanassuppattinimittaṁ hoti. Ajaññajigucchanīyatā hi gūthaṁ viya pariccajitabbaṁ vā bībhacchaṁ. Idha ādi-saddena ‘‘asucito amanāpato’’ti evamādīnaṁ saṅgaho.",
  "anya-e0104n9:76": "Catutthena ādi-saddena ‘‘apariṇāyakato attapaṭikkhepato’’ti evamādīnaṁ saṅgaho.",
  "anya-e0104n9:77": "758.Ayanti yogāvacaro. Muñcanassāti puna ananubandhanatthaṁ sumuttamuñcanassa. Upāyasampādanatthanti aniccādivasena suṭṭhu pariggaṇhanaṁ parimaddanā upāyo, tassa sādhanatthaṁ.",
  "anya-e0104n9:78": "Macchagahaṇatthaṁ udake tattha tattha khipanti etanti khippaṁ, macchānaṁ gahaṇakūṭapaṁ. Oḍḍāpesīti osāresi, khipīti attho. Sappanti kaṇhasappaṁ. Gahaṇeti yathāgahitaṁ sappaṁ achaḍḍetvā gahaṇe. Hatthaṁ nibbeṭhetvāti sappena attano bhogena veṭhitaṁ hatthapadesaṁ nibbeṭhetvā mocetvā. Āvijjhitvā āveṭhikappahāpanena bhametvā. Nissajjitvāti chaḍḍetvā.",
  "anya-e0104n9:79": "Tatthātiādi upamāsaṁsandanaṁ. Tattha āditovāti viññutaṁ pattakāle. Ghanavinibbhogaṁ katvāti kammaṭṭhānaṁ gahetvā samūhādighanaggahaṇaṁ bhinditvā. Sumuttanti bhāvanapuṁsakaniddeso ‘‘visamaṁ candimasūriyā parivattantī’’tiādīsu (a. ni. 4.70) viya. Saṅkhārānaṁ niccādiākārena upaṭṭhātuṁ asamatthatā aniccasaññādibhedāya vipassanāya sātisayaṁ balavabhāvappattiyā, sā ca saṅkhārānaṁ aniccādiākārassa suṭṭhutaraṁ sallakkhaṇenāti āha ‘‘tilakkhaṇāropanena…pe… pāpetvā’’ti. Yathā hi nibbuddhakaraṇe balavatarena paṭimallena tattha tattha muṭṭhippahārādinā vimathito itaro tena yujjhituṁ asamatthataṁ pāpito hoti. Na kevalaṁ asamatthataṁ pāpitova hoti, atha kho maraṇamattaṁ dukkhaṁ vā maraṇaṁ vā pāpuṇāti, evametepi saṅkhārā evaṁ dubbalabhāvaṁ pāpitā upariñāṇānubhāvena nibbisevanataṁ, sabbaso bhaṅgañca pāpuṇantīti.",
  "anya-e0104n9:80": "759.Ettāvatāti evaṁ ‘‘anaccantikato’’tiādinā parocattālīsāya ākārehi saṅkhārānaṁ aniccādibhāvasallakkhaṇavasappavattena paṭisaṅkhānena.",
  "anya-e0104n9:81": "Aniccato manasikarototiādīsu yaṁ vattabbaṁ, taṁ bhayatupaṭṭhānakathāyaṁ (visuddhi. 2.750) vuttanayameva.",
  "anya-e0104n9:82": "Ayaṁ pana viseso – ‘‘paṭisaṅkhā’’ti padassa ‘‘jānitvā’’ti atthaṁ vatvā paṭisaṅkhānuppajjanakiriyānaṁ samānakhaṇattā asatipi pubbāparakālatte saddavohāramattena evaṁ vuttanti dassento ‘‘kāma’’ntiādimāha. Tena ‘‘kusalaṁ dhammaṁ paṭicca kusalo dhammo uppajjati hetupaccayā (paṭṭhā. 1.1.53), nihantvā timiraṁ sabbaṁ, uggatoyaṁ divākaro’’ti ca evamādīsu viya samānakālavasenāyaṁ saddapayogoti. Tathā manañca dhamme ca paṭhamaṁ paṭicca pacchā na manoviññāṇassa uppatti, evamidhāpīti dassetuṁ ‘‘manañca paṭiccā’’tiādi vuttaṁ. Ediso saddapayogo yebhuyyena loke pubbakālavaseneva dissatīti pubbakālavaseneva idhāpi taṁ dassetuṁ ‘‘ekattanayena vā…pe… veditabba’’nti āha. Tassattho – aparāparaṁ uppannesu ñāṇesu purimassa vasena paṭisaṅkhānakiriyā, tadaññassa vasena uppajjanakiriyā ca yojetabbā, na ca tāni bhedato apekkhitabbāni ekasantānapatitatāya ekattanayavasena gahitattāti. Itarasmiṁ padadvayeti ‘‘pavattaṁ paṭisaṅkhā, nimittañca pavattañca paṭisaṅkhā’’ti imasmiṁ padadvaye.",
  "anya-e0104n9:83": "Paṭisaṅkhānupassanāñāṇaṁ niṭṭhitaṁ.",
  "anya-e0104n9:84": "Saṅkhārupekkhāñāṇakathāvaṇṇanā",
  "anya-e0104n9:85": "760. Saṅkhārānaṁ aniccadukkhākārādipariggaṇhanavasena pavattampi paṭisaṅkhānupassanāñāṇaṁ visesato anattākārapariggaṇhanapadhānanti vuttaṁ ‘‘sabbe saṅkhārā suññāti pariggahetvā’’tiādi. Tasmiñhi sati saccasampaṭivedho ijjhati, na asati. Tadabhāvato hi aniccadukkhalakkhaṇapaññāpakampi sarabhaṅgasatthārādīnaṁ sāsanaṁ aniyyānikameva jātaṁ. Atha vā tesaṁ niccasārādīhi rittakaṁ sandhāya ‘‘sabbe saṅkhārā suññāti pariggahetvā’’ti vuttaṁ. Yañhi yato rittakaṁ, taṁ tena suññanti. Saṅkhārānaṁ attasuññatāya duviññeyyabhāvato anekavāraṁ paṭividdhāyapi suññatānupassanāya daḷhībhāvāpādanatthaṁ ‘‘puna suññamida’’ntiādi āraddhaṁ. Tattha yadaggena saṅkhārā anattatā, tadaggena anattaniyā. Sati hi attani attaniyena bhavitabbanti vuttaṁ ‘‘suññamidaṁ attena vā attaniyena vā’’ti. Dvikoṭikanti dviaṁsikaṁ, attānaṁ neva disvā ñāṇacakkhunā paccakkhato, anumānato ca tassa anupalabbhanīyatoti adhippāyo. Paraṁ aññaṁ sattaṁ, saṅkhāraṁ vā parikkhārabhāve attano sukhadukkhasādhanabhāve ṭhitaṁ na disvāti yojanā. Puna pariggaṇhātīti sambandho. Etthāti etasmiṁ suññatānupassanādhikāre.",
  "anya-e0104n9:86": "Kvacīti katthaci ṭhāne, kāle, dhamme vā. Atha vā kvacīti ajjhattaṁ, bahiddhā vā. Attano attānanti sakattānaṁ. ‘‘Ayaṁ kho bhavaṁ brahmā mahābrahmā…pe… seṭṭho sajitā vasī pitā bhūtabhabyāna’’ntiādinā (dī. ni. 1.42) parehi parikappitaṁ attānañca kassaci kiñcanabhūtaṁ na passatīti dassento ‘‘kassacī’’tiādimāha. Tattha parassāti ‘‘parajāti, paro puriso’’ti ca evaṁ gahitassa. Na ca mama kvacanīti ettha mama-saddo aṭṭhāne payuttoti āha ‘‘mama-saddaṁ tāva ṭhapetvā’’ti. Parassa cāti attato aññassa. ‘‘Paro puriso’’ti evaṁbhūto attho mamatthāya ṭhito, tassa vasena mayhaṁ sabbaṁ sijjhatīti evaṁ ekaccadiṭṭhigatikaparikappitavasena paraṁ attānaṁ tañca attano kiñcanabhūtaṁ na passatīti dassento ‘‘na ca kvacanī’’tiādimāha. Ettha ca nāhaṁ kvacanīti sakaattano abhāvaṁ passati. Na kassaci kiñcanatasminti sakaattano eva kassaci anattaniyataṁ passati. Na ca mamāti etaṁ dvayaṁ yathāsaṅkhyaṁ sambandhitabbaṁ. Atthīti paccekaṁ. Na ca kvacani parassa attā atthīti parassa attano abhāvaṁ passati. Tassa parassa attano mama kiñcanatā na catthīti parassa attano anattaniyataṁ passati. Evaṁ ajjhattaṁ, bahiddhā ca khandhānaṁ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti. Tena vuttaṁ ‘‘evamaya’’ntiādi.",
  "anya-e0104n9:87": "761.‘‘Chahākārehī’’tiādinā niddesādīsu tattha tattha āgate pakāre suññatānupassanāya paribrūhanaṁ saṅgahetvā dasseti. Tattha chahākārehīti chahi gahaṇākārehi, gahetabbākārehi vā. Niccenāti ‘‘nicco’’ti parikappitena attanā vā aññena vā kenaci. Niccenāti vā niccabhāvena. Dhuvādayo ‘‘nicco’’ti gahitasseva gahetabbākārā. Tabbibhāgena hi imassa chakkatā. Tattha niccatā nāma kūṭaṭṭhatā. Dhuvabhāvo thiratā. Sadā bhāvitā sassatatā. Nibbikāratā avipariṇāmadhammatā. Yāva jarāmaraṇāti peyyālaṁ akatvā pariyosānapadameva dasseti.",
  "anya-e0104n9:88": "762. Na sāranti asāraṁ, natthi etassa sāranti nissāraṁ. Sārato apagataṁ, sāraṁ vā tato apagatanti sārāpagataṁ. Keci panettha ‘‘niccasārasārena vā sukhasārasārena vā attasārasārena vā’’ti pāḷīti adhippāyena ‘‘asāraṁ nissāraṁ sārāpagata’’nti padattayaṁ eko suññatāpariggahākāro, aññathā satteva ākārā siyuṁ, na aṭṭhāti vadanti. Apare pana ‘‘subhasārasārenātipi pāḷiyaṁ atthīti ‘asāraṁ nissāraṁ sārāpagata’nti idaṁ padattayaṁ ‘niccasārasārenā’tiādīsu paccekaṁ yojetabba’’nti vadanti. Setavacchoti setavaruṇako. ‘‘Minarukkho’’tipi vadanti. Pāḷibhaddakoti kiṁsuko.",
  "anya-e0104n9:89": "763. Niccasārādīnaṁ abhāvato rittato passati. Parittato, lāmakattā vā tucchato. Attasārābhāvena suññato. Sayaṁ anattatāya anattato. Issariyassa abhāvato, kenaci issariyaṁ kāretuṁ asakkuṇeyyatāya ca anissariyato. Pheṇapiṇḍena bhājanādiṁ kātukāmassa viya rūpassa niccatādiṁ kātukāmassa taṁ na sijjhati, sakaicchāvasena vā kāci kiriyā natthīti akāmakāriyato. ‘‘Evaṁ rūpaṁ hotu, mā eva’’nti alabbhanīyato. Sayaṁ aññassa vase na vattati, nāpi aññaṁ attano vase vattetīti avasavattakato. Yasmiṁ santāne sayaṁ tassa paro viya avidheyyatāya parato. Kārakādi viya kāraṇehi, phalena ca vivittato. Na hi kāraṇena phalaṁ, phalena vā kāraṇaṁ sagabbhaṁ tiṭṭhati. Esa nayo vedanādīsupi.",
  "anya-e0104n9:90": "764.Rūpaṁ na sattotiādīsu yo lokavohārena satto, rūpaṁ so na hotīti ayamattho idha nādhippeto tassāvuttasiddhattā. Na hi loko rūpamattaṁ ‘‘satto’’ti voharati, bāhirakaparikappito pana attā ‘‘satto’’ti adhippeto. So hi tehi rūpādīsu sattavisattatāya paresaṁ sañjāpanaṭṭhena ‘‘satto’’ti vuccati, rūpaṁ so na hotīti attho. Suññatāpariggaṇhanañhetanti. Esa nayo na jīvotiādīsupi. Tattha jīvanaṭṭhena jīvo. Naranaṭṭhena netubhāvena naro. ‘‘Ahamasmī’’ti mānuppattiṭṭhānatāya māno ettha vāti pavattatīti mānavo. Thiyati ettha gabbhoti itthī. Padhānabhāvena puri setīti puriso. Āhito ahaṁmāno etthāti attā. Paccattaṁ tassa tassa ahaṁkāravatthutāya ‘‘aha’’nti ca diṭṭhigatikehi attā vuccati, rūpaṁ pana tādisaṁ na hotīti suññatāpariggaṇhanavidhiṁ dassetuṁ ‘‘rūpaṁ na satto’’tiādi vuttaṁ. Tasmā aṭṭhahipi padehi rūpassa attasuññatāva dassitā. Itarehi catūhi tassa kiñcanatābhāvo. Tattha na mamāti mayhaṁ attano santakaṁ na hoti, tathā aññassa attano santakaṁ na hoti, kassacipi attano santakaṁ na hoti attanoyeva abhāvato. ‘‘Na attaniya’’nti padena pakāsito evattho pariyāyantarehi tīhipi padehi pakāsito. Esa nayo vedanādīsupi.",
  "anya-e0104n9:91": "765. Heṭṭhā kalāpasammasanassa daḷhabhāvāya vuttasammasananayāpi suññatānupassanāya daḷhabhāvāya saṁvattantīti dassento ‘‘tīraṇapariññāvasenā’’tiādimāha. Tattha bhayassa ahiṁsanena asaraṇato. ‘‘Saraṇa’’nti gahetuṁ ayuttatāya asaraṇībhūtato. ‘‘Anassādato’’ti idaṁ pāḷiyaṁ natthi. Sati ca tecattālīsa ākārā siyuṁ. Rūpappavattiyaṁ sabbādīnavūpaladdhiyā ādīnavato. ‘‘Samudayato atthaṅgamato’’ti idaṁ dvayaṁ yathā aniccato dassanaṁ panāḷikāya, niccasāravirahadīpanena vā suññatāvibhāvanaṁ hoti, evaṁ suññatāvibhāvananti katvā vuttaṁ. Tathā ‘‘yaṁ kho rūpaṁ paṭicca uppajjati sukhaṁ somanassaṁ, ayaṁ rūpassa assādo’’ti (saṁ. ni. 3.26) dassanaṁ paccayapaccayuppannatāvibhāvanena suññatāvibhāvanaṁ. ‘‘Yaṁ rūpaṁ aniccaṁ dukkhaṁ vipariṇāmadhammaṁ, ayaṁ rūpassa ādīnavo’’ti (saṁ. ni. 3.26) ca dassanaṁ niccatādisuññatābhāvanato. Tathā ‘‘yo rūpe chandarāgavinayo chandarāgappahānaṁ, idaṁ rūpassa nissaraṇa’’nti evaṁ samudayādidassanānaṁ, itaresañca yathārahaṁ suññatānupassanānubrūhanatā daṭṭhabbā. Yaṁ pana ādīnavato dassanaṁ, pubbe vatvāpi puna vacanaṁ assādapaṭikkhepato dassanaṁ sandhāya vuttanti veditabbaṁ. Sesaṁ heṭṭhā vuttanayameva. Vedanādīsupi dvācattālīsa ākārā netabbāti āha ‘‘vedanaṁ…pe… viññāṇaṁ aniccato…pe… nissaraṇato passatī’’ti.",
  "anya-e0104n9:92": "Vuttampi ca niddese etaṁ suññatāpariggaṇhanakathāsandassanaṁ ‘‘asukāya pāḷiyā ayaṁ niddeso’’ti dassanatthaṁ, tassa phalasandassanatthañca.",
  "anya-e0104n9:93": "766. Evaṁ tīraṇapariññāvasena paccekaṁ khandhesu dvācattālīsāya ākārehi suññataṁ pariggahetvāpi tividhānupassanāvaseneva bhāvanaṁ anuyuñjantassa saṅkhārupekkhāñāṇuppattīti dassento ‘‘evaṁ suññato’’tiādimāha. Tattha pariggaṇhantoti sammasanto. Bhayañca nandiñca vippahāyāti ajjhupekkhakatāya saṅkhārānaṁ vipattiṁ nissāya uppajjanakabhayañceva tesaṁ sampattiṁ nissāya uppajjanakapītiñca pajahitvā. Atha vā bhayatupaṭṭhānavasena uppajjanakañāṇabhayañca sammasanavasena uppajjanakapītisaṅkhātaṁ nandiñca pahāya. Na hi sabbaso suññatāya diṭṭhāya bhayanandīnaṁ avasaro atthi, atha kho upekkhāva saṇṭhāti. Tenāha ‘‘saṅkhāresu udāsīno hotī’’ti. Tattha yena micchāgāhena anudāsīnatā siyā, tadabhāvaṁ dassento ‘‘ahanti vā mamanti vā na gaṇhātī’’ti āha. Idānissa udāsīnatāya upamaṁ dassento ‘‘vissaṭṭhabhariyo viya puriso’’tiādimāha.",
  "anya-e0104n9:94": "Tattha anudāsīnatāpubbikā udāsīnatā vuccamānā idha opammatthaṁ pharatīti dassetuṁ ‘‘iṭṭhā kantā’’tiādi vuttaṁ. Ativiya naṁ mamāyeyya itthīnaṁ sāṭheyyakūṭeyyavaṅkeyyādīnaṁ ajānanato. Muñcitukāmo hutvāti muñcitukāmova hutvā, taṁ vissajjeyya nirapekkhatāya vasenevāti adhippāyo. Ayaṁ yogāvacaro. Muñcitukāmatāya uddhaṁ yāva saṅkhārupekkhāñāṇaṁ na uppajjati, tāva pavattā vipassanā paṭisaṅkhānupassanā evāti āha ‘‘paṭisaṅkhānupassanāya saṅkhāre pariggaṇhanto’’ti.",
  "anya-e0104n9:95": "Patilīyatīti ekapassena nilīyati nilīnaṁ viya hoti. Patikuṭatīti saṅkucati. Paṭivaṭṭatīti vivaṭṭati. Na sampasāriyatīti na visarati, abhirativasena na pakkhandatīti attho.",
  "anya-e0104n9:96": "Iccassāti iti evaṁ assa yogino.",
  "anya-e0104n9:97": "767. Tikkhavisadasūrabhāvena saṅkhāresu ajjhupekkhane sijjhamāne taṁ panetaṁ saṅkhārupekkhāñāṇaṁ anekavāraṁ pavattamānaṁ paripākagamanena anulomañāṇassa paccayabhāvaṁ gacchantaṁ nibbānaṁ santato passati nāma. Tathābhūtañca sabbaṁ saṅkhārappavattaṁ vissajjetvā nibbānameva pakkhandati nāma. Tayidaṁ idha ñāṇaṁ anulomagotrabhuñāṇehi saddhiṁ ekattaṁ netvā vuttaṁ ekattanayavasena . No ce nibbānaṁ santato passatīti tāva saṅkhārupekkhāñāṇassa aparipakkatamevāha. Samuddaṁ tarantīti sāmuddikā, saṁyattikā. Disājānanako kāko disākāko, lakkhaṇamattañcetaṁ yo koci tādiso sakunto veditabbo. Videsanti adesaṁ samudde aparicitaṭṭhānaṁ. Anugantvāti anu anu gantvā.",
  "anya-e0104n9:98": "Tayidaṁ vipassanāñāṇaṁ. Piṭṭhaṁ vaṭṭayamānaṁ viyāti thūlathūlato vivecanavasena nipphoṭiyamānaṁ saṇhaṁ saṇhaṁ piṭṭhacuṇṇaṁ viya. Nibbaṭṭitakappāsanti nibbaṭṭitabījaṁ kappāsaṁ. Vihanamānaṁ viyāti dhanukena vihaññamānaṁ viya. Upamādvayenapi punappunaṁ sammasanena vipassanāñāṇassa sukhumatarabhāvāpattimāha. Yathā yathā hi vipassanābhāvanābalena tikkhā, visadā, sūrā ca hoti, tathā tathā sukhumatarāpi hotīti. Saṅkhāravicinaneti pavicayassa sikhāppattatāya saṅkhāresu viya tesaṁ vicinanepi udāsīnaṁ hutvā tividhānupassanāvasena tiṭṭhati pakārantarassa abhāvato. ‘‘Sattadhā aṭṭhārasadhā’’tiādinā vibhattāpi hi anupassanāpakārā aniccānupassanādīsveva tīsu antogadhāti matthakappattā vipassanā tāsaṁ eva vasena tiṭṭhati.",
  "anya-e0104n9:99": "768.Tatrāti tasmiṁ vimokkhamukhabhāvāpajjane, ariyapuggalavibhāgapaccayatthe ca. Idaṁ vipassanāñāṇaṁ. Tiṇṇaṁ indriyānanti saddhindriyasamādhindriyapaññindriyānaṁ. Ādhipateyyavasenāti sampayuttadhammānaṁ adhipatibhāvavasena. Aniccānupassanābahulassa hi saddhindriyaṁ balavaṁ hoti, dukkhānupassanābahulassa samādhindriyaṁ, anattānupassanābahulassa paññindriyanti tissannaṁ anupassanānaṁ vasena balavatarabhāvaṁ pattāni imāni tīṇi indriyāni vimokkhamukhabhāvaṁ āpādentīti āha ‘‘tividhānupassanā…pe… āpajjati nāmā’’ti. Tividhavimokkhamukhabhāvanti ettha ke pana tayo vimokkhā, kāni vā tīṇi vimokkhamukhānīti antolīne anuyoge vimokkhamukhādhīnattā vimokkhādhigamassa vimokkhamukhāni tāva dassento ‘‘tisso hi…pe… vuccantī’’ti vatvā ayañca attho pāḷito eva viññāyatīti dassento ‘‘yathāhā’’tiādimāha.",
  "anya-e0104n9:100": "Lokaniyyānāyāti lokato nikkhamanāya, sattalokassa vā vaṭṭadukkhato nikkhamanāya. Paricchedaparivaṭumatoti udayabbayavasena paricchedato ceva parivaṭumato ca. Samanupassanatāyāti sammadeva anu anu passanāya saṁvattantīti sambandho. Aniccānupassanā hi saṅkhāre ādito udayena, antato vayena paricchinne passati. Ādiantavantatāya hi te aniccāti. Animittāya ca dhātuyāti sabbasaṅkhāranimittavirahato ‘‘animittā’’ti laddhanāmāya asaṅkhatāya dhātuyā. Cittasampakkhandanatāyāti paricchinditvā anulomañāṇādibhāvena sammadeva adhicittassa anupavisanatthāya. Appaṇihitāyāti rāgapaṇidhiādīnaṁ abhāvena ‘‘appaṇihitā’’ti laddhanāmāya. Suññatāyāti attasuññatāya ‘‘suññatā’’ti laddhanāmāya.",
  "anya-e0104n9:101": "Gatinti nibbattiṁ. Saṅkhārānaṁ sabhāvavibhāvanena saṁvejiyamānaṁ cittaṁ sammāpaṭipattiyaṁ samuttejitaṁ nāma hotīti āha ‘‘manosamuttejanatāyāti cittasaṁvejanatāyā’’ti. Mamaṁkārena attaniyasaññitassa vatthuno sāmibhūto attā paṭhamaṁ parāmasīyati, tato attaniyanti āha ‘‘nāhaṁ, na mamāti evaṁ anattato samanupassanatāyā’’ti. Tīṇi padānīti paricchedaparivaṭuma, manosamuttejana, samanupassanapadānīti vadanti, ‘‘sabbasaṅkhāre’’tiādīni pana tīṇi vākyāni tīṇi padānīti veditabbāni. Tenevāti aniccānupassanādīnaṁ vasena tesaṁ tiṇṇaṁ padānaṁ vuttattā eva. Pañhavissajjaneti ‘‘aniccato manasi karoto kathaṁ saṅkhārā upaṭṭhahantī’’ti pañhassa vissajjane.",
  "anya-e0104n9:102": "769. Evaṁ vimokkhamukhāni dassetvā idāni vimokkhe dassetuṁ ‘‘katame panā’’tiādi vuttaṁ. Aniccato manasi karontoti aniccānupassanaṁ anuyuñjanto. Adhimokkhabahuloti saddhindriyabahulo. Yassa visesato aniccānupassanā tikkhā sūrā hoti, tassa saddhindriyaṁ adhimattaṁ hoti. ‘‘Aniccā saṅkhārā’’ti hi ādito saddhāmattakena paṭipajjitvā vipassanāya ukkaṁsagatāya tarupallavādīsu viya maṇikanakādīsupi tesaṁ aniccataṁ sātisayaṁ paccakkhato passato ‘‘sammāsambuddho vata so bhagavā’’ti satthari saddhā balavatī pavattatīti so adhimokkhabahulo, adhimattasaddho ca hoti. Tassa aniccānupassanābahulatāya aniccākārato vuṭṭhānaṁ hotīti so ‘‘animittaṁ vimokkhaṁ paṭilabhatī’’ti vuttaṁ. Passaddhibahuloti dukkhānupassanaṁ anuyuñjanto ‘‘dukkhā saṅkhārā, tappaṭipakkhato sukho nirodho’’ti ca manasikāravasena nibbānassa santapaṇītasukhabhāvaṁ adhimuccanto abhiṇhaṁ pītipāmojjasamāyogato passaddhibahulo hoti. Tato ca adhimattasamādhindriyapaṭilābhena rāgapaṇidhiyā dūrībhāvato appaṇihitavimokkhasamadhigamo hotīti vuttaṁ ‘‘dukkhato…pe… paṭilabhatī’’ti. Vedabahuloti anattānupassanaṁ anuyuñjanto attasuññatāya nipuṇañāṇavisayattā ñāṇabahulo hoti. Tato ca adhimattapaññindriyapaṭilābhena mohassa dūrībhāvato suññatavimokkhasamadhigamo hotīti āha ‘‘anattato…pe… paṭilabhatī’’ti.",
  "anya-e0104n9:103": "Yo aniccānupassanāya nimittavasena saṅkhāre pariggahetvā vipassanaṁ anuyuñjanto yattha idaṁ saṅkhāranimittaṁ sabbaso natthi, taṁ ‘‘animittaṁ nibbāna’’nti animittākārena adhimuccanto vuṭṭhānagāminimaggena ghaṭeti. Tassa maggo animittato nibbānaṁ sacchikarotīti vuccatīti āha ‘‘animittākārena nibbānaṁ ārammaṇaṁ katvā pavatto ariyamaggo’’ti. Svāyaṁ nibbānassa animittākāro neva maggena kato, na vipassanāya, atha kho sabhāvasiddho. Tadārammaṇatāya ca maggo animittoti vuccatīti dassento āha ‘‘animittāya dhātuyā uppannattā animitto’’ti. Yo dukkhānupassanāvasena paṇidhiyā dūrībhāvakaraṇena appaṇihitaṁ adhimuccanto , yo anattānupassanāvasena attūpaladdhiyā dūrībhāvakaraṇena suññataṁ adhimuccantoti ca ādinā yojetabbaṁ. Tenāha ‘‘eteneva nayenā’’tiādi.",
  "anya-e0104n9:104": "770. Yadi ariyamaggo tividhampi vimokkhanāmaṁ labhati, atha kasmā abhidhamme vimokkhadvayameva āgatanti codanaṁ sandhāyāha ‘‘yaṁ panā’’tiādi. Tattha tanti abhidhamme vimokkhadvayavacanaṁ. Nippariyāyato vipassanāgamanaṁ sandhāyāti ujukameva vipassanato maggassa nāmāgamanaṁ sandhāya vuttaṁ. Kasmā? Animittavipassanā āgamanīyaṭṭhāne ṭhatvā attano maggassa nāmaṁ dātuṁ na sakkoti. Kāmaṁ sutte ‘‘animittañca bhāvehi, mānānusayamujjahā’’ti (su. ni. 344) animittavipassanā kathitā, sā pana niccanimittadhuvanimittaattanimittāni ugghāṭentīpi sayaṁ nimittadhammesu eva caratīti sanimittāva hotīti. Apica abhidhammo nāma paramatthadesanā, animittamaggassa ca paramatthato hetuvekallameva. Aniccānupassanāvasena hi animittavimokkho kathito. Tattha ca saddhindriyaṁ adhimattaṁ hoti, taṁ ariyamagge ekaṅgampi na hoti, amaggaṅgattā attano maggassa nāmaṁ dātuṁ na sakkoti. Itaresu dukkhānupassanāya vasena appaṇihitavimokkho, anattānupassanāya vasena suññatavimokkho.",
  "anya-e0104n9:105": "Tesu appaṇihitavimokkhena samādhindriyaṁ, suññatavimokkhena paññindriyaṁ adhimattaṁ hotīti tāni ariyamaggassa aṅgattā attano maggassa nāmaṁ dātuṁ sakkonti, na animittamaggo tadabhāvatoti keci. Ye pana vadanti ‘‘animittamaggo āgamanato nāmaṁ alabhantopi saguṇato ca ārammaṇato ca nāmaṁ labhatī’’ti, tesaṁ matena appaṇihitasuññatamaggāpi saguṇato eva, ārammaṇato eva ca nāmaṁ labheyyunti? Taṁ ayuttaṁ. Kasmā? Maggo hi dvīhi kāraṇehi nāmaṁ labhati sarasato ca paccanīkato cāti, sabhāvato ca paṭipakkhato cāti attho. Appaṇihitamaggo hi rāgapaṇidhiādīhi vimutto, suññatamaggo rāgādīhi suñño evāti te sarasato nāmaṁ labhanti. Tathā appaṇihitamaggo paṇidhissa paṭipakkho, suññatamaggo attābhinivesassa evāti te paccanīkato nāmaṁ labhanti, animittamaggo pana rāgādinimittānaṁ, niccanimittādīnaṁ vā abhāvena sarasato eva nāmaṁ labhati, no paccanīkato. Na hi so saṅkhāranimittārammaṇāya aniccānupassanāya paṭipakkho, sā panassa anulomabhāve ṭhitāti sabbathāpi abhidhammapariyāyena animittamaggo na labbhati. Tena vuttaṁ ‘‘taṁ nippariyāyato vipassanāgamanaṁ sandhāyā’’ti.",
  "anya-e0104n9:106": "Yasmā suttantapariyāyena animittamaggo labbhati. Vuṭṭhānagāminī hi vipassanā yaṁ yaṁ sammasantī vuṭṭhānaṁ gacchati, tassa tassa vasena āgamanīyaṭṭhāne ṭhatvā attano maggassa nāmaṁ deti, tattha aniccato vuṭṭhahantassa maggo animitto hoti, dukkhato vuṭṭhahantassa appaṇihito, anattato vuṭṭhahantassa suññato, tasmā suttantasaṁvaṇṇanā esāti katvā idha tayopi vimokkhā uddhaṭā. Yaṁ pana paṭisambhidāmagge abhinivesanimittapaṇidhimuñcanaṁ upādāya tissannampi anupassanānaṁ tadāgamanavasena tadanvayassa maggassa ca suññatavimokkhādibhāvo niddiṭṭho, tassa pariyāyabhāve vattabbameva natthīti dassetuṁ ‘‘vipassanāñāṇaṁ hī’’tiādi vuttaṁ. Vipassanāñāṇaṁ paṭisambhidāmagge ‘‘appaṇihito, vimokkho’’ti ca kiñcāpi vuttanti sambandho.",
  "anya-e0104n9:107": "Aniccānupassanāñāṇanti ‘‘aniccā saṅkhārā’’ti anupassanāvasena pavattañāṇaṁ. Niccato abhinivesaṁ muñcatīti ‘‘te niccā’’ti niccākārato pavattamicchābhinivesaviddhaṁsanavasena, tadanvayaṁ pana maggañāṇaṁ samucchedavasena muñcati. Itīti tasmā. Aniccābhinivesato rittatāya, vimuttatāya ca suññato vimokkho. Sesapadesupi eseva nayo.",
  "anya-e0104n9:108": "Tanti tividhaṁ vipassanāñāṇaṁ. Tattha yassa pariyāyato, yassa ca nippariyāyato nāmalābho, taṁ dassetuṁ ‘‘saṅkhāranimittassā’’tiādi vuttaṁ. Na nippariyāyena, atha kho pariyāyenāti attho. Tasmāti nippariyāyakathābhāvato. Vimokkhadvayameva vuttaṁ abhidhammeti adhippāyo. Etthāti etasmiṁ vipassanādhikāre. ‘‘Tividhavimokkhamukhabhāvaṁ āpajjitvā’’ti etasmiṁ vā uddesavacane.",
  "anya-e0104n9:109": "771.Tesaṁ vibhāgāyāti tesaṁ yathāvuttānaṁ sattannaṁ ariyapuggalānaṁ saddhānusāriādibhāvena vibhattasabhāvatāya.",
  "anya-e0104n9:110": "772.Saddhindriyaṁ paṭilabhatīti saddhānusāribhāvitākāraṇabhūtaṁ adhimattaṁ saddhindriyaṁ paṭilabhati. Adhimokkhabahulatāya, saddhindriyādhimattatāya ca kāraṇaṁ heṭṭhā vuttameva. Apica ayamettha saṅkhepattho – aniccākārasallakkhaṇassa saddhābhibuddhiyā upanissayabhāvato tadanvaye magge saddhā tikkhatarā hoti, tena aṭṭhamako saddhānusārī nāma hoti. Sesesu sattasu ṭhānesūti paṭhamaphalato paṭṭhāya yāva aggaphalā sattasu ṭhānesu. ‘‘Sattasu ṭhānesū’’ti kasmā vuttaṁ, nanu sesesu chasu ṭhānesu saddhāvimutto, aggaphale pana sacāyaṁ arūpajjhānalābhī, ubhatobhāgavimutto hoti, no ce arūpajjhānalābhī, paññāvimutto, na saddhāvimutto. Abhidhamme hi –",
  "anya-e0104n9:111": "‘‘Katamo ca puggalo saddhāvimutto? Idhekacco puggalo ‘idaṁ dukkha’nti yathābhūtaṁ pajānāti, ‘ayaṁ dukkhasamudayo’ti, ‘ayaṁ dukkhanirodho’ti, ‘ayaṁ dukkhanirodhagāminī paṭipadā’ti yathābhūtaṁ pajānāti. Tathāgatappaveditā cassa dhammā paññāya diṭṭhā honti, paññāya cassa disvā ekacce āsavā parikkhīṇā honti, no ca kho yathādiṭṭhippattassa. Ayaṁ vuccati puggalo saddhāvimutto’’ti (pu. pa. 208) –",
  "anya-e0104n9:112": "Ekaccāsavaparikkhayavacanato saddhāvimuttassa sekkhabhāvo viññāyati, na asekkhabhāvo. Aṭṭhakathāyañca ‘‘dve dhurāni, dve abhinivesā, dve sīsānī’’ti vacanato natthi arahato saddhāvimuttatāti? Saccametaṁ nippariyāyato. Nippariyāyakathā hi abhidhammo, idha pana pariyāyena evaṁ vuttaṁ. Yadi pariyāyato arahato saddhāvimuttatā, ko pana so pariyāyo? Saddhāvimuttanvayatā. Yo hi aggamaggakkhaṇe saddhāvimutto hoti, so aggaphalakkhaṇepi tadanvayatāya saddhāvimuttoti paṭisambhidāmagge pariyāyena vuttoti idhāpi tatheva vuttaṁ. Atha vā saddhāvimuttasadisatāya arahā saddhāvimutto. Kā panettha sadisatā? Yathā saddhāvimuttassa sekkhassa kilesakkhayo kuṇṭhena asinā kadalicchedasadiso ‘‘no ca kho yathādiṭṭhippattassā’’ti vacanato, evaṁ tadanvayassāpi arahatoti ayamettha sadisatā. Kiṁ pana nesaṁ kilesapahāne nānattaṁ atthīti? Natthi. Atha kasmā saddhāvimutto diṭṭhippattaṁ na pāpuṇātīti? Āgamanīyanānattena. Diṭṭhippatto hi āgamanamhi kilese vikkhambhento appakasirena akilamanto vikkhambhetuṁ sakkoti, saddhāvimutto kicchena kasirena vikkhambhetuṁ sakkoti. Apica paññāyapi nesaṁ vemattatā. Sā ca yāvatikā labbhatevāti vadanti. Evañca katvā paṭhamamaggādīsu satipi indriyasamatte saddhādīnaṁ tikkhatāvacanampi samatthitaṁ hoti.",
  "anya-e0104n9:113": "773.Soti dukkhato vuṭṭhito. Sabbatthāti aṭṭhasupi ṭhānesu. Nanu ca aṭṭhakathāyaṁ ‘‘dve dhurānī’’ti niyamitattā paṭhamamaggakkhaṇe saddhānusārī vā siyā, dhammānusārī vā? Idha na saddhānusārī yutto, kāyasakkhitāpi arahato natthi. Abhidhamme hi –",
  "anya-e0104n9:114": "‘‘Katamo ca puggalo kāyasakkhī? Idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti. Ayaṁ vuccati puggalo kāyasakkhī’’ti (pu. pa. 208) –",
  "anya-e0104n9:115": "Ekaccāsavaparikkhayavacanato kāyasakkhino sekkhabhāvova viññāyatīti? Saccametaṁ nippariyāyato, idha pana pariyāyena vuttaṁ. Ko pana so pariyāyoti? Kāyasakkhisadisatā. Upacārarūpajjhānasamādhito hi sātisayaṁ arūpasamādhisamphassaṁ laddhā nibbattīti ekaccāsavaparikkhayaṁ upādāya ‘‘kāyasakkhī’’ti vattabbapuggalena sātisayasamādhisamphassatadadhiṭṭhānāsavaparikkhayasāmaññaṁ apekkhitvā kāyasakkhī viya kāyasakkhīti arahā paṭisambhidāmagge vuttoti idhāpi tameva nayaṁ gahetvā arahatopi kāyasakkhitā vuttā. Suttantasaṁvaṇṇanā hesāti. Nippariyāyena pana paṭhamaphalato paṭṭhāya chasu ṭhānesu kāyasakkhī nāma hoti, so ca kho aṭṭhasamāpattilābhī, na vipassanāyāniko sukkhavipassako, upacāramattalābhī, rūpajjhānamattalābhī vā. Passaddhibahuloti ca passaddhisīsena samādhi vuttoti sātisayasamādhilābhī samathayānikova adhippeto, samathayānikasseva ca kāyasakkhibhāvo heṭṭhā vutto. Arūpajjhānanti catubbidhaṁ arūpajjhānaṁ. Tattha pana ekampi laddhā arahattaṁ patto ubhatobhāgavimutto eva hotīti imamatthaṁ dassetuṁ ‘‘arūpajjhāna’’micceva vuttaṁ, na ‘‘cattāri arūpajjhānānī’’ti. Tenāyaṁ catunnaṁ arūpasamāpattīnaṁ, nirodhasamāpattiyā ca vasena pañcavidho hoti. Esa nayo kāyasakkhimhipi. Dvīhi bhāgehi dve vāre vimuttoti ubhatobhāgavimutto.",
  "anya-e0104n9:116": "774. Paññavato nipuṇatarā, gambhīrā ca atthā pākaṭā hutvā upaṭṭhahantīti anattato manasi karoto vedabahulatā, paññindriyapaṭilābho ca vutto. Dhammānusārī hoti paññindriyassa adhimattattā. Paññā hi idha ‘‘dhammo’’ti adhippetā ‘‘saccaṁ dhammo dhiti cāgo’’tiādīsu viya (jā. 1.1.57).",
  "anya-e0104n9:117": "775. Yassā pāḷiyā vasena idha ariyapuggalassa saddhāvimuttādibhāvo vutto, taṁ pāḷiṁ dassetuṁ ‘‘vuttaṁ heta’’ntiādi āraddhaṁ, taṁ suviññeyyameva.",
  "anya-e0104n9:118": "776. ‘‘Saddhindriyassa adhimattattā saddhāvimutto’’ti evamādiatthassa sādhakaṁ aparampi vuttaṁ. ‘‘Saddahanto vimutto’’ti etena sabbathā avimuttassa saddhāmattena vimuttabhāvadassanena saddhāvimuttassa sekkhabhāvameva vibhāveti. Saddhāvimuttoti vā saddhāya adhimuttoti attho.",
  "anya-e0104n9:119": "Phuṭṭhantaṁ sacchikatoti phuṭṭhānaṁ anantaraṁ phuṭṭhanto, phuṭṭhānaṁ arūpajjhānānaṁ anantaro kāloti adhippāyo, accantasaṁyoge cetaṁ upayogavacanaṁ, phuṭṭhānantarakālameva sacchikaraṇūpāyena sacchikātabbaṁ sacchākāsīti vuttaṁ hoti. Bhāvanapuṁsakaṁ vā etaṁ yathā ‘‘ekamanta’’nti (pārā. 2). Yo hi arūpajjhānena rūpakāyato, nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato, nirodhaṁ pana ārammaṇaṁ katvā ekaccesu āsavesu khepitesu tena so sacchikatova hoti. Tasmā so sacchikātabbaṁ yathāālocitaṁ nāmakāyena sacchākāsīti kāyasakkhīti vuccati, na tu vimutto ekaccānaṁ āsavānaṁ aparikkhīṇattā. Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti. Paṭhamaphalato paṭṭhāya hi yāva aggamaggā diṭṭhippattoti. ‘‘Diṭṭhiyā patto’’ti vā pāṭho, catusaccadassanasaṅkhātāya diṭṭhiyā nirodhaṁ pattoti attho. Ime ca saddhāvimuttādayo tayo paramatthato apariyositañāṇakiccāti taṁ nayaṁ dassetuṁ ‘‘saddahanto vimuccatī’’tiādi vuttaṁ. Jhānaphassanti sātisayaṁ jhānaphassaṁ. Tena arūpajjhānaphasso saṅgahito hoti.",
  "anya-e0104n9:120": "‘‘Dukkhā saṅkhārāti ñātaṁ hotī’’ti iminā dukkhasaccapaṭivedhamāha, ‘‘sukho nirodhoti ñātaṁ hotī’’ti iminā nirodhasaccapaṭivedhaṁ. Tadubhayena ca samudayamaggasaccapaṭivedhaṁ nānantariyakabhāvato. ‘‘Ñātaṁ hotī’’ti iminā dutiyamaggakiccaṁ, ‘‘diṭṭhaṁ hotī’’ti iminā tatiyamaggakiccaṁ, ‘‘viditaṁ hotī’’ti iminā catutthamaggakiccaṁ, ‘‘sacchikata’’nti iminā paṭhamaphalakiccaṁ, ‘‘phusita’’nti iminā sesaphaladvayakiccaṁ. Iti diṭṭhippattassa maggaphalañāṇabyāpāradassanāni imāni padānīti vadanti.",
  "anya-e0104n9:121": "777.Itaresūti saddhānusāriādipadesu. Saddhaṁ anusaratīti āgamanīyaṭṭhāne ṭhitaṁ saddhaṁ anugacchati. Yathā sā tikkhā sūrā ahosi , maggakkhaṇepi tadanurūpameva pavattetīti attho. Saddhāya vā anusaratīti saddhāya kāraṇabhūtāya saccapaṭivedhassa anurūpaṁ sarati gacchati, paṭipajjatīti attho. Dvīhipi atthavikappehi saddhāya adhimattataṁyeva vibhāveti. Dhammānusārīti etthāpi eseva nayo. Ubhatobhāgavimuttoti dvīhi bhāgehi dve vāre vimutto, rūpakāyato ca nāmakāyato ca vikkhambhanavasena, samucchedavasena ca vimuttoti attho. Arūpajjhānena rūpakāyato ca nāmakāyekadesato ca vimutto, ariyamaggena nāmakāyato vimuttoti ubhohi bhāgehi dve vāre vimuttattā ubhatobhāgavimutto. Pajānanto vimuttoti paṭhamajjhānaphassena vinā parijānanādippakārehi cattāri ariyasaccāni jānanto paṭivijjhanto tesaṁ kiccānaṁ matthakappattiyā niṭṭhitakiccatāya visesena muttoti vimutto.",
  "anya-e0104n9:122": "Ayaṁ panettha nippariyāyato saṅkhepakathā – yassa aniccākārato vuṭṭhānaṁ hoti, so adhimokkhabahulo saddhindriyassa tikkhabhāvena paṭhamamaggakkhaṇe saddhānusārī nāma hoti, majjhe chasu ṭhānesu saddhāvimutto. Aggaphalakkhaṇe paññāvimutto nāma hoti. Tathā yassa dukkhākārato vuṭṭhānaṁ hoti, tassa passaddhibahulatāya samādhindriyaṁ adhimattaṁ hoti dukkhupanisāya saddhāyapi tibbatarattā, dhuraniyamato ca. Sopi paṭhamamaggakkhaṇe saddhānusārī eva hoti, majjhe chasu ṭhānesu saddhāvimutto, ante paññāvimutto ca hoti. Yassa pana anattākārato vuṭṭhānaṁ hoti, so vedabahulo paññindriyassa tikkhabhāvena paṭhamamaggakkhaṇe dhammānusārī eva hoti, majjhe chasu ṭhānesu diṭṭhippatto, ante paññāvimutto eva hoti. Ime pana na aṭṭhavimokkhalābhino, aṭṭhavimokkhalābhī pana paṭhamamaggakkhaṇe saddhānusārī vā dhammānusārī vā siyā. Majjhe chasu ṭhānesu kāyasakkhī, pariyosāne ubhatobhāgavimuttoti.",
  "anya-e0104n9:123": "Saṅkhārupekkhāñāṇaṁ.",
  "anya-e0104n9:124": "778. Yaṁ taṁ vimokkhamukhabhāvaṁ āpajjitvā sattaariyapuggalavibhāgāya ca paccayo hotīti vuttaṁ, taṁ panetaṁ saṅkhārupekkhāñāṇaṁ. Purimena ñāṇadvayenāti muñcitukamyatāpaṭisaṅkhānupassanāñāṇadvayena atthatoekaṁ, pavattiākārabhedato nānanti adhippāyo. Yathāvuttamatthaṁ aṭṭhakathāya, pāḷiyā ca sādhetuṁ ‘‘tenāhū’’tiādi vuttaṁ. Muñcitukamyatāmuñcanupāyakaraṇañāṇānipi saṅkhāresu udāsīnabhāveneva pavattanato saṅkhārupekkhāsamaññāneva hontīti vuttaṁ ‘‘idaṁ saṅkhārupekkhāñāṇaṁ ekameva tīṇi nāmāni labhatī’’ti. Tena saṅkhārupekkhāvohāro muñcitukamyatādiñāṇasamudāyavisayoti dasseti.",
  "anya-e0104n9:125": "780.Uppādādīnīti uppādapavattādiapadesena vutte saṅkhāre. Pariccajitukāmatāti tappaṭibandhachandarāgappahānena vissajjitukāmatā. Paṭisaṅkhānanti punappunaṁ tīraṇaṁ. Muñcitvāti nirālayabhāvāpattiyā apekkhāvissajjanavasena vissajjitvā. Avasāneti tathākaraṇassa uttarakālaṁ. Yāva nibbānasampakkhandanā na ijjhati, tāva vicinanepi udāsīnatāya ñāṇassa santānavasena pavattiṁ sandhāyāha ‘‘ajjhupekkhanaṁ santiṭṭhanā’’ti. Evanti ajjhupekkhanākārasāmaññato ‘‘muñcitukamyatā ca sā santiṭṭhanā cā’’ti vuttākārena.",
  "anya-e0104n9:126": "781.Ime dhammāti ime ñāṇasaṅkhātā dhammā, ñāṇapariyāyo vā idha dhamma-saddo, tasmā imāni ñāṇānīti attho. Ekattāti ekasabhāvā.",
  "anya-e0104n9:127": "782.Vuṭṭhānagāminī hoti vuṭṭhānagamanato. Saṅkhārupekkhādiñāṇattayassāti saṅkhārupekkhānulomagotrabhusaññitassa ñāṇattayassa. Kiccavasena pavattiṭṭhānavasenapi lokiyañāṇānaṁ upari ṭhitattā vuttaṁ ‘‘uttamabhāvaṁ pattattā’’ti. Nimittabhūtatoti vipassanāya ārammaṇabhūtato khandhapañcakato. Tenāha ‘‘abhiniviṭṭhavatthuto’’ti. Tañhi vipassanāya gocarakaraṇasaṅkhātena abhinivesena abhiniviṭṭhavatthunti pavuccati. Taṁ panetaṁ sasantatipariyāpannampi parato diṭṭhitāya ‘‘bahiddhā’’ti vuttaṁ. Tadeva hi ‘‘bahiddhā sabbanimittānī’’ti tattha tattha vuccati. Ajjhattapavattatoti sasantāne micchādiṭṭhipavattanaādito, tadanuvattakakilesakkhandhehi ca. Tañhi sasantatiyaṁ kilesappavattabhāvato, tannimittaṁ asati maggabhāvanāya uppajjanakaupādinnakkhandhapavattabhāvato ca tathā vuttaṁ. Vuṭṭhahanañca nesaṁ ārammaṇākaraṇaṁ, āyatiṁ anuppattidhammatāpādanañca. Ghaṭiyati attano anantarameva maggasamuppattito.",
  "anya-e0104n9:128": "783.Tatrāti tasmiṁ ‘‘abhiniviṭṭhavatthuto vuṭṭhahanato’’ti saṅkhepavacane. Ajjhattabahiddhā rūpārūpapapañcakkhandhalakkhaṇattayavasena ayaṁ mātikā uddeso. Ajjhattaṁ abhinivisitvāti sasantatipariyāpannesu khandhesu vipassanaṁ paṭṭhapetvā. ‘‘Ajjhattā vuṭṭhātī’’ti idaṁ vuṭṭhānagāminiyā ajjhattadhammārammaṇattā pariyāyato vuttaṁ, nippariyāyato pana maggo sabbatopi vuṭṭhāti. Bahiddhā vuṭṭhātītiādīsupi eseva nayo. Ekappahārenāti ekajjhaṁ, taṁ pana ajjhattādivibhāgaṁ akatvā ‘‘yaṁ kiñci samudayadhammaṁ, sabbaṁ taṁ nirodhadhamma’’nti (dī. ni. 1.298; saṁ. ni. 5.1081; mahāva. 16; paṭi. ma. 2.30) avibhāgena vuṭṭhānagāminiyā pavattivasena veditabbaṁ, tayidaṁ satthu sammukhā desanānusārena ñāṇaṁ pesentassa ñāṇuttarassa sambhavatīti vadanti.",
  "anya-e0104n9:129": "784.Suddhaajjhattadassanamatteneva maggavuṭṭhānaṁ na hoti mamaṁkāravatthunopi pariññeyyattā maggasaṅkhātaṁ vuṭṭhānaṁ, maggena vā vuṭṭhānaṁ maggavuṭṭhānaṁ.",
  "anya-e0104n9:130": "785.Rāsiṁ katvāti bhūtupādāyavasena duvidhaṁ antarabhedavasena anekabhedampi ‘‘ruppanaṭṭhena rūpa’’nti piṇḍato gahetvā. Yathā rūpe vipassanābhiniveso yebhuyyena vipassanāyānikassa, evaṁ arūpe vipassanābhiniveso yebhuyyena samathayānikassa hoti. Abhinivesoti ca vipassanāya pubbabhāge kattabbanāmarūpaparicchedo veditabbo. Tasmā paṭhamaṁ rūpapariggaṇhanaṁ rūpe abhiniveso. Esa nayo sesesupi.",
  "anya-e0104n9:131": "786.Yaṁ kiñci samudayadhammaṁ, sabbaṁ taṁ nirodhadhammanti kāmaṁ udayabbayapariggaṇhanaṁ abhinivesoti dassitaṁ, yathāupaṭṭhite pana rūpārūpadhamme, tesañca paccaye pariggahetvā saṅkhepeneva vipassanāñāṇaṁ cārento ñāṇuttaro yathānisinnova ñāṇapaṭipāṭiyā khippameva saccāni paṭivijjhanto ekappahārena pañcahi khandhehi vuṭṭhāti nāma. Aññathā ekeneva lokiyacittena pañcannaṁ khandhānaṁ pariggahaparijānanādīnaṁ asambhavato. Na hi sanidassanasappaṭighādiṁ ekajjhaṁ ārammaṇaṁ kātuṁ sakkā. Yassa pana ekavāraṁ ñāṇena phassitaṁ, puna taṁ phassitabbameva, tādisassa vasena vuttanti vadanti.",
  "anya-e0104n9:132": "788. Ettha ca abhiniveso akāraṇaṁ vuṭṭhānameva pamāṇaṁ, tasmā heṭṭhā vuttavimokkhaariyapuggalavibhāgāpi vuṭṭhānavasena sambhavantīti dassetuṁ ‘‘ettha ca yopī’’tiādi āraddhaṁ. Tattha tayopi janāti vuṭṭhānavasena bhede asatipi abhinivesavaseneva laddhaṁ bhedaṁ gahetvā vuttaṁ.",
  "anya-e0104n9:133": "789.Saddhiṁpurimapacchimañāṇehīti bhayatupaṭṭhānādipurimañāṇehi ceva gotrabhuādipacchimañāṇehi ca saha. Uddānanti uddeso.",
  "anya-e0104n9:134": "Yattha katthaci…pe… vaṭṭeyyuṁ taṁtaṁñāṇaṭṭhāniyassa upamāvatthuno labbhanato. Imasmiṁ pana ṭhāneti imasmiṁ vuṭṭhānagāminivipassanāpadese. Sabbanti sabbaṁ ñāṇaṁ, sabbaṁ vā ñāṇakiccaṁ pākaṭaṁ hoti vemajjhe ṭhatvā vibhāviyamānattā. Vuttā visuddhikathāyaṁ.",
  "anya-e0104n9:135": "790.Nilīyitvāti upavisitvā. Parāmasitvāti vīmaṁsitvā.",
  "anya-e0104n9:136": "Gayhupagaṁ adisvāti gahaṇayoggaṁ niccasārādiṁ adisvā. Cittassa vaṅkabhāvakarānaṁ māyādīnaṁ suṭṭhu vikkhambhanena anulomassa ujukasākhāsadisatā. Nibbānālocanato gotrabhuñāṇassa uddhaṁ ullokanasadisatā. Appatiṭṭhe nibbāne patiṭṭhitattā maggañāṇassa ākāse uppatanasadisatā.",
  "anya-e0104n9:137": "791.Sappavissajjanaṁ viya gotrabhuñāṇaṁ sabbasaṅkhāragataṁ vissajjitvā nibbānassa ālambanato. Āgatamaggaṁ olokentassa ṭhānaṁ viya maggañāṇaṁ asammohapaṭivedhavasena attanopi dassanato. Abhayaṭṭhāne ṭhānanti abhayaṭṭhānaṁ sampattamāha, na tassa pāpuṇapaṭipattiṁ.",
  "anya-e0104n9:138": "792. Attatthādīnaṁ anavabujjhanato ‘‘ahaṁ, mamā’’ti gahaṇassa niddokkamanasadisatā. Muñcitukamyatāggahaṇeneva paṭisaṅkhā santiṭṭhanāpi gahitā. Tissannampi tāsaṁ saṁsārato nikkhamanādhimuttatāya nikkhamanamaggolokanasadisatā. Magge diṭṭhe maggapaṭipatti viya anulome siddhe maggo siddho evāti anulomassa maggadassanasadisatā. Saṅkhāranimittato nikkhantattā ādittagharato nikkhamanaṁ viya gotrabhuñāṇaṁ. Vegenagamanaṁviya maggañāṇaṁ vissajjetabbagahetabbapadesesu sādhanakiccavisesayogato.",
  "anya-e0104n9:139": "793. Parato na mamāyitabbato ca passitabbānaṁ khandhānaṁ ‘‘ahaṁ, mamā’’ti gahaṇassa rājagoṇānaṁ sakagahaṇasadisatā vuttā.",
  "anya-e0104n9:140": "794. Sabhaye abhayadassanahetutāya khandhānaṁ ‘‘ahaṁ, mamā’’ti gahaṇassa yakkhiniyā saṁvāsasadisatā. Susānavijahanaṁ viya saṅkhārasusānaṁ vijahitvā nibbānārammaṇavasena pavattaṁ gotrabhu.",
  "anya-e0104n9:141": "795.Puttagiddhinīti puttavacchalā. Ottappamānāti sārajjayamānā. Oḷārikaoḷārikalobhakkhandhādivikkhambhanena saṅkhārapariccajanato anulomassa tattheva dārakoropanasadisatā.",
  "anya-e0104n9:142": "796.Vuṭṭhānagāminiyā…pe… dassanatthaṁ vuttā, na purimāsu viya bhayatupaṭṭhānādīsu ṭhitassa bhāyanādiākāradassanatthanti adhippāyo. Aparāparuppattito, cirānubandhato, dussahato ca vaṭṭadukkhasadisaṁ jighacchādukkhanti āha ‘‘saṁsāravaṭṭajighacchāyā’’ti. Kāyagatāsati eva bhojanaṁ kāyagatāsatibhojanaṁ. Sā panettha maggasampayuttā sammāsati kāyānupassanādikiccasādhanavasena amatarasaparibhogatāya ca ‘‘amatarasaṁ kāyagatāsatibhojana’’nti vuttā. Tenāha bhagavā ‘‘amataṁ te, bhikkhave, paribhuñjanti, ye kāyagatāsatiṁ paribhuñjantī’’tiādi (a. ni. 1.600).",
  "anya-e0104n9:143": "Phalarasāmalakasiṅgīveramuggamāsādi anekaṅgasambhāraṁ.",
  "anya-e0104n9:144": "Kapaṇāseribhāvādikaraṇena taṇhāsinehassa sītasadisatā. Maggatejanti ariyamaggasaṅkhātaṁ indaggiṁ.",
  "anya-e0104n9:145": "Rāgaggiādayo ekādasaggī vūpasamanti etthāti ekādasaggivūpasamaṁ, nibbānaṁ.",
  "anya-e0104n9:146": "Andhakāraparetoti caturaṅgasamannāgatena andhakārena kiñci attatthaṁ vā paratthaṁ vā kātuṁ asakkuṇeyyabhāvena abhibhūto. Ñāṇamayo āloko etissāti ñāṇālokā, maggabhāvanā.",
  "anya-e0104n9:147": "Amatabhūtaṁ , amatabhāvasādhakaṁ vā osadhaṁ amatosadhaṁ, nibbānaṁ. Heṭṭhā attanā vuttameva saṅkhārupekkhābyāpāraṁ nigamanavasena dassento ‘‘tena vutta’’ntiādimāha.",
  "anya-e0104n9:148": "797. Nirālayatāya taṇhāvasena bhavādīsu avisaṭajjhāsayo hutvā tato saṅkucitacitto patilīnabhāvena carati pavattatīti patilīnacaro, tassa patilīnacarassa. Saṁsāre bhayassa ikkhanatāya bhikkhuno kāyacittavivekasiddhiyā vivittamāsanaṁ bhajamānassa. Sāmaggiyanti yuttaṁ, patirūpanti attho. Bhavaneti kāmabhavādike tividhepi bhave. So hi idha bhavanaṭṭhena bhavanti vutto. Na dassayeti anuppajjanavasena na dasseyya. Tassa taṁ adassanaṁ sāmaggiyanti buddhādayo ariyā āhūti yojanā.",
  "anya-e0104n9:149": "Niyametvāti niyataṁ ekaṁsikaṁ katvā. Bojjhaṅgavisesaṁ, maggaṅgavisesaṁ, jhānaṅgavisesaṁ, paṭipadāvisesaṁ, vimokkhavisesanti visesasaddo paccekaṁ yojetabbo. Visesanti chasattabhāvo sattaṭṭhabhāvo pañcādibhāvoti imaṁ yathākkamaṁ bojjhaṅgādīnaṁ ariyamagge labbhamānabhedaṁ. Pādakajjhānanti maggassa āsannavuṭṭhānagāminiyā vipassanāya padaṭṭhānabhūtaṁ jhānaṁ. Vipassanāya ārammaṇabhūtāti maggāsannāya eva vuṭṭhānagāminiyā vipassanāya gocarabhūtā vipassitā. Puggalajjhāsayoti ubhinnaṁ bhede sati vipassakassa ajjhāsayo. Ettha ca paṭhamaṁ kecīti vutto tipiṭakacūḷanāgatthero. Dutiyaṁ kecīti vutto moravāpīvāsimahādattatthero. Tatiyaṁ kecīti vutto tipiṭakacūḷābhayatthero.",
  "anya-e0104n9:150": "Tesampi vādesu ayaṁ pubbabhāgavuṭṭhānagāminivipassanā niyametiyevāti veditabbā. Kasmā? Vipassanāniyameneva hi paṭhamattheravādepi apādakapaṭhamajjhānapādakamaggā paṭhamajjhānikāva honti, itare ca dutiyajjhānikādimaggā pādakajjhānavipassanāniyamehi taṁtaṁjhānikāva tato tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatāvirāgabhāvanābhāvato, itarassa ca atabbhāvato. Yathā hi maggāsannāya vipassanāya somanassasahagatatte maggassa paṭhamādijhānikatā ca upekkhāsahagatatte pañcamajjhānikatā eva ca hoti, tato ca bojjhaṅgādīnaṁ visesoti tesaṁ niyamane āsannakāraṇaṁ, padhānakāraṇañca vuṭṭhānagāminivipassanā, na evaṁ pādakajjhānādayo. Yasmā pana pādakajjhānena vinā vipassanāva imaṁ yathāvuttavisesaṁ niyametuṁ na sakkoti, vuttanayena pana padhānakāraṇaṁ hotiyeva, tasmā ‘‘vuṭṭhānagāminivipassanāva niyametī’’ti avatvā ‘‘vuṭṭhānagāminivipassanā niyametiyevā’’ti vuttaṁ. Evaṁ sesavādesupi vipassanāniyamo yathāsambhavaṁ yojetabbo. Yathā hi pādakajjhānātikkantānaṁ aṅgānaṁ asamāpajjitukāmatāvirāgabhāvanābhūtā vuṭṭhānagāminivipassanā adhiṭṭhānabhūtena pādakajjhānena āhitavisesā maggassa bojjhaṅgādivisesaniyāmikā hoti, evaṁ ārammaṇabhūtasammasitajjhānātikkantānaṁ aṅgānaṁ jigucchanākāravirāgabhāvanābhūtā sammasitajjhānena āhitavisesā, ubhayasabbhāve ajjhāsayavasena tato aññatarena āhitavisesā ca vuṭṭhānagāminivipassanā maggassa bojjhaṅgādivisesaṁ niyametīti.",
  "anya-e0104n9:151": "798.Tatra tasmiṁ bojjhaṅgādivisesaniyamane. Ajhānalābhī suddhavipassanāyānikova sukkhavipassako. So hi jhānasinehena vipassanāya asiniddhabhāvato sukkhā lūkhā vipassanā etassāti sukkhavipassakoti vuccati. Pakiṇṇakasaṅkhāreti pādakajjhānato aññe saṅkhāre. Tena pādakajjhānasaṅkhāresu sammasitesu vattabbameva natthīti dasseti. ‘‘Paṭhamaṁ jhānaṁ pādakaṁ katvā’’ti hi vuttaṁ. Ettha ca sukkhavipassakādiggahaṇaṁ vipassanāniyamassa ekantikabhāvadassanatthaṁ. Na hi vuṭṭhānagāminiṁ vinā kevalaṁ pādakajjhānādayo niyamahetū diṭṭhā, vuṭṭhānagāminī pana pādakajjhānādīnaṁ abhāvepi sukkhavipassakādīnaṁ maggassa paṭhamajjhānikabhāvahetu, tasmā sā bojjhaṅgādivisesaniyamane ekantikahetūti. Idāni yathāvuttamatthaṁ pākaṭataraṁ kātuṁ ‘‘tesaṁ hī’’tiādi vuttaṁ. Ayaṁ visesoti ayaṁ jhānādīnaṁ caturaṅgikādiviseso, na pubbe viya vipassanāniyameneva, atha kho pādakajjhānaniyamena ceva vipassanāniyamena ca. Tesampīti pañcakanaye dutiyatatiyacatutthajjhānāni pādakāni katvā uppāditamaggānampi. ‘‘Āsannapadese’’ti iminā vipassakena antarantarā paviṭṭhasamāpattiyā vasena ayaṁ viseso natthīti dasseti.",
  "anya-e0104n9:152": "799.Tatrāpicāti dutiyattheravādepi. Taṁtaṁsamāpattisadisatā taṁtaṁsammasitasaṅkhāravipassanāniyamehi hoti. Tatrāpi hi vipassanā taṁtaṁvirāgāvirāgabhāvanābhāvena somanassasahagatā, upekkhāsahagatā ca hutvā jhānaṅgādiniyamaṁ maggassa karotīti evaṁ vipassanāniyamo vuttanayeneva veditabbo.",
  "anya-e0104n9:153": "800.Tanti taṁtaṁjhānasadisabhavaṁ. Svāyamattho pādakajjhānasammasitajjhānupanissayehi vinā ajjhāsayamattena asijjhanaṁ upanissayena vinā saṅkappamattena sakadāgāmiphalādīnaṁ asijjhanadīpakena nandakovādena dīpetabbo. Tattha hi yathā sotāpannāyapi paripuṇṇasaṅkappataṁ vadantena bhagavatā ‘‘yassa yassa upanissayo atthi, tassa tasseva ajjhāsayo niyāmako, nāññassā’’ti tena tena paripuṇṇasaṅkappatā hoti, na tato paraṁ, saṅkappasabbhāve satipi asijjhanatoti ayamattho dīpito, evamidhāpi yassa yassa dutiyādijhānikassa maggassa yathāvutto upanissayo atthi, tassa tasseva ajjhāsayo niyāmako, nāññassa satipi tasmiṁ asijjhanato. Imasmiṁ pana vāde pādakasammasitajjhānupanissayasabbhāve ajjhāsayo ekantena hoti taṁtaṁphalūpanissayasabbhāve taṁtaṁsaṅkappo viyāti tadabhāvābhāvato ‘‘ajjhāsayo niyametī’’ti vuttaṁ. Etthāpīti tatiyattheravādepi. Vuttanayenevāti ‘‘yato yato samāpattito vuṭṭhāyā’’tiādinā vuttanayena. Tasmā ‘‘tatrāpi hi vipassanā’’tiādinā idha vuttanayena tadattho veditabbo.",
  "anya-e0104n9:154": "801. Evaṁ vipassanāya bojjhaṅgādiniyāmikataṁ dassetvā idāni paṭipadādiniyāmikataṁ dassento ‘‘sace panāya’’ntiādimāha. Tattha ayanti saṅkhārupekkhā vuttā. Sāpi hi kāmaṁ ‘‘imaṁ vāraṁ rocesu’’nti ettha kalāpasammasanāvasāne udayabbayānupassanāya pavattamānāya uppannassa vipassanupakkilesassa tikkhattuṁ vikkhambhanena kicchatāvāraṁ dukkhāpaṭipadāti rocesunti vadanti, aṭṭhakathāyaṁ pana ‘‘vipassanāñāṇe tikkhe sūre pasanne vahante uppannaṁ vipassanānikantiṁ dukkhena kasirena kilamanto pariyādiyatī’’ti vuttattā pubbabhāge muñcitukamyatādibhāvena pavattamānā saṅkhārupekkhā attano paṭipakkhe kicchena kasirena vikkhambhentī dukkhāpaṭipadāpakkheyeva tiṭṭhatīti. Tenāha ‘‘ādito kilese vikkhambhayamānā’’tiādi. Keci pana ‘‘yena ñāṇena vipassanupakkilesā vikkhambhitā, tena saddhiṁ idaṁ ñāṇaṁ ekattanayavasena ekaṁ katvā ‘ādito kilese vikkhambhayamānā’ti vutta’’nti vadanti. Sappayogenāti cittappayogasaṅkhātena saussāhanena. Sasaṅkhārenāti tasseva vevacanaṁ. Ubhayenāpi vikkhambhanassa kicchasiddhimeva vadati. Vipariyāyenāti adukkhena appayogena asaṅkhārena. Maggasaññitaṁ icchitaṭṭhānaṁ anugantvā parivasati vippavasati etthāti parivāso, vipassanā parivāso etassa atthīti vipassanāparivāso, maggapātubhāvo, taṁ pana sīghaṁ kurumānā khippābhiññā nāma hotīti vuttaṁ ‘‘saṇika’’nti. Kurumānā ayaṁ saṅkhārupekkhāti yojanā. Yato maggo āgacchati, taṁ āgamanīyaṭṭhānaṁ, tasmiṁ āgamanīyaṭṭhāne. Maggassa pabhavaṭṭhāne ṭhatvā nāmaṁ detīti sambandho. Dukkhāpaṭipadādandhābhiññādivipassanānayo añño, añño eva maggoti āha ‘‘attano attano maggassā’’ti. Tena āgamanato laddhanāmena ‘‘dukkhāpaṭipadā dandhābhiññā’’tiādīni cattāri nāmāni labhati. Na hi maggassa sarasato edisaṁ nāmaṁ atthi.",
  "anya-e0104n9:155": "Sā panāyaṁ vuttappabhedā paṭipadā. Nānā hotīti visuṁ visuṁ hoti. Ekassa bhikkhuno catūsupi maggesu ekāva hotīti niyamo natthi calanato. Ahesunti vuttaṁ, amhākaṁ bhagavantaṁ sandhāya hontīti pana vattabbaṁ. Sabbesampi hi sammāsambuddhānaṁ cattāropi maggā sukhāpaṭipadā khippābhiññāva hontīti. Paṭipadāpasaṅgena adhipatimpi dassetuṁ ‘‘yathā cā’’tiādi vuttaṁ. Adhipatayoti chandādiadhipatayo. Pubbābhisaṅkhārānurūpañhi maggo paccekaṁ chandādhipateyyo vā hoti vīriyādīsu aññatarādhipateyyo vā, na kassaci niyamo atthi. Tenāha ‘‘kassaci bhikkhuno’’tiādi.",
  "anya-e0104n9:156": "802. Pubbe vuttappakārato sātisayaṁ katvā anavasesato maggassa nāmalābhe kāraṇaṁ dassetuṁ ‘‘apicā’’tiādi vuttaṁ. Tattha sarasenāti sabhāvena attano pavattivisesena. Paccanīkenāti paṭipakkhavasena. Saguṇenāti attano guṇavasena.",
  "anya-e0104n9:157": "Kāmañcettha yathā āgamanena vinā saguṇena, ārammaṇena ca maggassa nāmalābho avavatthito, evaṁ paccanīkena vinā saraseneva nāmalābho, tathāpi sarasādayo paccekaṁ nāmalābhassa kāraṇamevāti dassetuṁ ‘‘sarasena vā’’tiādinā sabbattha aniyamattho vā-saddo vutto. Te ca asaṅkarato dassetuṁ ‘‘sace hī’’tiādi āraddhaṁ. Tattha sammasitvāti sammasanahetu. Hetuattho hi ayaṁ tvā-saddo ‘‘ghataṁ pivitvā balaṁ hoti, sīhaṁ disvā bhayaṁ hotī’’tiādīsu viya, maggakattukāya vuṭṭhānakiriyāya ekantikahetubhūtā saṅkhārupekkhā phalūpacārena ‘‘vuṭṭhātī’’ti vuttā. Yasmā vā saṅkhārupekkhāti vuṭṭhānagāminiyā etaṁ upalakkhaṇaṁ, tadantogadhañca gotrabhuñāṇaṁ nimittato vuṭṭhāti, tasmā vuttaṁ ekattanayena ‘‘sammasitvā vuṭṭhātī’’ti. Animittavimokkhena vimuccatīti animittasaññitena vimuccanena vimuccati, ‘‘maggo’’ti ānetvā sambandhitabbaṁ. Vimuccatīti vā taṁsamaṅgī ariyapuggalo. Sesadvayepi eseva nayo. Idaṁ sarasato nāmaṁ nāmāti idaṁ nimittādivirahato animittaṁ appaṇihitaṁ suññatanti tividhampi maggassa sabhāvato siddhanāmaṁ nāma.",
  "anya-e0104n9:158": "Esāti maggo. So ca kho pubbabhāgamaggena saddhiṁ ekaṁ katvā vutto ekattanayena. Idaṁ paccanīkato nāmaṁ nāmāti idaṁ niccanimittādīnaṁ paṇidhiyā, attasaññāya ca pahānavasena laddhaṁ maggassa animittādināmattayaṁ paṭipakkhato siddhanāmaṁ nāma.",
  "anya-e0104n9:159": "Suññattāti vivittattā. Na hi magge rāgādayo santi. Rūpanimittādīnanti rūpanimittavedanānimittādīnaṁ gahetabbānanti adhippāyo. Rāganimittādīnanti etthāpi eseva nayo. Saviggahānaṁ viya upaṭṭhānañhettha nimittanti adhippetaṁ. Idamassa saguṇato nāmanti idaṁ rāgādivivittattā rūpanimittādipaṇidhiādiabhāvavasena assa maggassa saguṇato siddhaṁ nāmaṁ.",
  "anya-e0104n9:160": "Svāyanti so ayaṁ maggo. Suññatanti sabbasaṅkhārasuññato, attasuññato ca suññataṁ. Sabbasaṅkhāranimittābhāvato animittaṁ. Taṇhāpaṇidhiādīnaṁ abhāvena appaṇihitaṁ. Idamassa ārammaṇato nāmanti yathā sukhārammaṇaṁ rūpaṁ ‘‘sukha’’nti vuccati, evaṁ suññatādināmassa nibbānassa ārammaṇakaraṇato idaṁ assa maggassa suññatādibhedaṁ ārammaṇato siddhaṁ nāmaṁ.",
  "anya-e0104n9:161": "803. Anattānupassanā attasuññatāya diṭṭhattā sarasato suññatā nāma. Tassā suññatāvipassanāya maggo vipassanāgamanena suññato. Animittā nāma niccanimittādīnaṁ ugghāṭanato. Idaṁ pana maggassa animittanāmaṁ na abhidhammapariyāyena labbhati. Kiṁ kāraṇaṁ? Abhidhamme sarasaṁ anāmasitvā paccanīkato nāmalābhato. Yo hi saguṇārammaṇehi nāmalābho, so sarasappadhāno hoti, saraseneva ca nāmalābhe sabbamaggānaṁ suññatādibhāvoti vavatthānaṁ na siyā. Tasmā abhidhamme satipi dvīhipi kāraṇehi animittanāmalābhe paccanīkatova nāmavavatthānakaraṇaṁ gayhatīti tadabhāvā na labbhati. Atha vā na labbhatīti aññanirapekkhehi saguṇārammaṇehi na labbhati. Kiṁ kāraṇaṁ? Abhidhamme sarasapaccanīkehi sahitehi nāmalābhato. Paccanīkañhi vavatthānakaraṇaṁ anapekkhitvā kevalassa sarasassa nāmahetubhāvo abhidhamme natthi, avavatthānāpattito. Tasmā attābhinivesapaṇidhipaṭipakkhavipassanānulomā maggā satipi sarasantare paccanīkasahitena sarasena nāmaṁ labhanti. Animittamaggassa pana vipassanā nimittapaṭipakkhā na hoti, sayaṁ nimittaggahaṇato nimittaggahaṇānivāraṇāti tadanulomo maggopi na nimittassa paṭipakkho. Yadi siyā, nimittagatavipassanāyapi paṭipakkho siyā, tasmā vijjamānopi saraso vavatthānakarapaccanīkābhāvā abhidhamme animittanāmadāyako na gayhatīti. Yadi evaṁ, aniccānupassanānulomo maggo abhidhamme asaṅgahito siyāti? Na, suddhikapaṭipadānaye tassa saṅgahitattā. Tasmā eva hi so vutto. Suttante pana pariyāyadesanattā saguṇārammaṇamattenapi nāmaṁ gayhatīti āha ‘‘suttantapariyāyena labbhatī’’ti. Yaṁ panettha vattabbaṁ, taṁ heṭṭhā vuttameva. Āgamanavasenapi maggassa animittanāmaṁ labbhatiyevāti dassetuṁ ‘‘tatrā hī’’tiādi vuttaṁ. Āgamanīyaṭṭhāneti āgamanapaṭipadāṭhāne. Sesaṁ vuttanayattā uttānamevāti.",
  "anya-e0104n9:162": "Saṅkhārupekkhāñāṇaṁ niṭṭhitaṁ.",
  "anya-e0104n9:163": "Anulomañāṇakathāvaṇṇanā",
  "anya-e0104n9:164": "804.Adhimokkhasaddhāti pasādabhūto vatthugato nicchayo adhimokkho. Tasmā tathābhūtā bhāvanāvisesena kiccato adhimattatāya balavatarā nibbattati. Supaggahitanti suṭṭhu paggahitaṁ. Asallīnaṁ paṭutarabhāvena paṭipakkhavidhamanasamatthaṁ vīriyaṁ hoti. Sūpaṭṭhitāti tikkhataratāya ārammaṇābhimukhabhāvena suṭṭhu upaṭṭhitā sati hoti. Susamāhitanti passaddhisukhānaṁ sātisayatāya suṭṭhu samāhitaṁ ārammaṇe sammadeva ṭhapitaṁ appitaṁ viya hoti. Tikkhatarāti anulomañāṇuppattiyā paccayo bhavituṁ samatthabhāvena sātisayaṁ tikkhā sūrā. Saṅkhārānaṁ vicinanepi majjhattabhūtasaṅkhārupekkhā paññā uppajjati. Aniccāti vā…pe… sammasitvā bhavaṅgaṁ otaratīti aniccādīsu ekenākārena sammasantī sattakkhattuṁ pavattitvā bhijjantī bhavaṅgaṁ otiṇṇā nāma hoti tato paraṁ bhavaṅgassa vāroti katvā. Saṅkhārupekkhāya katanayenevāti aniccādinā ālambanakaraṇanayeneva, na sammasitanayena. Tenāha ‘‘ārammaṇaṁ kurumāna’’nti. Āvaṭṭetvāti nivattetvā cittassa bhavaṅgavasena vattituṁ adatvā. Visadisacittapavattisaṅkhātāya vīciyā abhāvena avīcikā, cittasantati. Kiriyamanodhātuyā hi bhavaṅge āvaṭṭite kiriyamayacittapavattivipākacittuppattiyā savīcikā santarā, na evaṁ manodvārāvajjanenāti vuttaṁ ‘‘avīcikaṁ cittasantatiṁ anuppabandhamāna’’nti. Tathevāti yathā atītāsu dvattiṁsajavanavīthīsu saṅkhārupekkhā ‘‘aniccā’’ti vā ‘‘dukkhā’’ti vā ‘‘anattā’’ti vā saṅkhāre ārammaṇamakāsi, tatheva. Parikammanti vuccati maggassa parikammattā paṭisaṅkhārakattā . Upacāranti vuccati maggassa āsannattā, samīpacārikattā vā. Anulomattaṁ sayameva vadati.",
  "anya-e0104n9:165": "Ayañca nayo kāmaṁ maggavīthiyaṁ paṭhamajavanassa paṭisaṅkharaṇaṭṭho, dutiyassa tato āsannaṭṭho, tatiyassa heṭṭhimuparimānaṁ anulomaṭṭho ca yuttoti vutto, tathāpi sabbesampi imā samaññā sambhavantīti dassetuṁ ‘‘avisesena panā’’tiādi vuttaṁ. Tattha āsevananti ādarena sevanaṁ. Purimabhāgapacchimabhāgānanti heṭṭhimānaṁ, uparimānañca dhammakoṭṭhāsānaṁ. Aṭṭhannanti udayabbayañāṇādīnaṁ aṭṭhannaṁ. Sabbāpi vipassanā lakkhaṇattayasammasanakiccāva , idampi tathevāti vuttaṁ ‘‘tathakiccatāyā’’ti. Uparīti magge. Bodhipakkhiyadhammānaṁ tathakiccatāya anulometi sammosādipaṭipakkhavidhamanato. Idāni anulomañāṇassa tadubhayakiccānulomaṁ vitthārato dassetuṁ ‘‘tañhī’’tiādi vuttaṁ. Tattha anulomañāṇaṁ saccapaṭicchādakamohakkhandhādīnaṁ sātisayaṁ vidhamanena lokiyañāṇesu ukkaṁsapariyantagataṁ, tato eva heṭṭhā nibbattitaudayabbayañāṇādīnampi kiccaṁ paṭipakkhadūrībhāvena atthato sādhentameva hutvā pavattati, tathāpavattamānañca tesaṁ kiccaṁ anulomentaṁ viya hotīti āha ‘‘udayabbayavantānaṁ…pe… tathakiccatāya anulometī’’ti. Tattha ‘‘bhayato upaṭṭhita’’nti imināpi ārammaṇasīsena ñāṇabyāpārameva vadati sappaṭibhayānaṁ saṅkhārānaṁ yathāsabhāvadassanadīpanato. Sesesu pana sattasupi ṭhānesu ñāṇabyāpārova dassito. Yasmā etaṁ anulomañāṇaṁ aniccādīsu aññataralakkhaṇavaseneva saṅkhāre ārabbha pavattati, tasmā vuttaṁ ‘‘aniccalakkhaṇādivasena saṅkhāre ārabbha pavattattā’’ti. Tāya paṭipattiyāti yā sā anulomañāṇassa thūlathūlasaccapaṭicchādakasaṁkilesavikkhambhanapaṭipatti, tāya. Na hi anulomañāṇe tathā anuppanne gotrabhuñāṇaṁ nibbānaṁ ālambituṁ sakkoti, gotrabhuñāṇe vā anuppanne maggañāṇaṁ uppajjatīti.",
  "anya-e0104n9:166": "Vuttamatthaṁ opammena pākaṭataraṁ kātuṁ ‘‘yathā hī’’tiādi vuttaṁ. Tattha aṭṭhannaṁ vohārikamahāmattānaṁ agatigamanaṁ pahāya taṁtaṁvinicchayakaraṇaṁ viya aṭṭhannaṁ ñāṇānaṁ yathāsakaṁ paṭipakkhaṁ pahāya saṅkhāresu udayabbayādipaṭipatti, rañño majjhattabhāvo viya anulomañāṇassa purimapacchimadhammakoṭṭhāsassa anukūlatā. Tenevāti heṭṭhimañāṇānaṁ anulomanamukhena uparibodhipakkhiyānaṁ anulomanatoyeva. Saccānulomikanti vuccati maggasaccassa anulomikattā.",
  "anya-e0104n9:167": "Anulomañāṇaṁ niṭṭhitaṁ.",
  "anya-e0104n9:168": "Vuṭṭhānagāminīvipassanākathāvaṇṇanā",
  "anya-e0104n9:169": "805. Kiñci asaṅkhatārammaṇampi ñāṇaṁ vuṭṭhānagāminiyā ekasaṅgahanti katvā ‘‘saṅkhārārammaṇāyā’’ti visesanaṁ kataṁ. Tañhi visesato vuṭṭhānaṁ ariyamaggaṁ gacchati upetīti vuṭṭhānagāminīti vattabbataṁ labhati. Tenāha ‘‘sabbena sabba’’ntiādi. Asammohatthanti tattha tattha sutte pariyāyantarehi āgatāya sammohābhāvatthaṁ. Suttasaṁsandanāti suttānaṁ tesaṁ tesaṁ suttapadānaṁ anusandānaṁ.",
  "anya-e0104n9:170": "Ye lokiye saṅkhāre ārabbha anulomapariyosānā vuṭṭhānagāminivipassanā pavattati, taṁsannissitā tappaṭibaddhā taṇhā tehi vinā appavattanato tammayā nāma, tammayāva tammayatā, tammayā vā taṇhāsampayuttā khandhā, tesaṁ bhāvo tammayatā, sā eva taṇhā. Tappaṭipakkhā vuṭṭhānagāminivipassanā atammayatā. Tena vuttaṁ aṭṭhakathāyaṁ ‘‘tammayatā nāma taṇhā, tassā pariyādiyanato vuṭṭhānagāminivipassanā atammayatāti vuccatī’’ti (ma. ni. aṭṭha. 3.310). Nissāyāti taṁ atammayataṁ nissayaṁ katvā, bhāvetvāti attho. Ekattāti ettha ayaṁ pāḷi ‘‘atthi, bhikkhave, upekkhā rūpesu…pe… phoṭṭhabbesu, ayaṁ, bhikkhave, upekkhā nānattā nānattasitā’’ti (ma. ni. 3.310), sayampi nānāsabhāvā, nānārammaṇanissitā cāti attho. Sā pana samādhisampayuttā vipassanupekkhā veditabbā. ‘‘Atthi, bhikkhave, upekkhā ākāsānañcāyatananissitā…pe… nevasaññānāsaññāyatananissitā, ayaṁ, bhikkhave, upekkhā ekattā ekattasitā’’ti (ma. ni. 3.310). Yā hi taṁtaṁarūpacittuppādapariyāpannā upekkhā, sā ekasabhāvattā, ekārammaṇattā ca ekattā, ekattasitā cāti vuccati, sā pana taṁtaṁjhānasahagatavedanupekkhā ca tadārammaṇavipassanupekkhā cāti vadanti. Taṁ pajahathāti tadārammaṇakilesapahānena pajahatha. Tenāha ‘‘taṁ samatikkamathā’’ti.",
  "anya-e0104n9:171": "Nibbidāti vuṭṭhānagāminī. Tattha hi sutte virajjatīti maggakiccamāha, vimuccatīti phalakiccaṁ.",
  "anya-e0104n9:172": "Susimasuttaṁ nidānavagge. Tattha dhammaṭṭhitiñāṇaṁ vuṭṭhānagāminīti vuttā dhammaṭṭhitiyaṁ paṭiccasamuppāde asammuyhanavasena pavattanato. Nibbāne ñāṇanti maggañāṇamāha.",
  "anya-e0104n9:173": "Saññā kho, poṭṭhapādāti ettha kāmaṁ ‘‘saññā’’icceva vuccati, pubbe pana ‘‘saññaggaṁ phusatī’’ti vuttattā āha ‘‘saññagganti vuttā’’ti.",
  "anya-e0104n9:174": "Paṭipadāñāṇadassanavisuddhīti tadekadesabhūtā vuṭṭhānagāminī vuttā. Samudāyesu hi pavattā vohārā avayavesupi pavattantīti. Pārisuddhipadhāniyaṅganti pārisuddhiyā padhānakāraṇaṁ.",
  "anya-e0104n9:175": "Tīhi nāmehīti anulomagotrabhuvodānasaṅkhātehi tīhi nāmehi.",
  "anya-e0104n9:176": "Kittitāti thomitā ariyamaggādhiṭṭhānatāya. Mahantānaṁ sīlakkhandhādīnaṁ esanaṭṭhena mahesinā sammāsambuddhena. Santakilesatāya santā. Yoganti bhāvanaṁ, bhāvanābhiyogaṁ vā.",
  "anya-e0104n9:177": "Paṭipadāñāṇadassanavisuddhiniddesavaṇṇanā niṭṭhitā.",
  "anya-e0104n9:178": "Iti ekavīsatimaparicchedavaṇṇanā."
}