{
  "anya-e0703n48:0": "Ekūnapaññāsatima pariccheda",
  "anya-e0703n48:1": "Rājadvayadīpano",
  "anya-e0703n48:2": "1.",
  "anya-e0703n48:3": " Evaṃ tasmiṃ mate tassa, kātabbaṃ sādhukāriya;",
  "anya-e0703n48:4": "Mahādīpādo senavho, ādāya balavāhanaṃ.",
  "anya-e0703n48:5": "2.",
  "anya-e0703n48:6": " Āgamma nagaraṃ rājā, ahosi dharaṇī tale;",
  "anya-e0703n48:7": "Ādikappamhi rājūnaṃ, dassanto cariyaṃ piya.",
  "anya-e0703n48:8": "3.",
  "anya-e0703n48:9": " Saddho mahādhano sūro, muttacāgī nirālayo;",
  "anya-e0703n48:10": "Yācayogo mahābhogo, sampannabalavāhano.",
  "anya-e0703n48:11": "4.",
  "anya-e0703n48:12": " Kittiyā’malabhūtāya, tathā tejo guṇena ca;",
  "anya-e0703n48:13": "Sannipātaṃva so canda-sūriyānaṃ nidassayi.",
  "anya-e0703n48:14": "5.",
  "anya-e0703n48:15": " Asaṅkiṇṇa guṇākiṇṇo, suviciṇṇa guṇāguṇo;",
  "anya-e0703n48:16": "Nitthiṇṇapāpo nibbiṇṇa-saṃsāro sāradassano.",
  "anya-e0703n48:17": "6.",
  "anya-e0703n48:18": " Bhariyā tassa yā āsi, saṅghātaṃ so bhisecayi;",
  "anya-e0703n48:19": "Mahesībhāve datvāna, parihāraṃ yathābhataṃ.",
  "anya-e0703n48:20": "7.",
  "anya-e0703n48:21": " Mahindaṃ nāma sappaññaṃ, kaṇiṭṭhaṃ bhātaraṃ sakaṃ;",
  "anya-e0703n48:22": "Datvā dakkhiṇabhāgaṃ so, oparajje’bhisecayi.",
  "anya-e0703n48:23": "8.",
  "anya-e0703n48:24": " Antepure’parajjhitvā, so raññā avadhārite;",
  "anya-e0703n48:25": "Saputtadāro vuṭṭhāya, aññāto malayaṃ agā.",
  "anya-e0703n48:26": "9.",
  "anya-e0703n48:27": " Uppajjittha tadā putto, rañño saṅghāya deviyā;",
  "anya-e0703n48:28": "Dassento’va panādassa, kumāra rūpamattano.",
  "anya-e0703n48:29": "10.",
  "anya-e0703n48:30": " Rājā taṃ jātamattaṃ’va, disvā santhuṭṭhamānuso;",
  "anya-e0703n48:31": "Siddhatthaṃ lumbinījātaṃ, rājā suddhodano viya.",
  "anya-e0703n48:32": "11.",
  "anya-e0703n48:33": " Dhaññapuññaguṇūpeto, ṭhapetvā dīpamekakaṃ;",
  "anya-e0703n48:34": "Jambudīpe’pi kasiṇe, rajjayoggoti me suto.",
  "anya-e0703n48:35": "12.",
  "anya-e0703n48:36": " Nāmadāna dineyeva, parihārena sabbaso;",
  "anya-e0703n48:37": "Oparajje bhisiñcitvā, dakkhiṇaṃ desamassa’dā.",
  "anya-e0703n48:38": "13.",
  "anya-e0703n48:39": " Yuvarājāpi malaye, vasanto’va mahīpatiṃ;",
  "anya-e0703n48:40": "Ārādhetvā upāyena, anuññato sabhātarā.",
  "anya-e0703n48:41": "14.",
  "anya-e0703n48:42": " Nikāyattaya vā sīhi, saddhiṃ bhikkhūhi āgato;",
  "anya-e0703n48:43": "Disvā rājānamettheva, sandhīṃ’kāsi akuppiyaṃ.",
  "anya-e0703n48:44": "15.",
  "anya-e0703n48:45": " Yā tassa yuvarājassa, bhariyā tissā nāmikā;",
  "anya-e0703n48:46": "Rājinī sā vijāyittha, dhītaraṃ saṅghanāmikaṃ.",
  "anya-e0703n48:47": "16.",
  "anya-e0703n48:48": " Kittināmā’parāyā ca, bhariyā sāpi kho pana;",
  "anya-e0703n48:49": "Vijāyi putte cattāro, tathā ekañca dhītaraṃ.",
  "anya-e0703n48:50": "17.",
  "anya-e0703n48:51": " Tadā rājāpi cintetvā, evaṃ sati kaṇiṭṭhako;",
  "anya-e0703n48:52": "Nissaṅko mayi hotīti, sammā mantīhi mantiya.",
  "anya-e0703n48:53": "18.",
  "anya-e0703n48:54": " Dhītaraṃ yuvarājassa, surūpiṃ rūpanāmikaṃ;",
  "anya-e0703n48:55": "Kassapassa’tta puttassa, vivāhaṃ kārayi budho.",
  "anya-e0703n48:56": "19.",
  "anya-e0703n48:57": " Dakkhiṇaṃ desamasseva, kaṇiṭṭhassa sadāpayi;",
  "anya-e0703n48:58": "Rājaputtassa pādāpi, paccekaṃ bhogamattano.",
  "anya-e0703n48:59": "20.",
  "anya-e0703n48:60": " Rajjamhi sabbaṃ tasseva, paribhogāya dāpayi;",
  "anya-e0703n48:61": "Kevalantu vicāresi, dīpaṃ dīpa hitāvaho.",
  "anya-e0703n48:62": "21.",
  "anya-e0703n48:63": " Tesaṃ saṃvāsamanvāya, ubhinnaṃ puññakamminaṃ;",
  "anya-e0703n48:64": "Dhaññapuññaguṇūpetā, vijātā puttadhītaro.",
  "anya-e0703n48:65": "22.",
  "anya-e0703n48:66": " Katvā sabbopahārena, dāṭhādhātu mahāmahaṃ;",
  "anya-e0703n48:67": "Āruyha varapāsādaṃ, ratanavhaṃ mahīpati.",
  "anya-e0703n48:68": "23.",
  "anya-e0703n48:69": " Tadā sovaṇṇayassāpi, sambuddhassa purā ṭhitaṃ;",
  "anya-e0703n48:70": "Suññaṃ piṭṭhaṃ sayaṃ disvā, kasmā evanti saṃvadi.",
  "anya-e0703n48:71": "24.",
  "anya-e0703n48:72": " Tato amaccā āhaṃsu, nājānāsi mahīpati;",
  "anya-e0703n48:73": "Mahāpitunarindassa, kāle tava narissaraṃ.",
  "anya-e0703n48:74": "25.",
  "anya-e0703n48:75": " Paṇḍurājā idhāgamma, dīpametaṃ vināsiya;",
  "anya-e0703n48:76": "Sabbaṃ sāragataṃ dīpe, samādāya gato iti.",
  "anya-e0703n48:77": "26.",
  "anya-e0703n48:78": " Taṃ sutvā lajjito rājā, sayaṃ viya parājito;",
  "anya-e0703n48:79": "Tadaheva niyojesi, amacce balasaṅgahe.",
  "anya-e0703n48:80": "27.",
  "anya-e0703n48:81": " Tadā’va kira āgañchi, paṇḍurājakumārako;",
  "anya-e0703n48:82": "Paribhūto sarājena, rajjatthaṃ kata nicchayo.",
  "anya-e0703n48:83": "28.",
  "anya-e0703n48:84": " Rājā disvā’ti santuṭṭho, kattabbaṃ tassa kāriya;",
  "anya-e0703n48:85": "Mahātittha mupāgamma, paṭṭanaṃ sematraso.",
  "anya-e0703n48:86": "29.",
  "anya-e0703n48:87": " Mahantaṃ balakāyañca, tassopakaraṇāni ca;",
  "anya-e0703n48:88": "Anunaṃ paṭiyādetvā, devasenaṃva sajjitaṃ.",
  "anya-e0703n48:89": "30.",
  "anya-e0703n48:90": " Paṇḍurājakumārena, saddhiṃ senāpati sakaṃ;",
  "anya-e0703n48:91": "Gantvā taṃ paṇḍurājānaṃ, hantvānikamito purā.",
  "anya-e0703n48:92": "31.",
  "anya-e0703n48:93": " Ratanaṃ sabbamādāya, datvā rajjaṃ imassa ca;",
  "anya-e0703n48:94": "Na cireneva ehītī, uyyojesi mahāyaso.",
  "anya-e0703n48:95": "32.",
  "anya-e0703n48:96": " Sopi evaṃ karomīti, paṭissutvā mahīpatiṃ;",
  "anya-e0703n48:97": "Vinditvā balamādāya, nāmamāruyha taṃ khaṇe.",
  "anya-e0703n48:98": "33.",
  "anya-e0703n48:99": " Paratīraṃ tato gantvā, saṃvuḷaha balavāhano;",
  "anya-e0703n48:100": "Vināsayanto paccantaṃ, vāresi madhuraṃ puraṃ.",
  "anya-e0703n48:101": "34.",
  "anya-e0703n48:102": " Dvārāni pidahitvāna, pacchindittha gatāgataṃ;",
  "anya-e0703n48:103": "Tato aggiṃ khipāpesi, gopuraṭṭāla koṭṭhake.",
  "anya-e0703n48:104": "35.",
  "anya-e0703n48:105": " Evaṃ sīhaḷasenāya, paviṭṭhāya sakaṃ puraṃ;",
  "anya-e0703n48:106": "Sabbaṃ vilumpamānāya, senaṅgaṃ ghātayantiyā.",
  "anya-e0703n48:107": "36.",
  "anya-e0703n48:108": " Paṇḍurājā nisammetaṃ, samādāya sakaṃ balaṃ;",
  "anya-e0703n48:109": "Vegasā taṃ samāgamma, yuddhaṃ kātuṃ samārabhi.",
  "anya-e0703n48:110": "37.",
  "anya-e0703n48:111": " Asampuṇṇa balattā so, viddho sallena bhūpati;",
  "anya-e0703n48:112": "Hatthikkhandhagatoyeva, vihāya puramattano.",
  "anya-e0703n48:113": "38.",
  "anya-e0703n48:114": " Palāyitvā gataṭhāne, jīvitaṃ nijamessaji;",
  "anya-e0703n48:115": "Bhariyāva’ssa tenāsi, sampattā jīvitakkhayaṃ.",
  "anya-e0703n48:116": "39.",
  "anya-e0703n48:117": " Tato sīhaḷasenāsā, paviṭṭhā nibbhayā puraṃ;",
  "anya-e0703n48:118": "Tattha sabbaṃ vilumpittha, devā’sirapuraṃ yathā.",
  "anya-e0703n48:119": "40.",
  "anya-e0703n48:120": " Senāpati tato rāja-gehe bhattaṃ samekkhiya;",
  "anya-e0703n48:121": "Dīpānitamimamhā ca, tatraṭṭhañca mahārahaṃ.",
  "anya-e0703n48:122": "41.",
  "anya-e0703n48:123": " Sāraṃ sabbaṃsamādāya, dese ca nagare ṭhitaṃ;",
  "anya-e0703n48:124": "Katvā issariyaṃ tattha, vasevattiya attano.",
  "anya-e0703n48:125": "42.",
  "anya-e0703n48:126": " Paṇḍurāja kumāraṃ tu, tattha rajje’bhi siñciya;",
  "anya-e0703n48:127": "Kāretvā parihārañca, desaṃ tassa samappiya.",
  "anya-e0703n48:128": "43.",
  "anya-e0703n48:129": " Yathāruciṃ gahetvāna, hatthiasse nare’pi ca;",
  "anya-e0703n48:130": "Tattha tattha yathā kāmaṃ, vasanto akuto bhayo.",
  "anya-e0703n48:131": "44.",
  "anya-e0703n48:132": " Samudda taṭamāgamma, ṭhatvā tattha yathāsukhaṃ;",
  "anya-e0703n48:133": "Kīḷanto viya nāvaṃ so, samāruyha visārado.",
  "anya-e0703n48:134": "45.",
  "anya-e0703n48:135": " Mahātittha mupāgamma, vanditvā dharaṇī patiṃ;",
  "anya-e0703n48:136": "Taṃ sāsanaṃ nivedetvā, sāraṃ dassesi āhaṭaṃ.",
  "anya-e0703n48:137": "46.",
  "anya-e0703n48:138": " Rājā sādhūti vatvāna, kāretvā tassa saṅgahaṃ;",
  "anya-e0703n48:139": "Saddhiṃ senāya āgantvā, pakaṭṭhāya sakaṃ puraṃ.",
  "anya-e0703n48:140": "47.",
  "anya-e0703n48:141": " Jayapānaṃ pivitvāna, katvā vijayamaṅgalaṃ;",
  "anya-e0703n48:142": "Mahādhāgaṃ pavattetvā, yācakānaṃ yathā ruciṃ.",
  "anya-e0703n48:143": "48.",
  "anya-e0703n48:144": " Sabbaṃ pākatikaṃ kāsi, sāraṃ dīpe nirālayo;",
  "anya-e0703n48:145": "Sovaṇṇa paṭimāyo ca, yathāṭhāne ṭhapāpayi.",
  "anya-e0703n48:146": "49.",
  "anya-e0703n48:147": " Suññaṃ ratanapāsāde, piṭṭhaṃ pūresi satthuno;",
  "anya-e0703n48:148": "Kāsi rakkhapidhānena, nibbhayaṃ dharaṇītalaṃ.",
  "anya-e0703n48:149": "50.",
  "anya-e0703n48:150": " Tato paṭṭhāya dīpaṃso, arīnaṃ duppadhaṃsiyaṃ;",
  "anya-e0703n48:151": "Katvā vaḍḍhesi bhogehi, uttarādikuruṃ piya.",
  "anya-e0703n48:152": "51.",
  "anya-e0703n48:153": " Khinnā pubbassa rājassa, kāle dīpamhi pāṇino;",
  "anya-e0703n48:154": "Nibbutā taṃ samāgamma, ghammā viya valāhakā.",
  "anya-e0703n48:155": "52.",
  "anya-e0703n48:156": " Tassa vīsatime vasse, vihāre abhayuttare;",
  "anya-e0703n48:157": "Nikkhamitvā gatā hesuṃ, paṃsukūlika bhikkhavo.",
  "anya-e0703n48:158": "53.",
  "anya-e0703n48:159": " Yuvarājā mahindo so, dhumarājassa satthuno;",
  "anya-e0703n48:160": "Kārāpayi gharaṃ rammaṃ, dassaneyyaṃ manoramaṃ.",
  "anya-e0703n48:161": "54.",
  "anya-e0703n48:162": " Bodhigehaṃ karonto taṃ, disvā vaḍḍhakīno tadā;",
  "anya-e0703n48:163": "Vaṃsena sākhaṃ āhacca, bhijjantaṃ varabodhiyā.",
  "anya-e0703n48:164": "55.",
  "anya-e0703n48:165": " Kintu kātabbametthāti, yuvarājaṃ nivedayuṃ;",
  "anya-e0703n48:166": "So taṃ taṃ mupasaṃkamma, mahāpūjāya pūjiya.",
  "anya-e0703n48:167": "56.",
  "anya-e0703n48:168": " Sace satthā, hitatthāya, sambhūto sabbapāṇinaṃ;",
  "anya-e0703n48:169": "Laddhuṃ puññassa’nagghassa, gharassa karaṇeti’dha.",
  "anya-e0703n48:170": "57.",
  "anya-e0703n48:171": " Sākhā gacchaṃ tu uddhaṃva, kātuṃ sakkā yathāgharaṃ;",
  "anya-e0703n48:172": "Evamārādhayitvāna, vanditvā saṅgharaṃ gato.",
  "anya-e0703n48:173": "58.",
  "anya-e0703n48:174": " Tadā sākhā dumindassa, rattiyaṃ uddhamuggami;",
  "anya-e0703n48:175": "Tato kammakarā sabbaṃ, ārocesuṃ sasāmino.",
  "anya-e0703n48:176": "59.",
  "anya-e0703n48:177": " Yuvarājā’ti santuṭṭho, bhāturañño nivediya;",
  "anya-e0703n48:178": "Mahāpūjāya pūjesi, vissajjiya bahudhanaṃ.",
  "anya-e0703n48:179": "60.",
  "anya-e0703n48:180": " Tathā mahindasenavhaṃ, pariveṇañca kāriya;",
  "anya-e0703n48:181": "Saṅghassā’dā sabhogaṃ so, puññā puññānicācīni.",
  "anya-e0703n48:182": "61.",
  "anya-e0703n48:183": " Adā saparisaṃ bhattaṃ, vatthaṃ chattamupāhanaṃ;",
  "anya-e0703n48:184": "Tathā gamiyabhattañca, nahānañca sabhattakaṃ.",
  "anya-e0703n48:185": "62.",
  "anya-e0703n48:186": " Evaṃ khuddānu khuddāni, katvā puññāni so vibhū;",
  "anya-e0703n48:187": "Rañño tettiṃsavassamhi, yathākammamupāgami.",
  "anya-e0703n48:188": "63.",
  "anya-e0703n48:189": " Atha rājā matetasmiṃ, kaṇiṭṭhamudayaṃ sakaṃ;",
  "anya-e0703n48:190": "Tassa ṭhāne ṭhapetvāna, sabbaṃ tasseva tassadā.",
  "anya-e0703n48:191": "64.",
  "anya-e0703n48:192": " Tulābhārassa dānena, dīnānāthe satappayi;",
  "anya-e0703n48:193": "Dhammakammena sodhesi, nikāyattayamekato.",
  "anya-e0703n48:194": "65.",
  "anya-e0703n48:195": " Soṇṇathālīsahassaṃ so, muttāhi paripūriya;",
  "anya-e0703n48:196": "Ṭhapetvā maṇimekekaṃ, tassopari mahārahaṃ.",
  "anya-e0703n48:197": "66.",
  "anya-e0703n48:198": " Brāhmaṇānaṃ sahassassa, suddhe ratanabhājane;",
  "anya-e0703n48:199": "Bhojetvā khīrapāyāsaṃ, dāpetvā hemasuttakaṃ.",
  "anya-e0703n48:200": "67.",
  "anya-e0703n48:201": " Tathā navehi vatthehi, acchādetvā yathāruciṃ;",
  "anya-e0703n48:202": "Santappesi mahantena, parihārena puññavā.",
  "anya-e0703n48:203": "68.",
  "anya-e0703n48:204": " Bhikkhūnaṃ dīpavāsīnaṃ, adāsi ca ticīvaraṃ;",
  "anya-e0703n48:205": "Adā sabbāsamitthīnaṃ, vatthañca sumanoharaṃ.",
  "anya-e0703n48:206": "69.",
  "anya-e0703n48:207": " Kāretvā lohapāsādaṃ, vejayantasarikkhakaṃ;",
  "anya-e0703n48:208": "Vaḍḍhesi paṭimaṃ tattha, suvaṇṇaghaṭakoṭṭimaṃ.",
  "anya-e0703n48:209": "70.",
  "anya-e0703n48:210": " Sutvā uposathāgāra-bhāvaṃ sabba mahesīnaṃ;",
  "anya-e0703n48:211": "Tuccho yaṃ neva hotūti, vāsaṃ saṅghassa taṃ akā.",
  "anya-e0703n48:212": "71.",
  "anya-e0703n48:213": " Bhogagāme ca tassadā, rakkhake ca niyojayi;",
  "anya-e0703n48:214": "Bhikkhū dvattiṃsamattāhi, vasantūti niyāmayi.",
  "anya-e0703n48:215": "72.",
  "anya-e0703n48:216": " Gaṅgāya mariyādaṃ so, kāresi maṇimekhalaṃ;",
  "anya-e0703n48:217": "Toyaniddhamanañcākā, maṇihīrakavāpiyā.",
  "anya-e0703n48:218": "73.",
  "anya-e0703n48:219": " Kaṭṭhuntanagare ceva, kāṇavāpiṃca bandhayi;",
  "anya-e0703n48:220": "Vejjasālañca kāresi, cetiyamhi girimhi so.",
  "anya-e0703n48:221": "74.",
  "anya-e0703n48:222": " Buddhagāmavihārañca, vihāraṃ mahiyaṅgaṇaṃ;",
  "anya-e0703n48:223": "Kūṭatissa vihārañca, bhogagāme na vaḍḍhayi.",
  "anya-e0703n48:224": "75.",
  "anya-e0703n48:225": " Maṇḍalassa girissā’dā, vihārassa sagāmake;",
  "anya-e0703n48:226": "Uttarāḷhe ca kāresi, pāsādaṃ pariveṇake.",
  "anya-e0703n48:227": "76.",
  "anya-e0703n48:228": " Mahāsenassa buddhassa, gāmaṃ datvāna rakkhake;",
  "anya-e0703n48:229": "Dāsi sobbhavihāre ca, kāresi paṭimāgharaṃ.",
  "anya-e0703n48:230": "77.",
  "anya-e0703n48:231": " Bodhisatte ca vaḍḍhesi, pāsāde maṇimekhale;",
  "anya-e0703n48:232": "Sīlāmayamunindassa, jiṇṇagehampi kārayi.",
  "anya-e0703n48:233": "78.",
  "anya-e0703n48:234": " Rāja taṃ bodhisattañca, sagharaṃ tattha sannahi;",
  "anya-e0703n48:235": "Ālavālaṃ dumindassa, gandhitvā kā mahāmahaṃ.",
  "anya-e0703n48:236": "79.",
  "anya-e0703n48:237": " Likhitvā hemapaṭṭamhi, sabbaratanasuttakaṃ;",
  "anya-e0703n48:238": "Mahāpūjamakā tassa, abhidhammaṃ kathāpayi.",
  "anya-e0703n48:239": "80.",
  "anya-e0703n48:240": " Ānandapaṭimaṃ netvā, puraṃ katvā padakkhiṇaṃ;",
  "anya-e0703n48:241": "Parittaṃ bhikkhusaṅghena, bhaṇāpetvā yathāvidhiṃ.",
  "anya-e0703n48:242": "81.",
  "anya-e0703n48:243": " Parittodakasekena, janaṃ katvā nirāturaṃ;",
  "anya-e0703n48:244": "Rājā rogabhayaṃ pevaṃ, nīharittha sadesato.",
  "anya-e0703n48:245": "82.",
  "anya-e0703n48:246": " Abhisekaṃ gahetvāna, hemavāluka cetiye;",
  "anya-e0703n48:247": "Anusaṃvaccharaṃ kātuṃ, taṃ cārittaṃ likhāpayi.",
  "anya-e0703n48:248": "83.",
  "anya-e0703n48:249": " Adā māsassa catūsu, uposathadinesu so;",
  "anya-e0703n48:250": "Catunnañca sahassānaṃ, vatthadānaṃ sabhattakaṃ.",
  "anya-e0703n48:251": "84.",
  "anya-e0703n48:252": " Vesākhakīḷaṃ kīḷittha, saddhiṃ duggatakehi so;",
  "anya-e0703n48:253": "Annaṃ pānañca vatthañca, tesaṃ datvā yathāruciṃ.",
  "anya-e0703n48:254": "85.",
  "anya-e0703n48:255": " Bhikkhusaṅghassa dīpamhi, niccadānaṃ pavattayi;",
  "anya-e0703n48:256": "Santappesi ca dānena, kapaṇaddhikavaṇibbake.",
  "anya-e0703n48:257": "86.",
  "anya-e0703n48:258": " Tassa rañño mahesī ca, saṅghanāmā akārayi;",
  "anya-e0703n48:259": "Pabbataṃ saṅghasenavhaṃ, sabhogamabhayuttare.",
  "anya-e0703n48:260": "87.",
  "anya-e0703n48:261": " Nīlacūḷāmaṇiñcākā, silāmaya mahesino;",
  "anya-e0703n48:262": "Pūjaṃ sabbopahārehi, kāsi satthussa sabbadā.",
  "anya-e0703n48:263": "88.",
  "anya-e0703n48:264": " Tassa senāpaticā’kā, senasenāpativhayaṃ;",
  "anya-e0703n48:265": "Pariveṇaṃ mahābhogaṃ, sūro tuṭṭhakanāmako.",
  "anya-e0703n48:266": "89.",
  "anya-e0703n48:267": " Evaṃ sapariso katvā, sapuññāni mahāyaso;",
  "anya-e0703n48:268": "Pañcatiṃsatime vasse, devalokamupāgami.",
  "anya-e0703n48:269": "90.",
  "anya-e0703n48:270": " Tato tassā’nujo āsi, udayo nāma khattiyo;",
  "anya-e0703n48:271": "Rājā sabbappayogehi, hitesī dīpavāsīnaṃ.",
  "anya-e0703n48:272": "91.",
  "anya-e0703n48:273": " Hutvā so sayaṃ rājā, kaṇiṭṭhaṃ sakabhātaraṃ;",
  "anya-e0703n48:274": "Mahādīpādaṭhānamhi, ṭhapi kassapanāmakaṃ.",
  "anya-e0703n48:275": "92.",
  "anya-e0703n48:276": " Rājā cintiya ñātīnaṃ, kātabbo saṅgaho iti;",
  "anya-e0703n48:277": "Evaṃ kassapanāmassa, bhātuputtassa dhītaraṃ.",
  "anya-e0703n48:278": "93.",
  "anya-e0703n48:279": " Yuvarājassa tassā’kā, bhariyaṃ senanāmikaṃ;",
  "anya-e0703n48:280": "Dhāresica sayaṃ rājā, aparaṃ tissasavhayaṃ.",
  "anya-e0703n48:281": "94.",
  "anya-e0703n48:282": " Mahindassuparājassa, rājadhītāya kittiyā;",
  "anya-e0703n48:283": "Putto kittaggabodhīti, ādipādo vibuddhiko.",
  "anya-e0703n48:284": "95.",
  "anya-e0703n48:285": " Coro hutvā mahārañño, nikkhamitvāna rattiyaṃ;",
  "anya-e0703n48:286": "Eko aññātavesena, samupāgammarohaṇaṃ.",
  "anya-e0703n48:287": "96.",
  "anya-e0703n48:288": " Janaṃ hattagataṃ katvā, desaṃ sabbaṃ vināsiya;",
  "anya-e0703n48:289": "Ghātāpayittha tatraṭṭhaṃ, so taṃ mātulamattano.",
  "anya-e0703n48:290": "97.",
  "anya-e0703n48:291": " Taṃ sutvā dharaṇīpālo, tasmiṃ’tīva pakuppiya;",
  "anya-e0703n48:292": "Ānetuṃ tamupāyaṃ so, gavesanto tathā tathā.",
  "anya-e0703n48:293": "98.",
  "anya-e0703n48:294": " Bhātuputtaṃ tamāhuya, yuvarājaṃ sakassapaṃ;",
  "anya-e0703n48:295": "Āmantesi mahāpuñña, sahāyo hoti me iti.",
  "anya-e0703n48:296": "99.",
  "anya-e0703n48:297": " Kiṃ me kattabba’miccāha, paccāha dharaṇīpati;",
  "anya-e0703n48:298": "Putto tava mahindo so, vuddhippatto mahābalo.",
  "anya-e0703n48:299": "100.",
  "anya-e0703n48:300": " Lābhī rohaṇadesassa, mātito pitito’pi ca;",
  "anya-e0703n48:301": "Sūro sabbasaho vīro, kusalo katūpāsano.",
  "anya-e0703n48:302": "101.",
  "anya-e0703n48:303": " Saṅgāmayoggo matimā, nipuṇo nayakovido;",
  "anya-e0703n48:304": "Taṃ pesetvā nayissāma, pāpaṃ mātulaghātakaṃ.",
  "anya-e0703n48:305": "102.",
  "anya-e0703n48:306": " Taṃ sutvā vacanaṃ rañño, kassapo bhāsi sādaro;",
  "anya-e0703n48:307": "Deva devena vutto’haṃ, gaccheyyaṃ kintu me suto.",
  "anya-e0703n48:308": "103.",
  "anya-e0703n48:309": " Vaṃso me pālito hoti, pasādo ca tavādhipa;",
  "anya-e0703n48:310": "Tasmā kālamahāpetvā, yaṃ icchasi tathā kuru.",
  "anya-e0703n48:311": "104.",
  "anya-e0703n48:312": " Sutvā atīvasantuṭṭho, narindo tassa taṃ vaco;",
  "anya-e0703n48:313": "Mahanthaṃ balakāyaṃ so, sabbaso paṭiyādiya.",
  "anya-e0703n48:314": "105.",
  "anya-e0703n48:315": " Mahatā parihārena, mahindaṃ rājapotakaṃ;",
  "anya-e0703n48:316": "Rakkhituṃ taṃ niyojetvā, vajiraggañca nāyakaṃ.",
  "anya-e0703n48:317": "106.",
  "anya-e0703n48:318": " Tucchaṃ viya puraṃ katvā, sabbañca balavāhanaṃ;",
  "anya-e0703n48:319": "Sabbopakaraṇañceva, anūnaṃ tassa dāpiya.",
  "anya-e0703n48:320": "107.",
  "anya-e0703n48:321": " Sayaṃ tamanugacchanto, padasā’va narissaro;",
  "anya-e0703n48:322": "Uyyojesi mahāpuñña, gaccha rukkhāti mediniṃ.",
  "anya-e0703n48:323": "108.",
  "anya-e0703n48:324": " Mahindo so mahindo’va, devasenā purakkhato;",
  "anya-e0703n48:325": "Gacchanto suvīrocittha, devāsuramahāhavaṃ.",
  "anya-e0703n48:326": "109.",
  "anya-e0703n48:327": " Tato gantvā na cirena, guttasālamupāgami;",
  "anya-e0703n48:328": "Tato jānapadā sabbe, maṇḍalikā ca raṭṭhiyā.",
  "anya-e0703n48:329": "110.",
  "anya-e0703n48:330": " Tena mātulaghātena, pāpakena upaddutā;",
  "anya-e0703n48:331": "Gantvā taṃ parivāresuṃ, laddho no sāmiko iti.",
  "anya-e0703n48:332": "111.",
  "anya-e0703n48:333": " Patanto sopi kho coro, ṭhitova girimaṇḍale;",
  "anya-e0703n48:334": "Sabbaṃ hatthagataṃ katvā, rājabhaṇḍaṃ mahagghiyaṃ.",
  "anya-e0703n48:335": "112.",
  "anya-e0703n48:336": " Hatthī asseca ādāya, gantvā malayamāruhi;",
  "anya-e0703n48:337": "Mahindasenā ghātentī, tassa senaṃ tahiṃ tahiṃ.",
  "anya-e0703n48:338": "113.",
  "anya-e0703n48:339": " Padānupadamasse’va, gacchanti hatthiassake;",
  "anya-e0703n48:340": "Disvā malayapādamhi, gahetvā ettha so iti.",
  "anya-e0703n48:341": "114.",
  "anya-e0703n48:342": " Tattha pāvisimaddantī, sabbaṃ malayakānanaṃ;",
  "anya-e0703n48:343": "Nadīyo pallale ceva, karonti maggasādise.",
  "anya-e0703n48:344": "115.",
  "anya-e0703n48:345": " Bālakova janaṃ disvā, sabbaṃ ratanamattano;",
  "anya-e0703n48:346": "Kodhābhibhūto chaḍḍesi, nadī sobbhataṭādīsu.",
  "anya-e0703n48:347": "116.",
  "anya-e0703n48:348": " Ekakova nilīyittha, vane pabbatakandare;",
  "anya-e0703n48:349": "Gavesanto jano disvā, tamaggahi narādhammaṃ.",
  "anya-e0703n48:350": "117.",
  "anya-e0703n48:351": " Tamādāya’ti tuṭṭho so, jano āgamma sajjukaṃ;",
  "anya-e0703n48:352": "Mahindamupadassesi, nisinnaṃ guttasālake.",
  "anya-e0703n48:353": "118.",
  "anya-e0703n48:354": " So taṃ disvā hasitvāna,",
  "anya-e0703n48:355": "Bhutto kiṃ rohaṇo’’iti;",
  "anya-e0703n48:356": "Nāyakassa niyyātetvā,",
  "anya-e0703n48:357": "Vajiraggassa rājino.",
  "anya-e0703n48:358": "119.",
  "anya-e0703n48:359": " Sayaṃ senaṃ samādāya, mahāgāmamupāgato;",
  "anya-e0703n48:360": "Rohaṇā dhipati hutvā, karonto lokasaṅgahaṃ.",
  "anya-e0703n48:361": "120.",
  "anya-e0703n48:362": " Janaṃ pākatikaṃ katvā, bālakena vibādhitaṃ;",
  "anya-e0703n48:363": "Sāsanañca yathāṭhāne, ṭhapetvā tena nāsitaṃ.",
  "anya-e0703n48:364": "121.",
  "anya-e0703n48:365": " Pupphārāme phalārāme, kārayitvā tahiṃ tahiṃ;",
  "anya-e0703n48:366": "Vāpiyo’pi ca gaṇhitvā, bandhāpetvā mahānadiṃ.",
  "anya-e0703n48:367": "122.",
  "anya-e0703n48:368": " Sabbattha sulabhaṃ katvā, saṅghassa catupaccayaṃ;",
  "anya-e0703n48:369": "Duṭṭhe ca paṭibāhetvā, maṇḍalīke ca raṭṭhiye.",
  "anya-e0703n48:370": "123.",
  "anya-e0703n48:371": " Core ca parisodhetvā, katvā vigatakaṇṭakaṃ;",
  "anya-e0703n48:372": "Tosayanto’khilaṃ lokaṃ, cāgabhogasamappito.",
  "anya-e0703n48:373": "124.",
  "anya-e0703n48:374": " Upāsaniyo viññūhi, sevanīyo dhanatthīhi;",
  "anya-e0703n48:375": "Kapparukkhūpamo sabba-yācakānaṃ hitāvaho.",
  "anya-e0703n48:376": "125.",
  "anya-e0703n48:377": " Hitvā dubbinayaṃ dese, pubbakehi pavattitaṃ;",
  "anya-e0703n48:378": "Samācaranto dhammañca, vāsaṃ tattheva kappayi.",
  "anya-e0703n48:379": "126.",
  "anya-e0703n48:380": " Ādipādaṃ gahetvāna, vajiraggo vināyako;",
  "anya-e0703n48:381": "Anurādhamupāgamma, rājānamabhidassayi.",
  "anya-e0703n48:382": "127.",
  "anya-e0703n48:383": " Rājāpi disvā taṃ kuddho, khippaṃ pakkhippa cārake;",
  "anya-e0703n48:384": "Rakkhāvaraṇamassādā, viheṭhesi ca sabbāso.",
  "anya-e0703n48:385": "128.",
  "anya-e0703n48:386": " Adāsi ca tulābhāraṃ, tikkhattuṃ so mahāyaso;",
  "anya-e0703n48:387": "Thūpārāmamhi thūpañca, hemapaṭṭena chādayi.",
  "anya-e0703n48:388": "129.",
  "anya-e0703n48:389": " Katvā tattheva pāsādaṃ, bhikkhusaṅghaṃ nivāsiya;",
  "anya-e0703n48:390": "Vihāre nagare ceva, paṭisaṅkhāsi jiṇṇakaṃ.",
  "anya-e0703n48:391": "130.",
  "anya-e0703n48:392": " Kadambanadīyā’kāsi, nijjharaṃ thirabandhanaṃ;",
  "anya-e0703n48:393": "Mariyādaṃ pavaḍḍhesi, vāpiyaṃ so mayettiyaṃ.",
  "anya-e0703n48:394": "131.",
  "anya-e0703n48:395": " Tattha niddhamanaṃcā’kā, anuvassampi bhūmipo;",
  "anya-e0703n48:396": "Cīvaratthaṃ suvatthāni, susaṇhāni ca dāpayi.",
  "anya-e0703n48:397": "132.",
  "anya-e0703n48:398": " Dubbhikkhe dānasālāyo, kāretvā sabbapāṇinaṃ;",
  "anya-e0703n48:399": "Mahādānaṃ pavattesi, mahāpāḷiñca vaḍḍhayi.",
  "anya-e0703n48:400": "133.",
  "anya-e0703n48:401": " Dadhibhattañca dāpesi, nikāyattayavāsinaṃ;",
  "anya-e0703n48:402": "Niccaṃ duggatabhattañca, yāguñceva sakhajjakaṃ.",
  "anya-e0703n48:403": "134.",
  "anya-e0703n48:404": " Evamādīni puññāni, katvā sovaggiyāni so;",
  "anya-e0703n48:405": "Ekādasahi vassehi, gato devasahabyataṃ.",
  "anya-e0703n48:406": "135.",
  "anya-e0703n48:407": " Tassekādasavassesu, vissaṭṭhaṃ soṇṇameva tu;",
  "anya-e0703n48:408": "Ahu satasahassānaṃ, tayo dasahi sammitaṃ.",
  "anya-e0703n48:409": "136.",
  "anya-e0703n48:410": " Sudujjayaṃ paṇḍunarādhirāja,",
  "anya-e0703n48:411": "Mekoparo rohaṇamuggaduggaṃ;",
  "anya-e0703n48:412": "Katvā’pi ete savase narindā,",
  "anya-e0703n48:413": "Sayaṃ vasaṃ maccumupāgamiṃsu.",
  "anya-e0703n48:414": "Sujanappasāda saṃvegatthāya kate mahāvaṃse",
  "anya-e0703n48:415": "Rājadvayadīpano nāma",
  "anya-e0703n48:416": "Ekūnapaññāsatimo paricchedo."
}