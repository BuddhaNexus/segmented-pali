{
  "anya-e0703n53:0": "Catupaññāsatima pariccheda",
  "anya-e0703n53:1": "Cha rājakonāma",
  "anya-e0703n53:2": "1.",
  "anya-e0703n53:3": " Katvā vikkamma bāhū’ti, nāma bhūpālasūnuto;",
  "anya-e0703n53:4": "Tassāṇāya pavattiṃsu, sādaraṃ sīhaḷā khilā.",
  "anya-e0703n53:5": "2.",
  "anya-e0703n53:6": " So rājā damiḷe hantuṃ, dhanaṃ sañciya’nekādhā;",
  "anya-e0703n53:7": "Saṅgahaṃ sevakānañca, kurumāno yathocitaṃ.",
  "anya-e0703n53:8": "3.",
  "anya-e0703n53:9": " Alaṅkārakirīṭāni, chattasīhāsanāni ca;",
  "anya-e0703n53:10": "Kārayitvā’bhisekatthaṃ, sacivehā’bhiyācito.",
  "anya-e0703n53:11": "4.",
  "anya-e0703n53:12": " Na yāva rājaraṭṭhassa, gahaṇaṃ hoti tāva me;",
  "anya-e0703n53:13": "Chattussāpanakammena, kiṃ tenā’ti vivāriya.",
  "anya-e0703n53:14": "5.",
  "anya-e0703n53:15": " Sataṃ narasahassānaṃ, saṅkaletvā mahabbalo;",
  "anya-e0703n53:16": "Saṅgāmārabbha kālamhi, vātarogābhipīḷito.",
  "anya-e0703n53:17": "6.",
  "anya-e0703n53:18": " Yujjhituṃ samayo neti, dvādase vacchare lahuṃ;",
  "anya-e0703n53:19": "Upecca devanagaraṃ, gañchidevasahabyataṃ.",
  "anya-e0703n53:20": "7.",
  "anya-e0703n53:21": " Kittināmo ca sacivo, senāpaccamadhiṭṭhito;",
  "anya-e0703n53:22": "Rajjatthiko dinānaṭṭha, nijāṇaṃ sampavattayi.",
  "anya-e0703n53:23": "8.",
  "anya-e0703n53:24": " Ghātetvā taṃ mahālāna-kittināmo mahabbalo;",
  "anya-e0703n53:25": "Patvā’bhisekaṃ bhuñjanto, desaṃ taṃ rohaṇavhayaṃ.",
  "anya-e0703n53:26": "9.",
  "anya-e0703n53:27": " Saṃvaccharamhi tatiye, coḷayuddhe parājito;",
  "anya-e0703n53:28": "Sahatthena sakaṃ sīsaṃ, chinditvā sahasā mari.",
  "anya-e0703n53:29": "10.",
  "anya-e0703n53:30": " Tadāpite kirīṭādi-dhanasāraṃ samādiya;",
  "anya-e0703n53:31": "Pesesuṃ damiḷā coḷa-mahīpālassa santikaṃ.",
  "anya-e0703n53:32": "11.",
  "anya-e0703n53:33": " Bhayā saraṭṭhaṃ hitvā’tha, duṭṭhadese vasaṃ tadā;",
  "anya-e0703n53:34": "Eko vikkamapaṇḍūti, vissuto patthivattajo.",
  "anya-e0703n53:35": "12.",
  "anya-e0703n53:36": " Viññātalaṅkāvuttanto, desamāgamma rohaṇaṃ;",
  "anya-e0703n53:37": "Kāḷatitthe vasaṃ vassa-mekaṃ rajjamakārayi.",
  "anya-e0703n53:38": "13.",
  "anya-e0703n53:39": " Rāmanvayasamubbhūto , tadāyujjha purāgato;",
  "anya-e0703n53:40": "Jagatī pālanāmena, vissuto bhūbhujattajo.",
  "anya-e0703n53:41": "14.",
  "anya-e0703n53:42": " Raṇe vikkamapaṇḍutaṃ, ghātāpetvā mahabbalo;",
  "anya-e0703n53:43": "Tato cattāri vassāni, rajjaṃ kāresi rohaṇe.",
  "anya-e0703n53:44": "15.",
  "anya-e0703n53:45": " Tampi coḷāraṇe hantvā, mahesiṃ dhītarā saha;",
  "anya-e0703n53:46": "Vittasārañca sākalaṃ, coḷaraṭṭhamapesayuṃ.",
  "anya-e0703n53:47": "16.",
  "anya-e0703n53:48": " Rājā parakkamo nāma, paṇḍurājasuto tato;",
  "anya-e0703n53:49": "Akā vassadvayaṃ coḷā, ghātesuṃ tampi yujjhiya.",
  "anya-e0703n53:50": "17.",
  "anya-e0703n53:51": " Ime bhusaṃ lobhabalābhibhūtā,",
  "anya-e0703n53:52": "Gatā asesā vivasā vināsaṃ;",
  "anya-e0703n53:53": "Iccevamaññāya sadā sapañño,",
  "anya-e0703n53:54": "Taṇhakkhayeyeva ratiṃ kareyya.",
  "anya-e0703n53:55": "Sujanappasādasaṃvegatthāya kate mahāvaṃse",
  "anya-e0703n53:56": "Cha rājako nāma",
  "anya-e0703n53:57": "Catupaññāsatimo paricchedo."
}