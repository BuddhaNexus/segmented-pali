{
  "anya-e1001n10:0": "Itthikaṇḍa",
  "anya-e1001n10:1": "295.",
  "anya-e1001n10:2": " Āsā lokitthiyo nāma, velā tāsaṃ na vijjati;",
  "anya-e1001n10:3": "Sārattā ca pagabbhā ca, sikhī sabbaghaso yathā;",
  "anya-e1001n10:4": "Tasmā tāyo hitvāna, brūheyya vivekaṃ sudhī.",
  "anya-e1001n10:5": "Āsā lokitthiyo nāma, velā tāsaṃ na vijjati;",
  "anya-e1001n10:6": "Sāratthā ca pagabbhā ca, sikhī sabbaghaso yathā;",
  "anya-e1001n10:7": "Tā hitvā pabbajissāmi, vivekamanubrūhayaṃ.",
  "anya-e1001n10:8": "296.",
  "anya-e1001n10:9": " Loke hi aṅganā nāma, kodhanā mittabhedikā;",
  "anya-e1001n10:10": "Pisukā akataññū ca dūrato parivajjaye.",
  "anya-e1001n10:11": "297.",
  "anya-e1001n10:12": " Yathā nadī ca pantho ca, pānāgāraṃ sabhā papā;",
  "anya-e1001n10:13": "Evaṃ lokitthiyo nāma, nāsaṃ kujjhanti paṇḍitā.",
  "anya-e1001n10:14": "298.",
  "anya-e1001n10:15": " Sabbā nadī vaṅkagatī, sabbe kaṭṭhamayā vanā;",
  "anya-e1001n10:16": "Sabbitthiyo kare pāpaṃ, labhamāne nivātake.",
  "anya-e1001n10:17": "299.",
  "anya-e1001n10:18": " Ghaṭakumbhasamā nārī, tatthaṅgārasamo pumā;",
  "anya-e1001n10:19": "Tasmā ghatañca aggiñca, nekatra ṭhapaye budho.",
  "anya-e1001n10:20": "300.",
  "anya-e1001n10:21": " Itthīnañca dhanaṃ rūpaṃ, purisānaṃ vijjā dhanaṃ;",
  "anya-e1001n10:22": "Bhikkhūnañca dhanaṃ sīlaṃ, rājānañca dhanaṃ balaṃ.",
  "anya-e1001n10:23": "301.",
  "anya-e1001n10:24": " Pañcāratyā sugandhabbā, sattāratyā dhanuggahā;",
  "anya-e1001n10:25": "Ekamāsā subhariyā, aḍḍhamāsā sissā malā.",
  "anya-e1001n10:26": "302.",
  "anya-e1001n10:27": " Jiṇṇe annaṃ pasaṃseyya, dārañca gatayobbane;",
  "anya-e1001n10:28": "Raṇapunāgate sūraṃ, sassañca gehamāgate.",
  "anya-e1001n10:29": "303.",
  "anya-e1001n10:30": " Dvitipati nārī ceva, vihāradviti bhikkhu ca;",
  "anya-e1001n10:31": "Sakuṇo dvitipāto ca, katamāyābahutarā.",
  "anya-e1001n10:32": "304.",
  "anya-e1001n10:33": " Ratti vinā na candimā, vīcivinā ca sāgaro;",
  "anya-e1001n10:34": "Haṃsavinā pokkharaṇī, pativinā kaññā sobhe.",
  "anya-e1001n10:35": "305.",
  "anya-e1001n10:36": " Asantuṭṭhā yatī naṭṭhā, santuṭṭhāpi ca patthi vā;",
  "anya-e1001n10:37": "Salajjā gaṇikā naṭṭhā, nillajjā ca kulitthiyo.",
  "anya-e1001n10:38": "306.",
  "anya-e1001n10:39": " Corīnaṃ bahubuddhīnaṃ, yāsu saccaṃ sudullabhaṃ;",
  "anya-e1001n10:40": "Thīnaṃ bhāvo durājāno, macchassevo’dake gataṃ.",
  "anya-e1001n10:41": "307.",
  "anya-e1001n10:42": " Analā mudusambhāsā, duppūrā tā nadīsamā;",
  "anya-e1001n10:43": "Sīdanti naṃ viditvāna, ārakā parivajjaye.",
  "anya-e1001n10:44": "308.",
  "anya-e1001n10:45": " Āvaṭṭanī mahāmāyā, brahmacariyavikopanā;",
  "anya-e1001n10:46": "Sīdanti naṃ viditvāna, ārakā parivajjaye.",
  "anya-e1001n10:47": "309.",
  "anya-e1001n10:48": " Itthīpi hi ekacciyā, seyyā posa janādhipa;",
  "anya-e1001n10:49": "Medhāvinī sīlavatī, sassudevā patibbatā;",
  "anya-e1001n10:50": "310.",
  "anya-e1001n10:51": " Tassā yo jāyati poso,",
  "anya-e1001n10:52": "Sūro hosa disampati;",
  "anya-e1001n10:53": "Tādisā subhagiyā putto,",
  "anya-e1001n10:54": "Rajjampi anusāsati.",
  "anya-e1001n10:55": "311.",
  "anya-e1001n10:56": " Sallape asihatthena, pisācenāpi sallape;",
  "anya-e1001n10:57": "Āsīvisampi āsīde, yena daṭṭho na jīvati;",
  "anya-e1001n10:58": "Na tveva eko ekāya, mātugāmena sallape.",
  "anya-e1001n10:59": "312.",
  "anya-e1001n10:60": " Na hi sabbesu ṭhānesu, puriso hoti paṇḍito;",
  "anya-e1001n10:61": "Itthīpi paṇḍitā hoti, tattha tattha vicakkhaṇā.",
  "anya-e1001n10:62": "313.",
  "anya-e1001n10:63": " Na hi sabbesu ṭhānesu, puriso hoti paṇḍito;",
  "anya-e1001n10:64": "Itthīpi paṇḍitā hoti, lahuṃ atthavicintikā.",
  "anya-e1001n10:65": "314.",
  "anya-e1001n10:66": " Kūpodakaṃ vaṭacchāyā, sāmāthī iṭṭhakālayaṃ;",
  "anya-e1001n10:67": "Sītakāle bhave uṇhaṃ, uṇhakāle ca sītalaṃ.",
  "anya-e1001n10:68": "315.",
  "anya-e1001n10:69": " Itthiyo ekacciyāpi, seyyā vuttāva muninā;",
  "anya-e1001n10:70": "Bhaṇḍānaṃ uttamā itthī, aggūpaṭṭhāyikā iti."
}