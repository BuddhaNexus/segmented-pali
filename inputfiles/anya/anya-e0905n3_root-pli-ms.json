{
  "anya-e0905n3:0": "Mahāvaggapāḷi",
  "anya-e0905n3:1": "Saṁgāyanassa pucchā vissajjanā",
  "anya-e0905n3:2": "Pucchā – ubhato vibhaṅgānantaraṁ āvuso porāṇakehi saṁgītikāramahātherehi kaṁ nāma pāvacanaṁ saṁgītaṁ.",
  "anya-e0905n3:3": "Vissajjanā – ubhato vibhaṅgānantaraṁ bhante porāṇakehi saṁgītikāramahātherehi khandhakā saṁgītā.",
  "anya-e0905n3:4": "Pucchā – te pana āvuso khandhakā vaggabhedena katividhā.",
  "anya-e0905n3:5": "Vissajjanā – te pana bhante khandhakā duvidhā vaggabhedena mahāvaggo cūḷavaggoti.",
  "anya-e0905n3:6": "Pucchā – mahāvagge āvuso kati khandhakā pariyāpannā.",
  "anya-e0905n3:7": "Vissajjanā – mahāvagge bhante dasakhandhakā pariyāpannā, seyyathidaṁ, mahākhandhako uposathakkhandhako vassūpanāyikakkhandhako pavāraṇākkhandhako cammakkhandhako bhesajjakkhandhako kathinakkhandhako cīvarakkhandhako campeyyakkhandhako kosambakakkhandhakoti.",
  "anya-e0905n3:8": "Pucchā – mahākhandhake āvuso bahū kathāyo, katamā tāsaṁ ādikathā.",
  "anya-e0905n3:9": "Vissajjanā – mahākhandhake bhante bodhikathā ādi.",
  "anya-e0905n3:10": "Mahākhandhaka",
  "anya-e0905n3:11": "Mahābodhipucchā",
  "anya-e0905n3:12": "Pucchā – tasmātiha āvuso tato paṭṭhāya taṁ pucchissāmi, bhagavā āvuso paṭhamābhisambuddhakāle kattha kīvacīraṁ kenākārena vihāsi.",
  "anya-e0905n3:13": "Vissajjanā – bhagavā bhante paṭhamābhisambuddho bodhirukkhamūle sattāhaṁ ekapallaṅkena vihāsi vimuttisukhaṁ paṭisaṁvedī.",
  "anya-e0905n3:14": "Pucchā – tadā āvuso bhagavā kīdisaṁ dhammaṁ manasikatvā kīdisaṁ udānaṁ udānesi.",
  "anya-e0905n3:15": "Vissajjanā – tadā bhante bhagavā rattiyā paṭhamaṁ yāmaṁ rattiyā majjhimaṁ yāmaṁ rattiyā pacchimaṁ yāmaṁ paṭiccasamuppādaṁ anulomaṁ paṭilomaṁ manasikatvā tīṇi udānāni udānesi.",
  "anya-e0905n3:16": "Ajapāla",
  "anya-e0905n3:17": "Pucchā – tassa āvuso sattāhassa accayena bhagavā kattha vihāsi.",
  "anya-e0905n3:18": "Vissajjanā – tassa bhante sattāhassa accayena bhagavā ajapāla nigrodhamūle vihāsi, sattāhaṁ ekapallaṅkena vihāsi vimuttisukhaṁ paṭisaṁvedī.",
  "anya-e0905n3:19": "Mucalindā",
  "anya-e0905n3:20": "Pucchā – tassapi āvuso sattāhassa accayena bhagavā kattha vihāsi.",
  "anya-e0905n3:21": "Vissajjanā – tassa bhante sattāhassa accayena bhagavā mucalindamūle sattāhaṁ ekapallaṅkena nisīdi.",
  "anya-e0905n3:22": "Pucchā – tassapi āvuso sattāhassa accayena bhagavā kattha vihāsi.",
  "anya-e0905n3:23": "Vissajjanā – tassapi bhante sattāhassa accayena bhagavā rājāyatanamūle sattāhaṁ ekapallaṅkena nisīdi vimuttisukhaṁ paṭisaṁvedī.",
  "anya-e0905n3:24": "Pucchā – tassapi āvuso sattāhassa accayena bhagavā kattha vihāsi.",
  "anya-e0905n3:25": "Vissajjanā – tassa bhante sattāhassa accayena bhagavā punadeva ajapālanigrodhamūle vihāsi.",
  "anya-e0905n3:26": "Pucchā – tasmiṁ pana āvuso ajapālanigrodhe viharantassa bhagavato kathaṁ cetaso parivitakko udapādi.",
  "anya-e0905n3:27": "Vissajjanā – tasmiṁ pana bhante ajapālanigrodhe viharantassa bhagavato rahogatassa paṭisallīnassa dhammagambhīratāpaṭisaṁyutto cetaso parivitakko udapādi.",
  "anya-e0905n3:28": "Adhigato kho myāyaṁ dhammo gambhīro duddaso aranubodho santo paṇīto atakkāvacarā nipuṇo paṇḍitavedanīyo.",
  "anya-e0905n3:29": "Ālayarāmākho panāyaṁ pajā ālayaratā ālayasammuditā,",
  "anya-e0905n3:30": "Sahampati brahmā",
  "anya-e0905n3:31": "Pucchā – kathaṁ āvuso tadā dhammadesanāya brahmayācanā ca bhagavato paṭiññāca ahosi.",
  "anya-e0905n3:32": "Vissajjanā – desetu bhante bhagavā dhammaṁ, desetu sugato dhammaṁ, santi sattā apparajakkhajātikā assavanatā dhammassa parihāyanti, bhavissanti dhammassa aññātāroti iti bhante brahmuno dhammadesanāya yācanā ahosi,",
  "anya-e0905n3:33": "‘‘Apārutā tesaṁ amatassa dvārā,",
  "anya-e0905n3:34": "Ye sotavanto pamuñcantu saddhaṁ;",
  "anya-e0905n3:35": "Vihiṁsasaññī paguṇaṁ nabhāsiṁ,",
  "anya-e0905n3:36": "Dhammaṁ paṇītaṁ manujesu brahme’’ti.",
  "anya-e0905n3:37": "Evaṁ kho bhante bhagavato dhammadesanāya paṭiññā ca ahosi.",
  "anya-e0905n3:38": "Nassati vata loko…",
  "anya-e0905n3:39": "Desetu bhante bhagavā dhammaṁ…",
  "anya-e0905n3:40": "Apārutā tesaṁ amatassa dvārā,",
  "anya-e0905n3:41": "Ye sotavanto pamuñcantu saddhaṁ.",
  "anya-e0905n3:42": "Pucchā – evaṁ kho āvuso bhagavā dhammadesanāya paṭiññaṁ katvā paṭhamaṁ dhammaṁ desento kattha kīdisaṁ dhammaṁ kassa desesi.",
  "anya-e0905n3:43": "Vissajjanā – bārāṇasiyaṁ bhante isipatane migadāye pañcavaggiya bhikkhupamukhānaṁ brahmagaṇānaṁ dhammacakkapavattanasuttaṁ desesi.",
  "anya-e0905n3:44": "Pucchā – tasmiṁ kho pana āvuso dhammacakkapavattanasutte desiyamāne manussaloke kassa dhammābhisamayo ahosi.",
  "anya-e0905n3:45": "Vissajjanā – āyasmato bhante koṇḍaññassa dhammābhisamayo ahosi.",
  "anya-e0905n3:46": "Pucchā – kathaṁ nu kho āvuso imasmiṁ buddhasāsane paṭhamaṁ pabbajjā ca upasampadā ca ahosi.",
  "anya-e0905n3:47": "Vissajjanā – imasmiṁ bhante buddhasāsane paṭhamaṁ ehibhikkhupasampadā ahosi.",
  "anya-e0905n3:48": "Labheyyāhaṁ bhante bhagavato santike pabbajaṁ, labheyyaṁ upasampadaṁ.",
  "anya-e0905n3:49": "Ehi bhikkhu svākhāto dhammo, cara brahmacariyaṁ sammā dukkhassa antakiriyāya.",
  "anya-e0905n3:50": "Pucchā – itaresaṁ pana āvuso catunnaṁ pañcavaggiyānaṁ kadā dhammābhisamayo ahosi.",
  "anya-e0905n3:51": "Vissajjanā – pāṭipade bhante divase āyasmato vappassa, dutiye bhante divase āyasmato bhaddiyassa, tatiye bhante divase āyasmato mahānāmassa, catutthe bhante divase āyasmato assajissa dhammābhisamayo ahosi.",
  "anya-e0905n3:52": "Pucchā – sabbesampi āvuso tesaṁ pañcavaggiyānaṁ bhikkhūnaṁ kadā arahattapatti hoti.",
  "anya-e0905n3:53": "Vissajjanā – sabbesampi bhante tesaṁ pañcavaggiyānaṁ bhikkhūnaṁ pakkhassa pañcamiyaṁ anattalakkhaṇasutte desiyamāne arahattapatti hoti.",
  "anya-e0905n3:54": "Pucchā – kadā āvuso bhagavatā bhikkhū tattha tattha cārikaṁ caritvā dhammadesanatthāya pesitā.",
  "anya-e0905n3:55": "Vissajjanā – yasappamukhānaṁ bhante catupaññāsa sahāyakānaṁ pabbajitakāle bhagavatā bhikkhū tattha tattha cārikaṁ caritvā dhammadesanatthāya pesitā.",
  "anya-e0905n3:56": "Saraṇagamana",
  "anya-e0905n3:57": "Pucchā – kadā āvuso bhagavatā tīhi saraṇagamanehi pabbajjūpa sampadā anuññāto ahosi.",
  "anya-e0905n3:58": "Vissajjanā – yasappamukhānaṁ bhante catupaññāsāya gihi sahāyakānaṁ pabbajitvā tattha tattha cārikaṁ caritvā dhammadesanatthāya pesitakāle bhagavatā tīhi saraṇagamanehi pabbajjā ca upasampadā ca anuññātā.",
  "anya-e0905n3:59": "Anujānāmi bhikkhave tumheva dāni tāsu tāsu disāsu tesu tesu janapadesu pabbājetha upasampādetha.",
  "anya-e0905n3:60": "Pucchā – bhagavatā āvuso bhikkhūnaṁ ārāmo paṭiggaṇhituṁ kattha kismiṁ vatthusmiṁ anuññāto.",
  "anya-e0905n3:61": "Vissajjanā – bhagavatā bhante bhikkhūnaṁ ārāmaṁ paṭiggaṇhituṁ rājagahe anuññāto, rājā bhante māgadho seniyo bimbisāro buddhappamukhassa bhikkhusaṅghassa veḷuvanaṁ uyyānaṁ adāsi, tasmiṁ bhante vatthusmiṁ anuññāto.",
  "anya-e0905n3:62": "Etāhaṁ bhante veḷuvanaṁ uyyānaṁ buddhappamukhassa bhikkhusaṅghassa dammi –",
  "anya-e0905n3:63": "Anujānāmi bhikkhave ārāmaṁ.",
  "anya-e0905n3:64": "Pucchā – kathañca āvuso dvinnaṁ aggasāvakānaṁ pabbajjūpasampadā ahosi.",
  "anya-e0905n3:65": "Vissajjanā – dvinnaṁ bhante aggasāvakānaṁ ehi bhikkhupasampadā ahosi.",
  "anya-e0905n3:66": "Vippasannāni kho te āvuso indriyāni.",
  "anya-e0905n3:67": "Kaṁsi tvaṁ āvuso uddissa pabbajito.",
  "anya-e0905n3:68": "Ko vā te satthā.",
  "anya-e0905n3:69": "Kassa vā tvaṁ dhammaṁ rocesi.",
  "anya-e0905n3:70": "Atthāvuso mahāsamaṇo sakyaputto sakyakulā pabbajito.",
  "anya-e0905n3:71": "Kiṁ vādī panāyasmato satthā kimakkhāyī.",
  "anya-e0905n3:72": "Ye dhammā hetuppabhavā, tesaṁ hetuṁ tathāgato;",
  "anya-e0905n3:73": "Āha tesañca yo nirodho, evaṁ vādī mahāsamaṇo.",
  "anya-e0905n3:74": "Alaṁ āvuso mā agamittha.",
  "anya-e0905n3:75": "Ete bhikkhave dve sahāyakā āgacchanti kolito upatisso ca etaṁ me sāvakayugaṁ bhavissati aggaṁ bhaddayugaṁ.",
  "anya-e0905n3:76": "Labheyyāma mayaṁ bhante bhagavato santike pabbajjaṁ labheyyāma upasampadaṁ.",
  "anya-e0905n3:77": "Etha bhikkhavo svākhāto dhammo, caratha brahmacariyaṁ sammā dukkhassa antakiriyāya.",
  "anya-e0905n3:78": "Pucchā – upajjhāyo āvuso gaṇhituṁ bhagavatā kattha anuññāto, kaṁ ārabbha kismiṁ vatthusmiṁ anuññāto.",
  "anya-e0905n3:79": "Vissajjanā – rājagahe bhante sambahule bhikkhū ārabbha anuññāto, sambahulā bhante bhikkhū anupajjhāyakā anācariyakā anovadiyamānā ananusāsiyamānā dunnivatthā duppārutā anokappasampannā piṇḍāya cariṁsu, tasmiṁ bhante vatthusmiṁ anuññāto.",
  "anya-e0905n3:80": "Pucchā – upajjhāyamhi āvuso na sammāvattantassa dukkaṭaṁ kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:81": "Vissajjanā – rājagahe bhante sambahule saddhivihārike ārabbha paññattaṁ, sambahulā bhante saddhivihārikā upajjhāyamhi na sammāvattiṁsu, tasmiṁ bhante vatthusmiṁ paññattaṁ.",
  "anya-e0905n3:82": "Pucchā – kadā āvuso bhagavatā tīhi saraṇagamanehi upasampadaṁ paṭikkhipitvā ñāticatutthena kammena upasampadā anuññātā.",
  "anya-e0905n3:83": "Vissajjanā – rādhabrāhmaṇassa bhante pabbajitakāle bhagavatā tīhi saraṇagamanehi upasampadaṁ paṭikkhipitvā ñātticatutthena kammena upasampadā anuññātā.",
  "anya-e0905n3:84": "Konu kho bhikkhave tassa brāhmaṇassa adhikāraṁ sarati.",
  "anya-e0905n3:85": "Ahaṁ kho bhante tassa brāhmaṇassa adhikāraṁ sarāmi.",
  "anya-e0905n3:86": "Sādhu sādhu sāriputta, kataññuno hi sāriputta sappurisā katavedino.",
  "anya-e0905n3:87": "Kathāhaṁ bhante taṁ brāhmaṇaṁ upasampādemi.",
  "anya-e0905n3:88": "Yāsā bhikkhave mayā tīhi saraṇagamanehi upasampadāanuññātā, taṁ ajjatagge paṭikkhipāmi.",
  "anya-e0905n3:89": "Anujānāmi bhikkhave ñātticatutthena kammena upasampādetuṁ.",
  "anya-e0905n3:90": "Pucchā – ayācitakaṁ āvuso upasampadāpekkhaṁ upasampādentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:91": "Vissajjanā – rājagahe bhante aññataraṁ bhikkhuṁ ārabbha paññattaṁ, aññataro bhante bhikkhu upasampannasamanantaraṁ anācāraṁ acari, tasmiṁ bhante vatthusmiṁ paññattaṁ.",
  "anya-e0905n3:92": "Pucchā – catunnaṁ āvuso nissayānaṁ ācikkhaṇā bhagavatā kattha anuññātā, kaṁ ārabbha kismiṁ vatthusmiṁ anuññātā.",
  "anya-e0905n3:93": "Vissajjanā – rājagahe bhante aññataraṁ bhikkhuṁ ārabbha anuññātā, aññataro bhante bhikkhu udarassa kāraṇā pabbaji, tasmiṁ bhante vatthusmiṁ anuññātā.",
  "anya-e0905n3:94": "Ehi dāni āvuso piṇḍāya carissāma.",
  "anya-e0905n3:95": "Kathañhi nāma bhikkhu evaṁ svākkhāte dhammavinaye udarassa kāraṇā pabbajissati.",
  "anya-e0905n3:96": "Pucchā – ūnadasavassena āvuso upasampādentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:97": "Vissajjanā – rājagahe bhante āyasmantaṁ upasenaṁ vaṅgantaputtaṁ ārabbha paññattaṁ, āyasmā bhante upaseno vaṅgantaputto ekavasso saddhivihārikaṁ upasampādesi, tasmiṁ bhante vatthusmiṁ paññattaṁ.",
  "anya-e0905n3:98": "Pucchā – bālena āvuso abyattena upasampādentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:99": "Vissajjanā – rājagahe bhante sambahule bhikkhū ārabbha paññattaṁ, sambahulā bhante bhikkhū ‘‘dasavassamhā dasavassamhā’’ti bālā abyattā upasampādesuṁ, tasmiṁ bhante vatthusmiṁ paññattaṁ.",
  "anya-e0905n3:100": "Pucchā – ācariyo āvuso gaṇhituṁ bhagavatā kattha anuññāto, kaṁ ārabbha kismiṁ vatthusmiṁ anuññāto.",
  "anya-e0905n3:101": "Vissajjanā – rājagahe bhante sambahule bhikkhū ārabbha anuññāto, sambahulā bhante bhikkhū upajjhāyesu pakkantesupi vibbhantesupi kālaṅkatesupi pakkhasaṅkantesupi anācariyakā anovadiyamānā ananusāsiyamānā dunnivatthā duppārutā anākappasampannā piṇḍāya cariṁsu, tasmiṁ bhante vatthusmiṁ anuññāto.",
  "anya-e0905n3:102": "Pucchā – pañcahi āvuso ābādhehi phuṭṭhaṁ pabbājentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:103": "Vissajjanā – rājagahe bhante sambahule bhikkhū ārabbha paññattaṁ, sambahulā bhante bhikkhū pañcahi ābādhehi phuṭṭhaṁ pabbājesuṁ, tasmiṁ bhante vatthusmiṁ paññattaṁ.",
  "anya-e0905n3:104": "Sādhu bhante ayyā pañcahi ābādhehi phuṭṭhaṁ na pabbājeyyuṁ…",
  "anya-e0905n3:105": "Pucchā – rājabhaṭaṁ āvuso pabbājentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:106": "Vissajjanā – rājagahe bhante sambahule bhikkhū ārabbha paññattaṁ, sambahulā bhante bhikkhū rājabhaṭe pabbājesuṁ, tasmiṁ bhante vatthusmiṁ paññattaṁ.",
  "anya-e0905n3:107": "Pucchā – dhajabandhaṁ āvuso coraṁ pabbājentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:108": "Vissajjanā – rājagaheyeva bhante aṅgulimālaṁ coraṁ ārabbha paññattaṁ, aṅgulimālo bhante coro bhikkhūsu pabbajito hoti, tasmiṁ bhante vatthusmiṁ paññattaṁ.",
  "anya-e0905n3:109": "Pucchā – kārabhedakaṁ āvuso coraṁ pabbājentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:110": "Vissajjanā – rājagaheyeva bhante sambahule bhikkhū ārabbha paññattaṁ, sambahulā bhante bhikkhū kārabhedakacoraṁ pabbājesuṁ, tasmiṁ bhante vatthusmiṁ paññattaṁ.",
  "anya-e0905n3:111": "Pucchā – iṇāyikaṁ āvuso pabbājentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:112": "Vissajjanā – rājagaheyeva bhante sambahule bhikkhū ārabbha paññattaṁ, sambahulā bhante bhikkhū iṇāyikaṁ pabbājesuṁ, tasmiṁ bhante vatthusmiṁ paññattaṁ.",
  "anya-e0905n3:113": "Pucchā – dāsaṁ āvuso pabbajentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:114": "Vissajjanā – rājagaheyeva bhante sambahule bhikkhū ārabbha paññattaṁ, sambahulā bhante bhikkhū dāsaṁ pabbājesuṁ, tasmiṁ bhante vatthusmiṁ paññattaṁ.",
  "anya-e0905n3:115": "Pucchā – bhaṇḍukammāya āvuso apalokanaṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:116": "Vissajjanā – rājagaheyeva bhante aññataraṁ kammārabhaṇḍuputtaṁ ārabbha anuññātaṁ aññataro bhante kammārabhaṇḍuputto mātāpitūhi saddhiṁ bhaṇḍitvā bhikkhūsu pabbajito hoti, tasmiṁ bhante vatthusmiṁ anuññātaṁ.",
  "anya-e0905n3:117": "Pucchā – ūnavīsativassassa āvuso puggalassa upasampadā bhagavatā kattha paṭikkhittā, kaṁ ārabbha kismiṁ vatthusmiṁ paṭikkhittā.",
  "anya-e0905n3:118": "Vissajjanā – rājagahe bhante sambahule bhikkhū ārabbha paṭikkhittā, sambahulā bhante bhikkhū ūnavīsativassaṁ puggalaṁ upasampādesuṁ, tasmiṁ bhante vatthusmiṁ paṭikkhittā.",
  "anya-e0905n3:119": "Na bhikkhave jānaṁ ūnavīsativasso puggalo upasampādetabbo, youpasampādeyya, yathādhammo kāretabbo.",
  "anya-e0905n3:120": "Pucchā – mātāpitūhi āvuso ananuññātaṁ puttaṁ pabbājentassa dukkaṭaṁ bhagavatā kattha paññattaṁ, kismiṁ vatthusmiṁ paññattaṁ.",
  "anya-e0905n3:121": "Vissajjanā – sakkesu bhante paññattaṁ, rājā bhante suddhodano bhagavantaṁ upasaṅkamitvā varaṁ yāci, sādhu bhante ayyāananuññātaṁ mātāpitūhi puttaṁ pabbājeyyunti, tasmiṁ bhante vatthusmiṁ paññattaṁ.",
  "anya-e0905n3:122": "Na bhikkhave ananuññāto mātāpitūhi putto pabbājetabbo, yo pabbājeyya, āpattidukkaṭassa.",
  "anya-e0905n3:123": "Pucchā – theyyasaṁvāsakassa āvuso upasampadā bhagavatā kattha paṭikkhittā, kaṁ ārabbha kismiṁ vatthusmiṁ paṭikkhittā.",
  "anya-e0905n3:124": "Vissajjanā – sāvatthiyaṁ bhante aññataraṁ purāṇakulaputtaṁ ārabbha paṭikkhittā, aññataro bhante purāṇakulaputto khīṇa kolañño sāmaṁ pattacīvaraṁ paṭiyādetvā kesamassuṁ ohāretvā kāsāyāni vatthāni acchādetvā ārāmaṁ gantvā bhikkhūhi saddhiṁ saṁvasi, bhante vatthusmiṁ paṭikkhittā.",
  "anya-e0905n3:125": "Pucchā – tiracchānagatassa āvuso upasampadā bhagavatā kattha paṭikkhittā, kaṁ ārabbha kismiṁ vatthusmiṁ paṭikkhittā.",
  "anya-e0905n3:126": "Vissajjanā – sāvatthiyaṁ bhante aññataraṁ nāgaṁ ārabbha paṭikkhittā, aññataro bhante nāgo māṇavakavaṇṇena bhikkhū upasaṅkamitvā pabbajjaṁ yāci, taṁ bhikkhū pabbājesuṁ upasampādesuṁ, tasmiṁ bhante vatthusmiṁ paṭikkhittā.",
  "anya-e0905n3:127": "Pucchā – mātughātakassa ca āvuso pitughātakassa ca upasampadā bhagavatā kattha paṭikkhittā, kaṁ ārabbha kismiṁ vatthusmiṁ paṭikkhittā.",
  "anya-e0905n3:128": "Vissajjanā – sāvatthiyaṁyeva bhante aññataraṁ māṇavakaṁ ārabbha paṭikkhittā, aññataro ca bhante māṇavako aññataro ca māṇavako mātaraṁ jīvitā voropesi pitaraṁ jīvitā voropesi, tasmiṁ bhante vatthusmiṁ paṭikkhittā.",
  "anya-e0905n3:129": "Mātughātako bhikkhave anupasampanno naupasampādetabbo, upasampanno nāsetabbo, pitughātako bhikkhave anupasampanno naupasampādetabbo, upasampanno nāsetabbo.",
  "anya-e0905n3:130": "Pucchā – apattacīvarakaṁ vā āvuso yācitapattacīvarakaṁ vā upasampādentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:131": "Vissajjanā – sāvatthiyaṁ bhante sambahule bhikkhū ārabbha paññattaṁ, sambahulā bhante bhikkhū apattacīvarakaṁ upasampādesuṁ, yācitakena pattacīvarena upasampādesuṁ, tasmiṁ bhante vatthusmiṁ paññattaṁ.",
  "anya-e0905n3:132": "Pucchā – upasampadaṁ pucchissaṁ, sanidānaṁ sauddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:133": "Vissajjanā – upasampadaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante dve āpattiyo.",
  "anya-e0905n3:134": "2. Uposathakkhandhaka",
  "anya-e0905n3:135": "Pucchā – cātuddase ca āvuso pannarase ca pakkhassa ca aṭṭhamiyā sannipatitvā dhammaṁ bhāsituṁ bhagavatā kattha anuññātaṁ, kismiṁ vatthusmiṁ anuññātaṁ.",
  "anya-e0905n3:136": "Vissajjanā – rājagahe bhante sambahule bhikkhū ārabbha anuññātā, sambahulā bhante bhikkhū cātuddesa pannarase aṭṭhamiyā ca pakkhassa sannipatitvā tuṇhī nisīdiṁsu, tasmiṁ bhante vatthusmiṁ anuññātā.",
  "anya-e0905n3:137": "Anujānāmi bhikkhave cātuddase pannarase aṭṭhamiyā ca pakkhassa sannipatituṁ.",
  "anya-e0905n3:138": "Nanu nāma sannipatitehi dhammo bhāsitabbo.",
  "anya-e0905n3:139": "Pucchā – kadā āvuso bhikkhūnaṁ pātimokkhuddeso bhagavatā anuññāto.",
  "anya-e0905n3:140": "Vissajjanā – yadā bhante bhagavato rahogatassa paṭisallīnassa evaṁ cetaso parivitakko udapādi ‘‘yaṁnūnāhaṁ yāni mayā bhikkhūnaṁ paññattāni sikkhāpadāni, tāni nesaṁ pātimokkhuddesaṁ anujāneyyaṁ, so nesaṁ bhavissati uposathakamma’’nti tadā bhante bhagavatā bhikkhūnaṁ pātimokkhuddeso anuññāto.",
  "anya-e0905n3:141": "Pucchā – sīmaṁ āvuso sammanituṁ bhagavatā kattha anuññātaṁ, kismiñca vatthusmiṁ anuññātaṁ.",
  "anya-e0905n3:142": "Vissajjanā – rājagahe bhante anuññātaṁ, rājagahe bhante bhagavati viharati bhikkhūnaṁ etadahosi ‘‘bhagavatā paññattaṁ ettāvatā sāmaggī, yāvatā ekāvāsoti kittāvatānukho ekāvāso hotī’’ti, tasmiṁ bhante vatthusmiṁ anuññātaṁ.",
  "anya-e0905n3:143": "Pucchā – kati āvuso uposathā divasavasena ca kārakapuggalavasena ca kātabbākāravasena ca.",
  "anya-e0905n3:144": "Vissajjanā – divasavasena bhante tayo uposathā, puggalavasena ca bhante tayo uposathā, kātabbākāravasena ca bhante tayo uposathā.",
  "anya-e0905n3:145": "Pucchā – kati āvuso uposathakammāni tesu ca kīdisaṁ uposathakammaṁ bhagavatā anuññātaṁ, kīdisaṁ ananuññātaṁ.",
  "anya-e0905n3:146": "Vissajjanā – cattārimāni bhante uposathakammāni, adhammena vaggaṁ uposathakammaṁ, adhammena samaggaṁ uposathakammaṁ, dhammena vaggaṁ uposathakammaṁ, dhammena samaggaṁ uposathakammaṁ. Tatra bhante yadidaṁ adhammena vaggaṁ uposathakammaṁ, adhammena samaggaṁ uposathakammaṁ dhammena vaggaṁ uposathakammaṁ, evarūpaṁ bhante uposathakammaṁ ananuññātaṁ, tatra bhante yadidaṁ dhammena samaggaṁ uposathakammaṁ, evarūpaṁ bhante uposathakammaṁ anuññātaṁ.",
  "anya-e0905n3:147": "Pucchā – uposathaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:148": "Vissajjanā – uposathaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante tisso āpattiyo.",
  "anya-e0905n3:149": "3. Vassupanāyikakkhandhaka",
  "anya-e0905n3:150": "Pucchā – vassūpanāyikaṁ āvuso bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:151": "Vissajjanā – rājagahe bhante sambahulā bhikkhū ārabbha paññattaṁ, sambahulā bhante bhikkhū hemantampi gimhampi vassampi cārikaṁ cariṁsu, tasmiṁ bhante vatthusmiṁ paññattaṁ.",
  "anya-e0905n3:152": "Pucchā – katipanāvuso vassūpanāyikā bhagavatā anuññātā.",
  "anya-e0905n3:153": "Vissajjanā – dvemā bhante vassūpanāyikā bhagavatā anuññātā purimikā pacchimikā, aparajjugatāya bhante āsaḷhiyā purimikā upagantabbā, māsagatāya bhante āsaḷhiyā pacchimikā upagantabbā, imā kho bhante dve vassūpanāyikā bhagavatā anuññātā.",
  "anya-e0905n3:154": "Pucchā – vassaṁ āvuso upagantvā purimaṁ vā temāsaṁ pacchimaṁ vā temāsaṁ avasitvā cārikaṁ pakkamantassa dukkaṭaṁ kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:155": "Vissajjanā – rājagahe bhante chabbaggiye bhikkhū ārabbha paññattaṁ, chabbaggiyā bhante bhikkhū vassaṁ upagantvā antarā vassaṁ cārikaṁ pakkamiṁsu, tasmiṁ bhante vatthusmiṁ paññattaṁ.",
  "anya-e0905n3:156": "Pucchā – sattāha karaṇīyena āvuso pahite gantuṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:157": "Vissajjanā – sāvatthiyaṁ bhante sambahule bhikkhū ārabbha anuññātaṁ, sambahulā bhante bhikkhū udenena upāsakena pahite na gacchiṁsu, tasmiṁ bhante vatthusmiṁ anuññātaṁ.",
  "anya-e0905n3:158": "Pucchā – sattāhakaraṇīyena āvuso sattannaṁ apahitepi gantuṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:159": "Vissajjanā – sāvatthiyaṁ bhante aññatarassa bhikkhuno mātugilāna vatthusmiṁ anuññātaṁ.",
  "anya-e0905n3:160": "Anujānāmi bhikkhave sattannaṁ sattāhakaraṇīyena apahitepi gantuṁ, pageva pahite.",
  "anya-e0905n3:161": "Pucchā – kismiṁci āvuso antarāye sati antovassaṁ pakkamituṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:162": "Vissajjanā – sāvatthiyaṁ bhante sambahule bhikkhū ārabbha anuññātaṁ, sambahulā bhante bhikkhū kosalesu janapadesu vassaṁ upagacchiṁsu, te vassūpagatā vāḷehi ubbāḷhā ahesuṁ, tasmiṁ bhante vatthusmiṁ anuññātaṁ.",
  "anya-e0905n3:163": "Pucchā – rukkha susire vā āvuso rukkhaviṭabhiyā vā ajjhokāse vā vassaṁ upagacchantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:164": "Vissajjanā – sāvatthiyaṁ bhante sambahule bhikkhū ārabbha paññattaṁ, sambahulā bhante bhikkhū rukkhasusirepi rukkhaviṭabhiyāpi ajjhokāsepi vassaṁ upagacchiṁsu, tasmiṁ bhante vatthusmiṁ paññattaṁ.",
  "anya-e0905n3:165": "Pucchā – asenāsanikena āvuso vassaṁ upagacchantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:166": "Vissajjanā – tasmiṁyeva bhante sāvatthiyaṁ sambahule bhikkhū ārabbha paññattaṁ, sambahulā bhante bhikkhū asenāsanikā vassaṁ upagacchiṁsu, tasmiṁ bhante vatthusmiṁ paññattaṁ.",
  "anya-e0905n3:167": "Pucchā – chavakuṭikāya vā āvuso chatte vā cāṭiyā vā vassaṁ upagacchantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:168": "Vissajjanā – sāvatthiyaṁyeva bhante sambahule bhikkhū ārabbha paññattaṁ, sambahulā bhante bhikkhū chavakuṭikāyapi chattepi cāṭiyāpi vassaṁ upagacchiṁsu, tasmiṁ bhante vatthusmiṁ paññattaṁ.",
  "anya-e0905n3:169": "Pucchā – paṭissavaṁ āvuso visaṁ vādentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:170": "Vissajjanā – sāvatthiyaṁ bhante āyasmantaṁ upanandaṁ sakyaputtaṁ ārabbha paññattaṁ, āyasmā bhante upanando sakyaputto rañño pasenadissa kosalassa vassaṁ vāsaṁ paṭissuṇitvā visaṁvādesi, tasmiṁ bhante vatthusmiṁ paññattaṁ.",
  "anya-e0905n3:171": "Pucchā – vassūpanāyikaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:172": "Vissajjanā – vassūpanāyikaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante ekā āpatti.",
  "anya-e0905n3:173": "4. Pavāraṇākkhandhaka",
  "anya-e0905n3:174": "Pucchā – vassaṁ vuṭṭhānaṁ āvuso bhikkhūnaṁ tīhi ṭhānehi pavārituṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:175": "Vissajjanā – sāvatthiyaṁ bhante sambahule bhikkhū ārabbha anuññātaṁ, sambahulā bhante bhikkhū sandiṭṭhā sambhattā antovassaṁ neva ālapiṁsu na sallapiṁsu, tasmiṁ bhante vatthusmiṁ anuññātaṁ.",
  "anya-e0905n3:176": "Anujānāmi bhikkhave vassaṁ vuṭṭhānaṁ bhikkhūnaṁ tīhi ṭhānehi pavāretuṁ, diṭṭheva vā sutena vā parisaṅkāya vā.",
  "anya-e0905n3:177": "Pucchā – kati āvuso pavāraṇā divasavasena ca puggalavasena ca kātabbākāravasena ca.",
  "anya-e0905n3:178": "Vissajjanā – divasavasena bhante tisso pavāraṇā, tathā puggalavasena kātabbākāravasenaca.",
  "anya-e0905n3:179": "Pucchā – katīnaṁ āvuso saṅghe pavāretuṁ bhagavatā anuññātaṁ, katīnaṁ panāvuso aññamaññaṁ pavāretuṁ bhagavatā anuññātaṁ.",
  "anya-e0905n3:180": "Vissajjanā – pañcannaṁ bhante bhikkhūnaṁ saṅghe pavāretuṁ bhagavatā anuññātaṁ, catunnaṁ vā bhante tiṇṇaṁ vā dvinnaṁ vā aññamaññaṁ pavāretuṁ anuññātaṁ.",
  "anya-e0905n3:181": "Pucchā – ekena panāvuso vassaṁvuṭṭhena bhikkhunā kathaṁ paṭipajjitabbanti bhagavatā anuññātaṁ.",
  "anya-e0905n3:182": "Vissajjanā – ekena pana bhante bhikkhunā ‘‘ajja me pavāraṇā’’ti adhiṭṭhātabbanti bhagavatā anuññātaṁ.",
  "anya-e0905n3:183": "Pucchā – pavāraṇaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:184": "Vissajjanā – pavāraṇaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante tisso āpattiyo.",
  "anya-e0905n3:185": "5. Cammakkhandhaka",
  "anya-e0905n3:186": "Soṇamathera vatthu",
  "anya-e0905n3:187": "Pucchā – upāhanaṁ āvuso bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:188": "Vissajjanā – rājagahe bhante āyasmantaṁ soṇaṁ ārabbha anuññātaṁ, āyasmato bhante soṇassa accāraddhavīriyassa caṅkamato pādā bhijjiṁsu, caṅkamo lohitena phuṭo ahosi, tasmiṁ bhante vatthusmiṁ anuññātaṁ.",
  "anya-e0905n3:189": "Pucchā – sabbanīlikā vā āvuso sabbapītikā vā sabbalohitikā vā sabbamañjiṭṭhikā vā sabbakaṇhā vā sabbamahāraṅgarattā vā sabbamahānāmarattā vā upāhanāyo dhārentassa dukkaṭaṁ bhagavatā kattha kaṁ ārabbha kismiṁ vatthusmiṁ paññattaṁ.",
  "anya-e0905n3:190": "Vissajjanā – rājagahe bhante chabbaggiye bhikkhū ārabbha paññattaṁ, chabbaggiyā bhante bhikkhū sabbanīlikāyo upāhanāyo dhāresuṁ, sabbapītikāyo sabbalohitikāyo sabbamañjiṭṭhikāyo sabbakaṇhāyo sabbamahāraṅgarattā sabbamahānāmarattāyopi upāhanāyo dhāresuṁ, tasmiṁ bhante vatthusmiṁ paññattaṁ.",
  "anya-e0905n3:191": "Pucchā – khallakabandhā vā āvuso puṭabandhā vā pāliguṇṭhimā vā tūlapuṇṇikā vā tittirapattikā vā meṇḍavisāṇavaddhikā vā ajavisāṇavaddhikā vā vicchikāḷikā vā morapiñcha parisibbikā vā citrā vā upāhanāyo dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:192": "Vissajjanā – rājagahe bhante chabbaggiye bhikkhū ārabbha paññattaṁ, chabbaggiyā bhante bhikkhū khallakabandhā upāhanāyopi dhāresuṁ, puṭabandhā upāhanāyopi dhāresuṁ, pāliguṇṭhimā upāhanāyopi dhāresuṁ, tūlapuṇṇikā upāhanāyopi dhāresuṁ, tittirapattikā upāhanāyopi dhāresuṁ, meṇḍavisāṇavaddhikā upāhanāyopi dhāresuṁ, ajavisāṇavaddhikā upāhanāyopi dhāresuṁ, vicchikāḷikā upāhanāyopi dhāresuṁ, morapiñcha parisibbitā upāhanāyo dhāresuṁ, citrā upāhanāyopi dhāresuṁ, tasmiṁ bhante vatthusmiṁ paññattaṁ.",
  "anya-e0905n3:193": "Pucchā – kaṭṭhapādukāyo āvuso dhārentassa dukkaṭaṁ bhagavatā kattha kaṁ ārabbha kismiṁ vatthusmiṁ paññattaṁ.",
  "anya-e0905n3:194": "Vissajjanā – rājagahe bhante chabbaggīyeva bhikkhū ārabbha paññattaṁ, chabbaggiyā bhante bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamanti uccāsaddā mahāsaddā khaṭakhaṭasaddā anekavihitaṁ tiracchānakathaṁ kathentā, tasmiṁ bhante vatthusmiṁ paññattaṁ.",
  "anya-e0905n3:195": "Pucchā – yānena āvuso yāyantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:196": "Vissajjanā – sāvatthiyaṁ bhante chabbaggiye bhikkhū ārabbha paññattaṁ, chabbaggiyā bhante bhikkhū yānena yāyiṁsu, tasmiṁ bhante vatthusmiṁ paññattaṁ.",
  "anya-e0905n3:197": "Pucchā – gilānassa āvuso yānaṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:198": "Vissajjanā – sāvatthiyaṁ bhante aññataraṁ gilānaṁ bhikkhuṁ ārabbha anuññātaṁ, aññataro bhante bhikkhu kosalesu janapade sāvatthiṁ gacchanto bhagavantaṁ dassanāya antarāmagge gilāno kukkuccāyanto yānaṁ nābhiruhi, tasmiṁ bhante vatthusmiṁ anuññātaṁ.",
  "anya-e0905n3:199": "Pucchā – uccāsayanamahāsayanāni āvuso dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:200": "Vissajjanā – sāvatthiyaṁ bhante chabbaggiye bhikkhū ārabbha paññattaṁ, chabbaggiyā bhante bhikkhū uccāsayanamahāsayanāni dhāresuṁ, tasmiṁ bhante vatthusmiṁ paññattaṁ.",
  "anya-e0905n3:201": "Pucchā – gocammāni āvuso dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:202": "Vissajjanā – sāvatthiyaṁ bhante aññataraṁ pāpabhikkhuṁ ārabbha paññattaṁ, aññataro bhante bhikkhu pāṇātipāte samādapesi, tasmiṁ bhante vatthusmiṁ paññattaṁ.",
  "anya-e0905n3:203": "Pucchā – paccantimesu āvuso janapadesu vinayadharapañcamena gaṇena upasampadā ca guṇaṅguṇūpahanañca dhuvanahānañca cammāni attharaṇāni ca nissīmagatānaṁ cīvaradānañcāti imāni pañca bhagavatā kattha anuññātāni, kaṁ ārabbha kismiṁ vatthusmiṁ anuññātāni.",
  "anya-e0905n3:204": "Vissajjanā – sāvatthiyaṁ bhante āyasmantaṁ soṇaṁ kuṭikaṇṇaṁ ārabbha anuññātā, āyasmā bhante soṇo kuṭikaṇṇo etāni pañcavatthūni āyasmato mahākaccānassa vacanena bhagavantaṁ yāci, tasmiṁ bhante vatthusmiṁ anuññātā.",
  "anya-e0905n3:205": "Pucchā – cammasaññuttaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:206": "Vissajjanā – cammasaññuttaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante tisso āpattiyo.",
  "anya-e0905n3:207": "6. Bhesajjakkhandhaka",
  "anya-e0905n3:208": "Pucchā – pañca āvuso bhesajjāni paṭiggahetvā kālepi vikālepi paribhuñjituṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:209": "Vissajjanā – sāvatthiyaṁ bhante sambahule bhikkhū ārabbha anuññātaṁ, sambahulānaṁ bhante bhikkhūnaṁ sāradikena ābādhena puṭṭhānaṁ yāgupi na sammā pariṇāmaṁ gacchi, bhattampi bhuttaṁ na sammā pariṇāmaṁ gacchi, te tena kisā ahesuṁ lūkhā dubbaṇṇā uppaṇḍuppaṇḍukajātā dhamanisanthatagattā, tasmiṁ bhante vatthusmiṁ anuññātaṁ.",
  "anya-e0905n3:210": "Pucchā – mūlādibhesajjāni āvuso bhagavatā kattha anuññātāni, kaṁ ārabbha kismiṁ vatthusmiṁ anuññātāni.",
  "anya-e0905n3:211": "Vissajjanā – sāvatthiyaṁ bhante sambahule gilāne bhikkhū ārabbha anuññātāni, sambahulānaṁ gilānānaṁ bhikkhūnaṁ mūlehi bhesajjehi attho ahosi, tasmiṁ bhante vatthusmiṁ anuññātāni.",
  "anya-e0905n3:212": "Pucchā – antovuṭṭhaṁvā āvuso antopakkaṁ vā sāmaṁpakkaṁ vā paribhuñjantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:213": "Vissajjanā – rājagahe bhante āyasmantaṁ ānandaṁ ārabbha paññattaṁ, āyasmā bhante ānando sāmaṁ tilampi taṇḍulampi muggampi viññāpetvā anto vāsetvā anto sāmaṁ paci, tasmiṁ bhante vatthusmiṁ paññattaṁ.",
  "anya-e0905n3:214": "Suppiyā vatthu",
  "anya-e0905n3:215": "Pucchā – manussamaṁsaṁ āvuso paribhuñjantassa thullaccayañca appaṭivekkhitvā maṁsaṁ paribhuñjantassa dukkaṭañca bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:216": "Vissajjanā – bārāṇasiyaṁ bhante aññataraṁ bhikkhuṁ ārabbha paññattaṁ, aññataro bhante bhikkhu appaṭivekkhitvā manussamaṁsaṁ bhuñji, tasmiṁ bhante vatthusmiṁ paññattaṁ.",
  "anya-e0905n3:217": "Na bhikkhave manussamaṁsaṁ paribhuñjitabbaṁ, yo paribhuñjeyya, āpatti thullaccayassa, na ca bhikkhave appaṭivekkhitvā maṁsaṁ paribhuñjitabbaṁ, yo paribhuñjeyya āpatti dukkaṭassa.",
  "anya-e0905n3:218": "Pucchā – hatthimaṁsaṁ vā āvuso assamaṁsaṁ vā paribhuñjantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:219": "Vissajjanā – bārāṇasiyaṁ bhante sambahule bhikkhū ārabbha paññattaṁ, sambahulā bhante bhikkhū hatthimaṁsampi assamaṁsampi paribhuñjiṁsu, tasmiṁ bhante vatthusmiṁ paññattaṁ.",
  "anya-e0905n3:220": "Pucchā – sunakkhamaṁsaṁ vā āvuso ahimaṁsaṁ vā bhuñjantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:221": "Vissajjanā – bārāṇasiyaṁ bhante sambahule bhikkhū ārabbha paññattaṁ, sambahulā bhante bhikkhū sunakkhamaṁsampi ahimaṁsampi paribhuñjiṁsu, tasmiṁ bhante vatthusmiṁ paññattaṁ.",
  "anya-e0905n3:222": "Pucchā – sīhamaṁsaṁ vā āvuso byagghamaṁsaṁ vā dīpimaṁsaṁ vā acchamaṁsaṁ vā taracchamaṁsaṁ vā bhuñjantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:223": "Vissajjanā – bārāṇasiyaṁyeva bhante sambahule bhikkhū ārabbha paññattaṁ, sambahulā bhante bhikkhū sīhamaṁsampi byagghamaṁsampi dīpimaṁsampi acchamaṁsampi taracchamaṁsampi paribhuñjiṁsu, tasmiṁ bhante vatthusmiṁ paññattaṁ.",
  "anya-e0905n3:224": "Pucchā – gilānassa āvuso guḷaṁ vā agilānassa guḷodakaṁ vā bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:225": "Vissajjanā – rājagahe bhante sambahule bhikkhū ārabbha anuññātaṁ, sambahulā bhante bhikkhū gilānasseva bhagavatā guḷo anuññāto no agilānassāti kukkuccāyantā guḷaṁ na bhuñjiṁsu, tasmiṁ bhante vatthusmiṁ anuññātaṁ.",
  "anya-e0905n3:226": "Pucchā – jānaṁ āvuso uddissa kataṁ maṁsaṁ paribhuñjantassa dukkaṭaṁ paññapetvā tikoṭiparisuddhaṁ maṁsaṁ bhagavatā kattha anuññātaṁ.",
  "anya-e0905n3:227": "Vissajjanā – vesāliyaṁ bhante sīhassa seṭāpatino vatthusmiṁ anuññātaṁ.",
  "anya-e0905n3:228": "Meṇḍaka vatthu",
  "anya-e0905n3:229": "Pucchā – pātheyyaṁ āvuso pariyesituñca kappiyakārakānaṁ hatthe upanikkhittahiraññato nibbattaṁ kappiyapaccayaṁ sādituñca bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:230": "Vissajjanā – antarā ca bhante bhaddiyaṁ antarā ca aṅguttarāpaṁ meṇḍakaṁ gahapatiṁ ārabbha anuññātaṁ, meṇḍako bhante gahapati bhagavantaṁ yāci ‘‘santi bhante maggā kantārā appodakā appabhakkhā na sukarā apātheyyena gantuṁ, sādhu bhante bhagavā bhikkhūnaṁ pātheyyaṁ anujānātū’’ti, tasmiṁ bhante vatthusmiṁ anuññātaṁ.",
  "anya-e0905n3:231": "Keṇiya vatthu",
  "anya-e0905n3:232": "Pucchā – aṭṭha āvuso pānāni bhagavatā kattha anuññātāni, kaṁ ārabbha kismiṁ vatthusmiṁ anuññātāni.",
  "anya-e0905n3:233": "Vissajjanā – āpaṇe bhante sambahule bhikkhū ārabbha anuññātāni, sambahulā bhante bhikkhū kukkuccāyantā pānāni na paṭiggaṇhiṁsu, tasmiṁ bhante vatthusmiṁ anuññātāni.",
  "anya-e0905n3:234": "Rojamallā vatthu",
  "anya-e0905n3:235": "Pucchā – sabbañca āvuso ḍākaṁ sabbañca piṭṭhakhādanīyaṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:236": "Vissajjanā – kusinārāyaṁ bhante sambahule bhikkhū ārabbha anuññātaṁ, sambahulā bhante bhikkhū kukkuccāyantā ḍākañca piṭṭhakhādanīyañca na paṭiggahesuṁ, tasmiṁ bhante vatthusmiṁ anuññātaṁ.",
  "anya-e0905n3:237": "Pucchā – akappiyaṁ āvuso samādapentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:238": "Vissajjanā – ātumāyaṁ bhante aññataraṁ vuḍḍhapabbajitaṁ ārabbha paññattaṁ, aññataro bhante vuḍḍhapabbajito akappiye samādapeti, tasmiṁ bhante vatthusmiṁ paññattaṁ.",
  "anya-e0905n3:239": "Pucchā – saṅghikāni vā āvuso puggalikāni vā bījāni puggalikāya vā saṅghikāya vā bhūmiyā ropitāni bhāgaṁ datvā paribhuñjituṁ bhagavatā kattha anuññātaṁ, kismiṁ vatthusmiṁ anuññātaṁ.",
  "anya-e0905n3:240": "Vissajjanā – sāvatthiyaṁ bhante anuññātaṁ, sāvatthiyaṁ bhante bhagavati viharati saṅghikānipi bījāni puggalikāya bhūmiyā ropiyiṁsu, puggalikānipi bījāni saṅghikāya bhūmiyā ropiyiṁsu, tasmiṁ bhante vatthusmiṁ anuññātaṁ.",
  "anya-e0905n3:241": "Pucchā – vinayamahāpadesasaṅkhātāni āvuso cattāri kappiyākappiyaanulomāni bhagavatā kattha paññattāni, kaṁ ārabbha kismiṁ vatthusmiṁ paññattāni.",
  "anya-e0905n3:242": "Vissajjanā – sāvatthiyaṁ bhante sambahule bhikkhū ārabbha paññattāni, sambahulānaṁ bhante bhikkhūnaṁ kismiñci kismiñciṭhāne kukkuccaṁ uppajji, tasmiṁ bhante vatthusmiṁ paññattāni.",
  "anya-e0905n3:243": "Pucchā – yāvakālikādīhi saṁsaṭṭhānaṁ āvuso yāmakālikādīnaṁ paribhogakālamariyādaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:244": "Vissajjanā – sāvatthiyaṁ bhante sambahule bhikkhū ārabbha paññattaṁ, sambahulānaṁ bhante bhikkhūnaṁ etadahosi ‘‘kappati nukho yāvakālikena yāmakālikaṁ sattāhakālikaṁ yāvajīvikaṁ, na nukho kappati. Kappatinukho yāmakālikena sattāhakālikaṁ yāvajīvikaṁ, na nukho kappati. Kappati nukho sattāhakālikena yāvajīvikaṁ, na nukho kappatī’’ti. Tasmiṁ bhante vatthusmiṁ paññattaṁ.",
  "anya-e0905n3:245": "Pucchā – bhesajjakaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:246": "Vissajjanā – bhesajjakaṁ vissajjissaṁ sanidānaṁ saniddesaṁ. Samukkaṭṭhapadānaṁ bhante tisso āpattiyo.",
  "anya-e0905n3:247": "7. Kathinakkhandhaka",
  "anya-e0905n3:248": "Pucchā – vassaṁvuṭṭhānaṁ āvuso bhikkhūnaṁ kathinaṁ attharituṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:249": "Vissajjanā – sāvatthiyaṁ bhante tiṁsamatte pāveyyake bhikkhū ārabbha anuññātaṁ, tiṁsamattā bhante pāveyyakā bhikkhū sāvatthiṁ āgacchantā bhagavantaṁ dassanāya upakaṭṭhāya vassūpanāyikāya nāsakkhiṁsu sāvatthiyaṁ vassūpanāyikaṁ sambhāvetuṁ, tasmiṁ bhante vatthusmiṁ anuññātaṁ.",
  "anya-e0905n3:250": "Pucchā – kathinakaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:251": "Vissajjanā – kathinakaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante na katamā āpatti.",
  "anya-e0905n3:252": "8. Cīvarakkhandhaka",
  "anya-e0905n3:253": "Jīvakavatthu",
  "anya-e0905n3:254": "Pucchā – gahapaticīvaraṁ āvuso sādiyituṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:255": "Vissajjanā – rājagahe bhante jīvakaṁ komārabhaccaṁ ārabbha anuññātaṁ, jīvako bhante komārabhacco bhikkhūnaṁ gahapaticīvaraṁ anujānituṁ bhagavantaṁ yāci, tasmiṁ bhante vatthusmiṁ anuññātaṁ.",
  "anya-e0905n3:256": "Pucchā – cha āvuso rajanāni bhagavatā kattha anuññātāni, kismiṁ vatthusmiṁ anuññātāni.",
  "anya-e0905n3:257": "Vissajjanā – rājagahe bhante sambahule bhikkhū ārabbha anuññātāni, sambahulā bhante bhikkhū chakaṇenapi paṇḍumattikāyapi cīvaraṁ rajiṁsu, cīvaraṁ dubbaṇṇaṁ hoti, tasmiṁ bhante vatthusmiṁ anuññātāni.",
  "anya-e0905n3:258": "Pucchā – acchinnakāni āvuso cīvarāni dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:259": "Vissajjanā – rājagahe bhante sambahule bhikkhū ārabbha paññattaṁ, sambahulā bhante bhikkhū acchinnakāni cīvarāni dhāresuṁ dantakasāvāni, tasmiṁ bhante vatthusmiṁ paññattaṁ.",
  "anya-e0905n3:260": "Pucchā – kadā āvuso bhagavā anuññāsi chinnakaṁ saṅghāṭiṁ chinnakaṁ uttarāsaṅgaṁ chinnakaṁ antaravāsakaṁ.",
  "anya-e0905n3:261": "Vissajjanā – dakkhiṇāgirito bhante pacchāgatakāle bhagavā anuññāsi chinnakaṁ saṅghāṭiṁ chinnakaṁ uttarāsaṅgaṁ chinnakaṁ antaravāsakaṁ.",
  "anya-e0905n3:262": "Pucchā – aggaḷaṁ ca āvuso tunnañca ovaṭṭikañca kaṇḍusakañca daḷhīkammañca bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:263": "Vissajjanā – bārāṇasiyaṁ bhante aññataraṁ bhikkhuṁ ārabbha anuññātaṁ, aññataro bhante bhikkhu aggaḷaṁ acchupesi, tasmiṁ bhante vatthusmiṁ anuññātaṁ.",
  "anya-e0905n3:264": "Pucchā – vassikasāṭikā ca āvuso āgantukabhattañca gamikabhattañca gilānabhattañca gilānupaṭṭhākabhattañca gilānabhesajjañca dhuvayāgu ca bhikkhunisaṅghassa udakasāṭikācāti imā aṭṭha bhagavatā kattha anuññātā, kaṁ ārabbha kismiṁ vatthusmiṁ anuññātā.",
  "anya-e0905n3:265": "Vissajjanā – sāvatthiyaṁ bhante visākhaṁ migāramātaraṁ ārabbha anuññātā, visākhā bhante migāramātā bhagavantaṁ aṭṭhavarāni yāci, tasmiṁ bhante vatthusmiṁ anuññātā.",
  "anya-e0905n3:266": "Pucchā – bhagavatā āvuso mātāpitūnaṁ dānaṁ anujānitvā saddhādeyyaṁ vinipātentassa dukkaṭaṁ kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:267": "Vissajjanā – sāvatthiyaṁ bhante aññataraṁ bhikkhuṁ ārabbha paññattaṁ, aññatarassa bhante bhikkhuno bahuṁ cīvaraṁ uppannaṁ ahosi, so ca taṁcīvaraṁ mātāpitūnaṁ dātukāmo ahosi, tasmiṁ bhante vatthusmiṁ paññattaṁ.",
  "anya-e0905n3:268": "Mātāpitaroti kho bhikkhave dadamāne kiṁ vadeyyāma, anujānāmi bhikkhave mātāpitūnaṁ dātuṁ, na ca bhikkhave saddhādeyyaṁ vinipātetabbaṁ, yo vinipāteyya āpatti dukkaṭassa –",
  "anya-e0905n3:269": "Pucchā – aññatra vassaṁ vuṭṭhena āvuso aññatra cīvarabhāgaṁ sādiyantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:270": "Vissajjanā – sāvatthiyaṁ bhante āyasmantaṁ upanandaṁ sakyaputtaṁ ārabbha paññattaṁ, āyasmā bhante upanando sakyaputto aññatra vassaṁ vuṭṭho aññatra cīvarabhāgaṁ sādiyi, tasmiṁ bhante vatthusmiṁ paññattaṁ.",
  "anya-e0905n3:271": "Pucchā – anāthakaṁ āvuso bhikkhuṁ gilānaṁ na upaṭṭhahantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:272": "Vissajjanā – sāvatthiyaṁ bhante aññataraṁ bhikkhuṁ ārabbha paññattaṁ, bhagavati bhante sāvatthiyaṁ viharati aññatarassa bhikkhuno kucchivikārābādho ahosi, so sake muttakarīse palipanno sayi, tasmiṁ bhante vatthusmiṁ paññattaṁ.",
  "anya-e0905n3:273": "Pucchā – naggiyaṁ āvuso titthiyasamādānaṁ samādiyantassa thullaccayaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:274": "Vissajjanā – sāvatthiyaṁ bhante aññataraṁ bhikkhuṁ ārabbha paññattaṁ, aññataro bhante bhikkhu naggiyaṁ titthiyasamādānaṁ samādiyi, tasmiṁ bhante vatthusmiṁ paññattaṁ.",
  "anya-e0905n3:275": "Pucchā – sabbanīlakāni vā āvuso cīvarāni sabbapītakāni vā sabbalohitakāni vā sabbamañjiṭṭhakāni vā sabbakaṇhānivāti evarūpāni cīvarāni dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:276": "Vissajjanā – sāvatthiyaṁ bhante chabbaggiye bhikkhū ārabbha paññattaṁ, chabbaggiyā bhante bhikkhū sabbanīlakādīni cīvarāni dhāresuṁ, tasmiṁ bhante vatthusmiṁ paññattaṁ.",
  "anya-e0905n3:277": "Pucchā – kañcukaṁ vā āvuso veṭhanaṁ vā dhārentassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:278": "Vissajjanā – sāvatthiyaṁ bhante chabbaggiyeva bhikkhū ārabbha paññattaṁ, chabbaggiyā bhante bhikkhū kañcukampi dhāresuṁ veṭhanampi dhāresuṁ, tasmiṁ bhante vatthusmiṁ paññattaṁ.",
  "anya-e0905n3:279": "Pucchā – cīvarasaññuttaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:280": "Vissajjanā – cīvarasaññuttaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante tisso āpattiyo.",
  "anya-e0905n3:281": "6. Campeyyakkhandhaka",
  "anya-e0905n3:282": "Pucchā – suddhaṁ āvuso bhikkhuṁ anāpattikaṁ avatthusmiṁ akāraṇe ukkhipantassa dukkaṭaṁ bhagavatā kattha paññattaṁ, kaṁ ārabbha kismiṁ vatthusmiṁ paññattaṁ.",
  "anya-e0905n3:283": "Vissajjanā – campāyaṁ bhante sambahule bhikkhū ārabbha paññattaṁ, bhagavati bhante campāyaṁ viharati sambahulā bhikkhū kāsīsu vāsabhagāme suddhaṁ kassapagottaṁ bhikkhuṁ anāpattikaṁ avatthusmiṁ akāraṇe ukkhipiṁsu, tasmiṁ bhante vatthusmiṁ paññattaṁ.",
  "anya-e0905n3:284": "Pucchā – campeyyakaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:285": "Vissajjanā – campeyyakaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante ekā āpatti.",
  "anya-e0905n3:286": "10. Kosambakakkhandhaka",
  "anya-e0905n3:287": "Pucchā – bhedagarukehi bhikkhave bhikkhūhi na so bhikkhu āpattiyā adassane ukkhipitabboti ca, bhedagarukena bhikkhave bhikkhunā paresampi saddhāya āpattidesetabbāti ca āvuso ayaṁ sāmaggirasaovādo bhagavatā kattha dinno, kaṁ ārabbha kismiṁ vatthusmiṁ dinno.",
  "anya-e0905n3:288": "Vissajjanā – kosambiyaṁ bhante sambahule bhikkhū ārabbha dinno, bhagavati bhante kosambiyaṁ viharati aññataro bhikkhu āpattiṁ āpanno ahosi, so tassā āpattiyā āpatti diṭṭhi ahosi, aññe bhikkhū tassā āpattiyā anāpatti diṭṭhino ahesuṁ. So aparena samayena tassā āpattiyā anāpattidiṭṭhi ahosi, aññe bhikkhū tassā āpattiyā āpattidiṭṭhino ahesuṁ. Atha kho te bhante bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu, tasmiṁ bhante vatthusmiṁ dinno.",
  "anya-e0905n3:289": "Pucchā – saṅghabhedassa āvuso mūlabhūte bhikkhumhi ukkhittake osārite tassa vatthussa vūpasamāya saṅghasāmaggiñca kātuṁ sāmaggī uposathañca kātuṁ bhagavatā kattha anuññātaṁ, kaṁ ārabbha kismiṁ vatthusmiṁ anuññātaṁ.",
  "anya-e0905n3:290": "Vissajjanā – sāvatthiyaṁ bhante teyeva ukkhittakānuvattake bhikkhū ārabbha anuññātaṁ, te bhante ukkhittakānuvattakā bhikkhū taṁ ukkhittakaṁ bhikkhuṁ osāretvā yena ukkhepakā bhikkhū tenupasaṅkamiṁsu upasaṅkamitvā te ukkhepake bhikkhū ekadavocuṁ ‘‘yasmiṁ āvuso vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, so eso bhikkhuṁ āpanno ca ukkhitto ca passi ca osārito ca, handa mayaṁ āvuso tassa vatthussa vūpasamāya saṅghasāmaggiṁ karomā’’ti, tasmiṁ bhante vatthusmiṁ anuññātaṁ.",
  "anya-e0905n3:291": "Pucchā – kosambakaṁ pucchissaṁ, sanidānaṁ saniddesaṁ. Samukkaṭṭhapadānaṁ āvuso kati āpattiyo.",
  "anya-e0905n3:292": "Vissajjanā – kosambakaṁ vissajjissaṁ, sanidānaṁ saniddesaṁ. Samukkaṭṭhapadānaṁ bhante ekā āpatti."
}