{
  "anya-e0702n10:0": "10. Cinaraṭṭhasāsanavaṁsakathāmaggo",
  "anya-e0702n10:1": "10. Tato paraṁ pavakkhāmi cīnaraṭṭhasāsanavaṁsakathāmaggaṁ yathāṭṭhavitamātikāvasena.",
  "anya-e0702n10:2": "Tatiyasaṅgītāvasāne hi mahāmoggaliputtatissatthero majjhimattheraṁ cinaraṭṭhaṁ pesesi,-tvaṁ etaṁ raṭṭhaṁ gantvā ettha sāsanaṁ patiṭṭhāpehīti.",
  "anya-e0702n10:3": "Majjhimattheroca kassapagottarena aḷakarevattherena dundabhiyattherena mahārevattherenaca saddhiṁ himavantappadese pañcacīnaraṭṭhaṁ gantvā dhammacakkappavattanasuttantakathāyataṁ desaṁ pasādetvā asītipāṇakoṭiyo maggaphalaratanāni paṭilābhesi. Pañcapica te therā pañcaraṭṭhāni pasādesuṁ. Ekamekassa santike sahassamattā pabbajiṁsu. Evaṁ te tattha sāsanaṁ patiṭṭhāpesuṁ.",
  "anya-e0702n10:4": "Gantvā majjhimatthero, himavantaṁ pasādayi;",
  "anya-e0702n10:5": "Yakkhasenaṁ pakāsento, dhammacakkappavattananti.",
  "anya-e0702n10:6": "Tattha kira manussā yebhuyyena candīparamīsvārānaṁ yakkhānaṁ pūjaṁ karonti. Teneva te pañca therā tesaṁ yakkhasenaṁ pakāsayitvā dhammaṁ desesuṁ. Kasmīragandhāraraṭṭhaṁ pana kadāci kadāci cīnaraṭṭhindassa vijitaṁ hoti, kadāci kadāci pana visuṁ hoti. Tadā pana visuṁyeva ahosīti daṭṭhabbaṁ.",
  "anya-e0702n10:7": "Cīranaṭṭhe pana bhagavato sāsanaṁ dubbalaṁyeva hutvā aṭṭhāsi, na thiraṁ hutvā. Teneva idāni tattha katthaciyeva sāsanaṁ chāyāmattaṁva paññāyati, vātavegena vikiṇṇaabbhaṁviya tiṭṭhatīti.",
  "anya-e0702n10:8": "Iti sāsanavaṁse cīnaraṭṭhasāsanavaṁsakathāmaggo nāma",
  "anya-e0702n10:9": "Dasamo paricchedo.",
  "anya-e0702n10:10": "Evaṁ sabbena sabbaṁ sāsanavaṁsakathāmaggo niṭṭhito.",
  "anya-e0702n10:11": "Ettāvatāca –",
  "anya-e0702n10:12": "Laṅkāgatena santena, citrañāṇena bhikkhunā;",
  "anya-e0702n10:13": "Saraṇaṅkaranāmena, saddhammaṭṭhitikāminā.",
  "anya-e0702n10:14": "Dūratoyeva dīpamhā, sumaṅgalena jotinā;",
  "anya-e0702n10:15": "Visuddhasīlināceva, dīpantaraṭṭhabhikkhunā.",
  "anya-e0702n10:16": "Aññehicābhiyācito, paññāsāmīti nāmako;",
  "anya-e0702n10:17": "Akāsiṁ suṭṭhukaṁ ganthaṁ, sāsanavaṁsappadīpikaṁ.",
  "anya-e0702n10:18": "Dvisateca sahasseca, tevīsādhike gate;",
  "anya-e0702n10:19": "Puṇṇāyaṁ migasīrassa, niṭṭhaṁ gatāva sabbaso.",
  "anya-e0702n10:20": "Koci ettheva doso ce, paññāyati sucittakā;",
  "anya-e0702n10:21": "Taṁ khamantu ca suddhiyā, gaṇhantu yuttikaṁ haveti."
}