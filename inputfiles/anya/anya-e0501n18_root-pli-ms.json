{
  "anya-e0501n18:0": "19. Sampayuttapaccayo",
  "anya-e0501n18:1": "Sampayuttapaccayo vippayuttapaccayoti ekaṁ dukkaṁ. Atthi paccayo natthi paccayoti ekaṁ dukkaṁ. Vigatapaccayo avigata paccayoti ekaṁ dukkaṁ. Imāni tīṇi paccayadukkāni visuṁ paccaya visesāni na honti. Pubbe āgatesu paccayesu keci paccayā attano paccayuppannehi sampayuttā hutvā paccayattaṁ gacchanti, keci vippayuttā hutvā, keci vijjamānā hutvā, keci avijjamānā hutvā, keci vigatā hutvā, keci avigatā hutvā paccayattaṁ gacchantīti dassanatthaṁ imāni tīṇi paccayadukkāni vuttāni.",
  "anya-e0501n18:2": "Ettha ca atthīti kho kaccāna ayameko anto, natthīti kho dutiyo antoti evarūpesu ṭhānesu atthinatthisaddā sassatucchedesupavattanti, tasmā evarūpānaṁ atthānaṁ nivattanatthaṁ puna vigatadukkaṁ vuttaṁ.",
  "anya-e0501n18:3": "Sabbepi sahajātā cittacetasikā dhammā aññamaññassa paccayā ceva honti paccayuppannā ca.",
  "anya-e0501n18:4": "Kenaṭṭhena sampayutto. Ekuppādatā ekanirodhatā ekavatthukatā ekārammaṇatāti imehi catūhi sampayogaṅgehi samannāgato hutvā saṁyutto ekībhāvaṁ gatoti sampayutto.",
  "anya-e0501n18:5": "Tattha ekībhāvaṁ gatoti cakkhuviññāṇaṁ phassādīhi sattahi cetasikehi saha ekībhāvaṁ gataṁ hoti, dassananti ekaṁ vohāraṁ gacchati. Aṭṭha dhammā visuṁ visuṁ vohāraṁ na gacchanti, vinibbhujjitvā viññātuṁ na sakkoti. Esa nayo sesesu sabbacittuppādesūti. Sampayuttapaccayadīpanā niṭṭhitā."
}