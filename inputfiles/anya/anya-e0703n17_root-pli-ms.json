{
  "anya-e0703n17:0": "Aṭṭhārasama pariccheda",
  "anya-e0703n17:1": "Mahābodhiggahaṇo",
  "anya-e0703n17:2": "1.",
  "anya-e0703n17:3": " Mahābodhiñca theriñca, āṇāpetuṃ mahīpati;",
  "anya-e0703n17:4": "Therena vuttavacanaṃ, saramāno sake ghare.",
  "anya-e0703n17:5": "2.",
  "anya-e0703n17:6": " Antovasse’ka divasaṃ, nisinno therasantike;",
  "anya-e0703n17:7": "Sahā’maccehi mantetvā, bhāgineyyaṃ sayaṃ sakaṃ.",
  "anya-e0703n17:8": "3.",
  "anya-e0703n17:9": " Ariṭṭhanāmakā’maccaṃ , tasmiṃ kamme niyojituṃ;",
  "anya-e0703n17:10": "Mantvā āmantayitvāna, idaṃ vacanamabravi.",
  "anya-e0703n17:11": "4.",
  "anya-e0703n17:12": " Tā sakkhissasi....., dhammāsokassa santikā;",
  "anya-e0703n17:13": "Mahābodhiṃ saṅghamittaṃ, theriṃ ānayituṃ idha.",
  "anya-e0703n17:14": "5.",
  "anya-e0703n17:15": " Sakkhissāmi ahaṃ deva, ānetuṃ taṃ duve tato;",
  "anya-e0703n17:16": "Idhā’gato pabbajituṃ, sace lacchāmi mānada.",
  "anya-e0703n17:17": "6.",
  "anya-e0703n17:18": " Evaṃ hotūti vatvāna, rājā taṃ tattha pesayi;",
  "anya-e0703n17:19": "So therassa ca rañño ca, sāsanaṃ gayha vandiya.",
  "anya-e0703n17:20": "7.",
  "anya-e0703n17:21": " Assayujasukkapakkhe, nikkhanto dutiye’hani;",
  "anya-e0703n17:22": "Sānuyutto jambukole, nāvamāruyha paṭṭane.",
  "anya-e0703n17:23": "8.",
  "anya-e0703n17:24": " Mahodamiṃ karitvāna, therādhiṭṭhānayogato;",
  "anya-e0703n17:25": "Nikkhantadivaseyeva, rammaṃ pupphapuraṃ agā.",
  "anya-e0703n17:26": "9.",
  "anya-e0703n17:27": " Tadā tu anulādevī, pañcakaññāsatehi ca;",
  "anya-e0703n17:28": "Antepurikaitthīnaṃ, saddhiṃ pañcasatehi ca.",
  "anya-e0703n17:29": "10.",
  "anya-e0703n17:30": " Dasasīlaṃ samādāya, kāsāya vasanā suci;",
  "anya-e0703n17:31": "Pabbajjāpekkhi nisekhā, pekkhanti theriyā’gamaṃ.",
  "anya-e0703n17:32": "11.",
  "anya-e0703n17:33": " Nagarasse’kadesamhi, ramme bhikkhunupassaye;",
  "anya-e0703n17:34": "Kārāpite narindena, vāsaṃ kappesi subbatā.",
  "anya-e0703n17:35": "12.",
  "anya-e0703n17:36": " Upāsikāhi tāhe’sa, vutto bhikkhunupassayo;",
  "anya-e0703n17:37": "Upāsikā vihāroti, tena laṃkāya vissuto.",
  "anya-e0703n17:38": "13.",
  "anya-e0703n17:39": " Bhāgineyyo mahā’riṭṭho, dhammāsokassa rājino;",
  "anya-e0703n17:40": "Appetvā rājasandesaṃ, therasandesa’mabravi.",
  "anya-e0703n17:41": "14.",
  "anya-e0703n17:42": " Bhātujayā sahāyassa, rañño te rājakuñjara;",
  "anya-e0703n17:43": "Ākaṅkhamānā pabbajjaṃ, niccaṃ vasati saññatā.",
  "anya-e0703n17:44": "15.",
  "anya-e0703n17:45": " Saṅghamittaṃ bhikkhuniṃ taṃ, pabbājetuṃ visajjaya;",
  "anya-e0703n17:46": "Tāya saddhiṃ mahābodhi-dakkhiṇasākhameva ca.",
  "anya-e0703n17:47": "16.",
  "anya-e0703n17:48": " Theriyā ca tamevatthaṃ, abravi therabhāsitaṃ;",
  "anya-e0703n17:49": "Gantvā pitusamīpaṃ sā, therī theramataṃ bravī.",
  "anya-e0703n17:50": "17.",
  "anya-e0703n17:51": " Āha rājā tuvaṃ amma, apassanto kathaṃ ahaṃ;",
  "anya-e0703n17:52": "Sokaṃ vinodayissāmi, puttanattaviyogajaṃ.",
  "anya-e0703n17:53": "18.",
  "anya-e0703n17:54": " Āha sā me mahārāja, bhātuno vacanaṃ garu;",
  "anya-e0703n17:55": "Pabbājanīyā ca bahū, gantabbaṃ tattha tena me.",
  "anya-e0703n17:56": "19.",
  "anya-e0703n17:57": " ‘‘Satthaghātamanārahā, mahābodhimahīruhā;",
  "anya-e0703n17:58": "Kathannu sākhaṃ gaṇissaṃ’’, iti rājā vicintayī.",
  "anya-e0703n17:59": "20.",
  "anya-e0703n17:60": " Amaccassa mahādeva-nāmakassa matena so;",
  "anya-e0703n17:61": "Bhikkhusaṅghaṃ nimantetvā, bhojetvā pucchi bhūpatiṃ.",
  "anya-e0703n17:62": "21.",
  "anya-e0703n17:63": " Bhante laṃkaṃ mahābodhi, pesetabbā nu kho iti;",
  "anya-e0703n17:64": "Thero moggaliputto so, pesetabbāti bhāsiya.",
  "anya-e0703n17:65": "22.",
  "anya-e0703n17:66": " Kataṃ mahāadhiṭṭhāna-pañcakaṃ pañcacakkhunā;",
  "anya-e0703n17:67": "Ābhāsi rañño taṃ sutvā, tussitvā dharaṇīpati.",
  "anya-e0703n17:68": "23.",
  "anya-e0703n17:69": " Sattayojanikaṃ maggaṃ, so mahābodhigāminaṃ;",
  "anya-e0703n17:70": "Sodhāpetvāna sakkaccaṃ, bhūsāpeti anekadhā.",
  "anya-e0703n17:71": "24.",
  "anya-e0703n17:72": " Suvaṇṇaṃ nīharāpesi, kaṭāhakaraṇāya ca;",
  "anya-e0703n17:73": "Vissakammo ca āgantvā, satulādhārarūpavā.",
  "anya-e0703n17:74": "25.",
  "anya-e0703n17:75": " ‘‘Kaṭāhaṃ kiṃ pamāṇaṃ nu, karomī’ti apucchitaṃ;",
  "anya-e0703n17:76": "‘‘Ñatvā pamāṇaṃ tvaṃyeva, karohi’’ iti bhāsiya.",
  "anya-e0703n17:77": "26.",
  "anya-e0703n17:78": " Suvaṇṇā gahetvāna, hatthena parimajjiya;",
  "anya-e0703n17:79": "Kaṭāhaṃ taṅkhaṇaṃyeva, nimminitvāna pakkami.",
  "anya-e0703n17:80": "27.",
  "anya-e0703n17:81": " Navahatthaparikkhepaṃ, pañcahatthaṃ gabhīrato;",
  "anya-e0703n17:82": "Tihatthavikkhambhayutaṃ, aṭṭhaṅgulaghanaṃ subhaṃ.",
  "anya-e0703n17:83": "28.",
  "anya-e0703n17:84": " Yuvassa hatthino soṇḍa-pamāṇamukhavaṭṭikaṃ;",
  "anya-e0703n17:85": "Gāhā petvāna taṃ rājā, bālasurasamappakaṃ.",
  "anya-e0703n17:86": "29.",
  "anya-e0703n17:87": " Sattayojanadīghāya, vitthatāyati yojanaṃ;",
  "anya-e0703n17:88": "Senāya caturaṅginyā, mahābhikkhugaṇena ca.",
  "anya-e0703n17:89": "30.",
  "anya-e0703n17:90": " Upagamma mahābodhiṃ, nānālaṅkārabhūsitaṃ;",
  "anya-e0703n17:91": "Nānāratanacittaṃ taṃ, vividhaddhajamāliniṃ.",
  "anya-e0703n17:92": "31.",
  "anya-e0703n17:93": " Nānākusumasaṃkiṇṇaṃ , nānāturiyaghositaṃ;",
  "anya-e0703n17:94": "Senāya parivāretvā, parikkhipiya sāṇiyā.",
  "anya-e0703n17:95": "32.",
  "anya-e0703n17:96": " Mahātherasahassena, pamukhena mahāgaṇe;",
  "anya-e0703n17:97": "Raññaṃ pattābhisekānaṃ, sahassenā’dhikena ca.",
  "anya-e0703n17:98": "33.",
  "anya-e0703n17:99": " Attānaṃ parivāretvā, mahābodhiñca sādhukaṃ;",
  "anya-e0703n17:100": "Olokesi mahābodhiṃ, paggahetvāna añjaliṃ.",
  "anya-e0703n17:101": "34.",
  "anya-e0703n17:102": " Tassā dakkhiṇasākhāya, catuhatthapamāṇakaṃ;",
  "anya-e0703n17:103": "Ṭhānaṃ khandhañca vajjetvā, sākhā antaradhāyisuṃ.",
  "anya-e0703n17:104": "35.",
  "anya-e0703n17:105": " Taṃ pāṭihāriyaṃ disvā, patīto puthavīpati;",
  "anya-e0703n17:106": "‘‘Pūjema’haṃ mahābodhiṃ, rajjenā’hi udīriya.",
  "anya-e0703n17:107": "36.",
  "anya-e0703n17:108": " Abhisiñci mahābodhīṃ, mahārajje mahīpati;",
  "anya-e0703n17:109": "Pupphādīhi mahābodhiṃ, pūjetvāna padakkhiṇaṃ.",
  "anya-e0703n17:110": "37.",
  "anya-e0703n17:111": " Katvā aṭṭhasu ṭhānesu, vanditvāna katañjalī;",
  "anya-e0703n17:112": "Suvaṇṇakhacite pīṭhe, nānāratanamaṇḍite.",
  "anya-e0703n17:113": "38.",
  "anya-e0703n17:114": " Svārohe yāva sāucce, taṃ suvaṇṇakaṭāhakaṃ;",
  "anya-e0703n17:115": "Ṭhapāpetvāna āruyha, gahetuṃ sākhamuttamaṃ.",
  "anya-e0703n17:116": "39.",
  "anya-e0703n17:117": " Ādiyitvāna sovaṇṇa tulikāya manosilaṃ;",
  "anya-e0703n17:118": "Lekhaṃ datvāna sākhāya, saccakriyamakā iti.",
  "anya-e0703n17:119": "40.",
  "anya-e0703n17:120": " ‘‘Laṃkādīpaṃ yadi ito, gantabbaṃ urubodhiyā;",
  "anya-e0703n17:121": "Nibbematiko buddhassa, sāsanamhi sace ahaṃ.",
  "anya-e0703n17:122": "41.",
  "anya-e0703n17:123": " Sayaṃyeva mahābodhi-sākhāyaṃ dakkhiṇā subhā;",
  "anya-e0703n17:124": "Chijjitvāna patiṭṭhātu, idha hemakaṭāhake.",
  "anya-e0703n17:125": "42.",
  "anya-e0703n17:126": " Lekhaṭhāne mahābodhi, chijjitvā sayameva sā;",
  "anya-e0703n17:127": "Gandhakaddamapūrassa, kaṭāhasso’pariṭṭhitā.",
  "anya-e0703n17:128": "43.",
  "anya-e0703n17:129": " Mūlalekhāya upari, tiyaṅgulatiyaṅgule;",
  "anya-e0703n17:130": "Dadaṃ manosilā lekhā, parikkhipi narissaro.",
  "anya-e0703n17:131": "44.",
  "anya-e0703n17:132": " Ādiyā thūlamūlāni, khuddakāni’tarāhi tu;",
  "anya-e0703n17:133": "Nikkhamitvā dasa dasa, jālībhūtā niotaruṃ.",
  "anya-e0703n17:134": "45.",
  "anya-e0703n17:135": " Taṃ pāṭihāriyaṃ disvā, rājā’tīva pamodito;",
  "anya-e0703n17:136": "Tatthevā’kāsi ukkuṭṭhiṃ, samantā parisāpi ca.",
  "anya-e0703n17:137": "46.",
  "anya-e0703n17:138": " Bhikkhusaṅgho sādhukāraṃ, tuṭṭhacitto pamodayi;",
  "anya-e0703n17:139": "Celukkhepasahassāni, pavattiṃsu samantato.",
  "anya-e0703n17:140": "47.",
  "anya-e0703n17:141": " Evaṃ satena mūlānaṃ, tattha sā gandhakaddame;",
  "anya-e0703n17:142": "Patiṭṭhāsi mahābodhi, pasādentī mahājanaṃ.",
  "anya-e0703n17:143": "48.",
  "anya-e0703n17:144": " Tassā khandho dasahattho, pañcasākhā manoramā;",
  "anya-e0703n17:145": "Catuhatthā catuhatthā, dasaḍḍhaphalamaṇḍitā.",
  "anya-e0703n17:146": "49.",
  "anya-e0703n17:147": " Sahassantu pasākhānaṃ, sākhānaṃ tāsamāsi ca;",
  "anya-e0703n17:148": "Evaṃ āsi mahābodhi, manoharasiridharā.",
  "anya-e0703n17:149": "50.",
  "anya-e0703n17:150": " Kaṭāhamhi mahābodhi-patiṭṭhitakkhaṇe mahī;",
  "anya-e0703n17:151": "Akampi pāṭihīrāni, ahesuṃ vividhāni ca.",
  "anya-e0703n17:152": "51.",
  "anya-e0703n17:153": " Sayaṃ nādehi tūriyānaṃ, devesu mānusesu ca;",
  "anya-e0703n17:154": "Sādhukāraninādeti, devabrahmagaṇassa ca.",
  "anya-e0703n17:155": "52.",
  "anya-e0703n17:156": " Meghānaṃ migapakkhinaṃ, yakkhādīnaṃ ravehi ca;",
  "anya-e0703n17:157": "Ravehicamahīkampe, ekakolāhalaṃ ahu.",
  "anya-e0703n17:158": "53.",
  "anya-e0703n17:159": " Bodhiyā phalapattehi, chabbaṇṇarasmiyo subhā;",
  "anya-e0703n17:160": "Nikkhamitvā cakkavāḷaṃ, sakalā sobhayiṃsu ca.",
  "anya-e0703n17:161": "54.",
  "anya-e0703n17:162": " Sakaṭāhā mahābodhi, uggantvāna tato nabhaṃ;",
  "anya-e0703n17:163": "Aṭṭhāsi himagabbhamhi, sattāhāni adassanā.",
  "anya-e0703n17:164": "55.",
  "anya-e0703n17:165": " Rājā oruyha pīṭhamhā, taṃ sattāhaṃ tahiṃ vasaṃ;",
  "anya-e0703n17:166": "Niccaṃ mahābodhipūjaṃ, akāsi ca anekadhā.",
  "anya-e0703n17:167": "56.",
  "anya-e0703n17:168": " Atīte tamhi sattāhe, sabbe himavalāvakā;",
  "anya-e0703n17:169": "Pavisiṃsu mahābodhiṃ, sabbākā raṃsiyopi ca.",
  "anya-e0703n17:170": "57.",
  "anya-e0703n17:171": " Suddhenakadisissittha, sākaṭāhe pattiṭṭhitā;",
  "anya-e0703n17:172": "Mahājanassa sabbassa, mahābodhi manoramā.",
  "anya-e0703n17:173": "58.",
  "anya-e0703n17:174": " Pavattamhi mahābodhi, vividhe pāṭihāriye;",
  "anya-e0703n17:175": "Vimhāpayanti janataṃ, pathavītalamoruhi.",
  "anya-e0703n17:176": "59.",
  "anya-e0703n17:177": " Pāṭihirehi’nekehi , tehi so pīṇito puna;",
  "anya-e0703n17:178": "Mahārājā mahābodhiṃ, mahārajjena pūjayi.",
  "anya-e0703n17:179": "60.",
  "anya-e0703n17:180": " Mahābodhiṃ mahārajje-nābhisiñciya pūjayaṃ;",
  "anya-e0703n17:181": "Nānāpūjāhi sattāhaṃ, puna tattheva so vasi.",
  "anya-e0703n17:182": "61.",
  "anya-e0703n17:183": " Assayujasukkapakkhe, pannarasauposathe;",
  "anya-e0703n17:184": "Aggahesi mahābodhiṃ, dvisattāhamaccaye tato.",
  "anya-e0703n17:185": "62.",
  "anya-e0703n17:186": " Assayujakāḷapakkhe, catuddasauposathe;",
  "anya-e0703n17:187": "Rathe subhe ṭhapetvāna, mahābodhiṃ rathesabho.",
  "anya-e0703n17:188": "63.",
  "anya-e0703n17:189": " Pūjento taṃ dinaṃyeva, upanetvā sakaṃ puraṃ;",
  "anya-e0703n17:190": "Alaṅkaritvā bahudhā, kāretvā maṇḍapaṃ subhaṃ.",
  "anya-e0703n17:191": "64.",
  "anya-e0703n17:192": " Kattikasukkapakkhassa, dine pāṭipade tahiṃ;",
  "anya-e0703n17:193": "Mahābodhiṃ mahāsāla-mūle pācinate subhe.",
  "anya-e0703n17:194": "65.",
  "anya-e0703n17:195": " Ṭhapāpetvāna kāresi, pūjā’nekā dine dine;",
  "anya-e0703n17:196": "Gāhato sattarasame, vivase tu navaṅkirā.",
  "anya-e0703n17:197": "66.",
  "anya-e0703n17:198": " Sakiṃ yevaajāyiṃsu, tassā’nekanarādhipo;",
  "anya-e0703n17:199": "Tuṭṭhacitto mahābodhiṃ, puna rajjena pūjayi.",
  "anya-e0703n17:200": "67.",
  "anya-e0703n17:201": " Mahārajje’bhi siñcitvā, mahābodhiṃ mahissaro;",
  "anya-e0703n17:202": "Kāresi ca mahābodhi-pūjā nānappakārakaṃ.",
  "anya-e0703n17:203": "68.",
  "anya-e0703n17:204": " Iti kusumapure saresaraṃsā,",
  "anya-e0703n17:205": "Bahuvidhacārudhajākulāvisālā;",
  "anya-e0703n17:206": "Surucirapavaroru bodhipūjā,",
  "anya-e0703n17:207": "Marunaracittavikāsinī ahosīti.",
  "anya-e0703n17:208": "Sujanappasādasaṃvegatthāya kate mahāvaṃse",
  "anya-e0703n17:209": "Mahābodhiggahaṇo nāma",
  "anya-e0703n17:210": "Aṭṭhārasamo paricchedo."
}