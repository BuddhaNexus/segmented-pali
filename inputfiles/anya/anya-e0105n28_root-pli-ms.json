{
  "anya-e0105n28:0": "Porāṇavacanadassanaṁ",
  "anya-e0105n28:1": "Na kevalaṁ ācariyo aṭṭhakathāyoyeva nissayabhāvena dassesi, atha kho ‘‘porāṇā panāhū’’tiādinā porāṇānaṁ vacanampi dassesiyeva. Tadettha dvāvīsatiyā ṭhānesu diṭṭhaṁ visuddhi. 1.15, 137, 142, 217, 252, 303; 2.581, 675-676, 689, 706, 736, 745, 746, 749,755, 778, 839. Ke panete porāṇā nāma? Yāva catutthasaṅgītikālā saṅgītikāresu pariyāpannā vā tādisā vā mahātherāti veditabbā. Tathā hi paṭisambhidāmagge (292-3-piṭṭhesu).",
  "anya-e0105n28:2": "‘‘Obhāse ceva ñāṇe ca, pītiyā ca vikampati…pe…",
  "anya-e0105n28:3": "Dhammuddhaccakusalo hoti, na ca vikkhepaṁ gacchatī’’ti –",
  "anya-e0105n28:4": "Evamāgatā gāthāyo idha (273-4-piṭṭhesu) porāṇānaṁ vacanabhāvena dassitā. Yadi cimā gāthāyo saṅgītikārehi pakkhittā bhaveyyuṁ yathā parivārapāḷiyaṁ (3-piṭṭhe) āgatā ācariyaparamparādīpikā gāthāyo, tā hi samantapāsādikāyaṁ (1, 46-piṭṭhe) porāṇavacanabhāvena dassitā, evaṁ sati teyeva saṅgītikārā porāṇāti veditabbā. Atha paṭisambhidāmaggadesakeneva bhāsitā bhaveyyuṁ, te viya garukaraṇīyā paccayikā saddhāyitabbakā mahātherā porāṇāti veditabbā. Samantapāsādikāsumaṅgalavilāsinīādīsu ‘‘porāṇā pana evaṁ vaṇṇayantī’’tiādinā vuttaṭṭhānesupi tādisāva ācariyā porāṇāti vuttā."
}