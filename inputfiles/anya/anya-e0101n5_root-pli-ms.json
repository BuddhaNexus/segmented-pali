{
  "anya-e0101n5:0": "5. Sesakasiṇaniddeso",
  "anya-e0101n5:1": "Āpokasiṇakathā",
  "anya-e0101n5:2": "91. Idāni pathavīkasiṇānantare āpokasiṇe vitthārakathā hoti. Yatheva hi pathavīkasiṇaṁ, evaṁ āpokasiṇampi bhāvetukāmena sukhanisinnena āpasmiṁ nimittaṁ gaṇhitabbaṁ, kate vā akate vāti sabbaṁ vitthāretabbaṁ. Yathā ca idha, evaṁ sabbattha. Ito parañhi ettakampi avatvā visesamattameva vakkhāma.",
  "anya-e0101n5:3": "Idhāpi pubbekatādhikārassa puññavato akate āpasmiṁ pokkharaṇiyā vā taḷāke vā loṇiyaṁ vā samudde vā nimittaṁ uppajjati cūḷasivattherassa viya. Tassa kirāyasmato lābhasakkāraṁ pahāya vivittavāsaṁ vasissāmīti mahātitthe nāvamārūhitvā jambudīpaṁ gacchato antarā mahāsamuddaṁ olokayato tappaṭibhāgaṁ kasiṇanimittaṁ udapādi.",
  "anya-e0101n5:4": "Akatādhikārena cattāro kasiṇadose pariharantena nīlapītalohitodātavaṇṇānamaññataravaṇṇaṁ āpaṁ agahetvā yaṁ pana bhūmiṁ asampattameva ākāse suddhavatthena gahitaṁ udakaṁ, aññaṁ vā tathārūpaṁ vippasannaṁ anāvilaṁ, tena pattaṁ vā kuṇḍikaṁ vā samatittikaṁ pūretvā vihārapaccante vuttappakāre paṭicchanne okāse ṭhapetvā sukhanisinnena na vaṇṇo paccavekkhitabbo. Na lakkhaṇaṁ manasi kātabbaṁ. Nissayasavaṇṇameva katvā ussadavasena paṇṇattidhamme cittaṁ ṭhapetvā ambu, udakaṁ, vāri, salilantiādīsu āponāmesu pākaṭanāmavaseneva ‘‘āpo āpo’’ti bhāvetabbaṁ.",
  "anya-e0101n5:5": "Tassevaṁ bhāvayato anukkamena vuttanayeneva nimittadvayaṁ uppajjati. Idha pana uggahanimittaṁ calamānaṁ viya upaṭṭhāti, sace pheṇapupphuḷakamissaṁ udakaṁ hoti, tādisameva upaṭṭhāti, kasiṇadoso paññāyati. Paṭibhāganimittaṁ pana nipparipphandaṁ ākāse ṭhapitamaṇitālavaṇṭaṁ viya maṇimayādāsamaṇḍalamiva ca hutvā upaṭṭhāti. So tassa saha upaṭṭhāneneva upacārajjhānaṁ, vuttanayeneva catukkapañcakajjhānāni ca pāpuṇātīti. Āpokasiṇaṁ.",
  "anya-e0101n5:6": "Tejokasiṇakathā",
  "anya-e0101n5:7": "92. Tejokasiṇaṁ bhāvetukāmenāpi tejasmiṁ nimittaṁ gaṇhitabbaṁ. Tattha katādhikārassa puññavato akate nimittaṁ gaṇhantassa dīpasikhāya vā uddhane vā pattapacanaṭṭhāne vā davadāhe vā yattha katthaci aggijālaṁ olokentassa nimittaṁ uppajjati cittaguttattherassa viya. Tassa hāyasmato dhammassavanadivase uposathāgāraṁ paviṭṭhassa dīpasikhaṁ olokentasseva nimittaṁ uppajji.",
  "anya-e0101n5:8": "Itarena pana kātabbaṁ. Tatridaṁ karaṇavidhānaṁ, siniddhāni sāradārūni phāletvā sukkhāpetvā ghaṭikaṁ ghaṭikaṁ katvā patirūpaṁ rukkhamūlaṁ vā maṇḍapaṁ vā gantvā pattapacanākārena rāsiṁ katvā ālimpetvā kaṭasārake vā camme vā paṭe vā vidatthicaturaṅgulappamāṇaṁ chiddaṁ kātabbaṁ. Taṁ purato ṭhapetvā vuttanayeneva nisīditvā heṭṭhā tiṇakaṭṭhaṁ vā upari dhūmasikhaṁ vā amanasikaritvā vemajjhe ghanajālāya nimittaṁ gaṇhitabbaṁ, nīlanti vā pītanti vātiādivasena vaṇṇo na paccavekkhitabbo, uṇhattavasena lakkhaṇaṁ na manasi kātabbaṁ. Nissayasavaṇṇameva katvā ussadavasena paṇṇattidhamme cittaṁ ṭhapetvā pāvako, kaṇhavattanī, jātavedo, hutāsanotiādīsu aggināmesu pākaṭanāmavaseneva ‘‘tejo tejo’’ti bhāvetabbaṁ.",
  "anya-e0101n5:9": "Tassevaṁ bhāvayato anukkamena vuttanayeneva nimittadvayaṁ uppajjati. Tattha uggahanimittaṁ jālaṁ chijjitvā chijjitvā patanasadisaṁ hutvā upaṭṭhāti. Akate gaṇhantassa pana kasiṇadoso paññāyati, alātakhaṇḍaṁ vā aṅgārapiṇḍo vā chārikā vā dhūmo vā upaṭṭhāti. Paṭibhāganimittaṁ niccalaṁ ākāse ṭhapitarattakambalakkhaṇḍaṁ viya suvaṇṇatālavaṇṭaṁ viya kañcanatthambho viya ca upaṭṭhāti. So tassa saha upaṭṭhāneneva upacārajjhānaṁ, vuttanayeneva catukkapañcakajjhānāni ca pāpuṇātīti. Tejokasiṇaṁ.",
  "anya-e0101n5:10": "Vāyokasiṇakathā",
  "anya-e0101n5:11": "93. Vāyokasiṇaṁ bhāvetukāmenāpi vāyusmiṁ nimittaṁ gaṇhitabbaṁ. Tañca kho diṭṭhavasena vā phuṭṭhavasena vā. Vuttañhetaṁ aṭṭhakathāsu ‘‘vāyokasiṇaṁ uggaṇhanto vāyusmiṁ nimittaṁ gaṇhāti, ucchaggaṁ vā eritaṁ sameritaṁ upalakkheti, veḷaggaṁ vā…pe… rukkhaggaṁ vā kesaggaṁ vā eritaṁ sameritaṁ upalakkheti, kāyasmiṁ vā phuṭṭhaṁ upalakkhetī’’ti. Tasmā samasīsaṭṭhitaṁ ghanapattaṁ ucchuṁ vā veḷuṁ vā rukkhaṁ vā caturaṅgulappamāṇaṁ ghanakesassa purisassa sīsaṁ vā vātena pahariyamānaṁ disvā ‘‘ayaṁ vāto etasmiṁ ṭhāne paharatī’’ti satiṁ ṭhapetvā, yaṁ vā panassa vātapānantarikāya vā bhittichiddena vā pavisitvā vāto kāyappadesaṁ paharati, tattha satiṁ ṭhapetvā vātamālutaanilādīsu vāyunāmesu pākaṭanāmavaseneva ‘‘vāto vāto’’ti bhāvetabbaṁ. Idha uggahanimittavaḍḍhanato otāritamattassa pāyāsassa usumavaṭṭisadisaṁ calaṁ hutvā upaṭṭhāti. Paṭibhāganimittaṁ sannisinnaṁ hoti niccalaṁ. Sesaṁ vuttanayeneva veditabbanti. Vāyokasiṇaṁ.",
  "anya-e0101n5:12": "Nīlakasiṇakathā",
  "anya-e0101n5:13": "94. Tadanantaraṁ pana nīlakasiṇaṁ uggaṇhanto nīlakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti vacanato katādhikārassa puññavato tāva tathārūpaṁ mālāgacchaṁ vā pūjāṭhānesu pupphasantharaṁ vā nīlavatthamaṇīnaṁ vā aññataraṁ disvāva nimittaṁ uppajjati. Itarena nīluppalagirikaṇṇikādīni pupphāni gahetvā yathā kesaraṁ vā vaṇṭaṁ vā na paññāyati, evaṁ caṅgoṭakaṁ vā karaṇḍapaṭalaṁ vā pattehiyeva samatittikaṁ pūretvā santharitabbaṁ. Nīlavaṇṇena vā vatthena bhaṇḍikaṁ bandhitvā pūretabbaṁ. Mukhavaṭṭiyaṁ vā assa bheritalamiva bandhitabbaṁ. Kaṁsanīlapalāsanīlaañjananīlānaṁ vā aññatarena dhātunā pathavīkasiṇe vuttanayena saṁhārimaṁ vā bhittiyaṁyeva vā kasiṇamaṇḍalaṁ katvā visabhāgavaṇṇena paricchinditabbaṁ. Tato pathavīkasiṇe vuttanayena ‘‘nīlaṁ nīla’’nti manasikāro pavattetabbo. Idhāpi uggahanimitte kasiṇadoso paññāyati, kesaradaṇḍakapattantarikādīni upaṭṭhahanti. Paṭibhāganimittaṁ kasiṇamaṇḍalato muñcitvā ākāse maṇitālavaṇṭasadisaṁ upaṭṭhāti. Sesaṁ vuttanayeneva veditabbanti. Nīlakasiṇaṁ.",
  "anya-e0101n5:14": "Pītakasiṇakathā",
  "anya-e0101n5:15": "95. Pītakasiṇepi eseva nayo. Vuttañhetaṁ pītakasiṇaṁ uggaṇhanto pītakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti. Tasmā idhāpi katādhikārassa puññavato tathārūpaṁ mālāgacchaṁ vā pupphasantharaṁ vā pītavatthadhātūnaṁ vā aññataraṁ disvāva nimittaṁ uppajjati cittaguttattherassa viya. Tassa kirāyasmato cittalapabbate pattaṅgapupphehi kataṁ āsanapūjaṁ passato saha dassaneneva āsanappamāṇaṁ nimittaṁ udapādi. Itarena kaṇikārapupphādinā vā pītavatthena vā dhātunā vā nīlakasiṇe vuttanayeneva kasiṇaṁ katvā ‘‘pītakaṁ pītaka’’nti manasikāro pavattetabbo. Sesaṁ tādisamevāti. Pītakasiṇaṁ.",
  "anya-e0101n5:16": "Lohitakasiṇakathā",
  "anya-e0101n5:17": "96. Lohitakasiṇepi eseva nayo. Vuttañhetaṁ lohitakasiṇaṁ uggaṇhanto lohitakasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti. Tasmā idhāpi katādhikārassa puññavato tathārūpaṁ bandhujīvakādimālāgacchaṁ vā pupphasantharaṁ vā lohitakavatthamaṇidhātūnaṁ vā aññataraṁ disvāva nimittaṁ uppajjati. Itarena jayasumanabandhujīvakarattakoraṇḍakādipupphehi vā rattavatthena vā dhātunā vā nīlakasiṇe vuttanayeneva kasiṇaṁ katvā ‘‘lohitakaṁ lohitaka’’nti manasikāro pavattetabbo. Sesaṁ tādisamevāti. Lohitakasiṇaṁ.",
  "anya-e0101n5:18": "Odātakasiṇakathā",
  "anya-e0101n5:19": "97. Odātakasiṇepi odātakasiṇaṁ uggaṇhanto odātasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vāti vacanato katādhikārassa tāva puññavato tathārūpaṁ mālāgacchaṁ vā vassikasumanādipupphasantharaṁ vā kumudapadumarāsiṁ vā odātavatthadhātūnaṁ vā aññataraṁ disvāva nimittaṁ uppajjati, tipumaṇḍalarajatamaṇḍalacandamaṇḍalesupi uppajjatiyeva. Itarena vuttappakārehi odātapupphehi vā odātavatthena vā dhātunā vā nīlakasiṇe vuttanayeneva kasiṇaṁ katvā ‘‘odātaṁ odāta’’nti manasikāro pavattetabbo. Sesaṁ tādisamevāti. Odātakasiṇaṁ.",
  "anya-e0101n5:20": "Ālokakasiṇakathā",
  "anya-e0101n5:21": "98. Ālokakasiṇe pana ālokakasiṇaṁ uggaṇhanto ālokasmiṁ nimittaṁ gaṇhāti bhittichidde vā tāḷacchidde vā vātapānantarikāya vāti vacanato katādhikārassa tāva puññavato yaṁ bhittichiddādīnaṁ aññatarena sūriyāloko vā candāloko vā pavisitvā bhittiyaṁ vā bhūmiyaṁ vā maṇḍalaṁ samuṭṭhāpeti, ghanapaṇṇarukkhasākhantarena vā ghanasākhāmaṇḍapantarena vā nikkhamitvā bhūmiyameva maṇḍalaṁ samuṭṭhāpeti, taṁ disvāva nimittaṁ uppajjati. Itarenāpi tadeva vuttappakāramobhāsamaṇḍalaṁ ‘‘obhāso obhāso’’ti vā ‘‘āloko āloko’’ti vā bhāvetabbaṁ. Tathā asakkontena ghaṭe dīpaṁ jāletvā ghaṭamukhaṁ pidahitvā ghaṭe chiddaṁ katvā bhittimukhaṁ ṭhapetabbaṁ. Tena chiddena dīpāloko nikkhamitvā bhittiyaṁ maṇḍalaṁ karoti, taṁ āloko ālokoti bhāvetabbaṁ. Idamitarehi ciraṭṭhitikaṁ hoti. Idha uggahanimittaṁ bhittiyaṁ vā bhūmiyaṁ vā uṭṭhitamaṇḍalasadisameva hoti. Paṭibhāganimittaṁ ghanavippasannaālokapuñjasadisaṁ. Sesaṁ tādisamevāti. Ālokakasiṇaṁ.",
  "anya-e0101n5:22": "Paricchinnākāsakasiṇakathā",
  "anya-e0101n5:23": "99. Paricchinnākāsakasiṇepi ākāsakasiṇaṁ uggaṇhanto ākāsasmiṁ nimittaṁ gaṇhāti bhittichidde vā tāḷacchidde vā vātapānantarikāya vāti vacanato katādhikārassa tāva puññavato bhittichiddādīsu aññataraṁ disvāva nimittaṁ uppajjati. Itarena succhannamaṇḍape vā cammakaṭasārakādīnaṁ vā aññatarasmiṁ vidatthicaturaṅgulappamāṇaṁ chiddaṁ katvā tadeva vā bhittichiddādibhedaṁ chiddaṁ ‘‘ākāso ākāso’’ti bhāvetabbaṁ. Idha uggahanimittaṁ saddhiṁ bhittipariyantādīhi chiddasadisameva hoti, vaḍḍhiyamānampi na vaḍḍhati. Paṭibhāganimittamākāsamaṇḍalameva hutvā upaṭṭhāti, vaḍḍhiyamānañca vaḍḍhati. Sesaṁ pathavīkasiṇe vuttanayeneva veditabbanti. Paricchinnākāsakasiṇaṁ.",
  "anya-e0101n5:24": "Iti kasiṇāni dasabalo,",
  "anya-e0101n5:25": "Dasa yāni avoca sabbadhammadaso;",
  "anya-e0101n5:26": "Rūpāvacaramhi catukkapañcakajjhānahetūni.",
  "anya-e0101n5:27": "Evaṁ tāni ca tesañca,",
  "anya-e0101n5:28": "Bhāvanānayamimaṁ viditvāna;",
  "anya-e0101n5:29": "Tesveva ayaṁ bhiyyo,",
  "anya-e0101n5:30": "Pakiṇṇakakathāpi viññeyyā.",
  "anya-e0101n5:31": "Pakiṇṇakakathā",
  "anya-e0101n5:32": "100. Imesu hi pathavīkasiṇavasena ekopi hutvā bahudhā hotītiādibhāvo, ākāse vā udake vā pathaviṁ nimminitvā padasā gamanaṁ, ṭhānanisajjādikappanaṁ vā, parittaappamāṇanayena abhibhāyatanapaṭilābhoti evamādīni ijjhanti.",
  "anya-e0101n5:33": "Āpokasiṇavasena pathaviyaṁ ummujjananimmujjanaṁ, udakavuṭṭhisamuppādanaṁ, nadīsamuddādinimmānaṁ, pathavīpabbatapāsādādīnaṁ kampananti evamādīni ijjhanti.",
  "anya-e0101n5:34": "Tejokasiṇavasena dhūmāyanā, pajjalanā, aṅgāravuṭṭhisamuppādanaṁ, tejasā tejopariyādānaṁ, yadeva so icchati tassa ḍahanasamatthatā, dibbena cakkhunā rūpadassanatthāya ālokakaraṇaṁ, parinibbānasamaye tejodhātuyā sarīrajjhāpananti evamādīni ijjhanti.",
  "anya-e0101n5:35": "Vāyokasiṇavasena vāyugatigamanaṁ, vātavuṭṭhisamuppādananti evamādīni ijjhanti.",
  "anya-e0101n5:36": "Nīlakasiṇavasena nīlarūpanimmānaṁ, andhakārakaraṇaṁ, suvaṇṇadubbaṇṇanayena abhibhāyatanapaṭilābho, subhavimokkhādhigamoti evamādīni ijjhanti.",
  "anya-e0101n5:37": "Pītakasiṇavasena pītakarūpanimmānaṁ, suvaṇṇanti adhimuccanā, vuttanayeneva abhibhāyatanapaṭilābho, subhavimokkhādhigamo cāti evamādīni ijjhanti.",
  "anya-e0101n5:38": "Lohitakasiṇavasena lohitakarūpanimmānaṁ, vuttanayeneva abhibhāyatanapaṭilābho, subhavimokkhādhigamoti evamādīni ijjhanti.",
  "anya-e0101n5:39": "Odātakasiṇavasena odātarūpanimmānaṁ, thinamiddhassa dūrabhāvakaraṇaṁ, andhakāravidhamanaṁ, dibbena cakkhunā rūpadassanatthāya ālokakaraṇanti evamādīni ijjhanti.",
  "anya-e0101n5:40": "Ālokakasiṇavasena sappabhārūpanimmānaṁ, thinamiddhassa dūrabhāvakaraṇaṁ, andhakāravidhamanaṁ, dibbena cakkhunā rūpadassanatthaṁ ālokakaraṇanti evamādīni ijjhanti.",
  "anya-e0101n5:41": "Ākāsakasiṇavasena paṭicchannānaṁ vivaṭakaraṇaṁ, antopathavīpabbatādīsupi ākāsaṁ nimminitvā iriyāpathakappanaṁ, tirokuḍḍādīsu asajjamānagamananti evamādīni ijjhanti.",
  "anya-e0101n5:42": "Sabbāneva uddhaṁ adho tiriyaṁ advayaṁ appamāṇanti imaṁ pabhedaṁ labhanti. Vuttañhetaṁ ‘‘pathavīkasiṇameko sañjānāti. Uddhamadhotiriyaṁ advayamappamāṇa’’ntiādi.",
  "anya-e0101n5:43": "Tattha uddhanti uparigaganatalābhimukhaṁ. Adhoti heṭṭhābhūmitalābhimukhaṁ. Tiriyanti khettamaṇḍalamiva samantā paricchinditaṁ. Ekacco hi uddhameva kasiṇaṁ vaḍḍheti, ekacco adho, ekacco samantato. Tena tena vā kāraṇena evaṁ pasāreti. Ālokamiva dibbacakkhunā rūpadassanakāmo. Tena vuttaṁ uddhamadhotiriyanti. Advayanti idaṁ pana ekassa aññabhāvānupagamanatthaṁ vuttaṁ. Yathā hi udakaṁ paviṭṭhassa sabbadisāsu udakameva hoti, na aññaṁ, evameva pathavīkasiṇaṁ pathavīkasiṇameva hoti, natthi tassa añño kasiṇasambhedoti. Eseva nayo sabbattha. Appamāṇanti idaṁ tassa pharaṇaappamāṇavasena vuttaṁ. Tañhi cetasā pharanto sakalameva pharati. Na ayamassa ādi idaṁ majjhanti pamāṇaṁ gaṇhātīti.",
  "anya-e0101n5:44": "101. Ye ca te sattā kammāvaraṇena vā samannāgatā kilesāvaraṇena vā samannāgatā vipākāvaraṇena vā samannāgatā asaddhā acchandikā duppaññā abhabbā niyāmaṁ okkamituṁ kusalesu dhammesu sammattanti vuttā, tesamekassāpekakasiṇepi bhāvanā na ijjhati. Tattha kammāvaraṇena samannāgatāti ānantariyakammasamaṅgino. Kilesāvaraṇena samannāgatāti niyatamicchādiṭṭhikā ceva ubhatobyañjanakapaṇḍakā ca. Vipākāvaraṇena samannāgatāti ahetukadvihetukapaṭisandhikā. Asaddhāti buddhādīsu saddhāvirahitā. Acchandikāti apaccanīkapaṭipadāyaṁ chandavirahitā . Duppaññāti lokiyalokuttarasammādiṭṭhiyā virahitā. Abhabbāniyāmaṁ okkamituṁ kusalesu dhammesu sammattanti kusalesu dhammesu niyāmasaṅkhātaṁ sammattasaṅkhātañca ariyamaggaṁ okkamituṁ abhabbāti attho. Na kevalañca kasiṇeyeva, aññesupi kammaṭṭhānesu etesamekassapi bhāvanā na ijjhati. Tasmā vigatavipākāvaraṇenapi kulaputtena kammāvaraṇañca kilesāvaraṇañca ārakā parivajjetvā saddhammassavanasappurisūpanissayādīhi saddhañca chandañca paññañca vaḍḍhetvā kammaṭṭhānānuyoge yogo karaṇīyoti.",
  "anya-e0101n5:45": "Iti sādhujanapāmojjatthāya kate visuddhimagge",
  "anya-e0101n5:46": "Samādhibhāvanādhikāre",
  "anya-e0101n5:47": "Sesakasiṇaniddeso nāma",
  "anya-e0101n5:48": "Pañcamo paricchedo."
}