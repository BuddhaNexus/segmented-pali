{
  "anya-e0806n6:0": "Chaṭṭhakaṇḍa",
  "anya-e0806n6:1": "1. Vatta",
  "anya-e0806n6:2": "Tadatthassevāti tassa kriyatthassa. Yo kiriyāsaṅkhāto atto tasseva. Etena ādhārametaṁ kriyatthassāti ñāpeti. Nahiccādinā tadatthasseva visesane kāraṇamāha. Suttaṁvinātiparesaṁviya suttaṁ vinā. Tāpi vattamāneyeva bhavissantīti iminā vattumiṭṭhattāti ettha sesavacanamavabodheti. Evakārenā (ti vattamānassevāti ettha evasaddena.) Tabbivacchāti vattamānavacanicchā.",
  "anya-e0806n6:3": "Taṁsamīpassāti ettha tasaddena mahākassapassa subhaddavacanānussaraṇasaṅkhāto maraṇappattihetu dukkhānubhavasaṅkhāto ca kiriyāviseso pariggahito, te vā vattamānakiriyāvisesāti tesamubhinnamāsannāni kamena adhammadīpanamaraṇāni, tenāha-dīpana maraṇānamāsannattā’ti. Evaṁ maññate ‘‘takkālavattamānakiriyāvisesassa dīpanamaraṇasaṅkhātaṁ taṁsamīpatāvipi kiriyantaraṁ vattamānaggahaṇena taṁsāmīpyaṁ gayhati, yathā (gaṅgāsamīpo) deso gaṅgāti vuccati tato ‘gaṅgāyaṁ gāvo’ti siyā’’ti. Pure iccādinā pakkhantaraṁ viracitaṁ vuttikārena, tadupadassetuṁ mukhayati ‘sabhāvato’ iccādi.",
  "anya-e0806n6:4": "Kiriyākāloti vattamānakiriyākālo. Avasissatīti purepurāsaddehi dīpitaanāgatakālato avasissati. Kiriyā kāleti dīpanamaraṇakiriyākāle. Tassāti dīpanamaraṇassa. Vattamānattāti ettha vattamāneyeva bhavissantīti seso. Anenāti pureccādivuttivacanena. Purepurāsaddehi anāgatakālāvagame sati dippati maratīti ettha dīpanamaraṇakiriyākālo mukhye tadā vattatītiāha- ‘mukhyaṁ vattamānattamāhe’ti. Puna pakkhantaramupanītaṁ kāleccādinā vuttikārena, tamupadassetuṁ mukhamāvattayati ‘anāgate’ccādi.",
  "anya-e0806n6:5": "Vuttiyaṁ kālabyattayoti kālātivattanaṁ, vattamānakālātikkamena anāgatakālepi bāhulakātyādayo hontīti adhippāyo. Tadeva samattheti ‘bhavanteva’iccādinā. Tyādayotīminā sabbesaṁ ākhyātikānaṁ gahaṇaṁ. Lassa dīghoti sambandho. Gacchatīti sakkassa sahabhāvaṁ gamissatīti attho.",
  "anya-e0806n6:6": "3. Nāme",
  "anya-e0806n6:7": "Paṭijānissantīti vattamāne anāgatavacanaṁ, paṭijānantīti attho. Itarampana bhūte bhavissatīti āsi, karissatīti akari, cete ssasīti cetitā asi, bhuñjissasīti bhuñjitā asi. Anokappanā assaddhā. Amarisanaṁ akkhamā. Imināvāti atthivacane upapade kodhā saddhāsu gammamānesva-satīpi vacanantare imināva sāmaññavacanena siddhanti attho. Garahāvamāti tassa hetuvacanaṁ. Tathāhiccādinā garahāvagamameva samattheti. Atthināma īdisanti atthināmāti (potthake) ābhidosikassa kummāsassa paribhuñjanaṁ vijjate nāmāti attho. Vijjamānampi taṁ asaddahanto amarisanto evaṁ vadati. Natthīti maññeti adhippāyo, tenāha- ‘paccakkhamapī’ti īdisampīti ādi. Yopīti saddassa sopīti tasaddena sambandho veditabbo. Atthīti vijjamānattheti vuttavijjamānattho vakkhamānapakkhattayepi daṭṭhabbo.",
  "anya-e0806n6:8": "Nanu atthināma tātāti ettake vutte paṭhamo atthinukhoccādiko nisīditvāti saddapariyanto ca, dutiyo atthinukhoccādiko nisīditvāti saddapariyanto ca tatiyo atthimaññeccādiko jigucchaneyyanti saddapariyanto ca vacanappabandho kathaṁ labbhatīti manasi nidhāyāha- ‘sopanā’tiādi. Imināti ‘atthiyevihāpi nindāvagamo’ti vacanena. Ṭhānabhojane garahatīti sambandho. Vuttaṁ sakkatānusārena. Nissāyanissāyāti yattha bhagavā nisinno taṁ ṭhānaṁ nissāya nissāya.",
  "anya-e0806n6:9": "4. Bhūte",
  "anya-e0806n6:10": "Kiriyārūpeti kiriyāsabhāve, evamaññatrāpīti agami agamitthātīmehi aññatra agamuṁ iccādike agamoccādike ca. Anudarā alomikāti santamapyudarādikaṁ mahattābhāvapaṭipādanāya bahuttā bhāvapaṭipādanāya ca na vattumicchīyate.",
  "anya-e0806n6:11": "5. Ana",
  "anya-e0806n6:12": "Aññapadatthavuttiyāti vuttamaññapadatthaṁ dasseti ‘vakkhamānalakkhaṇo’ccādinā. Vakkhamānalakkhaṇotivuttikārena ‘‘āñāyyā’’ccādinā vakkhamānalakkhaṇo. Antokatvāti iminā āsaddassābhividhimhi pavattimāha. Aharubhayataḍḍharattaṁ vāti ettha vāsaddo pakkhantare. Aḍḍharattasaddena rattiyā catuttho bhāgo-tra vattumiṭṭho, aho ca tassa aḍḍharattañcāti attho. Imassādhippāyatthamāha- ‘atīteccādi. Ubhayattha adhippāyaṁ vivarati‘aya’miccādinā. Pañcayāmoti atītāya rattiyā pacchimapañcacattālīsavināḍikādhikaghaṭikāttayaṁ anāgatāya purimapañcacattālīsavināḍikādhikaghaṭikatthayañceti aḍḍhādhikasattaghaṭikāparimāṇo eko yāmo ahassa cattāroti pañca yāmā pahārā assāti pañcayāmo.",
  "anya-e0806n6:13": "Gatāyapacchimo yāmo, pacchimaddhamimassa vā;",
  "anya-e0806n6:14": "Pahāro-nāgatāyādī, tadaddhamapi vā tathā.",
  "anya-e0806n6:15": "Vuttakālāvadhi majjho, kālo so-jjatano mato;",
  "anya-e0806n6:16": "Tannisedhena yotvañño, so-najjatano mato.",
  "anya-e0806n6:17": "Agamatthātiādīsu aīssaādīnaṁ sambandhibyañjanassābhāvā na iña. Byāmissepīti ajjatanamissepi bhūte. Nañsamāsanissaye byāmisse yathā pappotīti dassento āha- ‘pariyudāsetāve’ccādi.",
  "anya-e0806n6:18": "Ajjatananissayoti byāmisse ajjatanabhāgīnissayo. Atthuti pañhe tu tadaññanissayoti byāmisseyeva tato ajjatanato itarānajjatana nissayo aññatrāti byāmissato aññatra bhūtakāle. Pasaṅgoti ā ñuādīnaṁ pasaṅgo. Ajjahiyyovāti byāmissatādassanatthaṁ vuttaṁ.",
  "anya-e0806n6:19": "6. Paro",
  "anya-e0806n6:20": "Samāsoti chaṭṭhīsamāso kārakasamāso vā. Nipātanatā cāssa visesatoti. Etañcāti parokkheti etañca. Kriyatthassa upādhi visesanaṁ kriyatthopādhi, tassa kriyatthopādhino bhūtā najjatanassa sādhanadvārena visesanaṁ, na tūjukaṁtyattho. Kasmā nojukaṁ visesanaṁ tyāha ‘byavacchejjābhāvā’ti. Tameva phuṭayitumāha- ‘tathāhi’ccādi.",
  "anya-e0806n6:21": "Sādhiyamānāti iminā dhātvatthassāparinipphannataṁ bodheti. Te santi indriyānaṁ. Santo vijjamāno visayo yesaṁ indriyānaṁ te sambhāvo tattaṁ, tasmā. Neti paṭisedhe, sādhanadvārena visesanatte byavacchejjasabbhāvā yathāvuttadoso na bhavatīti attho. Dosā bhāvameva dassetumāha- ‘yassi’ccādi. Yassāti dhātvatthassa. Tatthāti tasmiṁ appaccakkhe dhātvatthe. Kārakānaṁ sattisabhāvattā sāpi apaccakkhā vāti codeti nanuceccādinā. Asattoti asamattho.",
  "anya-e0806n6:22": "Attānāma attano paccakkhoti tabbisaye amhakārakassa vidhānamayuttanti manasi nidhāya yaṁ vuttaṁ vuttikārena, tamupadassetumāha- ‘nanuce’ccādi. Attabodhanīyāpi hi kiriyā yadā cittavikkhepato nopalakkhīyate, tadāyaṁ parokkhā bhavati, tenuttamavisayepi parokkhabhāvo tassā bhavatveva. Jāgaratopi yadā madā manobyātaṅgato anupaladdhi, tadāpi bhavatyeveti dassetuṁ vuttaṁ byāsattavacanaṁ. Abhinibbattikāleti kiriyā nibbattikāle, ‘sutto-haṁ kiṁ vilalāpa, matto-haṁ kiṁvilalāpe’ti idamatrodāharaṇaṁ. Citta cikkhepavisayappadassanāyettha suttavacanaṁ.",
  "anya-e0806n6:23": "7. Eyyā",
  "anya-e0806n6:24": "Eyyādotīminā eyyādyattho gahitoti bodhetuṁ yeneccādikaṁ vuttaṁ. Nimittasaddāpekkhāya tanti vattabbe visayasaddāpekkhāyasoti vuttaṁ. Tesanti eyyādīnaṁ. Visayaṁ dasseti ‘hetuphalesviccādiko’ti. Ādisaddena pañhapatthanādayo gahitā. Athātra kriyaggahaṇābhāve kriyātipattiyanti kathaṁ labbhaticcāha- ‘kriyāti pattiya’nti ādi. Kriyātipattiyanti vivaraṇaṁ katanti sambandho.",
  "anya-e0806n6:25": "Abhidheyyadvārenāti kiriyāsaṅkhātaatthamukhena, pakatakriyattha visesanattāti kriyatthādhikārato adhikatassa dhātussa visesanattā. Idaṁ vuttaṁ hoti ‘‘atipattiyanti adhikatakriyatthavisesanaṁ, visesanañca hontaṁ nojukaṁ bhavitumarahati kiñcarahi abhidheyyadvārena, tathāhi atipatanaṁ nāma kriyāya hoti, na kriyatthassa ayujjanato, tasmā atipattiyantivuttekriyātipatti yanti idaṁ kriyatthavisesanaṁ hontaṁ abhidheyyadvārena hotīti kriyātipattiyanti vivaraṇaṁ kata’’nti. Vidhurappaccayopanipātatoti viruddhappaccayasamavāyāti attho.",
  "anya-e0806n6:26": "Kāraṇavekallatovāti hetumato phalassa yo hetu tassa vikalattena. Tatretīmassa attho vattamānavisayeti. Kriyātipattiyanti bhūtādi kriyātipattiyaṁ. Liṅgatoti nimittena. Gamakena liṅgena gammāyātipattiyā bujjhanakālaṁ vattamāno kālo na tiṭṭhati atikkamatīti āha- ‘vattamānatāya byatikkamā’ti. Tadeva phuṭayati ‘samakāla’ntiādinā. Samakālanti ekakkhaṇe. Vattamānassa kriyātipatyasambhavā tadavasiṭṭhātītānāgatesveyyādīnambhāvo (aññathā) nupapattiyāti vuttaṁ vuttiyaṁ ‘sāmatthiyātiādi.",
  "anya-e0806n6:27": "Liṅgenāti ettha pubbe dakkhiṇena gamane sati sakaṭissāpariyā bhavanadassanaṁ dakkhiṇena gamanassa sakaṭāpariyābhavanahetutte liṅgaṁ, dakkhiṇena gamanassātipattiyā aññato gamanādi liṅgaṁ. Sakaṭā kiriyābhavanātipattiyā sakaṭe garubhārāropanādi liṅgaṁ. Paṭhamavaye arahattabhavanaṁ taṁhetubhūtañca pabbajjaṁ paresaṁ paṭhamavaye pabbajjānimittārahattappattiliṅgena viññāya pabbajjāyātipatti gharakammabyāvaṭatādiliṅgena, arahattassātipatti ca pabbajjānimittābhāvena bhāvavirahena (potthake) liṅgenāvasīyateti liṅgena bhūta kriyātipatti pana veditabbā, yadi panevamabhiññālābhī payuñjati tadā paccakkhañāṇeneva sabbaṁ viññāya payuñjatīti veditabbaṁ. Liṅgatovasīyamānāyanti pana bāhullena vuttaṁ.",
  "anya-e0806n6:28": "8. Hetu",
  "anya-e0806n6:29": "Niccabhavanaṁ hetu (tyādinā) hetuphalabhāvoyevettha, nāti pattīti dīpeti. Sabbappaccayodāharaṇavasenāti sabbesaṁ eyyādīnampaccayānaṁ udāharaṇavasena. Hetuphalānaṁ sabbhāvatoti vuttattā hetuphalāni dasseti hananamiccādinā. Evaṁ hetuphalasabbhāvato sabbakāle ca vidhānato ettha vattamānepi pappotīti bhāvo. So ca hetuhetumantabhāvo ca.",
  "anya-e0806n6:30": "9. Pañhe",
  "anya-e0806n6:31": "Pacchimaṁ pacchimaṁ padantiādīsu pañhoti purimaṁ padaṁ, sampucchanāti pacchimaṁ padantiādinā daṭṭhabbaṁ. Samecca aññamaññaṁ pucchanā sampucchanā, yācanaṁ dehī tyādinā yācanamatthaṁ, iṭṭhassāsampattassātthanamiṭṭhāsiṁsanaṁ. Pattakālavasena ca visayabhedena bhinnāya pīti yojetvā attho daṭṭhabbo. Pattakālaṁ dasseti nimittabhūtassātiādinā. Nimittabhūtassāti taṁtaṁkiccasampajjane kāraṇabhūtassa. Vidhi nāma diṭṭhadhammikasamparāyika nimantaṇāmantaṇājjhesanapesanāni. Ettha ca anuññāpattakālesu ca pañcamī vihitā parehi, diṭṭhadhammikādīsu pañcasu sattamī. Idha pana te dvepi vidhivisesāyevāti vidhimhi antokaritvā eyyādiṁ vidhātuṁ yaṁ vuttaṁ vuttikārena, tadidāni vattukāmo āha- ‘anuññāpattakālesupi’ccādi. Vidhippatītimeva pakāseti ‘evaṁ kareyyāsī’’ticcādinā. Anujānantopi dīpentopi kiriyāsu byāpāretiyevāti byāpāraṇampatītitoti yojetvā attho veditabbo.",
  "anya-e0806n6:32": "Pesanepi kesañci byākaraṇaññūnaṁ sattamīvidhicchitotivuttikārena yaṁ vuttaṁ, taṁ dāni vattumāha- ‘pesane pi’ccādi. Samūlatanti kesañci saddikānaṁ sattamīvidhividhānamūlena samūlataṁ. ‘‘Anumatiparikappatthesu sattamī’’ti (3-1-11) kaccānasuttaṁ. Kattumicchato parassa anujānanaṁ anumati, parikappanaṁ sallakkhaṇaṁ nirūpanaṁ parikappo hetuphalakiriyā sambhavo ca, tasmiṁ anumatyatthe ca parikappatthe ca sattamīvibhatti hotīti attho. Atthaggahaṇena vidhinimantaṇāmantaṇājjhesana patthanāpattakālesu ca.",
  "anya-e0806n6:33": "10. Tu antu",
  "anya-e0806n6:34": "Udāhaṭāti gacchatu gacchantuādinā udāhaṭā. Dadātūti yācane.",
  "anya-e0806n6:35": "11. Satya",
  "anya-e0806n6:36": "Arahatthe cāyameva payogo, tena bhavaṁ khalu rajjaṁ kareyya bhavaṁ arahoti yojetvā daṭṭhabbo.",
  "anya-e0806n6:37": "12. Sambhā",
  "anya-e0806n6:38": "Yoggatājjhavasānantīmassātthapadaṁ , sattisaddahananti sāmatthiyassa saddahananti attho. Payogānusāritaṁ dīpetī sambandho. Gammamāneti sambhāvemiccādinā bhvādidhātūhi avuccamānepi gamyamāne. Udāhaṭaṁ ‘apipabbataṁ sirasā bhindeyyā’ti. Mahābalatāya hatthihanane alamatthavisaye sambhāvane satyapi alaṁ saddo-trālamattho yuttoti na bhavantetyādayo hanissati. Dhātunāti ettha dhātuggahaṇena bhvādayo gayhante tattha dhātusaddassa ruḷhattā pubbācariyasaññāya vā. Udāhaṭanti bhuñjeyya bhavaṁ tyādinā.",
  "anya-e0806n6:39": "13. Māyo",
  "anya-e0806n6:40": "Sūti māsūti ettha susaddo. Ettha imasmiṁ udāharaṇe. Nivatteti māsaddoti seso. Āraddhanti iminā vattamānaṁ vanagamanaṁ dasseti. Antobhūtaṇyatthāti ṇippaccayābhāvepi attani antobhūtaṇyattha dhātuto. Īādīnaṁ āādīnañca sakakālonāma bhūto kālo. Dhātusambandho visesanavisessabhāvo, tenāha- ‘dhātvattha sambandhe visesana visessabhāvalakkhaṇe’ti. Sabbatthākhyāta vāccottho visesso syādyantavācco visesanaṁ.",
  "anya-e0806n6:41": "Iṭṭhoti paresamiṭṭho. Jānanatthavasena gamanatthattāti ‘‘gamanatthā kammakā’’ti (5-59) sutte gamanatthasaddena ‘ye gatyatthā te buddhyatthā’ti jānanatthopi gahitoti evaṁ gahitajānanatthavasena gamanatthattāti attho. Abhimatāni pāṇiniyānaṁ. Tathā saddassatthamāha- ‘anantarena gatattha’(nti ana)ntare vuttena karaṇabhūtenāti attho. Abhimatoti pāṇiniyānameva idhādhippetasamuccayaṁ vattumāha- ‘samuccayo’iccādi. Athātra kathamanekāsaṁ kiriyānaṁ cīya mānatā yāvatā ekāvāṭanakiriyājjhayanakiriyā cetyāsaṅkiyāha- ‘sādhanabhedane’ccādi. Maṭhādisādhanānambhedenāṭana kiriyāyapi bhedoti attho. Takkiriyāppadhānassāti sā lavanakiriyā padhānamassa kattuno. Yo- yamaññepi niyojento viya kiriyaṁ karoti so nā-ññakiriyāpadhāne yutto, takkiriyāppadhāneyeveti.",
  "anya-e0806n6:42": "14. Pubba",
  "anya-e0806n6:43": "Mahāvākyarūpattā pakaraṇassa tadapekkhāya vākyekadesattaṁ ‘‘vattamāne tianti, bhavissati’’ccādīnaṁ vākyānanti āha ‘vākyekadesehī’ti. Atoyevamāha-vākyāvayavoparo-dhunā karīyate’ti. Vidhivākyattamassa dassetvā niyamavākyattaṁ dāni dassetuṁ ‘athavā niyamatthamidantyādīna’ntyāha. Niyamasuttattameva phuṭayati ‘tehi’ccādinā. Tehi tehi suttehīti ‘‘vattamāne ti anti’’ccādīhi tehi tehi suttehi. Imināti ‘‘pubbaparā’’dinā iminā suttena. Nanu tumhāmhasesesūti ettake vuccamāne ‘tumhāmhasaddavacanīyesu tadaññasaddavacanīyesu ca kārakesū’ti ayaṁ viseso kuto gamyate yenevaṁ vivaṭaṁtyāha- ‘kattukamme’ccādi. Kattādīsu vidhānañca vakkhati.",
  "anya-e0806n6:44": "Kattukammānamevāti iminā bhāvaṁ byavacchindati. Tathā ca vakkhati- ‘tumhāmhasaddavacanīyattābhāvā’ti. Asatvabhūtāyeccādikamekavacana sambhave kāraṇaṁ, tumhāmheccādikantu paṭhamapurisasambhave. Tumhāmhasesesu hontā majjhimuttamapaṭhamā kathaṁ bhāvādīsu viññāyanti kathañca tumhāmhādisaddavacanīyassa kārakatthassākhyātena tattha vihitena saññāvibhattā tumhāmhādisaddappayogābhāvoccāsaṅkiya yaṁ vuttaṁ vuttiyaṁ taṁdāni vivarantena ‘yadi bhāvādīsu mānādayo na vidhīyante tadāmānādīsu paresu bhāvādīsu kyalādīnaṁ vidhānameva nopapajjatī’ti iminā sāmatthiyena tumhādīsu kārakesu majjhimādīnaṁ bhāvo viññāyati teneva tumhādikārakatthassa tattha vihitenākhyātena saññāpitattā tumhādisaddappayogo nāma na hotīti dassetuṁ ‘tumhādisvi’ccādikamāraddhaṁ. Yajjevaṁ tumhādisaddappayogoyeva na siyā ccāha- ‘yajjeva miccādi. Parihāramāha- ‘sasaddenā’ti. Tumhādisaddena. Brāhmaṇāiccanenābhihitameva bahuttaṁ bahavoti vacanenānujjate. Vacanābhāve kathaṁ tulyādhikaraṇattaṁtyāha- ‘anujjamānassi’ccādi. Anujjamānassātianuvaditabbassa gacchaticcādinā niddiṭṭhassa kattuno.",
  "anya-e0806n6:45": "Anuvādenāti (tumhādi) anuvādena. ‘‘Nāmamhi payujjamānepi tulyādhikaraṇe paṭhamo’’ti (3-1-5) kaccānavacanaṁ, tenāha- ‘tenevi’ccādi. Asamānādhikaraṇattā hi ‘tayāpaccate’ccādo na bhavati. Tathāhi tayeccetaṁ kattuvācī paccateccetaṁ kammavācī kamme ākhyātappaccaya vidhānato.",
  "anya-e0806n6:46": "‘Ehi maññe rathena gamissasī’ti pāṇiniyātimatanipphādanakkamo (nirassa) te ‘parihāse’ccādinā. Maññatissa payogeti upapadavasena manadhātussa payoge. Dhātumhāti gamiādito. Uttama purisekavacane patteti gamissāmīti patte. Majjhimobhimatoti gamissasītyabhimato. Majjhime patteti maññaseti patte, uttamekavacana miṭṭhanti maññetiṭṭhaṁ. Idaṁ vuttaṁ hoti ‘‘maññase tvaṁ rathena gamissāmīti vattabbe maññe tvaṁ rathena gamissasīti bhavatīti (vutta’’nti). Ehi maññeccādi na kiñci vuttaṁ vuttiyaṁ. Yathāsavisayevamajjhimuttamā sampajjanti, tathāsambandhamupadassayamāha- ‘evametthābhisambandho’ccādi. Parābhimataṁ sambandhaṁ kurumāno āha- ‘natveva’miccādi. Athoccateccādinā parādhippāyamāha- ‘yade’ccādi.",
  "anya-e0806n6:47": "Yadevamabhisambandhoti ‘maññase tvaṁ rathena gacchāmī’ti yadā evamabhisambandho karīyatītyattho. So cevamanugatoti ‘maññe ahaṁ tvaṁ rathena gacchasi’ccevaṁ so ca payogo anugatotyattho. Pakārantarakappanāyāti ‘maññase tvaṁ rathena gacchāmī’ti antarakappanāya.",
  "anya-e0806n6:48": "15. Āī",
  "anya-e0806n6:49": "Tenacāti samāsitattena ca,ssatyādīnamaggahaṇanti yadi tesaṁ gahaṇaṁ siyā āīssādīsūti na samāsena vadeyya.",
  "anya-e0806n6:50": "17. Bhūssa",
  "anya-e0806n6:51": "Katākatappasaṅgīyo vidhi so nicco-niccā balavāti paṭhamaṁ vuka bhavatīti dassetumāha- ‘katākatappasaṅgittā’ccādi.",
  "anya-e0806n6:52": "18. Pubba",
  "anya-e0806n6:53": "Aādyapekkheti aādīsūti anuvattaaādyapekkhe.",
  "anya-e0806n6:54": "23. Kara",
  "anya-e0806n6:55": "Nanu ca ‘sossā’ti kasmā vuttaṁ ‘‘kvaci vikaraṇāna ‘‘micceva (5-161) lopo siyāti ‘karassa ku’nti vattabbanti codanamanasi nidhāyāha- ‘kvaci vikaraṇānaṁ tyādi. Aññatrapayogānusaraṇā payogānusaraṇaṁ vinā olopo viññātuṁ na sakkāti sambandho.",
  "anya-e0806n6:56": "25. Hāssa",
  "anya-e0806n6:57": "Kāriyaṁ āhaṅsaṅkhātamassa atthīti kāriyī, tena aparo kāriyī haññati hiṁsīyatīti attho.",
  "anya-e0806n6:58": "Sahossehīti karassa okārena ssena ca saha hāssa ssena sahāti attho. Atha kathaṁ ossehi saheva vuttā desotiviññāyatīccāsaṅkiyāha- ‘sahavacanasāmatthiyā’ti. Saha saddassa sahattha(ssa ca) sossa ssenāti kathanasāmatthiyāti attho. Adhippāyaṁ vivarati ‘evaṁ maññate’ccādinā. Evaṁ maññate- ossāna manādesitte iccādinā pāṭhena bhavitabbamiva lakkhīyate… teneva pāṭhenasahavacanasāmatthiyassa patītisabbhāvato. Na tu ‘evaṁmaññateossānamantādesatte hāssacāti vacanamanatthakaṁ siyā hā to cetveva vadetya ossānamanādesitte’ccādinā pāṭhena… ossānamantādesappasaṅgassevābhāvato. Nahetthādesādesi sambandhachaṭṭhī atthi… sossāti visesanachaṭṭhiyāppadhānāya ssenāti sahatthe tatiyāya ca niddiṭṭhattā. Ubhayatthāti ssatyādīsussādīsu ca.",
  "anya-e0806n6:59": "28. Āī",
  "anya-e0806n6:60": "Pubbasaralopoti vikaraṇalopo ākārādese ca dvīsu vāresu pubbasaralopo.",
  "anya-e0806n6:61": "29. Gami",
  "anya-e0806n6:62": "Agāti īmhi lalopo, ākārādese ca pubbasaralopo.",
  "anya-e0806n6:63": "30. Ḍaṁsa",
  "anya-e0806n6:64": "Agañchā agacchīti niggahītāgamena.",
  "anya-e0806n6:65": "32. Ṇānā",
  "anya-e0806n6:66": "Ujjhitānubandhānanti pariccattānubandhānaṁ.",
  "anya-e0806n6:67": "33. Āī ū",
  "anya-e0806n6:68": "Sutte āti iminā ubhayattha paṭhamapurisekavacanaṁ gahitanti āha- ‘ā’tiādi.",
  "anya-e0806n6:69": "34. Kusa",
  "anya-e0806n6:70": "Abhirūhīti ‘‘byañjane dīgharassā’’ti (1-33) dīgho.",
  "anya-e0806n6:71": "35. Ā ī ssa",
  "anya-e0806n6:72": "Parokkhāparanāmadheyyānanti parokkhātiaññanāmānaṁ.",
  "anya-e0806n6:73": "38. Eyyā",
  "anya-e0806n6:74": "Tehevāti heṭṭhā vuttasuttadvayeheva, sahacaritañāyenāti ‘‘bhūte ī uṁ’’iccādo (6-4) paracchakke paṭhama purisekavacanaākārena ‘‘anajjatane āñu’’iccādo (6-5) pubbacchakke paṭhamapurisekavacana ākārena ca sahacaritākārānameva paccāsattiyā sahacaritā pattivasena pavattañāyena gahaṇanti attho. Gahitattā tvādi sambandhī gayhateti sambandho. Nissayakaraṇaṁ nāma byattivaseneva, na sāmaññavasenāti āha ‘etenā’tiādi.",
  "anya-e0806n6:75": "40. Eo",
  "anya-e0806n6:76": "Antasarādilopo ‘‘rānubandhentasarādissā’’ti (4-132).",
  "anya-e0806n6:77": "42. Ossa",
  "anya-e0806n6:78": "Ādesānanti aādīnamādesānaṁ.",
  "anya-e0806n6:79": "46. Iṁssa",
  "anya-e0806n6:80": "Pubbasminti akāsinti ettha.",
  "anya-e0806n6:81": "52. Tassa",
  "anya-e0806n6:82": "Kriyatthavihitānampi dhātuvihitānampi aññesaṁ tabbādīnaṁ paccayānaṁ na gahaṇanti sambandho.",
  "anya-e0806n6:83": "54. Mimā",
  "anya-e0806n6:84": "Amhītiādīni vattamāne tvādīsu vā mimānamudāharaṇāni.",
  "anya-e0806n6:85": "57. Himi",
  "anya-e0806n6:86": "Muyhāmi muha=vecitte ‘‘divādīhi yaka’’ (5-21).",
  "anya-e0806n6:87": "61. Ñāssa",
  "anya-e0806n6:88": "Jānāti ‘‘ñāssa ne jā’’ (5-120)",
  "anya-e0806n6:89": "67. Hanā",
  "anya-e0806n6:90": "Cha ca khā ca cha khā.",
  "anya-e0806n6:91": "70. Kayi",
  "anya-e0806n6:92": "Iminā katā kayirāti ajjhāharitabbaṁ.",
  "anya-e0806n6:93": "71. Ṭā",
  "anya-e0806n6:94": "Eyyumādīnaṁ eyyassāti vuttattā upādivajjitassāti viññāyati.",
  "anya-e0806n6:95": "74. Guru",
  "anya-e0806n6:96": "Okāro guruti saṁyogapubbattā vuttaṁ.",
  "anya-e0806n6:97": "76. Ovi",
  "anya-e0806n6:98": "Vikaraṇasaddassa aññathāpi byavacchedakattasambhave idhādhippetaṁ byavacchedakattampaṭipādetumāha- ‘yadipi’ccādi.",
  "anya-e0806n6:99": "78. Eyyā",
  "anya-e0806n6:100": "Aññatrāpīti bhaveyyāmubhaveyyāmaiccatrāpi.",
  "anya-e0806n6:101": "Iti moggallānapañcikāṭīkāyaṁ sāratthavilāsiniyaṁ",
  "anya-e0806n6:102": "Chaṭṭhakaṇḍavaṇṇanā niṭṭhitā.",
  "anya-e0806n6:103": "Niṭṭhitā ca sabbathā sāratthavilāsinī ṭīketi.",
  "anya-e0806n6:104": "Nigama",
  "anya-e0806n6:105": "1.",
  "anya-e0806n6:106": " Sabbadā subhadāyittā, sattānantanisevite;",
  "anya-e0806n6:107": "Pasatthe-nvatthasaññāya, paññāte subhasaññite.",
  "anya-e0806n6:108": "2.",
  "anya-e0806n6:109": " Cāgavikkamapaññānuddayādiguṇasālinā;",
  "anya-e0806n6:110": "Subhasenādhināthena, kārite vasatā satā.",
  "anya-e0806n6:111": "3.",
  "anya-e0806n6:112": " Paṭisallānasāruppe, vihāre sādhugocare;",
  "anya-e0806n6:113": "Manonukūle yogīnaṁ, vare vikkamasundare.",
  "anya-e0806n6:114": "4.",
  "anya-e0806n6:115": " Therena racitā sāyaṁ, sāsanujjotanatthinā;",
  "anya-e0806n6:116": "Ṭīkā gurupadambhoja, rajomatthakasevinā.",
  "anya-e0806n6:117": "5. Bahussutānaṁ viññūnaṁ, paramatthāvagāhinaṁ.",
  "anya-e0806n6:118": "Pavattatu ciraṁ ceto, rañjayantī nirantaraṁ.",
  "anya-e0806n6:119": "6.",
  "anya-e0806n6:120": " Yesaṁ na sañcitā paññā, nekasattantarocitā;",
  "anya-e0806n6:121": "Sammohabbhahatāvete, nāvabujjhanti kiñcipi.",
  "anya-e0806n6:122": "7.",
  "anya-e0806n6:123": " Kintehi pādasussūsā, yesaṁ natthi gurūniha;",
  "anya-e0806n6:124": "Ye tappādarajokiṇṇā, teva sādhūvivekino.",
  "anya-e0806n6:125": "8.",
  "anya-e0806n6:126": " Puññena sattharacanājanitena tena,",
  "anya-e0806n6:127": "Sambuddhasāsanavarodayakāraṇena;",
  "anya-e0806n6:128": "Lokāmisesupi kilesamalā alaggo,",
  "anya-e0806n6:129": "Sambuddhasāsanavarodayamācareyyaṁ.",
  "anya-e0806n6:130": "9.",
  "anya-e0806n6:131": " Ye-nantatantaratanākaramanthanena,",
  "anya-e0806n6:132": "Manthāca lollasitañāṇavarena laddhā;",
  "anya-e0806n6:133": "Sārāmathāti sukhitā sukhayanti caññe,",
  "anya-e0806n6:134": "Teme jayanti guravā guravo guṇehi.",
  "anya-e0806n6:135": "10.",
  "anya-e0806n6:136": " Ṭīkāyo vinasādinaṁ viracayī yo kaṇṭhabhūsāparo,",
  "anya-e0806n6:137": "Viññūnaṁ jinasāsanāmalamatīso-kāsi cānākulaṁ;",
  "anya-e0806n6:138": "Santosakkamanomanomakamano sabbhāvanīyo mahā,",
  "anya-e0806n6:139": "Sāmī me gurupuṅgavo vijayate sārīsuto-yaṁ bhuvi.",
  "anya-e0806n6:140": "11.",
  "anya-e0806n6:141": " Rājā vikkamabāhu bāhitaripū tātvassa bhātāssa lokissaro,",
  "anya-e0806n6:142": "Sammittānihano tisīhaḷapatī yoyaṁ mahāvikkamo;",
  "anya-e0806n6:143": "Nibbhīto tisūro vijayādibāhu vijayī so āsi laṅkissaro,",
  "anya-e0806n6:144": "Taṁ nissāya phalaṁ cirāya phalatañcetaṁ sataṁ santataṁ.",
  "anya-e0806n6:145": "Siddhi ratthu",
  "anya-e0806n6:146": "1.",
  "anya-e0806n6:147": " Aggammotivaṁsena, abhayārāmasāminā;",
  "anya-e0806n6:148": "Pañcikāvaṇṇanābhūtā, sā sāratthavilāsinī.",
  "anya-e0806n6:149": "2.",
  "anya-e0806n6:150": " Mrammakkharamāropetvā, visodhetvā yathābalaṁ;",
  "anya-e0806n6:151": "Sakiyabyavahārena, tithīvasu karindunā.",
  "anya-e0806n6:152": "3.",
  "anya-e0806n6:153": " Yutte vasse laṅkādīpā, saraṭṭhamāhatā puna;",
  "anya-e0806n6:154": "Bhāssappadīpakātanta, kāsikāpañcikādihi.",
  "anya-e0806n6:155": "4.",
  "anya-e0806n6:156": " Saṁsanditvā vicāretvā, vācetvāca punappunaṁ;",
  "anya-e0806n6:157": "Ūnādhikādi dosāni, apanetvā sinesine.",
  "anya-e0806n6:158": "5.",
  "anya-e0806n6:159": " Suddhaṭṭhake ca vassesā, pāpitā pakatiṭṭhitiṁ;",
  "anya-e0806n6:160": "Suddhāsuddhaṁva dassentī, sodhetu pāṭhasuddhiyā."
}