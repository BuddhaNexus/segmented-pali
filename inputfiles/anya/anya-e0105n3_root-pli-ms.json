{
  "anya-e0105n3:0": "Patañjalivādavicāraṇā",
  "anya-e0105n3:1": "3. Atha tena ‘‘pātañjalīmataṁ parivattetī’’ti vacanampi evaṁ vicāritaṁ.",
  "anya-e0105n3:2": "(Ka) ‘‘buddhaghoso patañjalissa vā aññesaṁ vā uttaraindiyaraṭṭhikānaṁ vādaṁ appakameva aññāsi. Patañjalivādesu hi aṇimā laghimāti idameva dvayaṁ dassesi visuddhi. 1.144 tatuttari yogasuttaṁ ajānanto, patañjalivādassa ca tuletvā dīpanā tassa ganthesu na dissati, patañjalinā katapakaraṇañca patañjalīti nāmamattampi ca tattha dīpitaṁ natthi. Visuddhimagge pana paññābhūminiddese ‘pakativādīnaṁ pakati viyā’ti visuddhi. 2.584 pakativāda (saṁkhyāvāda) nāmamattaṁ pakāsitaṁ, tattheva ca ‘paṭiññā hetūtiādīsu hi loke vacanāvayavo hetūti vuccatī’ti visuddhi. 2.595 udāharitaṁ, tena ñāyati ‘buddhaghoso indiyatakkanayadīpake ñāyaganthasmiṁ kiñci mūlabhāgamattaṁ aparipuṇṇaṁ jānātī’ti’’.",
  "anya-e0105n3:3": "Taṁ pana sabbampi kevalaṁ ācariyassa abbhācikkhaṇamattameva. Atigambhīrassa hi atigarukātabbassa suparisuddhassa piṭakattayassa atthasaṁvaṇṇanaṁ karontena suparisuddhoyeva pāḷinayo ca aṭṭhakathānayo ca porāṇatheravādā cāti īdisāyeva atthā pakāsetabbā, yaṁ vā pana atthasaṁvaṇṇanāya upakārakaṁ saddavinicchayapaṭisaṁyuttaṁ lokiyaganthavacanaṁ, tadeva ca yathārahaṁ pakāsetabbaṁ, na pana anupakārānipi taṁtaṁganthatakkattunāmāni ca, tehi vuttavacanāni ca bahūni, na ca tesaṁ appakāsanena ‘‘na te aṭṭhakathācariyo jānātī’’ti vattabbo. Yadi hi yaṁ yaṁ lokiyaganthaṁ attanā jānāti, taṁ sabbaṁ anupakārampi attano aṭṭhakathāyamānetvā pakāseyya, ativitthārā ca sā bhaveyya aparisuddhā ca asammānitā ca sāsanikaviññūhīti ācariyena patañjalivādādayo na vitthārena pakāsitāti ñātabbaṁ, aññadatthu yehi yehi lokiyaganthehi kiñci kiñci ācariyena ānetvā pakāsitaṁ, te te ca ganthā, aññepi ca tādisā ācariyena ñātātveva jānitabbā viññūhi, yathā samuddassa ekadesaṁ disvā sabbopi samuddo edisoti ñāyati. Ācariyo pana yattha yattha vedapaṭisaṁyuttavacanāni āgatāni, tattha tattha vedaganthehipi kiñci kiñci ānetvā pakāsesiyeva. Tathā hi ācariyena sumaṅgalavilāsiniyaṁ nāma dīghanikāyaṭṭhakathāyaṁ –",
  "anya-e0105n3:4": "‘‘Tiṇṇaṁ vedānanti iruvedayajuvedasāmavedāna’’nti dī. ni. aṭṭha. 1.256 ca,",
  "anya-e0105n3:5": "‘‘Itihāsapañcamānanti athabbaṇavedaṁ catutthaṁ katvā itiha āsa itiha āsāti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā, tesaṁ itihāsapañcamānaṁ vedāna’’nti dī. ni. aṭṭha. 1.256 ca,",
  "anya-e0105n3:6": "‘‘Yiṭṭhaṁ vuccati mahāyāgo’’ti dī. ni. aṭṭha. 1.170-172 ca,",
  "anya-e0105n3:7": "‘‘Aggihomanti evarūpena dārunā evaṁ hute idaṁ nāma hotīti aggijuhanaṁ. Dabbihomādīnipi aggihomāneva, evarūpāya dabbiyā īdisehi kaṇādīhi hute idaṁ nāma hotīti evaṁ pavattivasena pana visuṁ vuttānī’’ti dī. ni. aṭṭha. 1.21 ca,",
  "anya-e0105n3:8": "‘‘Sāsapādīni pana mukhena gahetvā aggimhi pakkhipanaṁ, vijjaṁ parijappitvā juhanaṁ vā mukhahoma’’nti dī. ni. aṭṭha. 1.21 ca –",
  "anya-e0105n3:9": "Evamādinā vedapaṭisaṁyuttavacanāni vedaganthānurūpato vaṇṇitāni. Tāni ca porāṇaṭṭhakathāto bhāsāparivattanavasena vuttānipi bhaveyyuṁ, vedaganthesu pana akovidena yāthāvato bhāsāparivattanaṁ kātumpi na sukarameva, tasmā ācariyassa vedaganthesu kovidabhāvopi pākaṭoyeva. Evaṁ vedaganthesu ca tadaññalokiyaganthesu ca sukovidasseva samānassa tesaṁ vitthārato appakāsanaṁ yathāvuttakāraṇenevāti veditabbaṁ.",
  "anya-e0105n3:10": "Api ca ācariyo attano ganthārambheyeva –",
  "anya-e0105n3:11": "‘‘Tato ca bhāsantarameva hitvā,",
  "anya-e0105n3:12": "Vitthāramaggañca samāsayitvā;",
  "anya-e0105n3:13": "Vinicchayaṁ sabbamasesayitvā…pe…",
  "anya-e0105n3:14": "Yasmā ayaṁ hessati vaṇṇanāpī’’ti pārā. aṭṭha. 1.ganthārambhakathā ca.",
  "anya-e0105n3:15": "‘‘Apanetvāna tatohaṁ, sīhaḷabhāsaṁ manoramaṁ bhāsaṁ;",
  "anya-e0105n3:16": "Tantinayānucchavikaṁ, āropetvā vigatadosaṁ.",
  "anya-e0105n3:17": "Samayaṁ avilomento, therānaṁ theravaṁsapadīpānaṁ;",
  "anya-e0105n3:18": "Sunipuṇavinicchayānaṁ, mahāvihāre nivāsinaṁ;",
  "anya-e0105n3:19": "Hitvā punappunāgata-matthaṁ atthaṁ pakāsayissāmī’’ti dī. ni. aṭṭha. 1.ganthārambhakathā ca–",
  "anya-e0105n3:20": "Evaṁ porāṇaṭṭhakathānaṁ bhāsāparivattanasaṁkhipanavaseneva visesetvā abhinavaṭṭhakathāyo karissāmīti paṭiññaṁ katvā yathāpaṭiññātameva akāsi, na attano ñāṇappabhāvena visesetvātipi veditabbaṁ. Tasmā aṭṭhakathāsu patañjalivādādīnaṁ vitthārato appakāsanamārabbha ‘‘buddhaghoso patañjalivādādīni paripuṇṇaṁ na jānātī’’ti vacanaṁ kevalaṁ ācariyassa abbhācikkhaṇamattamevāti."
}