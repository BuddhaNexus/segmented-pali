{
  "anya-e1203n:0": "Dāṭhāvaṃso ",
  "anya-e1203n:1": " Namo tassa bhagavato arahato sammāsambuddhassa",
  "anya-e1203n:2": "1.",
  "anya-e1203n:3": " Visāradaṃ vādapathāti vattinaṃ,",
  "anya-e1203n:4": "Tilokapajjotamasayhasāhinaṃ;",
  "anya-e1203n:5": "Asesa ñeyyāvaraṇappahāyinaṃ,",
  "anya-e1203n:6": "Namāmi satthāramanantagocaraṃ.",
  "anya-e1203n:7": "2. ",
  "anya-e1203n:8": " Tiloka nāthappabhavaṃ bhayāpahaṃ,",
  "anya-e1203n:9": "Visuddhavijjācaraṇehi sevitaṃ;",
  "anya-e1203n:10": "Papañca saṃyojanabandhanacchidaṃ,",
  "anya-e1203n:11": "Namāmi dhammaṃ nipuṇaṃ sududdasaṃ.",
  "anya-e1203n:12": "3.",
  "anya-e1203n:13": " Pasādamattena’pi yattha pāṇino,",
  "anya-e1203n:14": "Phūsanti dukkhakkhayamaccutaṃ padaṃ;",
  "anya-e1203n:15": "Tamāhuṇeyyaṃ susamāhitindriyaṃ,",
  "anya-e1203n:16": "Namāmi saṅghaṃ munirājasāvakaṃ.",
  "anya-e1203n:17": "4.",
  "anya-e1203n:18": " Vibhusayaṃ kāḷakanāgaranva yaṃ,",
  "anya-e1203n:19": "Parakkamo kāruṇiko camūpati;",
  "anya-e1203n:20": "Gavesamāno jinasāsanassa yo,",
  "anya-e1203n:21": "Virūḷhimatthañca janassa patthayaṃ.",
  "anya-e1203n:22": "5. ",
  "anya-e1203n:23": " Sudhāmayūkhāmala paṇḍuvaṃsajaṃ,",
  "anya-e1203n:24": "Virūḷhasaddhaṃ munirājasāsane;",
  "anya-e1203n:25": "Piyaṃ vadaṃ nītipathānuvattiniṃ,",
  "anya-e1203n:26": "Sadā pajānaṃ janikaṃ’va mātaraṃ.",
  "anya-e1203n:27": "6.",
  "anya-e1203n:28": " Piyaṃ parakkantibhujassa rājino,",
  "anya-e1203n:29": "Mahesi maccunnatakhuddhisampadaṃ;",
  "anya-e1203n:30": "Vidhāya līlāvatimicchitatthadaṃ,",
  "anya-e1203n:31": "Asesa laṅkātalarajjalakkhiyaṃ.",
  "anya-e1203n:32": "7.",
  "anya-e1203n:33": " Kumāramārādhitasādhumantinaṃ,",
  "anya-e1203n:34": "Mahādayaṃ paṇḍunarinda vaṃsajaṃ;",
  "anya-e1203n:35": "Vidhāya saddhaṃ madhurindanāmakaṃ,",
  "anya-e1203n:36": "Susikkhītaṃ pāvacane kalāsu ca.",
  "anya-e1203n:37": "8. ",
  "anya-e1203n:38": " Narindasuññaṃ suciraṃ tisīhaḷaṃ,",
  "anya-e1203n:39": "Itippatītaṃ ayasaṃ apānudi;",
  "anya-e1203n:40": "Ciraṃ paṇītena ca civarādinā,",
  "anya-e1203n:41": "Susaññate saṃyamino atappayi.",
  "anya-e1203n:42": "9.",
  "anya-e1203n:43": " Ciraṭṭhitiṃ pāvacanassa icchatā,",
  "anya-e1203n:44": "Kataññunā vikkama buddisālinā;",
  "anya-e1203n:45": "Satīmatā candima bandhukittinā,",
  "anya-e1203n:46": "Sagāravaṃ tena’bhīyācito ahaṃ.",
  "anya-e1203n:47": "10.",
  "anya-e1203n:48": " Sadesa bhāsāya kavīhi sīhaḷe,",
  "anya-e1203n:49": "Katampi vaṃsaṃ jinadantadhātuyā;",
  "anya-e1203n:50": "Niruttiyā māgadhikāya vuddhiyā,",
  "anya-e1203n:51": "Karomi dīpantaravāsinaṃ api.",
  "anya-e1203n:52": "11. ",
  "anya-e1203n:53": " Jīno’yamiddhe amaravhaye pure,",
  "anya-e1203n:54": "Kadāci hutvāna sumedhanāmako;",
  "anya-e1203n:55": "Savedavedaṅgavibhāgakovido,",
  "anya-e1203n:56": "Mahaddhane vippakulamhi māṇavo.",
  "anya-e1203n:57": "12.",
  "anya-e1203n:58": " Ahañhi jātibyasanena pīḷito,",
  "anya-e1203n:59": "Jarābhibhuto maraṇena otthaṭo;",
  "anya-e1203n:60": "Sivaṃ padaṃ jātijarādinissaṭaṃ,",
  "anya-e1203n:61": "Gavesayissaṃ’ti raho vicintiya.",
  "anya-e1203n:62": "13.",
  "anya-e1203n:63": " Anekasaṅkhaṃ dhanadhaññasampadaṃ,",
  "anya-e1203n:64": "Patiṭṭhapetvā kapaṇesi duccajaṃ;",
  "anya-e1203n:65": "Anappake pemabharānubandhino,",
  "anya-e1203n:66": "Vihāya mitte ca suteca bandhave.",
  "anya-e1203n:67": "14. ",
  "anya-e1203n:68": " Pahāya kāme nikhile manorame,",
  "anya-e1203n:69": "Gharābhinikkhamma himācalantike;",
  "anya-e1203n:70": "Mahīdharaṃ dhammikanāma vissutaṃ,",
  "anya-e1203n:71": "Upecca nānātarurājibhusitaṃ.",
  "anya-e1203n:72": "15.",
  "anya-e1203n:73": " Manonukūle surarājanimmīte,",
  "anya-e1203n:74": "Asammigānaṃ agatimhi assame;",
  "anya-e1203n:75": "Nivattacīro ajinakkhipaṃ vahaṃ,",
  "anya-e1203n:76": "Jaṭādharo tāpasa vesamaggahī.",
  "anya-e1203n:77": "16.",
  "anya-e1203n:78": " Susaññatattoparivāri tindriyo,",
  "anya-e1203n:79": "Phalāphalādīhi pavattayaṃ tanuṃ;",
  "anya-e1203n:80": "Gato abhiñgñāsu ca pāramiṃ vasī,",
  "anya-e1203n:81": "Tahiṃ samāpatti sukhaṃ avindi so.",
  "anya-e1203n:82": "17. ",
  "anya-e1203n:83": " Susajjite rammapurādhivāsinā,",
  "anya-e1203n:84": "Mahājanena’ttamanena añjase;",
  "anya-e1203n:85": "Pathappadese abhiyantamattano,",
  "anya-e1203n:86": "Aniṭṭhiteyeva sumedha tāpaso.",
  "anya-e1203n:87": "18.",
  "anya-e1203n:88": " Agādhañeyyodadhīpāradassinaṃ,",
  "anya-e1203n:89": "Bhavantaguṃ nibbanathaṃ vināyakaṃ;",
  "anya-e1203n:90": "Anekakhīṇāsavalakkhasevitaṃ,",
  "anya-e1203n:91": "Kadā ci dīpaṅkarabuddhamaddasa.",
  "anya-e1203n:92": "19.",
  "anya-e1203n:93": " Tato sasaṅghassa tilokabhattuno,",
  "anya-e1203n:94": "Pariccajitvāna tanumpi jīvitaṃ;",
  "anya-e1203n:95": "Pasārayitvāna jaṭājinādikaṃ,",
  "anya-e1203n:96": "Vidhāya setuṃ tanumeva pallale.",
  "anya-e1203n:97": "20. ",
  "anya-e1203n:98": " Anakkamitvā kalalaṃ mahādaye,",
  "anya-e1203n:99": "Sabhikkhuko gaccatu piṭṭhiyā iti;",
  "anya-e1203n:100": "Adhiṭṭhahitvāna nipannako tahiṃ,",
  "anya-e1203n:101": "Anātha metaṃ tibhavaṃ samekkhiya.",
  "anya-e1203n:102": "21.",
  "anya-e1203n:103": " Dayāya sañcoditamānaso jane,",
  "anya-e1203n:104": "Bhavaṇṇavā uddharituṃ dukhaddite;",
  "anya-e1203n:105": "Akāsi sambodhipadassa pattiyā,",
  "anya-e1203n:106": "Mahābhinīhāramudaggavikkamo.",
  "anya-e1203n:107": "22. ",
  "anya-e1203n:108": " Atho viditvā vasino tamāsayaṃ,",
  "anya-e1203n:109": "Adāsi so vyākaraṇaṃ mahāmuni;",
  "anya-e1203n:110": "Tato puraṃ tamhi tathāgate gate,",
  "anya-e1203n:111": "Sayaṃvasī sammasi pāramiguṇe.",
  "anya-e1203n:112": "23.",
  "anya-e1203n:113": " Tato ca kappānamalīnavikkamo,",
  "anya-e1203n:114": "Asaṃkhiye so caturo salakkhake;",
  "anya-e1203n:115": "Tahiṃ tahiṃ jātisu bodhipācane,",
  "anya-e1203n:116": "Visuddhasambhāraguṇe apūrayi;",
  "anya-e1203n:117": "Athābhijāto tusite mahāyaso,",
  "anya-e1203n:118": "Visuddhasambodhipadopaladdhiyā;",
  "anya-e1203n:119": "Udikkhamāno samayaṃ dayādhano,",
  "anya-e1203n:120": "Ciraṃ vibhutiṃ anubhosi sabbaso.",
  "anya-e1203n:121": "25. ",
  "anya-e1203n:122": " Sahassasaṅkhā dasacakkavālato,",
  "anya-e1203n:123": "Samāgatānekasurādhipādihi;",
  "anya-e1203n:124": "Udaggudaggehi jinattapattiyā,",
  "anya-e1203n:125": "Sagāravaṃ so abhigamma yācito.",
  "anya-e1203n:126": "26.",
  "anya-e1203n:127": " Tato cavitvā kapiḷavhaye pure,",
  "anya-e1203n:128": "Sadā sato sakyakulekaketuno;",
  "anya-e1203n:129": "Ahosi suddhodanabhumibhattuno,",
  "anya-e1203n:130": "Mahādimāyāya mahesiyā suto.",
  "anya-e1203n:131": "27. ",
  "anya-e1203n:132": " Vijātamatto’va vasundharāya so,",
  "anya-e1203n:133": "Patiṭṭhahitvāna disā vilokayī;",
  "anya-e1203n:134": "Tadā ahesuṃ vivaṭaṅganā disā,",
  "anya-e1203n:135": "Apūjayuṃ tattha ca devamānusā.",
  "anya-e1203n:136": "28.",
  "anya-e1203n:137": " Ādhārayuṃ ātapavāraṇādikaṃ,",
  "anya-e1203n:138": "Adissamānāva nabhambhi devatā;",
  "anya-e1203n:139": "Padāni so satta ca uttarāmukho,",
  "anya-e1203n:140": "Upecca nicchārayi vācamāsabhiṃ.",
  "anya-e1203n:141": "29.",
  "anya-e1203n:142": " Yathatthasiddhattakumāranāmako,",
  "anya-e1203n:143": "Mahabbalo yobbanahāriviggaho;",
  "anya-e1203n:144": "Ututtayānucchavikesu tīsu so,",
  "anya-e1203n:145": "Nubhosi pāsādavaresu sampadaṃ.",
  "anya-e1203n:146": "30. ",
  "anya-e1203n:147": " Kadāci uyyānapathe jarāhataṃ,",
  "anya-e1203n:148": "Tathāturaṃ kālakatañca saṃyamiṃ;",
  "anya-e1203n:149": "Kamena disvāna virattamānaso,",
  "anya-e1203n:150": "Bhavesu so pabbajituṃ akāmayi.",
  "anya-e1203n:151": "31.",
  "anya-e1203n:152": " Sapupphadīpādīkarehi rattiyaṃ,",
  "anya-e1203n:153": "Purakkhato so tidivādhivāsihi;",
  "anya-e1203n:154": "Sachannako kantakavājiyānato,",
  "anya-e1203n:155": "Tato mahākāruṇiko’bhinikkhami.",
  "anya-e1203n:156": "32.",
  "anya-e1203n:157": " Kamena patvāna anomamāpagaṃ,",
  "anya-e1203n:158": "Sudhotamuttāphalahārisekate;",
  "anya-e1203n:159": "Patiṭṭhahitvā varamoḷibandhanaṃ,",
  "anya-e1203n:160": "Sitāsilūnaṃ gagane samukkhipī.",
  "anya-e1203n:161": "33. ",
  "anya-e1203n:162": " Paṭiggahetvā tidasānamissaro,",
  "anya-e1203n:163": "Suvaṇnacaṅgoṭavarena taṃ tadā;",
  "anya-e1203n:164": "Tiyojanaṃ nīlamaṇīhi cetiyaṃ,",
  "anya-e1203n:165": "Akāsi cūḷāmaṇimattano pure.",
  "anya-e1203n:166": "34.",
  "anya-e1203n:167": " Tato ghaṭīkārasarojayoninā,",
  "anya-e1203n:168": "Samāhaṭaṃ dhārayī cīvarādikaṃ;",
  "anya-e1203n:169": "Atho sakaṃ vatthayugaṃ nabhatthale,",
  "anya-e1203n:170": "Pasatthavesaggahaṇo samukkhipī.",
  "anya-e1203n:171": "35.",
  "anya-e1203n:172": " Paṭiggahetvāna tamambujāsano,",
  "anya-e1203n:173": "Mahiddhiko bhattibharena codito;",
  "anya-e1203n:174": "Sake bhave dvādasayojanaṃ akā,",
  "anya-e1203n:175": "Maṇīhi nīlādihi dussacetiyaṃ.",
  "anya-e1203n:176": "36. ",
  "anya-e1203n:177": " Susaññatatto satimā jitindriyo,",
  "anya-e1203n:178": "Vinītaveso rasagedhavajjito;",
  "anya-e1203n:179": "Chahāyanāneva anomavikkamo,",
  "anya-e1203n:180": "Mahāpadhānaṃ padahittha dukkaraṃ.",
  "anya-e1203n:181": "37.",
  "anya-e1203n:182": " Visākhamāsassatha puṇṇamāsiyaṃ,",
  "anya-e1203n:183": "Upecca mūlaṃ sahajāya bodhiyā;",
  "anya-e1203n:184": "Tiṇāsane cuddasahatthasammite,",
  "anya-e1203n:185": "Adhiṭṭhahitvā vīriyaṃ nisajji so.",
  "anya-e1203n:186": "38.",
  "anya-e1203n:187": " Avattharantiṃ vasudhaṃca ambaraṃ,",
  "anya-e1203n:188": "Virūpavesaggahaṇena bhiṃsanaṃ;",
  "anya-e1203n:189": "Pakampayanto sadharādharaṃ mahiṃ,",
  "anya-e1203n:190": "Jino padose’jini māravāhiṇiṃ.",
  "anya-e1203n:191": "39. ",
  "anya-e1203n:192": " Surāsurabrahmagaṇehi sajjite,",
  "anya-e1203n:193": "Jagattaye pupphamayagaghikādinā;",
  "anya-e1203n:194": "Pavattamāne suradundubhissare,",
  "anya-e1203n:195": "Abujjhibodhiṃ rajanīparikkhaye.",
  "anya-e1203n:196": "40.",
  "anya-e1203n:197": " Tadā pakampiṃsu saselakānanā,",
  "anya-e1203n:198": "Sahassasaṃkhā dasalokadhātuyo;",
  "anya-e1203n:199": "Agañji so loṇapayodhi sādhutaṃ,",
  "anya-e1203n:200": "Mahāvabhāso bhuvanesu pattharī.",
  "anya-e1203n:201": "41.",
  "anya-e1203n:202": " Labhiṃsu andhā vimale vilocane,",
  "anya-e1203n:203": "Suṇiṃsu sadde badhirāpi jātiyā;",
  "anya-e1203n:204": "Lapiṃsu mūgā vacanena vaggunā,",
  "anya-e1203n:205": "Cariṃsu khelaṃ padasā’va paṅgulā.",
  "anya-e1203n:206": "42.",
  "anya-e1203n:207": " Bhaviṃsu khujjā ujusommaviggahā,",
  "anya-e1203n:208": "Sikhī’pi nibbāyi avīciādisu;",
  "anya-e1203n:209": "Apāgamuṃ bandhanato’pi jantavo,",
  "anya-e1203n:210": "Khudādikaṃ petabhavā apakkamī.",
  "anya-e1203n:211": "43. ",
  "anya-e1203n:212": " Samiṃsu rogavyasanāni pāṇinaṃ,",
  "anya-e1203n:213": "Bhayaṃ tiraccānagate na pīḷayī;",
  "anya-e1203n:214": "Janā ahesuṃ sakhilā piyaṃvadā,",
  "anya-e1203n:215": "Pavattayuṃ koñcanadaṃ mataṅgajā.",
  "anya-e1203n:216": "44.",
  "anya-e1203n:217": " Hayā ca hesiṃsu pahaṭṭhamānasā,",
  "anya-e1203n:218": "Nadiṃsu sabbā sayameva dundubhī;",
  "anya-e1203n:219": "Raviṃsu dehābharaṇāni pāṇinaṃ,",
  "anya-e1203n:220": "Disā pasīdiṃsu samā samantato.",
  "anya-e1203n:221": "45.",
  "anya-e1203n:222": " Pavāyi mando sukhasītamāruto,",
  "anya-e1203n:223": "Pavassi megho’pi akālasambavo;",
  "anya-e1203n:224": "Jahiṃsu ākāsagatiṃ vihaṅgamā,",
  "anya-e1203n:225": "Mahiṃ samubhijjajalaṃ samuṭṭhahī.",
  "anya-e1203n:226": "46.",
  "anya-e1203n:227": " Asandamānā’va ṭhitā savantiyo,",
  "anya-e1203n:228": "Nabhe virociṃsu asesajotiyo;",
  "anya-e1203n:229": "Bhavā ahesuṃ vivaṭā samantato,",
  "anya-e1203n:230": "Janassa nāsuṃ vacanūpapattiyo.",
  "anya-e1203n:231": "47. ",
  "anya-e1203n:232": " Samekkhataṃ nāvaraṇā nagādayo,",
  "anya-e1203n:233": "Pavāyi gandho api dibbasammato;",
  "anya-e1203n:234": "Dumā ahesuṃ phalapuppha dhārino,",
  "anya-e1203n:235": "Ahosi channo kamalehi aṇṇavo.",
  "anya-e1203n:236": "48.",
  "anya-e1203n:237": " Thalesu toyesu ca pupphamānakā,",
  "anya-e1203n:238": "Vicittapupphā vikasiṃsu sabbathā;",
  "anya-e1203n:239": "Nirantaraṃ pupphasugandhavuṭṭhiyā,",
  "anya-e1203n:240": "Ahosi sabbaṃ vasudhambarannaraṃ.",
  "anya-e1203n:241": "49.",
  "anya-e1203n:242": " Nisajja pallaṅkavare tahiṃ jino,",
  "anya-e1203n:243": "Sukhaṃ samāpattivihārasambhavaṃ;",
  "anya-e1203n:244": "Tato’nubhonto sucirābhipatthitaṃ,",
  "anya-e1203n:245": "Dināni satteva atikkamāpayī.",
  "anya-e1203n:246": "50. ",
  "anya-e1203n:247": " Samuppatitvā gagaṇaṅganaṃ tato,",
  "anya-e1203n:248": "Padassayitvā yamakaṃ mahāmuni;",
  "anya-e1203n:249": "Sapāṭihīraṃ tidivādhivāsinaṃ,",
  "anya-e1203n:250": "Jinattane saṃsayitaṃ nirākari.",
  "anya-e1203n:251": "51.",
  "anya-e1203n:252": " Athotaritvāna jayāsanassa so,",
  "anya-e1203n:253": "Ṭhito’va pubbuttarakaṇṇanissito;",
  "anya-e1203n:254": "Dināni sattānimisena cakkhunā,",
  "anya-e1203n:255": "Tamāsanaṃ bodhitaruṃca’pūjayi.",
  "anya-e1203n:256": "52.",
  "anya-e1203n:257": " Atha’ntarāḷe maṇicaṅkame jino,",
  "anya-e1203n:258": "Ṭhitappadesassa ca āsanassa ca;",
  "anya-e1203n:259": "Mahārahe devavarābhinimmite,",
  "anya-e1203n:260": "Dināni satteva akāsi vaṅkamaṃ.",
  "anya-e1203n:261": "53. ",
  "anya-e1203n:262": " Tato disāyaṃ aparāya bodhiyā,",
  "anya-e1203n:263": "Upāvisitvā ratanālaye jino;",
  "anya-e1203n:264": "Samantapaṭṭhānanayaṃ vicintayaṃ,",
  "anya-e1203n:265": "Dināni satteva savītināmayi.",
  "anya-e1203n:266": "54.",
  "anya-e1203n:267": " Viniggato satthusarīrato tadā,",
  "anya-e1203n:268": "Jutippabandho paṭibandhavajjito;",
  "anya-e1203n:269": "Pamāṇasuññāsu ca lokadhātusu,",
  "anya-e1203n:270": "Samantato uddhamadho ca pattharī.",
  "anya-e1203n:271": "55.",
  "anya-e1203n:272": " Vaṭassa mūle ajapālasaññino,",
  "anya-e1203n:273": "Sukhaṃ phusanto pavivekasambhavaṃ;",
  "anya-e1203n:274": "Vināyako satta vihāsi vāsare,",
  "anya-e1203n:275": "Anantadassī surarājapūjito.",
  "anya-e1203n:276": "56. ",
  "anya-e1203n:277": " Vihāsi mūle mucalindasākhino,",
  "anya-e1203n:278": "Nisajja bhogāvalimandirodare;",
  "anya-e1203n:279": "Vikiṇṇapupphe mucalindabhogino,",
  "anya-e1203n:280": "Samādhinā vāsarasattakaṃ jino.",
  "anya-e1203n:281": "57.",
  "anya-e1203n:282": " Dume’pi rājāyatane samādhinā,",
  "anya-e1203n:283": "Vihāsi rattindiva sattakaṃ muni;",
  "anya-e1203n:284": "Sahassanetto atha dantapoṇakaṃ,",
  "anya-e1203n:285": "Mukhodakañcāpi adāsi satthuno.",
  "anya-e1203n:286": "58.",
  "anya-e1203n:287": " Tato mahārājavarehi ābhataṃ,",
  "anya-e1203n:288": "Silāmayaṃ patta catukkamekakaṃ;",
  "anya-e1203n:289": "Vidhāya matthaṃ madhupiṇḍikaṃ tahiṃ,",
  "anya-e1203n:290": "Paṭiggahetvāna savāṇijāhaṭā.",
  "anya-e1203n:291": "59. ",
  "anya-e1203n:292": " Katannakicco saraṇesu te ubho,",
  "anya-e1203n:293": "Patiṭṭhapetvāna tapassubhallike;",
  "anya-e1203n:294": "Adāsi tesaṃ abhipūjituṃ sakaṃ,",
  "anya-e1203n:295": "Parāmasitvāna siraṃ siroruhe.",
  "anya-e1203n:296": "60.",
  "anya-e1203n:297": " Vaṭassamule ajapālasaññino,",
  "anya-e1203n:298": "Sahampatībrahmavarena yācito;",
  "anya-e1203n:299": "Janassa kātuṃ varadhammasaṅgahaṃ,",
  "anya-e1203n:300": "Agañchi bārāṇasimekako muni.",
  "anya-e1203n:301": "61. ",
  "anya-e1203n:302": " Gantvā so dhammarājā vanamisipatanaṃ saññatānaṃ niketaṃ,",
  "anya-e1203n:303": "Pallaṅkasmiṃ nisinno tahimavicalitaṭṭhānasampāditamhi;",
  "anya-e1203n:304": "Āsāḷhe puṇṇamāyaṃ sitaruciruciyā jotite cakkavāḷe,",
  "anya-e1203n:305": "Devabrahmādikānaṃ duritamalaharaṃ vattayi dhammacakkaṃ.",
  "anya-e1203n:306": "62.",
  "anya-e1203n:307": " Sutvā saddhammamaggaṃ tibhūvanakuharābhogavitthārikaṃ taṃ,",
  "anya-e1203n:308": "Aññākoṇḍaññanāmadvijamunipamukhāṭṭhārasabrahmakoṭī;",
  "anya-e1203n:309": "Aññāsuṃ maggadhammaṃ parimitarahite cakkavāḷe uḷāro,",
  "anya-e1203n:310": "Obhāso pātubhuto sapadi bahuvidhaṃ āsi accherakañca.",
  "anya-e1203n:311": "Paṭhamo paricchedo.",
  "anya-e1203n:312": "63. ",
  "anya-e1203n:313": " Tato paṭṭhāya so satthā vinento devamānuse,",
  "anya-e1203n:314": "Bodhito phussamāsamhi navame puṇṇamāsiyaṃ.",
  "anya-e1203n:315": "64.",
  "anya-e1203n:316": " Laṅkamāgamma gaṅgāya tīre yojanavitthate,",
  "anya-e1203n:317": "Mahānāgavanuyyāne āyāmena tiyojane.",
  "anya-e1203n:318": "65.",
  "anya-e1203n:319": " Yakkhānaṃ samitiṃ gantvā ṭhatvāna gagane tahiṃ;",
  "anya-e1203n:320": "Vātandhakāravuṭṭhihi katvā yakkhe bhayaddite.",
  "anya-e1203n:321": "66.",
  "anya-e1203n:322": " Laddhābhayehi yakkhehi tehi dinnāya bhumiyā;",
  "anya-e1203n:323": "Cammakhaṇḍaṃ pasāretvā nisīditvāna taṅkhaṇe.",
  "anya-e1203n:324": "67.",
  "anya-e1203n:325": " Cammakhaṇḍaṃ padittaggi jālāmālāsamākulaṃ;",
  "anya-e1203n:326": "Iddhiyā vaḍḍhayitvāna yāva sindhuṃ samantato.",
  "anya-e1203n:327": "68. ",
  "anya-e1203n:328": " Javena sindhuvelāya rāsibhute nisācare;",
  "anya-e1203n:329": "Giridīpamidhānetvā patiṭṭhāpesi te tahiṃ.",
  "anya-e1203n:330": "69.",
  "anya-e1203n:331": " Desayitvā jino dhammaṃ tadā devasamāgame;",
  "anya-e1203n:332": "Bahunnaṃ pāṇakoṭīnaṃ dhammābhisamayaṃ akā.",
  "anya-e1203n:333": "70.",
  "anya-e1203n:334": " Mahāsumanadevassa sele sumanakūṭake;",
  "anya-e1203n:335": "Datvā namassituṃ kese agā jetavanaṃ jino.",
  "anya-e1203n:336": "71.",
  "anya-e1203n:337": " Patiṭṭhapetvā te satthu nisinnāsanabhumiyaṃ;",
  "anya-e1203n:338": "Indanīlamayaṃ thūpaṃ karitvā so apūjayi.",
  "anya-e1203n:339": "72.",
  "anya-e1203n:340": " Nissāya maṇipallaṅkaṃ pabbataṇṇavavāsino;",
  "anya-e1203n:341": "Disvā yuddhatthike nāge cūḷodara mahodare.",
  "anya-e1203n:342": "73.",
  "anya-e1203n:343": " Bodhito pañcame vasse cittamāse mahāmuni;",
  "anya-e1203n:344": "Uposathe kālapakkhe nāgadīpamupāgamī.",
  "anya-e1203n:345": "74. ",
  "anya-e1203n:346": " Tadā samiddhisumano devo jetavane ṭhitaṃ;",
  "anya-e1203n:347": "Attano bhavanaṃyeva rājāyatanapādapaṃ.",
  "anya-e1203n:348": "75.",
  "anya-e1203n:349": " Indanīladdikūṭaṃ’va gahetvātuṭṭhamānaso;",
  "anya-e1203n:350": "Dhārayitvā sahāgañchi chattaṃ katvāna satthuno.",
  "anya-e1203n:351": "76.",
  "anya-e1203n:352": " Ubhinnaṃ nāgarājūnaṃ vattamāne mahāhave;",
  "anya-e1203n:353": "Nisinno gagane nātho māpayittha mahātamaṃ.",
  "anya-e1203n:354": "77.",
  "anya-e1203n:355": " Ālokaṃ dassayitvātha assāsetvāna bhogino;",
  "anya-e1203n:356": "Sāmaggikaraṇaṃ dhammaṃ abhāsi purisāsabho.",
  "anya-e1203n:357": "78.",
  "anya-e1203n:358": " Asītikoṭiyo nāgā acalambudhivāsino;",
  "anya-e1203n:359": "Patiṭṭhahiṃsu muditā sīlesu saraṇesu ca.",
  "anya-e1203n:360": "79. ",
  "anya-e1203n:361": " Datvāna maṇipallaṅkaṃ satthuno bhujagādhipā;",
  "anya-e1203n:362": "Tatthāsīnaṃ mahāvīraṃ annapānehi tappayuṃ.",
  "anya-e1203n:363": "80.",
  "anya-e1203n:364": " Patiṭṭhapetvā so tattha rājāyatanapādapaṃ;",
  "anya-e1203n:365": "Pallaṅkaṃ tañca nāgānaṃ adāsi abhipūjituṃ.",
  "anya-e1203n:366": "81.",
  "anya-e1203n:367": " Bodhito aṭṭhame vasse vesākhe puṇṇamāsiyaṃ;",
  "anya-e1203n:368": "Maṇiakkhikanāmena nāgindena nimantito.",
  "anya-e1203n:369": "82.",
  "anya-e1203n:370": " Nāgarājassa tasseva bhavanaṃ sādhu sajjītaṃ;",
  "anya-e1203n:371": "Kalyāṇiyaṃ pañcabhikkhū satehi saha āgami.",
  "anya-e1203n:372": "83.",
  "anya-e1203n:373": " Kalyāṇicetiyaṭṭhāne kate ratana maṇḍape;",
  "anya-e1203n:374": "Mahārahamhi pallaṅke upāvisi narāsabho.",
  "anya-e1203n:375": "84.",
  "anya-e1203n:376": " Dibbehi khajjabhojjehi sasaṅghaṃ lokanāyakaṃ;",
  "anya-e1203n:377": "Santappesi phaṇindo so bhujaṅgehi purakkhato.",
  "anya-e1203n:378": "85. ",
  "anya-e1203n:379": " Desayitvāna saddhammaṃ saggamokkhasukhāvahaṃ;",
  "anya-e1203n:380": "So satthā sumane kūṭe dassesi padalañchanaṃ.",
  "anya-e1203n:381": "86.",
  "anya-e1203n:382": " Tato pabbatapādamhi sasaṅgho so vināyako;",
  "anya-e1203n:383": "Divāvihāraṃ katvāna dīghavāpiṃ upāgami.",
  "anya-e1203n:384": "87.",
  "anya-e1203n:385": " Thūpaṭṭhāne tahiṃ buddho sasaṅgho’bhinisīdiya;",
  "anya-e1203n:386": "Samāpatti samubabhutaṃ avindi asamaṃ sukhaṃ.",
  "anya-e1203n:387": "88.",
  "anya-e1203n:388": " Mahābodhitaruṭṭhāne samādhiṃ appayi jino;",
  "anya-e1203n:389": "Mahāthūpappadese ca viharittha samādhinā.",
  "anya-e1203n:390": "89.",
  "anya-e1203n:391": " Thūpārāmamhi thūpassa ṭhāne jhānasukhena so;",
  "anya-e1203n:392": "Sabhikkhusaṅgho sambuddho muhuttaṃ vītināmayī.",
  "anya-e1203n:393": "90. ",
  "anya-e1203n:394": " Silāthupappadesamhi ṭhatvākālāvidū muni;",
  "anya-e1203n:395": "Deve samanusāsitvā tato jetavanaṃ agā.",
  "anya-e1203n:396": "91.",
  "anya-e1203n:397": " Agiddho lābhasakkāre asayhamavamānanaṃ;",
  "anya-e1203n:398": "Sahanto kevalaṃ sabba lokanittharaṇatthiko.",
  "anya-e1203n:399": "92.",
  "anya-e1203n:400": " Saṃvaccharāni ṭhatvāna cattāḷīsañca pañca ca;",
  "anya-e1203n:401": "Desayitvāna suttādi navaṅgaṃ satthusāsanaṃ.",
  "anya-e1203n:402": "93.",
  "anya-e1203n:403": " Tāretvā bhavakantārā jane saṅkhyātivattino;",
  "anya-e1203n:404": "Buddhakiccāni sabbāni niṭṭhāpetvāna cakkhumā.",
  "anya-e1203n:405": "94. ",
  "anya-e1203n:406": " Kusinārāpure raññaṃ mallānamupavattane;",
  "anya-e1203n:407": "Sālavanamhi yamakasālarukkhānamantare.",
  "anya-e1203n:408": "95.",
  "anya-e1203n:409": " Mahārahe supaññatte mañce uttarasīsakaṃ;",
  "anya-e1203n:410": "Nipanno sīhaseyyāya vesākhe puṇṇamāsiyaṃ.",
  "anya-e1203n:411": "96.",
  "anya-e1203n:412": " Desetvā paṭhame yāme mallānaṃ dhammamuttamaṃ;",
  "anya-e1203n:413": "Subhaddaṃ majjhime yāme pāpetvā amataṃ padaṃ.",
  "anya-e1203n:414": "97.",
  "anya-e1203n:415": " Bhikkhu pacchimayāmamhi dhammakkhandhe asesake;",
  "anya-e1203n:416": "Saṅgayha ovaditvāna appamāda padena ca.",
  "anya-e1203n:417": "98.",
  "anya-e1203n:418": " Paccusasamaye jhānasamāpattivihārato;",
  "anya-e1203n:419": "Uṭṭhāya parinibbāyi sesopādivivajjito.",
  "anya-e1203n:420": "99. ",
  "anya-e1203n:421": " Mahīkampādayo āsuṃ tadā acchariyāvahā;",
  "anya-e1203n:422": "Pūjāvisesā vattiṃsu devamānusakā bahū.",
  "anya-e1203n:423": "100.",
  "anya-e1203n:424": " Parinibbāṇasuttante vuttānukkamato pana;",
  "anya-e1203n:425": "Pūjāviseso viññeyyo icchantehi asesato.",
  "anya-e1203n:426": "101.",
  "anya-e1203n:427": " Ahatehi ca vatthehi veṭhetvā paṭhamaṃ jinaṃ;",
  "anya-e1203n:428": "Veṭhayitvāna kappāsapicunā vihatena ca.",
  "anya-e1203n:429": "102.",
  "anya-e1203n:430": " Evaṃ pañcasatakkhattuṃ veṭhayitvāna sādhukaṃ;",
  "anya-e1203n:431": "Pakkhipitvā suvaṇṇāya telapuṇṇāya doṇiyā.",
  "anya-e1203n:432": "103.",
  "anya-e1203n:433": " Vīsaṃhatthasatubbedhaṃ gandhadārūhi saṅkhataṃ;",
  "anya-e1203n:434": "Āropayiṃsu citakaṃ mallānaṃ pamukhā tadā.",
  "anya-e1203n:435": "104.",
  "anya-e1203n:436": " Mahākassapatherena dhammarāje avandite;",
  "anya-e1203n:437": "Citakaṃ mā jalitthāti devadhiṭṭhānato pana.",
  "anya-e1203n:438": "105. ",
  "anya-e1203n:439": " Pāmokkhā mallarājūnaṃ vāyamantopa’nekadhā;",
  "anya-e1203n:440": "Citakaṃ taṃ na sakkhiṃsu gāhāpetuṃ hutāsanaṃ.",
  "anya-e1203n:441": "106.",
  "anya-e1203n:442": " Mahākassapatherena adhiṭṭhānena attano;",
  "anya-e1203n:443": "Vatthādīni mahādoṇiṃ citakañca mahārahaṃ.",
  "anya-e1203n:444": "107.",
  "anya-e1203n:445": " Dvidhā katvāna nikkhamma sakasīse patiṭṭhitā;",
  "anya-e1203n:446": "Vanditā satthuno pādā yathāṭṭhāne patiṭṭhitā.",
  "anya-e1203n:447": "108.",
  "anya-e1203n:448": " Tato devānubhāvena pajjalittha citānalo;",
  "anya-e1203n:449": "Na masi satthudehassa daḍḍhassāsi na chārikā.",
  "anya-e1203n:450": "109.",
  "anya-e1203n:451": " Dhātuyo avasissiṃsu muttābhā kañcanappabhā;",
  "anya-e1203n:452": "Adiṭṭhānena buddhassa vippakinṇā anekadhā.",
  "anya-e1203n:453": "110. ",
  "anya-e1203n:454": " Uṇhīsaṃ akkhakā dve ca catasso dantadhātuyo;",
  "anya-e1203n:455": "Iccetā dhātuyo satta vippakiṇṇā na satthuno.",
  "anya-e1203n:456": "111.",
  "anya-e1203n:457": " Ākāsato patitvāpi uggantvāpi mahītalā;",
  "anya-e1203n:458": "Samantā jaladhārāyo nibbāpesuṃ citānalaṃ.",
  "anya-e1203n:459": "112.",
  "anya-e1203n:460": " Therassa sāriputtassa antevāsi mahiddhiko;",
  "anya-e1203n:461": "Sarabhunāmako thero pabhinna paṭisambhido.",
  "anya-e1203n:462": "113.",
  "anya-e1203n:463": " Gīvādhātuṃ gahetvāna citato mahiyaṅgaṇe;",
  "anya-e1203n:464": "Patiṭṭhapetvā thūpamhi akā kañcukacetiyaṃ.",
  "anya-e1203n:465": "114.",
  "anya-e1203n:466": " Khemavhayo kāruṇiko khīṇasaṃyojano muni;",
  "anya-e1203n:467": "Citakā to tato vāmadāṭhādhātuṃ samaggahi.",
  "anya-e1203n:468": "115.",
  "anya-e1203n:469": " Aṭṭhannamatha rājunaṃ dhātuatthāya satthuno;",
  "anya-e1203n:470": "Uppannaṃ viggahaṃ doṇo sametvāna dvijuttamo.",
  "anya-e1203n:471": "116. ",
  "anya-e1203n:472": " Katvāna aṭṭha koṭṭhāse bhājetvā sesadhātuyo;",
  "anya-e1203n:473": "Adāsi aṭṭharājūnaṃ taṃ taṃ nagaravāsinaṃ.",
  "anya-e1203n:474": "117.",
  "anya-e1203n:475": " Haṭṭhatuṭṭhā gahetvāna dhātuyo tā narādhipā;",
  "anya-e1203n:476": "Gantvā sake sake raṭṭhe cetiyāni akārayuṃ.",
  "anya-e1203n:477": "118.",
  "anya-e1203n:478": " Ekā dāṭhā surindena ekā gandhāravāsihi;",
  "anya-e1203n:479": "Ekā bhujaṅgarājūhi āsi sakkatapūjitā.",
  "anya-e1203n:480": "119.",
  "anya-e1203n:481": " Dantadhātuṃ tato khemo attanā gahitaṃ adā;",
  "anya-e1203n:482": "Dantapure kaliṅgassa brahmadattassa rājino.",
  "anya-e1203n:483": "120.",
  "anya-e1203n:484": " Desayitvāna so dhammaṃ bhetvā sabbā kudiṭṭhiyo;",
  "anya-e1203n:485": "Rājānaṃ taṃ pasādesi aggambhī ratanattaye.",
  "anya-e1203n:486": "121. ",
  "anya-e1203n:487": " Ajjhogāḷho munindassa dhammāmatamahaṇṇavaṃ;",
  "anya-e1203n:488": "So narindopavāhesi malaṃ macchariyādikaṃ.",
  "anya-e1203n:489": "122.",
  "anya-e1203n:490": " Pāvussako yathā megho nānā ratanavassato;",
  "anya-e1203n:491": "Dāḷiddiyanidāghaṃ so nibbāpesi naruttamo.",
  "anya-e1203n:492": "123.",
  "anya-e1203n:493": " Suvaṇṇakhacitālamba muttājālehi sobhitaṃ;",
  "anya-e1203n:494": "Kūṭāgārasatākīṇṇaṃ taruṇādiccasannibhaṃ.",
  "anya-e1203n:495": "124.",
  "anya-e1203n:496": " Nānāratanasobhāya dudikkhaṃ cakkhumūsanaṃ;",
  "anya-e1203n:497": "Yānaṃ saggāpavaggassa pasādātisayāvahaṃ.",
  "anya-e1203n:498": "125.",
  "anya-e1203n:499": " Kārayitvāna so rājā dāṭhādhātunivesanaṃ;",
  "anya-e1203n:500": "Dhātupīṭhañca tattheva kāretvā ratanujjalaṃ.",
  "anya-e1203n:501": "126.",
  "anya-e1203n:502": " Tahiṃ samappayitvāna dāṭhādhātuṃ mahesino;",
  "anya-e1203n:503": "Pūjāvatthūhi pūjesi rattindivamatandito.",
  "anya-e1203n:504": "127. ",
  "anya-e1203n:505": " Iti so sañcinitvāna puññasambhāra sampadaṃ;",
  "anya-e1203n:506": "Jahitvā mānusaṃ dehaṃ saggakāyamalaṅkari.",
  "anya-e1203n:507": "128.",
  "anya-e1203n:508": " Anujāto tato tassa kāsirājavhayo suto;",
  "anya-e1203n:509": "Rajjaṃ laddhā amaccānaṃ sokasallamapānudī.",
  "anya-e1203n:510": "129.",
  "anya-e1203n:511": " Pupphagandhādinā dantadhātuṃ tamabhipūjiya;",
  "anya-e1203n:512": "Niccaṃ maṇippadīpehi jotayi dhātumandiraṃ.",
  "anya-e1203n:513": "130.",
  "anya-e1203n:514": " Iccevamādiṃ so rājā katvā kusalasañcayaṃ;",
  "anya-e1203n:515": "Jahitvāna nijaṃ dehaṃ devindapuramajjhagā.",
  "anya-e1203n:516": "131.",
  "anya-e1203n:517": " Sunando nāma rājindo ānandajanano sataṃ;",
  "anya-e1203n:518": "Tassa’trajo tato āsi buddhasāsanamāmako.",
  "anya-e1203n:519": "132.",
  "anya-e1203n:520": " Sammānetvāna so dantadhātuṃ ñeyyantadassino;",
  "anya-e1203n:521": "Mahatā bhattiyogena agā devasahavyataṃ.",
  "anya-e1203n:522": "133. ",
  "anya-e1203n:523": " Tato parañca aññe’pi bahavo vasudhādhipā;",
  "anya-e1203n:524": "Dantadhātuṃ munindassa kamena abhipūjayuṃ.",
  "anya-e1203n:525": "134.",
  "anya-e1203n:526": " Guhasīvavhayo rājā duratikkama sāsano;",
  "anya-e1203n:527": "Tato rajjasiriṃ patvā anugaṇhi mahājanaṃ.",
  "anya-e1203n:528": "135.",
  "anya-e1203n:529": " Saparatthānabhiññe so lābhasakkāralolupe;",
  "anya-e1203n:530": "Māyāvino avijjandhe niganṭhe samupaṭṭhahi.",
  "anya-e1203n:531": "136.",
  "anya-e1203n:532": " Vassāratte yathā cando mohakkhandhena āvaṭo;",
  "anya-e1203n:533": "Nāsakkhī guṇaraṃsīhi jalituṃ so narāsabho.",
  "anya-e1203n:534": "137.",
  "anya-e1203n:535": " Dhammamaggā apete’pi paviṭṭhe diṭṭhikānanaṃ;",
  "anya-e1203n:536": "Tasmiṃ sādhupathaṃ aññe nātivattiṃsu pāṇino",
  "anya-e1203n:537": "138. ",
  "anya-e1203n:538": " Hematoraṇamālāhi dhajehi kadalihi ca;",
  "anya-e1203n:539": "Pupphagaghiyehi’nekehi sajjetvā nāgarā puraṃ",
  "anya-e1203n:540": "139.",
  "anya-e1203n:541": " Maṅgalatthuti ghosehi naccagītādikehi ca;",
  "anya-e1203n:542": "Hemarūpiyapupphehi gandhacuṇṇādikehi ca.",
  "anya-e1203n:543": "140.",
  "anya-e1203n:544": " Pūjentā munirājassa dāṭhādhātuṃ kudācanaṃ;",
  "anya-e1203n:545": "Akaṃsu ekanigghosaṃ saṃvaṭṭambudhisannibhaṃ.",
  "anya-e1203n:546": "141.",
  "anya-e1203n:547": " Ugghāṭetvā narindo so pāsāde sihapañjaraṃ;",
  "anya-e1203n:548": "Passanto janamaddakkhī pūjāvidhiparāyaṇaṃ.",
  "anya-e1203n:549": "142.",
  "anya-e1203n:550": " Athāmaccasabhāmajetdha rājā vimbhīta mānaso;",
  "anya-e1203n:551": "Kotuhalākulo hutvā idaṃ vacanamabravī.",
  "anya-e1203n:552": "143.",
  "anya-e1203n:553": " Accherakaṃ kimetannu kīdisaṃ pāṭihāriyaṃ;",
  "anya-e1203n:554": "Mametaṃ nagaraṃ kasmā chaṇanissitakaṃ iti.",
  "anya-e1203n:555": "144. ",
  "anya-e1203n:556": " Tato amacco ācikkhi medhāvī buddhamāmako;",
  "anya-e1203n:557": "Rājino tassa sambuddhānubhāvamavijānato.",
  "anya-e1203n:558": "145.",
  "anya-e1203n:559": " Sabbābhibhussabuddassa tanhāsaṅkayadassino;",
  "anya-e1203n:560": "Esā dhātu mahārāja khemattherena āhaṭā.",
  "anya-e1203n:561": "146.",
  "anya-e1203n:562": " Taṃ dhātuṃ pūjayitvāna rājāno pubbakā idha;",
  "anya-e1203n:563": "Kalyāṇamitte nissāya devakāyamupāgamuṃ.",
  "anya-e1203n:564": "147.",
  "anya-e1203n:565": " Nāgarāpi ime sabbe samparāya sukatthikā;",
  "anya-e1203n:566": "Pūjayanti samāgamma dhātuṃ taṃ satthuno iti.",
  "anya-e1203n:567": "148.",
  "anya-e1203n:568": " Tassāmaccassa so rājā sutvā dhammaṃ subhāsitaṃ;",
  "anya-e1203n:569": "Dulladdhīmalamujjhitvā pasīdi ratanattaye.",
  "anya-e1203n:570": "149. ",
  "anya-e1203n:571": " Dhātupūjaṃ karonto so rājā acchariyā vahaṃ;",
  "anya-e1203n:572": "Titthiye dummane’kāsi sumane cetare jane.",
  "anya-e1203n:573": "150.",
  "anya-e1203n:574": " Ime ahirikā sabbe saddhādiguṇavajjitā;",
  "anya-e1203n:575": "Thaddhā saṭhā ca duppaññā saggamokkhavibandhakā.",
  "anya-e1203n:576": "151.",
  "anya-e1203n:577": " Iti so cintayitvāna guhasīvo narādhipo;",
  "anya-e1203n:578": "Pabbājesi sakā raṭṭhā nigaṇṭhe te asesake.",
  "anya-e1203n:579": "152.",
  "anya-e1203n:580": " Tato nigṇṭhā sabbe’pi ghatasittānalā yathā;",
  "anya-e1203n:581": "Kodhaggijalitā’gañchuṃ puraṃ pāṭaliputtakaṃ.",
  "anya-e1203n:582": "153.",
  "anya-e1203n:583": " Tattha rājā mahātejo jambudīpassa issaro;",
  "anya-e1203n:584": "Paṇḍunāmo tadā āsi anantabalavāhaṇo.",
  "anya-e1203n:585": "154. ",
  "anya-e1203n:586": " Kodhandhātha nigaṇṭhā te sabbe pesuññakārakā;",
  "anya-e1203n:587": "Upasaṅkamma rājānaṃ idaṃ vacanamabravūṃ.",
  "anya-e1203n:588": "155.",
  "anya-e1203n:589": " Sabbadevamanussehi vandanīye mahiddhike;",
  "anya-e1203n:590": "Sivabrahmādayo deve niccaṃ tumhe namassatha.",
  "anya-e1203n:591": "156.",
  "anya-e1203n:592": " Tuyhaṃ sāmantabhupālo guhasīvo panādhunā;",
  "anya-e1203n:593": "Nindanno tādise deve chavaṭṭhiṃ vandate iti.",
  "anya-e1203n:594": "157.",
  "anya-e1203n:595": " Sutvāna vacanaṃ tesaṃ rājā kodhavasānugo;",
  "anya-e1203n:596": "Sūraṃ sāmantabhūpālaṃ cittayānamatha’bravī.",
  "anya-e1203n:597": "158.",
  "anya-e1203n:598": " Kaliṅgaraṭṭhaṃ gantvāna guhasīvamidhānaya;",
  "anya-e1203n:599": "Pūjitaṃ taṃ chavaṭṭhiñca tena rattindivaṃ iti.",
  "anya-e1203n:600": "159.",
  "anya-e1203n:601": " Cittayāno tato rājā mahatiṃ caturaṅginiṃ;",
  "anya-e1203n:602": "Sannayahitvā sakaṃ senaṃ purā tamhābhinikkhami.",
  "anya-e1203n:603": "160. ",
  "anya-e1203n:604": " Gantvāna so mahīpālo senaṅgehi purakkhato;",
  "anya-e1203n:605": "Dantapurassāvidūre khandhāvāraṃ nivesayi.",
  "anya-e1203n:606": "161.",
  "anya-e1203n:607": " Sutvā āgamanaṃ tassa kaliṅgo so mahipati;",
  "anya-e1203n:608": "Gajindapābhatādihi taṃ tosesi narādhipaṃ.",
  "anya-e1203n:609": "162.",
  "anya-e1203n:610": " Hitajjhāsayataṃ ñatvā guhasīvassa rājino;",
  "anya-e1203n:611": "Dantapuraṃ cittayāno saddhiṃ senāya pāvisi.",
  "anya-e1203n:612": "163.",
  "anya-e1203n:613": " Pākāragopuraṭṭālapāsādagaghikacittitaṃ;",
  "anya-e1203n:614": "Dānasālāhi so rājā samiddhaṃ puramaddasa.",
  "anya-e1203n:615": "164.",
  "anya-e1203n:616": " Tato so sumano gantvā paviṭṭho rājamandiraṃ;",
  "anya-e1203n:617": "Guhasīvassa ācikkhi paṇḍurājassa sāsanaṃ.",
  "anya-e1203n:618": "165. ",
  "anya-e1203n:619": " Sutvāna sāsanaṃ tassa dāruṇaṃ duratikkamaṃ;",
  "anya-e1203n:620": "Pasannamukhavaṇṇo’va cittayānaṃ samabravī.",
  "anya-e1203n:621": "166.",
  "anya-e1203n:622": " Sabbalokahitatthāya maṃsanettādidānato;",
  "anya-e1203n:623": "Anappakappe sambhāre sambharitvā atandito.",
  "anya-e1203n:624": "167.",
  "anya-e1203n:625": " Jetvā namucino senaṃ patvā sabbāsavakkhayaṃ;",
  "anya-e1203n:626": "Anāvaraṇañāṇena sabbadhammesu pāragu.",
  "anya-e1203n:627": "168.",
  "anya-e1203n:628": " Diṭṭhadhammasukassādaṃ agaṇetvāna attano;",
  "anya-e1203n:629": "Dhammanāvāya tāresi janataṃ yo bhavaṇṇavā.",
  "anya-e1203n:630": "169.",
  "anya-e1203n:631": " Devātidevaṃ taṃ buddhaṃ saraṇaṃ sabbapāṇinaṃ;",
  "anya-e1203n:632": "Jano hi avajānanto addhā so vañcito iti.",
  "anya-e1203n:633": "170. ",
  "anya-e1203n:634": " Iccevamādiṃ sutvāna so rājā satthuvaṇṇanaṃ;",
  "anya-e1203n:635": "Ānandassuppabandhehi pavedesi pasannataṃ.",
  "anya-e1203n:636": "171.",
  "anya-e1203n:637": " Guhasīvo pasannaṃ taṃ cittayānaṃ udikkhiya;",
  "anya-e1203n:638": "Tena saddhiṃ mahagghaṃ taṃ agamā dhātumandiraṃ.",
  "anya-e1203n:639": "172.",
  "anya-e1203n:640": " Haricandanasambhutaṃ dvārabāhādikehi ca;",
  "anya-e1203n:641": "Pavāḷavāḷamālāhi lambamuttālatāhi ca.",
  "anya-e1203n:642": "173.",
  "anya-e1203n:643": " Indanīlakavāṭehi maṇikiṅkiṇikāhi ca;",
  "anya-e1203n:644": "Sovaṇṇakaṇṇamālāhi sobhitaṃ maṇithūpikaṃ.",
  "anya-e1203n:645": "174.",
  "anya-e1203n:646": " Uccaṃ veluriyubbhāsi chadanaṃ makarākulaṃ;",
  "anya-e1203n:647": "Dhātumandiramaddakkhi ratanujjala pīṭhakaṃ.",
  "anya-e1203n:648": "175.",
  "anya-e1203n:649": " Tato setātapattassa heṭṭhā ratanacittitaṃ;",
  "anya-e1203n:650": "Disvā dhātukaranḍañca tuṭṭho vimbhayamajjhagā.",
  "anya-e1203n:651": "176. ",
  "anya-e1203n:652": " Tato kaliṅganātho so vivaritvā karaṇḍakaṃ;",
  "anya-e1203n:653": "Mahītale nihantvāna dakkhiṇaṃ jānumaṇḍalaṃ.",
  "anya-e1203n:654": "177.",
  "anya-e1203n:655": " Añjaliṃ paggahetvāna guṇe dasabalādike;",
  "anya-e1203n:656": "Saritvā buddhaseṭṭhassa akāsi abhiyācanaṃ.",
  "anya-e1203n:657": "178.",
  "anya-e1203n:658": " Gaṇḍambarukkhamūlamhi tayā titthīyamaddane;",
  "anya-e1203n:659": "Yamakaṃ dassayantena pāṭihāriyamabbhutaṃ.",
  "anya-e1203n:660": "179.",
  "anya-e1203n:661": " Pubbakāyādinikkhantajalānalasamākulaṃ;",
  "anya-e1203n:662": "Cakkavāḷaṅgaṇaṃ katvā janā sabbe pasāditā.",
  "anya-e1203n:663": "180.",
  "anya-e1203n:664": " Desetvāna tayo māse abhidhammaṃ sudhāsinaṃ;",
  "anya-e1203n:665": "Nagaraṃ otarantena saṅkassaṃ tāvatiṃsato.",
  "anya-e1203n:666": "181. ",
  "anya-e1203n:667": " Chattavāmarasaṅkhādigāhakehi anekadhā;",
  "anya-e1203n:668": "Brahmadevāsurādīhi pūjitena tayā pana.",
  "anya-e1203n:669": "182.",
  "anya-e1203n:670": " Ṭhatvāna maṇisopāṇe vissakammābhinimmite;",
  "anya-e1203n:671": "Lokavivaraṇaṃ nāma dassitaṃ pāṭihāriyaṃ.",
  "anya-e1203n:672": "183.",
  "anya-e1203n:673": " Tathānekesu ṭhānesu munirāja tayāpuna;",
  "anya-e1203n:674": "Bahūni pāṭihirāni dassitāni sayambhunā.",
  "anya-e1203n:675": "184.",
  "anya-e1203n:676": " Pāṭihāriyamajjāpi saggamokkhasukhāvahaṃ;",
  "anya-e1203n:677": "Passantānaṃ manussānaṃ dassanīyaṃ tayā iti.",
  "anya-e1203n:678": "185. ",
  "anya-e1203n:679": " Abbhuggantvā gagaṇa kuharaṃ candalekhābhirāmā,",
  "anya-e1203n:680": "Vissajjenti rajata dhavalā raṃsiyo dantadhātu;",
  "anya-e1203n:681": "Dhūpāyanti sapadi bahudhā pajjalantī muhuttaṃ,",
  "anya-e1203n:682": "Nibbāyantī nayanasubhagaṃ pāṭihīraṃ akāsi.",
  "anya-e1203n:683": "186.",
  "anya-e1203n:684": " Accheraṃ taṃ parama ruciraṃ cittayāno narindo,",
  "anya-e1203n:685": "Disvā haṭṭho ciraparicitaṃ diṭṭhijālaṃ jahitvā;",
  "anya-e1203n:686": "Gantvā buddhaṃ saraṇamasamaṃ sabbaseṇīhi saddhiṃ,",
  "anya-e1203n:687": "Aggaṃ puññaṃ pasavi bahudhā dhātusammānanāya.",
  "anya-e1203n:688": "Dutiyo paricchedo",
  "anya-e1203n:689": "187. ",
  "anya-e1203n:690": " Tato kaliṅgādhipatissa tassasocittayānoparamappatīto;",
  "anya-e1203n:691": "Taṃ sāsanaṃ paṇḍunarādhipassa ñāpesi dhīro duratikkamaṃ’ti.",
  "anya-e1203n:692": "188.",
  "anya-e1203n:693": " Rājātato dantapuraṃ dhajehi pupphehi dhūpehi ca toraṇehi;",
  "anya-e1203n:694": "Alaṅkaritvāna mahāvitāna nivāritādiccamarīcijālaṃ.",
  "anya-e1203n:695": "189.",
  "anya-e1203n:696": " Assuppabandhāvutalocanehi purakkhato negama nāgarehi;",
  "anya-e1203n:697": "Samubbahanto sirasā nijena mahārahaṃ dhātukaraṇḍakaṃ taṃ.",
  "anya-e1203n:698": "190.",
  "anya-e1203n:699": " Samussitodāra sitātapattaṃ saṅkhodarodāta turaṅgayuttaṃ;",
  "anya-e1203n:700": "Rathaṃ navādiccasamānavaṇṇa māruyha cittattharaṇābhirāmaṃ.",
  "anya-e1203n:701": "191.",
  "anya-e1203n:702": " Anekasaṅkhehi balehi saddhiṃ velātivattambudhisannibhehī;",
  "anya-e1203n:703": "Nivattamānassa bahujjanassa vināpi dehaṃ manasānuyāto",
  "anya-e1203n:704": "192. ",
  "anya-e1203n:705": " Susanthataṃ sabbadhivālukāhi susajjitaṃ puṇṇa ghaṭādikehi;",
  "anya-e1203n:706": "Pupphābhikiṇṇaṃ paṭipajji dīghaṃ suvitthataṃ pāṭaliputtamaggaṃ.",
  "anya-e1203n:707": "193.",
  "anya-e1203n:708": " Kaliṅghanātho kusumādikehi naccehi gītehi ca vāditehi;",
  "anya-e1203n:709": "Dine dine addhani dantadhātuṃ pūjesi saddhiṃ vanadevatāhi.",
  "anya-e1203n:710": "194.",
  "anya-e1203n:711": " Suduggamaṃ sindhumahīdharehi kamena maddhānamatikkamitvā;",
  "anya-e1203n:712": "Ādāya dhātuṃ manujādhinātho agā puraṃ pāṭali puttanāmaṃ.",
  "anya-e1203n:713": "195.",
  "anya-e1203n:714": " Rājādhirājo’tha sabhāya majjhe disvāna taṃ vītabhayaṃ visaṅkaṃ;",
  "anya-e1203n:715": "Kaliṅgarājaṃ paṭighābhibhuto abhāsi pesuññakare nigaṇṭhe",
  "anya-e1203n:716": "196.",
  "anya-e1203n:717": " Deve jahitvāna namassanīye chavaṭṭhimetena namassitaṃ’taṃ;",
  "anya-e1203n:718": "Aṅgārarāsimhi sajotibhūte nikkhippa khippaṃ dahathādhuneti.",
  "anya-e1203n:719": "197. ",
  "anya-e1203n:720": " Pahaṭṭhacittā’vatato nigaṇṭhārājaṅgaṇe te mahatiṃ gabhīraṃ;",
  "anya-e1203n:721": "Vītaccikaṅgāraka rāsi puṇṇaṃ aṅgārakāsuṃ abhisaṅkhariṃsu.",
  "anya-e1203n:722": "198.",
  "anya-e1203n:723": " Samantato pajjalitāya tāya sajotiyā roruvabheravāya;",
  "anya-e1203n:724": "Mohandhabhutā atha titthiyā te taṃ dantadhātuṃ abhinikkhipiṃsu.",
  "anya-e1203n:725": "199.",
  "anya-e1203n:726": " Tassānubhāvena tamaggīrāsiṃ hetvā sarojaṃ rathacakkamattaṃ;",
  "anya-e1203n:727": "Samantato uggatareṇujāla muṭṭhāsi kiñjakkha bharābhirāmaṃ.",
  "anya-e1203n:728": "200.",
  "anya-e1203n:729": " Tasmiṃ khaṇe paṅkaja kaṇṇikāya patiṭṭhahitvā jinadantadhātu;",
  "anya-e1203n:730": "Kundāvadātāhi pabhāhi sabbā disā pabhāsesi pabhassarāhi.",
  "anya-e1203n:731": "201. ",
  "anya-e1203n:732": " Disvāna taṃ acchariyaṃ manussā pasannacittā ratanādikehi;",
  "anya-e1203n:733": "Sampūjayitvā jinadantadhātuṃ sakaṃ sakaṃ diṭṭhimavossajiṃsu.",
  "anya-e1203n:734": "202.",
  "anya-e1203n:735": " So paṇḍurājā pana diṭṭhijālaṃ cirānubaddhaṃ apariccajanto;",
  "anya-e1203n:736": "Patiṭṭhapetvā’dhikaraññametaṃ kuṭena ghātāpayi dantadhātuṃ.",
  "anya-e1203n:737": "203.",
  "anya-e1203n:738": " Tassaṃ nimuggā’dhikaraññamesā upaḍḍhabhāge naca dissamānā;",
  "anya-e1203n:739": "Pubbācalaṭṭho’va sudhāmarīci jotesi raṃsīhi disā samantā.",
  "anya-e1203n:740": "204.",
  "anya-e1203n:741": " Disvānubhāvaṃ jinadantadhātu yāpajji so vimbhaya maggarājā;",
  "anya-e1203n:742": "Eko’tha issāpasuto nigaṇṭho taṃ rājarājānamidaṃ avoca.",
  "anya-e1203n:743": "205.",
  "anya-e1203n:744": " Rāmādayo deva janaddanassa nānāvatārā bhuvane ahesuṃ;",
  "anya-e1203n:745": "Tassekadeso’ca idaṃ chavaṭṭhinoce’nubhāvokathamīdisoti.",
  "anya-e1203n:746": "206. ",
  "anya-e1203n:747": " Addhā manussattamupāgatassa devassa pacchā tidivaṃ gatassa;",
  "anya-e1203n:748": "Dehekadeso ṭhapito hitatthametanti saccaṃvacanaṃbhaveyya.",
  "anya-e1203n:749": "207.",
  "anya-e1203n:750": " Saṃvaṇṇayitvāna guṇe pahūte nārāyaṇassa’ssamahiddhikassa;",
  "anya-e1203n:751": "Nimuggamettā’dhikaraññametaṃsampassato mebahinīharitvā.",
  "anya-e1203n:752": "208.",
  "anya-e1203n:753": " Sampādayitvāna mahājanānaṃ mukhāni paṅkeruhasundarāni;",
  "anya-e1203n:754": "Yaṭicchitaṃ gaṇhatha vatthujātaṃ iccāha rājā mukhare nigaṇṭhe.",
  "anya-e1203n:755": "209.",
  "anya-e1203n:756": " Te titthiyā viṇahusuraṃ guṇehi vicitta rūpehi abhitthavitvā;",
  "anya-e1203n:757": "Toyena siñciṃsu saṭhā tathāpi ṭhitappadesā na calittha dhātu.",
  "anya-e1203n:758": "210.",
  "anya-e1203n:759": " Jigucchamāno atha te nigaṇṭhe so dhātuyānīharaṇe upāyaṃ;",
  "anya-e1203n:760": "Anvesamāno vasudhādhinātho bheriṃ carāpesi sake puramhi.",
  "anya-e1203n:761": "211. ",
  "anya-e1203n:762": " Nimuggametthā’dhikaraññamajji yo dhātumetaṃ bahi nīhareyya;",
  "anya-e1203n:763": "Laddhāna so issariyaṃ mahantaṃ raññosakāsāsukhamessatīti",
  "anya-e1203n:764": "212.",
  "anya-e1203n:765": " Sutvā na taṃ bheriravaṃuḷāraṃpuñaññatthikobuddhabalepasanno;",
  "anya-e1203n:766": "Tasmiṃ pure seṭṭhisuto subhaddo pāvekkhirañño samitiṃ pagabbho.",
  "anya-e1203n:767": "213.",
  "anya-e1203n:768": " Tamaggarājaṃ atha so namitvā sāmājikānaṃ hadayaṅgamāya;",
  "anya-e1203n:769": "Bhāsāya sabbaññuguṇappabhāvaṃ vaṇṇesi sārajjavimutta citto.",
  "anya-e1203n:770": "214.",
  "anya-e1203n:771": " Bhumiṃ kiṇitvā mahatā dhanena manoramaṃ jetavanaṃ vihāraṃ;",
  "anya-e1203n:772": "Yo kārayitvāna jinassa datvā upaṭṭhahi taṃ catupaccayehi.",
  "anya-e1203n:773": "215. ",
  "anya-e1203n:774": " Anāthapiṇḍippadaseṭṭhiseṭṭhosodiṭṭhadhammopapitāmahome;",
  "anya-e1203n:775": "Tilokanāthe mama dhammarāje tumhe’dhunāpassathabhattibhāraṃ.",
  "anya-e1203n:776": "216.",
  "anya-e1203n:777": " Itthaṃ naditvāna pahūtapañeññā katvāna ekaṃsamathuttarīyaṃ;",
  "anya-e1203n:778": "Mahītalaṃ dakkhiṇajānukena āhacca baddhañjaliko avoca.",
  "anya-e1203n:779": "217.",
  "anya-e1203n:780": " Chaddantanāgo savisena viddho sallena yo lohitamakkhi taṅgo;",
  "anya-e1203n:781": "Chabbaṇṇaraṃsīhi samujjalante chetvāna luddāya adāsi dante.",
  "anya-e1203n:782": "218.",
  "anya-e1203n:783": " Saso’pi hutvāna visuddhasīlo ajjhattadānābhirato dvijāya;",
  "anya-e1203n:784": "Yo’dajjidehampi sakaṃ nipacca aṅgārarāsimhi bubhukkhitāya.",
  "anya-e1203n:785": "219. ",
  "anya-e1203n:786": " Yo bodhiyā bāhiravatthudānā atittarūpo sivirāja seṭṭho;",
  "anya-e1203n:787": "Adāsi cakkhūni pabhassarāni dvijāya jiṇṇāya acakkhukāya.",
  "anya-e1203n:788": "220.",
  "anya-e1203n:789": " Yokhantivādī’pi kalāburāje chedāpayante’pi sahatthapādaṃ;",
  "anya-e1203n:790": "Pariplutaṅgorudhire titikkhimettāyamāno yasadāyake’va.",
  "anya-e1203n:791": "221.",
  "anya-e1203n:792": " Yo dhammapālo api sattamāsa jātopaduṭṭhe janakesakamhi;",
  "anya-e1203n:793": "Kārāpayante asimālakammaṃ cittaṃ na dūsesi patāparāje.",
  "anya-e1203n:794": "222.",
  "anya-e1203n:795": " Sākhāmigo yo asatā pumena vane papātā sayamuddhaṭena;",
  "anya-e1203n:796": "Silāya bhinne’pi sake lalāṭe taṃ khemabhumiṃ anayitthamūḷhaṃ.",
  "anya-e1203n:797": "223.",
  "anya-e1203n:798": " Ruṭṭhena mārena’bhinimmitampi aṅgārakāsuṃ jalitaṃ vihijja;",
  "anya-e1203n:799": "Samuṭṭhite sajjumahāravinde ṭhatvāna yo seṭṭhi adāsi dānaṃ.",
  "anya-e1203n:800": "224. ",
  "anya-e1203n:801": " Migena yenāpevijaññamekaṃ bhītaṃvadhāmocayituṃkuraṅgiṃ;",
  "anya-e1203n:802": "Āghātane attasiraṃṭhapetvāpamocitā’ñññapipāṇisaṅghā.",
  "anya-e1203n:803": "225.",
  "anya-e1203n:804": " Yo sattavasso visikhāya paṃsu kīḷāparo sambhavanāmako’pi;",
  "anya-e1203n:805": "Sabbaññulīḷhāya niguḷhapañhaṃ puṭṭho viyākāsi sucīratena.",
  "anya-e1203n:806": "226.",
  "anya-e1203n:807": " Hitvā nikantiṃ sakajīvite’pi baddhāsakucchimhi ca vettavalliṃ;",
  "anya-e1203n:808": "Sākhāmige nekasahassasaṅkhe vadhāpamocesi kapissaroyo.",
  "anya-e1203n:809": "227.",
  "anya-e1203n:810": " Santappayaṃ dhammasudhārasena yo mānuse tuṇḍilasūkaro’pi;",
  "anya-e1203n:811": "Isī’va katvā atha ñāyaganthaṃ nijaṃ pavattesi cirāya dhammaṃ.",
  "anya-e1203n:812": "228. ",
  "anya-e1203n:813": " Paccatthikaṃ puṇṇakayakkhamuggaṃ mahiddhikaṃ kāmaguṇesu giddhaṃ;",
  "anya-e1203n:814": "Yo tikkhapaññovidhurābhidhānodamesi kāḷāgirimattakamhi.",
  "anya-e1203n:815": "229.",
  "anya-e1203n:816": " Kulāvasāyi avirūḷhapakkho yo buddhimā vaṭṭakapotako’pi;",
  "anya-e1203n:817": "Saccena dāvaggimabhijjalantaṃ vassena nibbāpayi vārido’va.",
  "anya-e1203n:818": "230.",
  "anya-e1203n:819": " Yo maccharājāpi avuṭṭhikāledisvānamacche tasitekilante;",
  "anya-e1203n:820": "Saccenavākyenamahoghapuṇṇaṃmuhuttamattenaakāsiraṭṭhaṃ.",
  "anya-e1203n:821": "231.",
  "anya-e1203n:822": " Vicittahatthassa rathādikāni vasundharā kampana kāraṇāni;",
  "anya-e1203n:823": "Putte’nujāte sadisecadāreyo’dajjivessantarajātiyampi.",
  "anya-e1203n:824": "232. ",
  "anya-e1203n:825": " Buddho bhavitvā api diṭṭhadhamma sukhānapekkho karuṇānuvattī;",
  "anya-e1203n:826": "Sabbaṃ sahanto avamānanādiṃ yodukkaraṃ lokahitaṃakāsi.",
  "anya-e1203n:827": "233.",
  "anya-e1203n:828": " Balena saddhiṃ caturaṅgikena abhiddavantaṃ atibhiṃsanena;",
  "anya-e1203n:829": "Ajeyyasatthaṃ paramiddhipattaṃ damesi yo ālavakampī yakkhaṃ.",
  "anya-e1203n:830": "234.",
  "anya-e1203n:831": " Dehābhinikkhanta hutāsanacci mālākulaṃ brahmabhavaṃ karitvā;",
  "anya-e1203n:832": "Bhetvāna diṭṭhiṃ sucirānubaddhaṃ damesi yo brahmavaraṃ munindo.",
  "anya-e1203n:833": "235.",
  "anya-e1203n:834": " Accaṅkusaṃ dānasudhota gaṇḍaṃ nipātitaṭṭhālaka gopurādiṃ;",
  "anya-e1203n:835": "Dhāvantamagge dhanapālahatthiṃ damesi yo dāruṇamantakaṃ’va.",
  "anya-e1203n:836": "236. ",
  "anya-e1203n:837": " Manussarattāruṇapāṇipādamukkhippa khaggaṃ anubandhamānaṃ;",
  "anya-e1203n:838": "Mahādayo duppasahaṃ parehi damesi yo aṅgulimālacoraṃ.",
  "anya-e1203n:839": "237.",
  "anya-e1203n:840": " Yo dhammarājā vijitārisaṅgho pavattayanto varadhammacakkaṃ;",
  "anya-e1203n:841": "Saddhamma saññaṃ ratanākarañca ogāhayī saṃ parisaṃ samaggaṃ.",
  "anya-e1203n:842": "238.",
  "anya-e1203n:843": " Tasseva saddhamma varādhipassatathāgatassa’ppaṭipuggalassa;",
  "anya-e1203n:844": "Anantañāṇassa visāradassa esā mahākāruṇikassa dhātu.",
  "anya-e1203n:845": "239.",
  "anya-e1203n:846": " Anena saccena jinassa dhātu khippaṃ samāruyha nabhantarāḷaṃ;",
  "anya-e1203n:847": "Sudhaṃsulekheva samujjalanti kaṅkhaṃ vinodetu mahājanassa.",
  "anya-e1203n:848": "240. ",
  "anya-e1203n:849": " Tasmiṃ khaṇe sā jinadantadhātu nabhaṃ samuggamma pabhāsayantī;",
  "anya-e1203n:850": "Sabbā disā osadhitārakā’va janaṃ pasādesi vtiṇṇakaṅkhaṃ.",
  "anya-e1203n:851": "241.",
  "anya-e1203n:852": " Athotaritvā gaganaṅgaṇamhā sā matthake seṭṭhisutassa tassa;",
  "anya-e1203n:853": "Patiṭṭhahitvāna sudhābhisittagattaṃ’va taṃ pīṇayi bhattitinnaṃ.",
  "anya-e1203n:854": "242.",
  "anya-e1203n:855": " Dasvāna taṃ acchariyaṃ nigaṇṭhā iccabravuṃ paṇḍunarādhipaṃ taṃ;",
  "anya-e1203n:856": "Vijjābalaṃ seṭṭhisutassa etaṃ na dhātuyā deva ayampabhāvo.",
  "anya-e1203n:857": "243.",
  "anya-e1203n:858": " Nisamma tesaṃ vacanaṃ narindo iccabravī seṭṭhisutaṃ subhaddaṃ;",
  "anya-e1203n:859": "Yathā ca ete abhisaddaheyyuṃ tathāvidhaṃ dassaya iddhimaññaṃ.",
  "anya-e1203n:860": "244.",
  "anya-e1203n:861": " Tato subhaddo tapanīyapatte sugandhisītodakapūritamhi;",
  "anya-e1203n:862": "Vaḍḍhesi dhātuṃ munipuṅgavassa anussaranto caritabbhutāni.",
  "anya-e1203n:863": "245. ",
  "anya-e1203n:864": " Sā rājahaṃ sī’va vidhāvamānā sugandhitoyamhi padakkhiṇena;",
  "anya-e1203n:865": "Ummujjamānā ca nimujjamānā jane pamodassudhare akāsi.",
  "anya-e1203n:866": "246.",
  "anya-e1203n:867": " Tato ca kāsuṃ visikhāyamajjhe katvā tahiṃ dhātumabhikkhipitvā;",
  "anya-e1203n:868": "Paṃsūhi sammā abhipūrayitvā bahūhi maddāpayi kuñjarehi.",
  "anya-e1203n:869": "247.",
  "anya-e1203n:870": " Bhetvā mahiṃuṭṭhahi cakkamattaṃ virājamānaṃ maṇikaṇṇikāya;",
  "anya-e1203n:871": "Pabhassaraṃ rūpiyakesarehi saroruhaṃ kañcanapattapāḷiṃ.",
  "anya-e1203n:872": "248.",
  "anya-e1203n:873": " Patiṭṭhabhitvāna tahiṃ saroje mandānilāvattitareṇu jāle;",
  "anya-e1203n:874": "Obhāsayanti’va disā pabhāhi diṭṭhā muhuttena jinassadhātu.",
  "anya-e1203n:875": "249.",
  "anya-e1203n:876": " Khipiṃsu vatthābharaṇāni maccā pavassayuṃ pupphamayañca vassaṃ;",
  "anya-e1203n:877": "Ukkuṭṭhisaddehi ca sadhukāranādehi puṇṇaṃ nagaraṃ akaṃsu.",
  "anya-e1203n:878": "250. ",
  "anya-e1203n:879": " Te titthiyā taṃ abhivañcanaṃ’ti rājādhirājaṃ atha saññapetvā;",
  "anya-e1203n:880": "Jigucchanīye kuṇapādikehi khipiṃsu dhātuṃ parikhāya piṭṭhe.",
  "anya-e1203n:881": "251.",
  "anya-e1203n:882": " Tasmiṃ khaṇe pañcavidhambujehisañchāditāhaṃsagaṇopabhuttā;",
  "anya-e1203n:883": "Madhubbatālī virutābhirāmā ahosi sā pokkharaṇī’va nandā.",
  "anya-e1203n:884": "252.",
  "anya-e1203n:885": " Gajādhipā koññcaravaṃ raviṃsu kariṃsu hesāninadaṃ turaṅgā;",
  "anya-e1203n:886": "Ukkuṭṭhinādaṃ akariṃsu maccā suvāditā dundubhiādayo’pi.",
  "anya-e1203n:887": "253.",
  "anya-e1203n:888": " Thomiṃsu maccā thutigītakehi nacciṃsu ottappavibhusanā’pi;",
  "anya-e1203n:889": "Vatthāni sīse bhamayiṃsu mattā bhujāni poṭhesumudaggacittā.",
  "anya-e1203n:890": "254. ",
  "anya-e1203n:891": " Dhūpehi kālāgarusambhavehi ghanāvanaddhaṃ’va nabhaṃ ahosi;",
  "anya-e1203n:892": "Samussitānekadhajāvalīhi puraṃ tadā vatthamayaṃ’va āsi.",
  "anya-e1203n:893": "255.",
  "anya-e1203n:894": " Disvā tamaccheramacintanīyaṃ āmoditāmaccagaṇā samaggā;",
  "anya-e1203n:895": "Atthe niyojetu mupecca tassa vadiṃsu paṇḍussa narādhipassa.",
  "anya-e1203n:896": "256.",
  "anya-e1203n:897": " Disvāna yo īdisakampi rāja iddhānubhāvaṃ munipuṅgavassa;",
  "anya-e1203n:898": "Pasādamattampi kareyya noce kimatthiyā tassa bhaveyya paññā.",
  "anya-e1203n:899": "257.",
  "anya-e1203n:900": " Pasādanīyesu guṇesu rāja pasādanaṃ sādhujanassa dhammo;",
  "anya-e1203n:901": "Pupphanti sabbe sayameva vande samuggate komudakānanāni.",
  "anya-e1203n:902": "258. ",
  "anya-e1203n:903": " Vācāya tesaṃ pana dummatīnaṃ mā saggamaggaṃ pajahittha rāja;",
  "anya-e1203n:904": "Andhe gahetvā vicareyya ko hi anvesamāno supathaṃ amūḷho.",
  "anya-e1203n:905": "259.",
  "anya-e1203n:906": " Narādhipā kappiṇa bimbisāra suddhodanādi api tejavantā;",
  "anya-e1203n:907": "Taṃ dhammarājaṃ saraṇaṃ upecca piviṃsu dhammāmatamādarena.",
  "anya-e1203n:908": "260.",
  "anya-e1203n:909": " Sahassanetto tidasādhipo’pi khīṇāyuko khiṇabhavaṃ munindaṃ;",
  "anya-e1203n:910": "Upecca dhammaṃ vimalaṃ nisamma alattha āyuṃ api diṭṭhadhammo.",
  "anya-e1203n:911": "261.",
  "anya-e1203n:912": " Tuvampi tasmiṃ jitapañcamāre devātideve varadhammarāje;",
  "anya-e1203n:913": "Saggāpavaggādhigamāya khippaṃ cittaṃ pasādehi narādhirāja.",
  "anya-e1203n:914": "262. ",
  "anya-e1203n:915": " Sutvānatesaṃ vacanaṃ narindo vikiṇṇakaḍkho ratanattayamhi;",
  "anya-e1203n:916": "Senāpatiṃ atthavaraṃ avoca pahaṭṭhabhāvo parisāya majjhe.",
  "anya-e1203n:917": "263.",
  "anya-e1203n:918": " Asaddahāno ratanattayassa guṇe bhavacchedanakāraṇassa;",
  "anya-e1203n:919": "Cirāya dulladdhipathe caranto ṭhito sarajje api vañcitohaṃ.",
  "anya-e1203n:920": "264.",
  "anya-e1203n:921": " Mohena khajjopanakaṃ dhamesiṃ sītaddito dhumasikhe jalante;",
  "anya-e1203n:922": "Pipāsito sindhujalaṃ pahāya piviṃ pamādena marīcitoyaṃ.",
  "anya-e1203n:923": "265.",
  "anya-e1203n:924": " Pariccajitvā amataṃ cirāya jivatthiko tikkhavisaṃ akhādiṃ;",
  "anya-e1203n:925": "Vihāya’haṃ campakapupphadāmaṃ adhārayiṃ jattusu nāgabhāraṃ.",
  "anya-e1203n:926": "266. ",
  "anya-e1203n:927": " Gantvāna khippaṃ parikhā samīpaṃ ārādhayitvā jinadantadhātuṃ;",
  "anya-e1203n:928": "Ānehi pūjāvidhinā karissaṃ puññāni sabbattha sukhāvahāni.",
  "anya-e1203n:929": "267.",
  "anya-e1203n:930": " Gantvātatesoparikhāsamīpaṃ senādhinātho paramappatīto;",
  "anya-e1203n:931": "Dhātuṃ munindassa namassamāno ajjhesi rañño hitamā caranto",
  "anya-e1203n:932": "268.",
  "anya-e1203n:933": " Cirāgataṃ diṭṭhimalaṃ pahāya alattha saddhaṃ sugate narindo;",
  "anya-e1203n:934": "Pāsādamāgamma pasādamassa vaḍḍhehi rañño ratanattayamhi.",
  "anya-e1203n:935": "269.",
  "anya-e1203n:936": " Tasmiṃ khaṇe pokkharaṇī vicittā phullehi sovaṇṇasaroruhehi;",
  "anya-e1203n:937": "Alaṅkarontī gaganaṃ ahosi mandākinīvābhinavāvatārā.",
  "anya-e1203n:938": "270.",
  "anya-e1203n:939": " Haṃsaṅgaṇevātha munindadhātu sā paṅkajā paṅkajamokkamanti;",
  "anya-e1203n:940": "Kundāvadātāhi pabhāhi sabbaṃ khirodakucchiṃ’va puraṃ akāsi.",
  "anya-e1203n:941": "271. ",
  "anya-e1203n:942": " Tato surattañjalipaṅkajamhi patiṭṭhahitvāna camupatissa;",
  "anya-e1203n:943": "Sandissamānā mahatā janena mahapphalaṃ mānusakaṃ akattha.",
  "anya-e1203n:944": "272.",
  "anya-e1203n:945": " Sutvāna vuttantamimaṃ narindo pahaṭṭhabhāvopadasā’va gantvā;",
  "anya-e1203n:946": "Saṃsūcayanto diguṇaṃ pasādaṃ suvimhitopañjalikoavoca.",
  "anya-e1203n:947": "273.",
  "anya-e1203n:948": " Vohāradakkhā manujā muninda saṅghaṭṭayitvā nikasopalamhi;",
  "anya-e1203n:949": "Karontiagghaṃ varakañcanassa esohi dhammo caritopurāṇo.",
  "anya-e1203n:950": "274.",
  "anya-e1203n:951": " Maṇiṃ pasatthākarasambhavampi hutāsakammehabhīsaṅkharitvā;",
  "anya-e1203n:952": "Pāpentirājaññakirīṭakoṭiṃ vibhusanattaṃ vidunomanussā.",
  "anya-e1203n:953": "275. ",
  "anya-e1203n:954": " Vīmaṃsanatthāya tavādhunāpi mayā kataṃ sabbamidaṃ muninda;",
  "anya-e1203n:955": "Āguṃ mahantaṃ khama bhuripañña khippaṃ mamālaṅkuru uttamaṅgaṃ.",
  "anya-e1203n:956": "276.",
  "anya-e1203n:957": " Patiṭṭhitā tassa tato kirīṭe maṇippabhā bhāsini dantadhātu;",
  "anya-e1203n:958": "Amuñci raṃsī dhavalā pajāsu sinehajātā iva khīradhārā.",
  "anya-e1203n:959": "277.",
  "anya-e1203n:960": " So dantadhātuṃ sirasāvahanto padakkhiṇaṃtaṃnagaraṃ karitvā;",
  "anya-e1203n:961": "Sampūjayanto kusumādikehi susajjitante puramāharittha.",
  "anya-e1203n:962": "278.",
  "anya-e1203n:963": " Samussitodārasitātapatte pallaṅkaseṭṭhe ratanujjalamhi;",
  "anya-e1203n:964": "Patiṭṭhapetvāna jinassa dhātuṃ pūjesi rājā ratanādikehi.",
  "anya-e1203n:965": "279.",
  "anya-e1203n:966": " Buddhādivatthuttayameva rājā āpāṇakoṭiṃ saraṇaṃ upecca;",
  "anya-e1203n:967": "Hitvā vihiṃsaṃ karuṇādhivāso ārādhayī sabbajanaṃ guṇehi.",
  "anya-e1203n:968": "280. ",
  "anya-e1203n:969": " Kāresi nānāratanappabhāhi sahassaraṃsīṃ’va virocamānaṃ;",
  "anya-e1203n:970": "Narādhipo bhattibharānurūpaṃ sucittitaṃ dhātunivesanampi.",
  "anya-e1203n:971": "281.",
  "anya-e1203n:972": " Vaḍḍhesi so dhātugharamhi dhātuṃ alaṅkaritvā sakalaṃ purampi;",
  "anya-e1203n:973": "Sesena pūjāvidhinā atitto pūjesi raṭṭhaṃ sadhanaṃ sabhoggaṃ.",
  "anya-e1203n:974": "282.",
  "anya-e1203n:975": " Āmantayitvā guhasīvarājaṃ sammānitaṃ attasamaṃ karitvā;",
  "anya-e1203n:976": "Dānādikaṃ puññamanekarūpaṃ saddhādhano sañciṇirājaseṭṭho.",
  "anya-e1203n:977": "283.",
  "anya-e1203n:978": " Tato so bhupālo kumatijanasaṃsaggamanayaṃ,",
  "anya-e1203n:979": "Nirākatvā magge sugatavacanujjotasugame;",
  "anya-e1203n:980": "Padhāvanto sammā saparahitasampatticaturo,",
  "anya-e1203n:981": "Pasatthaṃ lokatthaṃ acari caritāvajjitajano.",
  "anya-e1203n:982": "Tatiyo paricchedo.",
  "anya-e1203n:983": "284. ",
  "anya-e1203n:984": " Carati dharaṇi pāle rājadhammesu tasmiṃ,",
  "anya-e1203n:985": "Samaracaturaseno khīradhāro narindo;",
  "anya-e1203n:986": "Nijabhujabalalīlā’rātidappappamāthī,",
  "anya-e1203n:987": "Vibhavajanitamāno yuddhasajjo’bhigañchi.",
  "anya-e1203n:988": "285.",
  "anya-e1203n:989": " Karivaramatha disvā so guhādvārayātaṃ,",
  "anya-e1203n:990": "Paṭibhayarahitatto sīharājā’va rājā;",
  "anya-e1203n:991": "Nijanagarasamīpāyātametaṃ narindaṃ,",
  "anya-e1203n:992": "Amitabalamamahoghenottharantā’bhiyāyi.",
  "anya-e1203n:993": "286.",
  "anya-e1203n:994": " Uditabahaḷadhūlīpāḷiruddhantaḷikkho,",
  "anya-e1203n:995": "Samadavividhayodhārāvasaṃrambhabhīme;",
  "anya-e1203n:996": "Nisitasarasatālīvassadhārākarāḷe,",
  "anya-e1203n:997": "Ajini mahati yuddhe paṇḍuko khīradhāraṃ.",
  "anya-e1203n:998": "287. ",
  "anya-e1203n:999": " Atha narapatiseṭṭho saṅgahetvāna raṭṭhaṃ,",
  "anya-e1203n:1000": "Nija tanuja varasmiṃ rajjabhāraṃ nidhāya;",
  "anya-e1203n:1001": "Sugata dasana dhātuṃ sampaṭicchāpayitvā,",
  "anya-e1203n:1002": "Pahiṇi ca guhasīvaṃ sakkaritvā saraṭṭhaṃ.",
  "anya-e1203n:1003": "288.",
  "anya-e1203n:1004": " Suviramavanīpālo saññamaṃ ajjhupeto,",
  "anya-e1203n:1005": "Vividha vibhava dānāyācake tappayitvā;",
  "anya-e1203n:1006": "Tidasapura samājaṃ dehabhedā payāto,",
  "anya-e1203n:1007": "Kusala phalamanappaṃ patthitaṃ paccalattha.",
  "anya-e1203n:1008": "289.",
  "anya-e1203n:1009": " Narapati guhasīvo taṃ munindassa dhātuṃ,",
  "anya-e1203n:1010": "Sakapuramupanetvā sādhu sammānayanto;",
  "anya-e1203n:1011": "Sugati gamana magge pāṇino yojayanto,",
  "anya-e1203n:1012": "Sucarita mabhirūpaṃ sañciṇanto vihāsi.",
  "anya-e1203n:1013": "290. ",
  "anya-e1203n:1014": " Agaṇitamahimassujje nirañño tanūjo,",
  "anya-e1203n:1015": "Purima vayasi yevāraddhasaddhābhiyogo;",
  "anya-e1203n:1016": "Dasabala tanudhātuṃ pūjituṃ tassa rañño,",
  "anya-e1203n:1017": "Puravara mupāyāto dantanāmo kumāro.",
  "anya-e1203n:1018": "291.",
  "anya-e1203n:1019": " Guṇajanita pasādaṃ taṃ kaliṅgādhināthaṃ,",
  "anya-e1203n:1020": "Nikhila guṇa nivāso so kumāro karitvā;",
  "anya-e1203n:1021": "Vividha mahavidhānaṃ sādhusampādayanto,",
  "anya-e1203n:1022": "Avasi sugatadhātuṃ anvahaṃ vandamāno.",
  "anya-e1203n:1023": "292.",
  "anya-e1203n:1024": " Abhavi ca guhasīvassāvanīsassa dhitā,",
  "anya-e1203n:1025": "Vikaca kuvalayakkhī haṃsakantābhiyātā;",
  "anya-e1203n:1026": "Vadana jita sarojā hāridhammillabhārā,",
  "anya-e1203n:1027": "Kucabharanamitaṅgi hema mālābhidhānā.",
  "anya-e1203n:1028": "293. ",
  "anya-e1203n:1029": " Akhilaguṇanidhānaṃ bandhubhāvānurūpaṃ,",
  "anya-e1203n:1030": "Suvimalakulajātaṃ taṃ kumāraṃ viditvā;",
  "anya-e1203n:1031": "Narapati guhasīvo attano dhītaraṃ taṃ,",
  "anya-e1203n:1032": "Adadi sabahumānaṃ rājaputtassa tassa.",
  "anya-e1203n:1033": "294.",
  "anya-e1203n:1034": " Manujapati kumāraṃ dhāturakkhādhikāre,",
  "anya-e1203n:1035": "Pacuraparijanaṃ taṃ sabbathā yojayitvā;",
  "anya-e1203n:1036": "Gava mahisa sahassādīhi sampīṇayitvā,",
  "anya-e1203n:1037": "Saka vibhava sarikkhe issaratte ṭhapesi.",
  "anya-e1203n:1038": "295.",
  "anya-e1203n:1039": " Samarabhuvi vinaṭṭhe khīradhāre narinde,",
  "anya-e1203n:1040": "Malayavanamupetā bhāgineyyā kumārā;",
  "anya-e1203n:1041": "Pabala mati mahantaṃ saṃharitvā balaggaṃ,",
  "anya-e1203n:1042": "Upapuramupagañchuṃ dhātuyā gaṇhanatthaṃ.",
  "anya-e1203n:1043": "296.",
  "anya-e1203n:1044": " Atha nagarasamīpe te nivesaṃ karitvā,",
  "anya-e1203n:1045": "Savaṇakaṭukametaṃ sāsanaṃ pesayiṃsu;",
  "anya-e1203n:1046": "Sugatadasanadhātuṃ dehi vā khippamamhaṃ,",
  "anya-e1203n:1047": "Yasasirijananiṃ vā kīḷa saṅgāmakeḷiṃ.",
  "anya-e1203n:1048": "297. ",
  "anya-e1203n:1049": " Sapadi dharaṇipālo sāsanaṃ taṃ suṇitvā,",
  "anya-e1203n:1050": "Avadi rahasi vācaṃ rājaputtassa tassa;",
  "anya-e1203n:1051": "Nahi sati mama dehe dhātumaññassa dassaṃ,",
  "anya-e1203n:1052": "Ahamapi yadi jetuṃ neva te sakkuṇeyyaṃ.",
  "anya-e1203n:1053": "298.",
  "anya-e1203n:1054": " Suranara namitaṃ taṃ dantadhātuṃ gahetvā,",
  "anya-e1203n:1055": "Gahita dijavilāso sīhaḷaṃ yāhi dīpaṃ;",
  "anya-e1203n:1056": "Iti vacanamudāraṃ mātulassātha sutvā,",
  "anya-e1203n:1057": "Tamavaca guhasīvaṃ dantanāmo kumāro.",
  "anya-e1203n:1058": "299.",
  "anya-e1203n:1059": " Tavaca mamaca ko vā sīhaḷe bandhubhūto,",
  "anya-e1203n:1060": "Jinavaraṇasaroje bhattiyutto ca kovā;",
  "anya-e1203n:1061": "Jalanīdhiparatīre sīhaḷaṃ khuddadesaṃ,",
  "anya-e1203n:1062": "Kathamahamatinessaṃ dantadhātuṃ jinassa.",
  "anya-e1203n:1063": "300. ",
  "anya-e1203n:1064": " Tamavadi guhasīvo bhāgineyyaṃ kumāraṃ,",
  "anya-e1203n:1065": "Dasabalatanudhātu saṇṭhitā sīhaḷasmiṃ;",
  "anya-e1203n:1066": "Bhavabhayahatidakkho vattate satthudhammo,",
  "anya-e1203n:1067": "Gaṇanapathamatītā bhikkhavo cāvasiṃsu.",
  "anya-e1203n:1068": "301.",
  "anya-e1203n:1069": " Mama ca piyasahāyo so mahāsena rājā,",
  "anya-e1203n:1070": "Jinacaraṇasarojadvandasevābhiyutto;",
  "anya-e1203n:1071": "Salilamapi ca phuṭṭhaṃ dhātuyā patthayanto,",
  "anya-e1203n:1072": "Vividharatanajātaṃ pābhataṃ pesayittha.",
  "anya-e1203n:1073": "302.",
  "anya-e1203n:1074": " Pabhavati manujindo sabbadā buddhimā so,",
  "anya-e1203n:1075": "Sugatadasanadhātuṃ pūjituṃ pūjaneyyaṃ;",
  "anya-e1203n:1076": "Paricitavisayamhā vippavutthaṃ bhavantaṃ,",
  "anya-e1203n:1077": "Vividhavibhavadānā sādhu saṅgaṇhituñca.",
  "anya-e1203n:1078": "303. ",
  "anya-e1203n:1079": " Nija duhitupatiṃ taṃ itthamārādhayitvā,",
  "anya-e1203n:1080": "Narapati guhasīvo saṅgahetvāna senaṃ;",
  "anya-e1203n:1081": "Raṇadharaṇimupeto so kumārehi saddhiṃ,",
  "anya-e1203n:1082": "Maraṇaparavasattaṃ ajjhagā yujjhamāno.",
  "anya-e1203n:1083": "304.",
  "anya-e1203n:1084": " Atha narapati putto dantanāmo suṇitvā,",
  "anya-e1203n:1085": "Savaṇa kaṭukametaṃ mātulassappavattiṃ;",
  "anya-e1203n:1086": "Gahita dijavilāso dantadhātuṃ gahetvā,",
  "anya-e1203n:1087": "Turita turita bhūto so puramhā paḷāyi.",
  "anya-e1203n:1088": "305.",
  "anya-e1203n:1089": " Sarabhasa mupagantvā dakkhiṇaṃ cātha desaṃ,",
  "anya-e1203n:1090": "Avicalitasabhāvo iddhiyā devatānaṃ;",
  "anya-e1203n:1091": "Nadimatimahatiṃ so uttaritvāna puṇṇaṃ,",
  "anya-e1203n:1092": "Nidahi dasanadhātuṃ vālukārāsimajjhe.",
  "anya-e1203n:1093": "306.",
  "anya-e1203n:1094": " Puna puramupagantvā taṃ gahītaññavesaṃ,",
  "anya-e1203n:1095": "Bhariyamapi gahetvā āgato tattha khippaṃ;",
  "anya-e1203n:1096": "Sugatadasanadhātuṃ vālukāthupakucchiṃ,",
  "anya-e1203n:1097": "Ṭhapitamupacaranto acchi gumbantarasmiṃ.",
  "anya-e1203n:1098": "307. ",
  "anya-e1203n:1099": " Sapadi nabhasi thero gacchamāno paneko,",
  "anya-e1203n:1100": "Vividhakiraṇajālaṃ vālukārāsithūpā;",
  "anya-e1203n:1101": "Aviraḷitamudentaṃ dhātuyā tāya disvā,",
  "anya-e1203n:1102": "Paṇami sugatadhātuṃ otaritvāna tattha.",
  "anya-e1203n:1103": "308.",
  "anya-e1203n:1104": " Munisutamatha disvā jampatī te patītā,",
  "anya-e1203n:1105": "Nijagamanavidhānaṃ sabbamārocayiṃsu;",
  "anya-e1203n:1106": "Dasabalatanujo so dhāturakkhā niyutto,",
  "anya-e1203n:1107": "Parahitaniratatto te ubho ajjhabhāsi.",
  "anya-e1203n:1108": "309.",
  "anya-e1203n:1109": " Dasabalatanudhātuṃ sīhaḷaṃ netha tumhe,",
  "anya-e1203n:1110": "Agaṇita tanukhedā vītasārajjametaṃ;",
  "anya-e1203n:1111": "Api ca gamanamagge jātamatte vighāte,",
  "anya-e1203n:1112": "Saratha mamamanekopaddavacchedadakkhaṃ.",
  "anya-e1203n:1113": "310. ",
  "anya-e1203n:1114": " Iti sugatananūjo jampatīnaṃ kathetvā,",
  "anya-e1203n:1115": "Puna’pi tadanurūpaṃ desayitvāna dhammaṃ;",
  "anya-e1203n:1116": "Puthutaramapanetvā sokasallañca gāḷhaṃ,",
  "anya-e1203n:1117": "Sakavasatimupeto antalikkhena dhīro.",
  "anya-e1203n:1118": "311.",
  "anya-e1203n:1119": " Bhujagabhavanavāsī ninnagāyātha tassā,",
  "anya-e1203n:1120": "Bhujagapati mahiddhi paṇḍuhārābhidhāno;",
  "anya-e1203n:1121": "Sakapurapavaramhā nikkhamitvā caranto,",
  "anya-e1203n:1122": "Samupagami tadā taṃ ṭhānamicchāvasena.",
  "anya-e1203n:1123": "312.",
  "anya-e1203n:1124": " Vimalapulinathūpā so samuggacchamānaṃ,",
  "anya-e1203n:1125": "Sasiruciramarīcijjālamālokayitvā;",
  "anya-e1203n:1126": "Ṭhitamatha munidhātuṃ vālukārasigabbhe,",
  "anya-e1203n:1127": "Kimidamiti sakaṅkhaṃ pekkhamāno avedi.",
  "anya-e1203n:1128": "313. ",
  "anya-e1203n:1129": " Sapadi sabahumāno so asandissamāno,",
  "anya-e1203n:1130": "Ratanamayakaraṇḍaṃ dhātuyuttaṃ gilitvā;",
  "anya-e1203n:1131": "Vitataputhuladeho bhogamālāhi tuṅgaṃ,",
  "anya-e1203n:1132": "Kaṇakasikharirājaṃ veṭhayitvā sayittha.",
  "anya-e1203n:1133": "314.",
  "anya-e1203n:1134": " Salilanidhisamīpaṃ jampatī gantukāmā,",
  "anya-e1203n:1135": "Pulinatalagataṃ taṃ dantadhātuṃ adisvā;",
  "anya-e1203n:1136": "Nayanasaliladhāraṃ sokajātaṃ kirantā,",
  "anya-e1203n:1137": "Sugatasutavaraṃ taṃ taṅkhaṇe’nussariṃsu.",
  "anya-e1203n:1138": "315.",
  "anya-e1203n:1139": " Atha sugatasuto so cintitaṃ saṃviditvā,",
  "anya-e1203n:1140": "Agami savidhamesaṃ sokadinānanānaṃ;",
  "anya-e1203n:1141": "Asuṇi ca jinadhātuṃ vālukārāsimajjhe,",
  "anya-e1203n:1142": "Nīhitamapi adiṭṭhaṃ pūjitaṃ jampatīhi.",
  "anya-e1203n:1143": "316.",
  "anya-e1203n:1144": " Sayitamatha yatīso dibbacakkhuppabhāvā,",
  "anya-e1203n:1145": "Ratanagirinikuñje nāgarājaṃ apassi;",
  "anya-e1203n:1146": "Vihagapatisarīraṃ māpayi tammuhutte,",
  "anya-e1203n:1147": "Vitataputhulapakkhena’ntaḷikkhaṃ thakentaṃ.",
  "anya-e1203n:1148": "317. ",
  "anya-e1203n:1149": " Jaladhimatigabhīraṃ taṃ dvidhā so karitvā,",
  "anya-e1203n:1150": "Pabalapavanavegena’ttano pakkhajena;",
  "anya-e1203n:1151": "Sarabhasa mahidhāvaṃ bhīmasaṃrambhayogā,",
  "anya-e1203n:1152": "Abhigami bhujagindaṃ merupāde nipannaṃ.",
  "anya-e1203n:1153": "318.",
  "anya-e1203n:1154": " Jahitabhujagaveso taṅkhaṇe so phaṇindo,",
  "anya-e1203n:1155": "Paṭibhayacakitatto saṃkhipitvāna bhoge;",
  "anya-e1203n:1156": "Sarabhasa mupagantvā tassa pāde namitvā,",
  "anya-e1203n:1157": "Vinayamadhuramitthaṃ taṃ munīsaṃ avoca.",
  "anya-e1203n:1158": "319.",
  "anya-e1203n:1159": " Sakalajanahitatthaṃ eva jāyanti buddhā,",
  "anya-e1203n:1160": "Bhavati janahitatthaṃ dhātumattassa pūjā;",
  "anya-e1203n:1161": "Ahamapi jinadhātuṃ pūjayitvā mahagghaṃ,",
  "anya-e1203n:1162": "Kusalaphalamanappaṃ sañciṇissaṃ’ti gaṇhiṃ.",
  "anya-e1203n:1163": "320. ",
  "anya-e1203n:1164": " Atha manujagaṇānaṃ saccabodhārahānaṃ,",
  "anya-e1203n:1165": "Vasatibhavanamesā nīyyate sīhaḷaṃ taṃ;",
  "anya-e1203n:1166": "Munivaratanudhātuṃ tena dehīti vutto,",
  "anya-e1203n:1167": "Bhujagapati karaṇḍaṃ dhātugabbhaṃ adajji.",
  "anya-e1203n:1168": "321.",
  "anya-e1203n:1169": " Vihagapatitanuṃ taṃ saṃharitvāna thero,",
  "anya-e1203n:1170": "Jalacarasatabhīmā aṇṇavā uppatitvā;",
  "anya-e1203n:1171": "Sakalapathavicakke rajjalakkhiṃ’va dhātuṃ,",
  "anya-e1203n:1172": "Narapatitanujānaṃ jampatīnaṃ adāsi.",
  "anya-e1203n:1173": "322.",
  "anya-e1203n:1174": " Iti katabahukāre saṃyaminde payāte,",
  "anya-e1203n:1175": "Sugatadasanadhātuṃ muddhanā ubbahantā;",
  "anya-e1203n:1176": "Mahati vipinadevādīhi magge payutte,",
  "anya-e1203n:1177": "Vividhamahavidhāne te tato nikkhamiṃsu.",
  "anya-e1203n:1178": "323. ",
  "anya-e1203n:1179": " Mudusurabhīsamīro kaṇṭakādivyapeto,",
  "anya-e1203n:1180": "Vimalapulinahārī āsī sabbattha maggo;",
  "anya-e1203n:1181": "Ayanamupagate te dantadhātuppabhāvā,",
  "anya-e1203n:1182": "Nigamanagaravāsī sādhu sammānayiṃsu.",
  "anya-e1203n:1183": "324.",
  "anya-e1203n:1184": " Kusumasurabhicuṇṇākiṇṇahatthāhi niccā,",
  "anya-e1203n:1185": "Sakutukamanuyātā kānane devatāhī;",
  "anya-e1203n:1186": "Acalagahaṇaduggaṃ khepayitvāna maggaṃ,",
  "anya-e1203n:1187": "Agamumaturitā te paṭṭanaṃ tāmalittiṃ.",
  "anya-e1203n:1188": "325.",
  "anya-e1203n:1189": " Acalapadarabaddhaṃ suṭṭhitodārakūpaṃ,",
  "anya-e1203n:1190": "Uditaputhulakāraṃ dakkhanīyāmakañca;",
  "anya-e1203n:1191": "Sayamabhimatalaṅkāgāminiṃ nāvamete,",
  "anya-e1203n:1192": "Sapadi samuparūḷhaṃ addasuṃ vāṇijehi.",
  "anya-e1203n:1193": "326. ",
  "anya-e1203n:1194": " Atha dijapavarā te sīhaḷaṃ gantumicchaṃ,",
  "anya-e1203n:1195": "Sarabhasa mupagantvā nāvikassāvadiṃsu;",
  "anya-e1203n:1196": "Sutisukhavacasā so sādhuvuttena cesaṃ,",
  "anya-e1203n:1197": "Pamuditahadayo te nāvamāropayittha.",
  "anya-e1203n:1198": "327.",
  "anya-e1203n:1199": " Jalanidhimabhirūḷhesvesu ādāya dhātuṃ,",
  "anya-e1203n:1200": "Samabhavumupasannā lolakallolamālā;",
  "anya-e1203n:1201": "Samasurabhimanuñño uttaro vāyi vāto,",
  "anya-e1203n:1202": "Vimalarucirasobhā sabbathā’suṃ disā’pi.",
  "anya-e1203n:1203": "328.",
  "anya-e1203n:1204": " Nabhasi asitasobhe venateyyo’va nāvā,",
  "anya-e1203n:1205": "Pabalapavanavegā sattataṃ dhāvamānā;",
  "anya-e1203n:1206": "Nayanavisayabhāvātītatīrācalādiṃ,",
  "anya-e1203n:1207": "Pavisi jaladhimajjhaṃ pheṇapupphābhikiṇṇaṃ.",
  "anya-e1203n:1208": "329. ",
  "anya-e1203n:1209": " Atha abhavi samuddo bhīmasaṃvaṭṭavātā,",
  "anya-e1203n:1210": "Bhīhatasikharikūṭākāravīcippabandho;",
  "anya-e1203n:1211": "Savanabhiduraghorārāvarundhantalikkho,",
  "anya-e1203n:1212": "Bhayacakitamanussakkandito sabbarattiṃ.",
  "anya-e1203n:1213": "330.",
  "anya-e1203n:1214": " Udayasikharisīsaṃ nūtanādiccabimbe,",
  "anya-e1203n:1215": "Upagatavati tassā rattiyā accayamhi;",
  "anya-e1203n:1216": "Salilanidhijalaṃ taṃ santakallolamālaṃ,",
  "anya-e1203n:1217": "Asitamaṇivicittaṃ koṭṭimaṃ’vāvabhāsi.",
  "anya-e1203n:1218": "331.",
  "anya-e1203n:1219": " Atha vitataphaṇālī bhiṃsanā keci nāgā,",
  "anya-e1203n:1220": "Surabhikusumahatthā keci dibbattabhāvā;",
  "anya-e1203n:1221": "Ruciramaṇipadīpe keci sandhārayantā,",
  "anya-e1203n:1222": "Nijasirasi karontā keci kaṇḍuppalānī.",
  "anya-e1203n:1223": "332. ",
  "anya-e1203n:1224": " Phuṭakumudakalāpe jattuneke vahantā,",
  "anya-e1203n:1225": "Kaṇakakalasamālā ukkhipattā ca keci;",
  "anya-e1203n:1226": "Pavanacalitaketuggāhakā keci eke,",
  "anya-e1203n:1227": "Rucira kaṇaka cuṇṇāpuṇṇacaṅgoṭahatthā.",
  "anya-e1203n:1228": "333.",
  "anya-e1203n:1229": " Salaḷitaramaṇiyaṃ keci naccaṃ karontā,",
  "anya-e1203n:1230": "Salayamadhuragītaṃ gāyamānā’va keci;",
  "anya-e1203n:1231": "Pacuraturiyabhaṇḍe āhanantā’va eke,",
  "anya-e1203n:1232": "Munivaratanudhātuṃ pūjituṃ uṭṭhahiṃsu.",
  "anya-e1203n:1233": "334.",
  "anya-e1203n:1234": " Rucirakacakalāpā rājakaññāya tassā,",
  "anya-e1203n:1235": "Munivaradasanaṃ taṃ niggatevindulekhā;",
  "anya-e1203n:1236": "Ujurajatasalākā sannibhe muñci raṃsī.",
  "anya-e1203n:1237": "335. ",
  "anya-e1203n:1238": " Atulitamanubhāvaṃ dhātuyā pekkhataṃ taṃ,",
  "anya-e1203n:1239": "Pamuditahadayānaṃ taṅkhaṇe pannagānaṃ;",
  "anya-e1203n:1240": "Paṭiravaharitānaṃ sādhuvādādikānaṃ,",
  "anya-e1203n:1241": "Gaganamapariyantaṃ’vāsi vitthāritānaṃ.",
  "anya-e1203n:1242": "336.",
  "anya-e1203n:1243": " Pavisi sugata dāṭhādhātu sā moḷigabbhaṃ,",
  "anya-e1203n:1244": "Puna gaganatalamhā otaritvāna tassā;",
  "anya-e1203n:1245": "Phaṇadharanivahā te taṃ tariṃ vārayitvā,",
  "anya-e1203n:1246": "Mahamakarumudāraṃ sattarattindivaṃhi.",
  "anya-e1203n:1247": "337.",
  "anya-e1203n:1248": " Acalamiva vimānaṃ antalikkhamhi nāvaṃ,",
  "anya-e1203n:1249": "Gativirahitamamhorāsimajjhamhi disvā;",
  "anya-e1203n:1250": "Bhayavilulitacittā jampatī te samaggā,",
  "anya-e1203n:1251": "Dasabalatanujaṃ taṃ iddhimantaṃ sariṃsu.",
  "anya-e1203n:1252": "338.",
  "anya-e1203n:1253": " Sapadi munisuto so cittamesaṃ viditvā,",
  "anya-e1203n:1254": "Nabhasi jaladharālī maddamāno’bhigantvā;",
  "anya-e1203n:1255": "Vihagapatisarīraṃ māpayitvā mahantaṃ,",
  "anya-e1203n:1256": "Bhayacakitabhujaṅge te paḷāpesi khippaṃ.",
  "anya-e1203n:1257": "339. ",
  "anya-e1203n:1258": " Itthaṃ buddhisute bhujaṅgajanitaṃ bhītiṃ sametvā gate,",
  "anya-e1203n:1259": "Sā nāvā pavanā pakampitadhajā tuṅgaṃ taraṅgāvaliṃ;",
  "anya-e1203n:1260": "Bhīndantī gativegasā puthutaraṃ meghāvalīsannibhaṃ,",
  "anya-e1203n:1261": "Laṅkāpaṭṭanamotarittha sahasā therassa tassiddhiyā.",
  "anya-e1203n:1262": "Catuttho paricchedo.",
  "anya-e1203n:1263": "340.",
  "anya-e1203n:1264": " Saṃvaccharamhi navamamhi mahādisena,",
  "anya-e1203n:1265": "Puttassa kittisirimeghanarādhipassa;",
  "anya-e1203n:1266": "Te jampatī tamatha paṭṭanamotaritvā,",
  "anya-e1203n:1267": "Devālaye paṭivasiṃsu manobhirāme.",
  "anya-e1203n:1268": "341. ",
  "anya-e1203n:1269": " Disvāna te dvijavaro pathike nisāyaṃ,",
  "anya-e1203n:1270": "Santappayittha madhurāsanapānakehi;",
  "anya-e1203n:1271": "Rattikkhaye ca anurādhapurassa maggaṃ,",
  "anya-e1203n:1272": "Chāyāpatīnamatha so abhivedayittha.",
  "anya-e1203n:1273": "342.",
  "anya-e1203n:1274": " Ādāya te dasanadhātuvaraṃ jinassa,",
  "anya-e1203n:1275": "Sammānitā dvijavarena’tha paṭṭanamhā;",
  "anya-e1203n:1276": "Nikkhamma dūrataramaggamatikkamitvā,",
  "anya-e1203n:1277": "Padvāragāmamanurādhapurassa’gañchuṃ.",
  "anya-e1203n:1278": "343.",
  "anya-e1203n:1279": " Yaṃ dhammikaṃ naravaraṃ abhitakkayitvā,",
  "anya-e1203n:1280": "Jāyāpatī visayametamupāgamiṃsu;",
  "anya-e1203n:1281": "Taṃ vyādhinā samuditena mahādisena,",
  "anya-e1203n:1282": "Laṅkissaraṃsucirakālakataṃ suṇiṃsu.",
  "anya-e1203n:1283": "344.",
  "anya-e1203n:1284": " Sokena te sikharineva samuggatena,",
  "anya-e1203n:1285": "Ajjhotthaṭā bahutaraṃ vilapīṃsu muḷhā;",
  "anya-e1203n:1286": "Kāyiṃsu tesamatha mucchitamānasānaṃ,",
  "anya-e1203n:1287": "Sabbā disā ca vidisā ca ghanandhakārā",
  "anya-e1203n:1288": "345. ",
  "anya-e1203n:1289": " Sutvāna kittisirimeghanarādhipassa,",
  "anya-e1203n:1290": "Rajjeṭhitassa ratanattayamāmakattaṃ;",
  "anya-e1203n:1291": "Vassena nibbutamahādahanā’va kacchā,",
  "anya-e1203n:1292": "Te jampatī samabhavuṃ hatasokatāpā.",
  "anya-e1203n:1293": "346.",
  "anya-e1203n:1294": " Sutvāna meghagirināmamahāvihāre,",
  "anya-e1203n:1295": "Bhikkhussa kassaci narādhipavallabhattaṃ;",
  "anya-e1203n:1296": "Tassa’ntikaṃ samupagamma katātitheyyā,",
  "anya-e1203n:1297": "Dhātuppavattimavadiṃsu ubho samecca.",
  "anya-e1203n:1298": "347.",
  "anya-e1203n:1299": " Sutvāna so munivaro dasanappavattiṃ,",
  "anya-e1203n:1300": "Haṭṭho yathāmatarasena’hisittagatto;",
  "anya-e1203n:1301": "Gehe sake sapadi paṭṭavitānakehi,",
  "anya-e1203n:1302": "Vaḍḍhesi dhātumamalaṃ samalaṅkatamhi.",
  "anya-e1203n:1303": "348. ",
  "anya-e1203n:1304": " Tesañca jānipatikānamubhinnameso,",
  "anya-e1203n:1305": "Katvāna saṅgahamuḷārataraṃ yathicchaṃ;",
  "anya-e1203n:1306": "Vuttantametamabhivedayituṃ pasatthaṃ,",
  "anya-e1203n:1307": "Laṅkādhipassa savidhaṃ pahiṇittha bhikkhuṃ.",
  "anya-e1203n:1308": "349.",
  "anya-e1203n:1309": " Rājā vasantasamaye saha kāminīhi,",
  "anya-e1203n:1310": "Uyyānakeḷisukha mekadine’nubhonto;",
  "anya-e1203n:1311": "Āgacchamānamatha tattha sudurato’ca,",
  "anya-e1203n:1312": "Taṃ vippasannamukhavaṇṇamapassi bhikkhuṃ.",
  "anya-e1203n:1313": "350.",
  "anya-e1203n:1314": " So saṃyami samupagamma narādhipaṃ taṃ,",
  "anya-e1203n:1315": "Vuttantametamabhivedayi tuṭṭhacitto;",
  "anya-e1203n:1316": "Sutvāna taṃ paramapītibharaṃ vahanto,",
  "anya-e1203n:1317": "Sampattacakkaratano’va ahosi rājā.",
  "anya-e1203n:1318": "351. ",
  "anya-e1203n:1319": " Laṅkissaro dvijavarā jinadantadhātu,",
  "anya-e1203n:1320": "Mādāya jānipatayo ubhaye samecca;",
  "anya-e1203n:1321": "Essanti laṅkamacirena itīritaṃ taṃ,",
  "anya-e1203n:1322": "Nemittikassa vacanañca tathaṃ amaññi.",
  "anya-e1203n:1323": "352.",
  "anya-e1203n:1324": " Rājā tato mahatiyā parisāya saddhiṃ,",
  "anya-e1203n:1325": "Tassānurādhanagarassa puruttarāya;",
  "anya-e1203n:1326": "Āsāya taṃ sapadi meghagiriṃ vihāraṃ,",
  "anya-e1203n:1327": "Saddho agañchi padasā’va pasannacitto.",
  "anya-e1203n:1328": "353.",
  "anya-e1203n:1329": " Disvā tato sugatadhātumalabbhaneyyaṃ,",
  "anya-e1203n:1330": "Ānandajassunivahehi ca tārahāraṃ;",
  "anya-e1203n:1331": "Siñcaṃ vidhāya paṇidhiṃ bahumānapubbaṃ,",
  "anya-e1203n:1332": "Romañcakañcukadharo iti cintayittha.",
  "anya-e1203n:1333": "354. ",
  "anya-e1203n:1334": " So’haṃ anekaratanujjalamoḷidhāriṃ,",
  "anya-e1203n:1335": "Pūjeyyamajja yadi duccajamuttamaṅgaṃ;",
  "anya-e1203n:1336": "Lokattayekasaraṇassa tathāgatassa,",
  "anya-e1203n:1337": "No dhātuyā mahamanucchavikaṃ kareyyaṃ.",
  "anya-e1203n:1338": "355.",
  "anya-e1203n:1339": " Etaṃ pahūtaratanaṃ sadhanaṃ sabhoggaṃ,",
  "anya-e1203n:1340": "Sampūjayaṃ api dharāvalayaṃ asesaṃ;",
  "anya-e1203n:1341": "Pūjaṃ karomi tadanucchavikaṃ ahaṃ’ti,",
  "anya-e1203n:1342": "Cinteyya kohi bhuvanesu amūḷhatitto.",
  "anya-e1203n:1343": "356.",
  "anya-e1203n:1344": " Laṅkādhipaccamidamappataraṃ mamāsi,",
  "anya-e1203n:1345": "Buddho guṇehi vividhehi pamāṇa suñño;",
  "anya-e1203n:1346": "So’haṃ parittavibhavo tibhavekanāthaṃ,",
  "anya-e1203n:1347": "Taṃ tādisaṃ dasabalaṃ kathamaccayissaṃ.",
  "anya-e1203n:1348": "357. ",
  "anya-e1203n:1349": " Itthaṃ punappuna tadeva vicintayanto,",
  "anya-e1203n:1350": "Āpajji so dhitiyuto’pi visaññibhāvaṃ;",
  "anya-e1203n:1351": "Saṃvījito sapadi cāmaramārutena,",
  "anya-e1203n:1352": "Khinnena sevakajanena alattha saññaṃ.",
  "anya-e1203n:1353": "358.",
  "anya-e1203n:1354": " Thokampi bījamatha vā abhiropayantā,",
  "anya-e1203n:1355": "Medhāvino mahatiyā’pi masundharāya;",
  "anya-e1203n:1356": "Kālena patta tava pupphaphaladikāni,",
  "anya-e1203n:1357": "Vindanti patthitaphalāni anappakāni.",
  "anya-e1203n:1358": "359.",
  "anya-e1203n:1359": " Evaṃ guṇehi vividhehi’pi appameyya,",
  "anya-e1203n:1360": "Dhammissaramhi mahamappatarampi katvā;",
  "anya-e1203n:1361": "Kālaccayena pariṇāma visesarammaṃ,",
  "anya-e1203n:1362": "Saggāpavaggasukhamappaṭimaṃ labhissaṃ.",
  "anya-e1203n:1363": "360. ",
  "anya-e1203n:1364": " Itthaṃ vicintiya pamodabharātireka,",
  "anya-e1203n:1365": "Sampuṇṇacandimasarikkhamukho narindo;",
  "anya-e1203n:1366": "Sabbaññuno dasanadhātuvarassa tassa,",
  "anya-e1203n:1367": "Pūjesi sabbamapi sīhaḷadīpametaṃ.",
  "anya-e1203n:1368": "361.",
  "anya-e1203n:1369": " Bhikkhū’pi tepiṭaka jātakabhāṇakādi,",
  "anya-e1203n:1370": "Takkagamādi kusalā api buddhimanto;",
  "anya-e1203n:1371": "Vatthuttayekasaraṇā api poravaggā,",
  "anya-e1203n:1372": "Kotuhalā sapadi sannipatiṃsu tattha.",
  "anya-e1203n:1373": "362.",
  "anya-e1203n:1374": " Rājā tato mahatiya parisāya majjhe,",
  "anya-e1203n:1375": "Iccabruvī munivaro hi susukkadāṭho;",
  "anya-e1203n:1376": "Dāṭhā jinassa yadi osadhitārakā’va,",
  "anya-e1203n:1377": "Setā bhaveyya kimayaṃ malināvabhāsā.",
  "anya-e1203n:1378": "363. ",
  "anya-e1203n:1379": " Tasmiṃ khaṇe dasanadhātu munissarassa,",
  "anya-e1203n:1380": "Pakkhe pasāriya duve viya rājahaṃsī;",
  "anya-e1203n:1381": "Vitthāritaṃ’suni vahā gaganaṅganamhi,",
  "anya-e1203n:1382": "Āvaṭṭato chavi javena muhuttamattaṃ.",
  "anya-e1203n:1383": "364.",
  "anya-e1203n:1384": " Paccagghamattharaṇakaṃ sitamattharitvā,",
  "anya-e1203n:1385": "Bhaddāsanamhi vinidhāya munindadhātuṃ;",
  "anya-e1203n:1386": "Taṃ jātipupphanikarena thakesi rājā,",
  "anya-e1203n:1387": "Vassaccayambudharakūṭasamappabhena.",
  "anya-e1203n:1388": "365.",
  "anya-e1203n:1389": " Uggamma khippamatha dhātu munissarassa,",
  "anya-e1203n:1390": "Sā puppharāsisikharamhi patiṭṭhahitvā;",
  "anya-e1203n:1391": "Raṃsīhi duddhadhavalehi virocamānā,",
  "anya-e1203n:1392": "Sampassataṃ animise nayane akāsi.",
  "anya-e1203n:1393": "366. ",
  "anya-e1203n:1394": " Taṃ dhātumāsanagatamhi patiṭṭhapetvā,",
  "anya-e1203n:1395": "Khīrodaeṇepaṭalappaṭime dukuḷe;",
  "anya-e1203n:1396": "Chādesi sāṭakasatehi mahārahehi,",
  "anya-e1203n:1397": "Bhiyyo’pi so upaparikkhitukāmatāya.",
  "anya-e1203n:1398": "367.",
  "anya-e1203n:1399": " Abbhuggatā sapadi vatthasatāni bhetvā,",
  "anya-e1203n:1400": "Setambudodaraviniggatacandimā’va;",
  "anya-e1203n:1401": "Ṭhatvāna sā upari tesamabhāsayittha,",
  "anya-e1203n:1402": "Raṃsīhi kundavisadehi disā samantā",
  "anya-e1203n:1403": "368.",
  "anya-e1203n:1404": " Tasmiṃ khaṇe vasumatī saha bhūdharehi,",
  "anya-e1203n:1405": "Gajjittha sādhuvacanaṃ’va samuggirantī;",
  "anya-e1203n:1406": "Taṃ abbhūtaṃ viya samekkhitumamburāsi,",
  "anya-e1203n:1407": "So niccalo abhavi santataraṅgabāhu.",
  "anya-e1203n:1408": "369. ",
  "anya-e1203n:1409": " Mattebhakampitasupupaphitasālato’va,",
  "anya-e1203n:1410": "Bhassiṃsu dibbakusumāni’pi antaḷikkhā;",
  "anya-e1203n:1411": "Naccesu cāturiyayamacchariyaṃ janassa,",
  "anya-e1203n:1412": "Sandassayiṃsu gagane surasundarī’pi.",
  "anya-e1203n:1413": "370.",
  "anya-e1203n:1414": " Ānandasañjanitatāraravābhirāmaṃ,",
  "anya-e1203n:1415": "Gāyiṃsu gītamamatāsanagāyakā’pi;",
  "anya-e1203n:1416": "Muñciṃsu dibbaturiyāni’pi vāditāni,",
  "anya-e1203n:1417": "Gambhīramuccamadhuraṃ dviguṇaṃ ninādaṃ.",
  "anya-e1203n:1418": "371.",
  "anya-e1203n:1419": " Saṃsibbitaṃ rajatarajjusatānukārī,",
  "anya-e1203n:1420": "Dhārāsatehi vasudhambaramambudena;",
  "anya-e1203n:1421": "Sabbā disā jaladakuṭamahagaghiyesu,",
  "anya-e1203n:1422": "Dittācirajjutipadīpasatāvabhāsā.",
  "anya-e1203n:1423": "372. ",
  "anya-e1203n:1424": " Ādhuyamāna malayāvala kānananto,",
  "anya-e1203n:1425": "Samathulla pupphaja parāgaharābhihāri;",
  "anya-e1203n:1426": "Sedoda bindugaṇa saṃharaṇappavīṇo,",
  "anya-e1203n:1427": "Mandaṃ avāsi sisiro api gandhavāho.",
  "anya-e1203n:1428": "373.",
  "anya-e1203n:1429": " Rājā tamabbhutamavekkhiya pāṭihīraṃ,",
  "anya-e1203n:1430": "Lokussavaṃ bahutarañca adiṭṭhapubbaṃ;",
  "anya-e1203n:1431": "Cipphāritakkhiyugalo paramappamodā,",
  "anya-e1203n:1432": "Pūjaṃ karittha mahatiṃ ratanādikehi.",
  "anya-e1203n:1433": "374.",
  "anya-e1203n:1434": " So dhātumattasirasā’tha samubbahanto,",
  "anya-e1203n:1435": "Ṭhatvā samussita sitātapavāraṇamhi;",
  "anya-e1203n:1436": "Cittatthare rathavare sitavājiyutte,",
  "anya-e1203n:1437": "Lakkhinidhānanurādhapuraṃ pavekkhi.",
  "anya-e1203n:1438": "375. ",
  "anya-e1203n:1439": " Devinda mandira same samalaṅkatamhi,",
  "anya-e1203n:1440": "Rājā sakamhi bhavane atulānubhāvo;",
  "anya-e1203n:1441": "Sīhāsane paṭika kojava santhatamhi,",
  "anya-e1203n:1442": "Dhātuṃ ṭhapesi munino sasitātapatte.",
  "anya-e1203n:1443": "376.",
  "anya-e1203n:1444": " Anto’va bhumipati dhātugharaṃ mahagghaṃ,",
  "anya-e1203n:1445": "Katvāna tattha vinidhāya munindadhātuṃ;",
  "anya-e1203n:1446": "Sampūjayittha vividhehi upāyanehi,",
  "anya-e1203n:1447": "Rattīndivaṃ tidivamokkha sukhābhikaṅkhī.",
  "anya-e1203n:1448": "377.",
  "anya-e1203n:1449": " Tesañca jānipatikānamubhinnameva,",
  "anya-e1203n:1450": "Tuṭṭho bahūni ratanābharaṇādikāni;",
  "anya-e1203n:1451": "Gāmeca issarakuleka nīvāsabhute,",
  "anya-e1203n:1452": "Datvāna saṅgahamakāsi tisīhaḷindo.",
  "anya-e1203n:1453": "378. ",
  "anya-e1203n:1454": " Saṅgamma jānapada negama nāgarādī,",
  "anya-e1203n:1455": "Ukkaṇṭhitā sugatadhātumapassamānā;",
  "anya-e1203n:1456": "Lokuttamassa caritāni abhitthavantā,",
  "anya-e1203n:1457": "Ugghosayiṃsu dharaṇīpatisannidhāni;",
  "anya-e1203n:1458": "Dhammissaro sakalalokahitāya loke,",
  "anya-e1203n:1459": "Jāyittha sabbajanatāhitamācarittha;",
  "anya-e1203n:1460": "Vitthāritā bahujanassa hitāya dhātu,",
  "anya-e1203n:1461": "Icchāma dhātumabhipūjayituṃ mayampi.",
  "anya-e1203n:1462": "380.",
  "anya-e1203n:1463": " So sannipātiya mahīpati bhikkhusaṅgha,",
  "anya-e1203n:1464": "Mārāmavāsimanurādhapuropakaṇṭhe;",
  "anya-e1203n:1465": "Ajjhāsayaṃ tamabhivedayi satthudhātu,",
  "anya-e1203n:1466": "Pūjāya sannipatitassa mahājanassa.",
  "anya-e1203n:1467": "381. ",
  "anya-e1203n:1468": " Thero tahiṃ mahati bhikkhugaṇe paneko,",
  "anya-e1203n:1469": "Medhābalena asamo karuṇādhivāso;",
  "anya-e1203n:1470": "Evaṃ tisīhaḷapatissa mahāmatissa,",
  "anya-e1203n:1471": "Lokatthacāracaturassa nivedayittha.",
  "anya-e1203n:1472": "382.",
  "anya-e1203n:1473": " Yo ācareyya anujīvijanassa atthaṃ,",
  "anya-e1203n:1474": "Eso bhave’nucarito mahataṃ sabhāvo;",
  "anya-e1203n:1475": "Dhātuṃ vasantasamaye bahi nīharitvā,",
  "anya-e1203n:1476": "Dassehi puññamabhipatthayataṃ janānaṃ.",
  "anya-e1203n:1477": "383.",
  "anya-e1203n:1478": " Sutvāna saṃyamivarassa subhāsitāni,",
  "anya-e1203n:1479": "Pucchittha so naravaro puna bhikkhusaṅghaṃ;",
  "anya-e1203n:1480": "Dhātuṃ namassitumanena mahājanena,",
  "anya-e1203n:1481": "Ṭhānaṃ kimettha ramaṇīyataraṃ siyā’ti.",
  "anya-e1203n:1482": "384. ",
  "anya-e1203n:1483": " Sabbe’pi te atha nikāya nivāsi bhikkhū,",
  "anya-e1203n:1484": "Ṭhānaṃ sakaṃ sakama vaṇṇayumādarena;",
  "anya-e1203n:1485": "Aññoññabhinnavacanesu ca tesu rājā,",
  "anya-e1203n:1486": "Nevābhinandi na paṭikkhipi kiñcivākyaṃ.",
  "anya-e1203n:1487": "385.",
  "anya-e1203n:1488": " Majjhattatānugatamānasatāya kintu,",
  "anya-e1203n:1489": "Rājā avo ca puna bhikkhugaṇassa majjhe;",
  "anya-e1203n:1490": "Attānurūpamayameva munindadhātu,",
  "anya-e1203n:1491": "Ṭhānaṃ khaṇena sayameva gamissatīti.",
  "anya-e1203n:1492": "386.",
  "anya-e1203n:1493": " Rājā tato bhavanameva sakaṃ upecca,",
  "anya-e1203n:1494": "Dhātuppaṇāmamabhipatthayataṃ janānaṃ;",
  "anya-e1203n:1495": "Khippaṃmukhambujavanānī vikāsayanto,",
  "anya-e1203n:1496": "Sajjetumāha nagarañca vihāramaggaṃ.",
  "anya-e1203n:1497": "387.",
  "anya-e1203n:1498": " Sammajjitā salila sevana santadhūlī,",
  "anya-e1203n:1499": "Racchā tadā’si pulinattharaṇābhirāmā;",
  "anya-e1203n:1500": "Ussāpitāni kaṇakādivicittitāni,",
  "anya-e1203n:1501": "Vyagghādi rūpakhacitāni ca toraṇāni.",
  "anya-e1203n:1502": "388. ",
  "anya-e1203n:1503": " Chāyā nivārita virocana raṃsitāpā,",
  "anya-e1203n:1504": "Naccaṃ’va dassayati vātadhūtā dhajāli;",
  "anya-e1203n:1505": "Vīthi vasantavanarāji samānavaṇṇā,",
  "anya-e1203n:1506": "Jātā sujātakadalītarumālikāhi.",
  "anya-e1203n:1507": "389.",
  "anya-e1203n:1508": " Saṃsūcayanti ca sataṃ navapuṇṇakumbhā,",
  "anya-e1203n:1509": "Saggāpavaggasukhamicchitamijjhatīti;",
  "anya-e1203n:1510": "Kappurasāratagarāgarusambhavehi,",
  "anya-e1203n:1511": "Dhūpehi duddinamatho sudinaṃ ahosi.",
  "anya-e1203n:1512": "390.",
  "anya-e1203n:1513": " Olambamānasitamuttakajālakāni,",
  "anya-e1203n:1514": "Sajjāpitāni vividhāni ca maṇḍapāni;",
  "anya-e1203n:1515": "Sampāditāni ca tahiṃ kusumagaghikāni,",
  "anya-e1203n:1516": "Āmoda luddha madhupāvali kujitāni.",
  "anya-e1203n:1517": "391. ",
  "anya-e1203n:1518": " Gacchiṃsu keci gahitussava vesasobhā,",
  "anya-e1203n:1519": "Eke samuggaparipuritapupphahatthā;",
  "anya-e1203n:1520": "Aññe janā surabhicuṇṇabharaṃ vahantā,",
  "anya-e1203n:1521": "Tatthetare dhatavicittamahātapattā.",
  "anya-e1203n:1522": "392.",
  "anya-e1203n:1523": " Laṅkissaro’tha sasipaṇḍaravājiyutte,",
  "anya-e1203n:1524": "Ujjotite rathavare ratanappabhāhi;",
  "anya-e1203n:1525": "Dhātuṃ tilokatilakassa patiṭṭhapetvā,",
  "anya-e1203n:1526": "Etaṃ avoca vacanaṃ paṇipātapubbaṃ.",
  "anya-e1203n:1527": "393.",
  "anya-e1203n:1528": " Sambodhiyā iva munissara bodhimaṇḍaṃ,",
  "anya-e1203n:1529": "Gaṇḍambarukkhamiva titthiyamaddanāya;",
  "anya-e1203n:1530": "Dhammañca saṃvibhajituṃ migadāyamajja,",
  "anya-e1203n:1531": "Pūjānurūpamupagaccha sayaṃ padesaṃ.",
  "anya-e1203n:1532": "394. ",
  "anya-e1203n:1533": " Rājā tato samucitācaraṇesu dakkho,",
  "anya-e1203n:1534": "Vissajji phussarathamaṭṭhitasārathiṃ taṃ;",
  "anya-e1203n:1535": "Pacchā sayaṃ mahatiyā parisāya saddhiṃ,",
  "anya-e1203n:1536": "Pūjāvisesamasamaṃ agamā karonto.",
  "anya-e1203n:1537": "395.",
  "anya-e1203n:1538": " Ukkuṭṭhinādavisarena mahājanassa,",
  "anya-e1203n:1539": "Hesāravena visaṭena turaṅgamānaṃ;",
  "anya-e1203n:1540": "Bherīravena mahatā kari gajjitena,",
  "anya-e1203n:1541": "Uddāmasāgara samaṃ nagaraṃ ahosi.",
  "anya-e1203n:1542": "396.",
  "anya-e1203n:1543": " Āmoditā ubhayavīthigatā kulitthi,",
  "anya-e1203n:1544": "Vātāyanehi kanakābharaṇe khipiṃsu;",
  "anya-e1203n:1545": "Sabbatthakaṃ kusumavassamavassayiṃsu,",
  "anya-e1203n:1546": "Celāniceva bhamayiṃsunijuttamaṅge.",
  "anya-e1203n:1547": "397. ",
  "anya-e1203n:1548": " Pācīnagopurasamīpamupāgatamhi,",
  "anya-e1203n:1549": "Tasmiṃ rathe jaladhipiṭṭhigate’va pote;",
  "anya-e1203n:1550": "Tuṭṭhā tahiṃ yatigaṇā manujā ca sabbe,",
  "anya-e1203n:1551": "Sampujayiṃsu vividhehi upāyanehi.",
  "anya-e1203n:1552": "398.",
  "anya-e1203n:1553": " Katvā padakkhiṇamatho puramuttarena,",
  "anya-e1203n:1554": "Dvārena so rathavaro bahi nikkhamitvā;",
  "anya-e1203n:1555": "Ṭhāne mahindaminudhammakathāpavitte,",
  "anya-e1203n:1556": "Aṭṭhāsi titthagamitā iva bhaṇḍanāvā.",
  "anya-e1203n:1557": "399.",
  "anya-e1203n:1558": " Ṭhāne tahiṃ dasanadhātuvaraṃ jinassa,",
  "anya-e1203n:1559": "Laṅkissaro ratanavittakaraṇḍagabbhā;",
  "anya-e1203n:1560": "Sañjhāghanā iva vidhuṃ bahinīharitvā,",
  "anya-e1203n:1561": "Dassesi jānapada negama nāgarānaṃ.",
  "anya-e1203n:1562": "400. ",
  "anya-e1203n:1563": " Tasmiṃ jane sapadi ābharaṇādivassa,",
  "anya-e1203n:1564": "Maccantapītibharite abhivassayante;",
  "anya-e1203n:1565": "Sānandivandijanamaṅgalagītakehi,",
  "anya-e1203n:1566": "Sampāditesu mukharesu disāmukhesu.",
  "anya-e1203n:1567": "401.",
  "anya-e1203n:1568": " Hatthāravindanivahesu mahājanassa,",
  "anya-e1203n:1569": "Candodaye’ca mukulattanamāgatesu;",
  "anya-e1203n:1570": "Brahmāmarādijanitāmita sādhuvāde,",
  "anya-e1203n:1571": "Tārāpathamhi bhuvanodara mottharante.",
  "anya-e1203n:1572": "402.",
  "anya-e1203n:1573": " Sādantadhātu sasikhaṇḍa samānavaṇṇā,",
  "anya-e1203n:1574": "Raṃsīhi kunda navacandana paṇḍarehi;",
  "anya-e1203n:1575": "Pāsāda gopura siluccaya pādapādiṃ,",
  "anya-e1203n:1576": "Niddhota rūpiyamayaṃ’va akā khaṇena.",
  "anya-e1203n:1577": "403.",
  "anya-e1203n:1578": " Taṃ pāṭihāriya macintiya maccuḷāraṃ,",
  "anya-e1203n:1579": "Disvāna ke tahīmahesu mahaṭṭhalomā;",
  "anya-e1203n:1580": "Kevā’nayuṃ sakasakābharaṇāni gehaṃ,",
  "anya-e1203n:1581": "Kevā na attapaṭilābhamavaṇṇayiṃsu.",
  "anya-e1203n:1582": "404. ",
  "anya-e1203n:1583": " Ke nojahiṃsu sakadiṭṭhimalānubaddhaṃ,",
  "anya-e1203n:1584": "Ke vā na buddhamahimaṃ abhipatthayiṃsu;",
  "anya-e1203n:1585": "Ke nāma macchariyapāsavasā ahesuṃ,",
  "anya-e1203n:1586": "Vatthuttayañca saraṇaṃ nagamiṃsu kevā.",
  "anya-e1203n:1587": "405.",
  "anya-e1203n:1588": " Laṅkissaro’pi navalakkha paribbayena,",
  "anya-e1203n:1589": "Sabbaññudhātumatulaṃ abhipūjayitvā;",
  "anya-e1203n:1590": "Taṃ dantadhātubhavanaṃ puna vaḍḍhayitvā,",
  "anya-e1203n:1591": "Antepuramhi paṭivāsaramaccayittha.",
  "anya-e1203n:1592": "406.",
  "anya-e1203n:1593": " Dhātuṃ vihāramahayuttarameva netvā,",
  "anya-e1203n:1594": "Pūjaṃ vidhātumanuvaccharamevarūpaṃ;",
  "anya-e1203n:1595": "Rājā’tha kittisirimeghasamavhayo so,",
  "anya-e1203n:1596": "Vārittalekha mabhilekhayi saccasandho.",
  "anya-e1203n:1597": "407. ",
  "anya-e1203n:1598": " Vārittametamitare’pi pavattayantā,",
  "anya-e1203n:1599": "Te buddhadāsapamukhā vasudhādhināthā;",
  "anya-e1203n:1600": "Saddhādayādhikaguṇābharaṇābhirāmā,",
  "anya-e1203n:1601": "Taṃ sakkariṃsu bahudhā jinadantadhātuṃ.",
  "anya-e1203n:1602": "408.",
  "anya-e1203n:1603": " Satthārā sambhatatthaṃ purimatarabhave sampajānaṃ pajānaṃ,",
  "anya-e1203n:1604": "Sambodhiṃ tassa sabbāsavavigamakariṃ saddahanto’dahanto;",
  "anya-e1203n:1605": "Sotaṃ tassa’ggadhamme nipuṇamati sataṃ saṅgamesaṅgamesaṃ,",
  "anya-e1203n:1606": "Nibbāṇaṃ santamicche tibhavabhayapariccāgahetuṃ gahetuṃ.",
  "anya-e1203n:1607": "Pañcamo paricchedo.",
  "anya-e1203n:1608": "409. ",
  "anya-e1203n:1609": " Yo candagomi racitevarasaddasatthe,",
  "anya-e1203n:1610": "Ṭīkaṃ pasatthamakarittha ca pañcikāya;",
  "anya-e1203n:1611": "Buddhappabhāvajana niṃca akā samanta,",
  "anya-e1203n:1612": "Pāsādikāya vinayaṭṭhakathāya ṭīkaṃ.",
  "anya-e1203n:1613": "410.",
  "anya-e1203n:1614": " Aṅguttarāgamavaraṭṭhakathāya ṭīkaṃ,",
  "anya-e1203n:1615": "Sammobhavibbhama vighātakariṃ akāsi;",
  "anya-e1203n:1616": "Atthāya saṃyamigaṇassa padhānikassa,",
  "anya-e1203n:1617": "Ganthaṃ akā vinayasaṅgahanāmadheyyaṃ.",
  "anya-e1203n:1618": "411.",
  "anya-e1203n:1619": " Santindriyassapaṭipatti parāyaṇassa,",
  "anya-e1203n:1620": "Sallekha vutti niratassa samāhitassa;",
  "anya-e1203n:1621": "Appicchatādi guṇayoga vibhusanassa,",
  "anya-e1203n:1622": "Sambuddhasāsanamahodayakāraṇassa.",
  "anya-e1203n:1623": "412. ",
  "anya-e1203n:1624": " Sabbesuācariyataṃ paramaṃ gatassa,",
  "anya-e1203n:1625": "Satthesu sabbasamayantara kovidassa;",
  "anya-e1203n:1626": "Sissenasāritanujassa mahādisāmi.",
  "anya-e1203n:1627": "413.",
  "anya-e1203n:1628": " Suddhanvayena karuṇādiguṇodayena,",
  "anya-e1203n:1629": "Takkāgamādi kusalena visāradena;",
  "anya-e1203n:1630": "Sabbattha patthaṭa sudhākararaṃsijāla,",
  "anya-e1203n:1631": "Saṅkāsakittivisarena parikkhakena.",
  "anya-e1203n:1632": "414. ",
  "anya-e1203n:1633": " Saddhādhanena sakhilena ca dhammakitti,",
  "anya-e1203n:1634": "Nāmena rājagarunā cariyena eso;",
  "anya-e1203n:1635": "Sotuppasādajanano jinadantadhātu,",
  "anya-e1203n:1636": "Vaṃso kato nikhiladassipabhāvadīpo.",
  "anya-e1203n:1637": "415.",
  "anya-e1203n:1638": " Dhammo pavattatu cirāya munissarassa,",
  "anya-e1203n:1639": "Dhamme ṭhitā vasumatīpatayo bhavantu;",
  "anya-e1203n:1640": "Kāle pavassatu ghano nikhilā pajā’pi,",
  "anya-e1203n:1641": "Aññoññamettipaṭilābhasukhaṃ labhantu."
}