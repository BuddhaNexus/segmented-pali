{
  "anya-e0703n51:0": "Dvipaññāsatima pariccheda",
  "anya-e0703n51:1": "Tirājakonāma",
  "anya-e0703n51:2": "1.",
  "anya-e0703n51:3": " Tato laṅkābhisekaṃ so, patvā seno kamāgataṃ;",
  "anya-e0703n51:4": "Mahindassādipādassa, yuvarājapadaṃ adā.",
  "anya-e0703n51:5": "2.",
  "anya-e0703n51:6": " Pañño mahākavī byatto, majjhatto mittasattusu;",
  "anya-e0703n51:7": "Yutto dayāya mettāya, rājā so sabbadā ahu.",
  "anya-e0703n51:8": "3.",
  "anya-e0703n51:9": " Kālaṃ devo’natikkamma, sammā dhārābhivassati;",
  "anya-e0703n51:10": "Raṭṭhe tasmiṃ vasantā’suṃ, sukhitā nibbhayā sadā.",
  "anya-e0703n51:11": "4.",
  "anya-e0703n51:12": " Suttantaṃ lohapāsāde, nisinno vaṇṇayī tadā;",
  "anya-e0703n51:13": "Nikāyattayavāsīhi, rājā so parivārito.",
  "anya-e0703n51:14": "5.",
  "anya-e0703n51:15": " Dāṭhadhātukaraṇḍaṃ so, nānāratanabhūsitaṃ;",
  "anya-e0703n51:16": "Akā catuvihāresu, dhātupūjā ca’nekadhā.",
  "anya-e0703n51:17": "6.",
  "anya-e0703n51:18": " Pariveṇaṃ sitthagāmaṃ, kāretvā vutthamattanā;",
  "anya-e0703n51:19": "Lokaṃ puttaṃva pāletvā, tivassena divaṅgato.",
  "anya-e0703n51:20": "7.",
  "anya-e0703n51:21": " Yuvarājā mahindo so, rājāsi tadanantaraṃ;",
  "anya-e0703n51:22": "Mahāpuñño mahātejo, mahāseno mahāyaso.",
  "anya-e0703n51:23": "8.",
  "anya-e0703n51:24": " Ekacchattaṃ akā laṅkaṃ, ghātetvā corupaddavaṃ;",
  "anya-e0703n51:25": "Akaṃsu tamupaṭṭhānaṃ, niccamaṇḍalanāyakaṃ.",
  "anya-e0703n51:26": "9.",
  "anya-e0703n51:27": " Vijjamānepi laṅkāyaṃ, khattiyānaṃ narādhipo;",
  "anya-e0703n51:28": "Kāliṅgacakkavattissa, vaṃse jātaṃ kumārikaṃ.",
  "anya-e0703n51:29": "10.",
  "anya-e0703n51:30": " Āṇāpetvāna taṃ agga-mahesiṃ attano akā;",
  "anya-e0703n51:31": "Tassā puttā duve jātā, dhītā ekā manoramā.",
  "anya-e0703n51:32": "11.",
  "anya-e0703n51:33": " Ādipāde akā putte, dhītaraṃ coparājiniṃ;",
  "anya-e0703n51:34": "Iti sīhaḷavaṃsañca, paṭṭhapesi sabhūpati.",
  "anya-e0703n51:35": "12.",
  "anya-e0703n51:36": " Balakāyaṃ imaṃ desaṃ, maddanatthāya vallabho;",
  "anya-e0703n51:37": "Pesesi nāgadīpaṃ so, sutvā taṃ bhūpati idha.",
  "anya-e0703n51:38": "13.",
  "anya-e0703n51:39": " Balaṃ datvāna senavha-rājasenāpatiṃ tadā;",
  "anya-e0703n51:40": "Vallabhassa balene’sa, yujjhituṃ tattha pesayi.",
  "anya-e0703n51:41": "14.",
  "anya-e0703n51:42": " Gantvā senāpatī tattha, balene’tassa rājino;",
  "anya-e0703n51:43": "Yujjhitvā taṃ vināsetvā, gaṇhi so yuddhamaṇḍale.",
  "anya-e0703n51:44": "15.",
  "anya-e0703n51:45": " Asakkento imaṃ jetuṃ, rājā naṃ vallabhādayo;",
  "anya-e0703n51:46": "Rājāno mittasambandhaṃ, laṃkindena akaṃsu te.",
  "anya-e0703n51:47": "16.",
  "anya-e0703n51:48": " Icchevaṃ rājino tejo, jambudīpamavatthari;",
  "anya-e0703n51:49": "Pattharitvāna laṃkāyaṃ, ullaṅghitvāna sāgaraṃ.",
  "anya-e0703n51:50": "17.",
  "anya-e0703n51:51": " Saddhammaṃ kathāyantānaṃ, katvā sammā na muttamaṃ;",
  "anya-e0703n51:52": "Dhammaṃ sutvāna so rājā, pasanno buddhasāsane.",
  "anya-e0703n51:53": "18.",
  "anya-e0703n51:54": " Rājā so sannipātetvā, paṃsukūlikabhikkhavo;",
  "anya-e0703n51:55": "Yācitvā attano gehaṃ, āṇāpetvāna sādhukaṃ.",
  "anya-e0703n51:56": "19.",
  "anya-e0703n51:57": " Āsanaṃ paññapetvāna, nisīdāpiya bhojanaṃ;",
  "anya-e0703n51:58": "Dāpesi vipulaṃ suddhaṃ, sadā ekadine viya.",
  "anya-e0703n51:59": "20.",
  "anya-e0703n51:60": " Anekabyañjanaṃ rājā-raññakānaṃ tapassinaṃ;",
  "anya-e0703n51:61": "Pesesi bhojanaṃ suddhaṃ, mahagghaṃ vipulaṃ sadā.",
  "anya-e0703n51:62": "21.",
  "anya-e0703n51:63": " Vejjeva pesayitvāna, vilānānaṃ tapassinaṃ;",
  "anya-e0703n51:64": "Santikaṃ so dayāvāso, tikicchāpesi niccaso.",
  "anya-e0703n51:65": "22.",
  "anya-e0703n51:66": " Guḷāni ghanapākāni, lasuṇānaṃ rasāni ca;",
  "anya-e0703n51:67": "Tambulamukhavāsañca, pacchabhatte adā sadā.",
  "anya-e0703n51:68": "23.",
  "anya-e0703n51:69": " Pattesu pūrayitvāna, lasuṇaṃ maricampi ca;",
  "anya-e0703n51:70": "Pipphalisaṅgīverāni, guḷāni tiphalāni ca.",
  "anya-e0703n51:71": "24.",
  "anya-e0703n51:72": " Ghataṃ telaṃ madhuñcāya, pāpurattharaṇāni ca;",
  "anya-e0703n51:73": "Paṃsukūlikabhikkhūnaṃ, paccekaṃ sabbadā adā.",
  "anya-e0703n51:74": "25.",
  "anya-e0703n51:75": " Cīvarādīni sabbāni, parikkhārāni bhūpati;",
  "anya-e0703n51:76": "Kārāpetvāna dāpesi, bhikkhūnaṃ paṃsukulinaṃ.",
  "anya-e0703n51:77": "26.",
  "anya-e0703n51:78": " Rājā mahāvihārasmiṃ, ekekassa hi bhikkhuno;",
  "anya-e0703n51:79": "Paccekaṃ navavatthāni, cīvaratthāya dāpayi.",
  "anya-e0703n51:80": "27.",
  "anya-e0703n51:81": " Nikāyattayavāsīnaṃ, bhikkhūnaṃ lābhavāsinaṃ;",
  "anya-e0703n51:82": "Tulābhāramadā dvīsu, vāresu samahīpati.",
  "anya-e0703n51:83": "28.",
  "anya-e0703n51:84": " Rājā so nāgatebhogaṃ,",
  "anya-e0703n51:85": "Rājāno saṅghabhogato;",
  "anya-e0703n51:86": "Na gaṇhantūni pāsāṇe,",
  "anya-e0703n51:87": "Likhāpetvā nidhāpayi.",
  "anya-e0703n51:88": "29.",
  "anya-e0703n51:89": " Kathāpetvāna buddhassa, saraṇāni guṇenava;",
  "anya-e0703n51:90": "Anāthehi ca tesañca, bhattavatthāni dāpayi.",
  "anya-e0703n51:91": "30.",
  "anya-e0703n51:92": " Dānasālaṃ karitvāna, hatthisālakabhūmiyaṃ;",
  "anya-e0703n51:93": "Yācakānaṃ adā dānaṃ, tesañca sayanāsanaṃ.",
  "anya-e0703n51:94": "31.",
  "anya-e0703n51:95": " Vejjasālāsu sabbāsu, bhesajjaṃ mañcakañca so;",
  "anya-e0703n51:96": "Corānaṃ bandhanāgāre, niccaṃ bhattāni dāpayi.",
  "anya-e0703n51:97": "32.",
  "anya-e0703n51:98": " Vānarānaṃ varahānaṃ, migānaṃ sunakhāna ca;",
  "anya-e0703n51:99": "Bhattaṃ pūvañca dāpesi, dayāvāso yathicchakaṃ.",
  "anya-e0703n51:100": "33.",
  "anya-e0703n51:101": " Rājā catuvihāresu, katvā so vīhirāsayo;",
  "anya-e0703n51:102": "Yathicchitena gaṇhantu, anāthā iti dāpayi.",
  "anya-e0703n51:103": "34.",
  "anya-e0703n51:104": " Nānāpūjāhi pūjetvā, katvā maṅgalamuttamaṃ;",
  "anya-e0703n51:105": "Kathāpesi ca bhikkhūhi, byattehi vinayaṃ tadā.",
  "anya-e0703n51:106": "35.",
  "anya-e0703n51:107": " Therena dhammamittena-sitthagāmakavāsinā;",
  "anya-e0703n51:108": "Pūjayitvāna kāresi, abhidhammassa vaṇṇanaṃ.",
  "anya-e0703n51:109": "36.",
  "anya-e0703n51:110": " Dāṭhānāgā’bhidhānena, therenā’raññavāsinā;",
  "anya-e0703n51:111": "Laṃkālaṃkārabhūtena, abhidhammaṃ kathāpayi.",
  "anya-e0703n51:112": "37.",
  "anya-e0703n51:113": " Paṭṭakañcukapūjāhi, hemamālikacetiyaṃ;",
  "anya-e0703n51:114": "Naccagītehi gandhehi, pupphehi vividhehi ca.",
  "anya-e0703n51:115": "38.",
  "anya-e0703n51:116": " Dīpamālāhi dhūpehi, pūjayitvāna’nekadhā;",
  "anya-e0703n51:117": "Tassa vatthāni bhājetvā, bhikkhūnaṃ dāpayī sayaṃ.",
  "anya-e0703n51:118": "39.",
  "anya-e0703n51:119": " Sadā so attano rajje, uyyānesu tahiṃtahiṃ;",
  "anya-e0703n51:120": "Āṇāpetvāna pupphāni, pūjesi ratanattayaṃ.",
  "anya-e0703n51:121": "40.",
  "anya-e0703n51:122": " Pāsādaṃ candanaṃ nāma, kātuṃ maricavaṭṭiyaṃ;",
  "anya-e0703n51:123": "Akārambhañca bhikkhūnaṃ bhogagāme ca dāpayi.",
  "anya-e0703n51:124": "41.",
  "anya-e0703n51:125": " Kesadhātuṃ nidhāpetvā, karaṇḍaṃ ratanehi so;",
  "anya-e0703n51:126": "Kārayitvāna pūjesi, ṭhapetvā tattha bhūpati.",
  "anya-e0703n51:127": "42.",
  "anya-e0703n51:128": " Soṇṇarajatapaṭṭehi , thūpārāmamhi cetiyaṃ;",
  "anya-e0703n51:129": "Chādāpetvā yathārajjaṃ, pūjaṃ kāresi bhūpati.",
  "anya-e0703n51:130": "43.",
  "anya-e0703n51:131": " Tasmiṃ dhātughare rājā, soṇṇadvāramakārayi;",
  "anya-e0703n51:132": "Pajjalantaṃ sineruṃva, raṃsīhi sūriyassa so.",
  "anya-e0703n51:133": "44.",
  "anya-e0703n51:134": " Jhāpitaṃ coḷarājassa, balena padalañchane;",
  "anya-e0703n51:135": "Catunnaṃ cetiyānaṃ so, ramanīyaṃ gharaṃ akā.",
  "anya-e0703n51:136": "45.",
  "anya-e0703n51:137": " Jhātaṃ nagaramajjhamhi, dāṭhādhātugharaṃ akā;",
  "anya-e0703n51:138": "Dhammasaṅgaṇīgehañca, mahāpāḷiñca bhūpati.",
  "anya-e0703n51:139": "46.",
  "anya-e0703n51:140": " Tambūlamaṇḍapaṃ katvā, tattha suṅkaṃ mahīpati;",
  "anya-e0703n51:141": "Bhikkhūnaṃ theravaṃse so, bhesajjatthāya dāpayi.",
  "anya-e0703n51:142": "47.",
  "anya-e0703n51:143": " Upassayaṃ karitvāna, mahāmaṅgalanāmakaṃ;",
  "anya-e0703n51:144": "Theravaṃsamhi jātānaṃ, bhikkhunīnaṃ adāpayi.",
  "anya-e0703n51:145": "48.",
  "anya-e0703n51:146": " Mātulodayarājena, āraddhaṃ sādhunā tadā;",
  "anya-e0703n51:147": "Niṭṭhāpesi mahīpālo, pāsādaṃ maṇināmakaṃ.",
  "anya-e0703n51:148": "49.",
  "anya-e0703n51:149": " Pariveṇāni cattāri, tasmiṃ jetavane tadā;",
  "anya-e0703n51:150": "Kārāpayiṃsu cattāro, amaccā tassa rājino.",
  "anya-e0703n51:151": "50.",
  "anya-e0703n51:152": " Rañño kittisamādevī, kittināmā manoramā;",
  "anya-e0703n51:153": "Pariveṇaṃ akārāmaṃ, thūpārāmassa pacchato.",
  "anya-e0703n51:154": "51.",
  "anya-e0703n51:155": " Sā tasmiṃ pariveṇe ca, akā kappāsagāmake;",
  "anya-e0703n51:156": "Cīvaracetiye ceva, tisso pokkharaṇī suci.",
  "anya-e0703n51:157": "52.",
  "anya-e0703n51:158": " Dvādasaratanāyāmaṃ, dhajaṃ soṇṇamayañca sā;",
  "anya-e0703n51:159": "Pūjesi puññasambhāraṃ, hemamālika cetiye.",
  "anya-e0703n51:160": "53.",
  "anya-e0703n51:161": " Gihīnaṃ vajjasālañca, putto tassā pureakā;",
  "anya-e0703n51:162": "Guṇavāsakkasenānī, bhikkhūnañca purābahi.",
  "anya-e0703n51:163": "54.",
  "anya-e0703n51:164": " Rājā catuvihāresu, dibbapāsādasannibhe;",
  "anya-e0703n51:165": "Maṇḍape kārayitvāna, dhātupūjā anekadhā.",
  "anya-e0703n51:166": "55.",
  "anya-e0703n51:167": " Vassamekamatikkamma, kārāpetvā mahīpati;",
  "anya-e0703n51:168": "Cārittaṃ pubbarājūnaṃ, paripālesi sādhukaṃ.",
  "anya-e0703n51:169": "56.",
  "anya-e0703n51:170": " Evamādīni puññāni, uḷārāni anekadhā;",
  "anya-e0703n51:171": "Katvā soḷasame vasse, rājā so tidivaṃ gato.",
  "anya-e0703n51:172": "57.",
  "anya-e0703n51:173": " Jāto paṭicca taṃ rājaṃ, senā dvādasavassiko;",
  "anya-e0703n51:174": "Kāliṅgadeviyā putto, pattarajjo tadā ahu.",
  "anya-e0703n51:175": "58.",
  "anya-e0703n51:176": " Udayassa kaniṭṭhassa, yuvarājapadaṃ adā;",
  "anya-e0703n51:177": "Pitu senāpati seno, tassa senāpati ahu.",
  "anya-e0703n51:178": "59.",
  "anya-e0703n51:179": " Paccantaṃ balamādāya, gate senāpatimhi so;",
  "anya-e0703n51:180": "Mātarā saha vattantaṃ, kaṇiṭṭhaṃ tassa bhātaraṃ.",
  "anya-e0703n51:181": "60.",
  "anya-e0703n51:182": " Mārāpetvā mahāmallaṃ, akā senāpatiṃ tadā;",
  "anya-e0703n51:183": "Amaccaṃ udayaṃ nāma, sakaṃ vacanakārakaṃ.",
  "anya-e0703n51:184": "61.",
  "anya-e0703n51:185": " Taṃ sutvā kupito hutvā, seno senāpati tadā;",
  "anya-e0703n51:186": "Balamādāya āgañchi, gaṇhissāmīti sattavo.",
  "anya-e0703n51:187": "62.",
  "anya-e0703n51:188": " Sutvāna taṃ mahīpālo, katavantaṃ vācamattano;",
  "anya-e0703n51:189": "Rakkhāmi taṃ amaccanti, gato nikkhamma rohaṇaṃ.",
  "anya-e0703n51:190": "63.",
  "anya-e0703n51:191": " Tassa māyā nivattitvā, yuvarājañca rājiniṃ;",
  "anya-e0703n51:192": "Ādāya kupitā tena āṇāpesi camūpatiṃ.",
  "anya-e0703n51:193": "64.",
  "anya-e0703n51:194": " Tāya so saṅgahītova, damiḷe sannipātiya;",
  "anya-e0703n51:195": "Datvā janapadaṃ tesaṃ, puṭatthinagare vasī.",
  "anya-e0703n51:196": "65.",
  "anya-e0703n51:197": " Yujjhituṃ tena so rājā, balaṃ pesesi rohaṇā;",
  "anya-e0703n51:198": "Senāpati vināsesi, sabbaṃ taṃ rājino balaṃ.",
  "anya-e0703n51:199": "66.",
  "anya-e0703n51:200": " Damiḷā te janapadaṃ, pīḷetvā rakkhasā viya;",
  "anya-e0703n51:201": "Vilumpitvāna gaṇhanti, narānaṃ santakaṃ tadā.",
  "anya-e0703n51:202": "67.",
  "anya-e0703n51:203": " Khittā manussā gantvāna, rohaṇaṃ rājasantikaṃ;",
  "anya-e0703n51:204": "Nivedesuṃ pavattiṃ taṃ, mantetvā sacīvehi so.",
  "anya-e0703n51:205": "68.",
  "anya-e0703n51:206": " Rakkhituṃ sāsanaṃ raṭṭhaṃ, tampahāya camūpatiṃ;",
  "anya-e0703n51:207": "Sandhiṃ katvāna senena, puḷatthinagaraṃ agā.",
  "anya-e0703n51:208": "69.",
  "anya-e0703n51:209": " Mahesiṃ attajaṃ katvā, pāletuṃ vaṃsamattano;",
  "anya-e0703n51:210": "Puttaṃ uppādayitvāna, kassapaṃ nāma uttamaṃ.",
  "anya-e0703n51:211": "70.",
  "anya-e0703n51:212": " Vasante tattha laṃkinde, ahitā vallabhā janā;",
  "anya-e0703n51:213": "Alabhantā suraṃ pātu-māriyā tassa santike.",
  "anya-e0703n51:214": "71.",
  "anya-e0703n51:215": " Majjapāne guṇaṃ vatvā, pāyesuṃ taṃ mahīpatiṃ;",
  "anya-e0703n51:216": "Pivitvā majjapānaṃ so, mattabyāḷo ahu tadā.",
  "anya-e0703n51:217": "72.",
  "anya-e0703n51:218": " Āhārānaṃ khayaṃ patvā, cajitvā dullabhaṃ padaṃ;",
  "anya-e0703n51:219": "Mato so dasame vasse, taruṇoyeva bhūpati.",
  "anya-e0703n51:220": "73.",
  "anya-e0703n51:221": " Ito viditvā khalupāpamitta-",
  "anya-e0703n51:222": "Vidheyyabhāvaṃ parihāni hetuṃ;",
  "anya-e0703n51:223": "Sukhattitoyeva ida vā huraṃ vā;",
  "anya-e0703n51:224": "Jahantu te ghoravisaṃ’va bālaṃ.",
  "anya-e0703n51:225": "Sujanappasādasaṃvegatthāya kate mahāvaṃseti rājako nāma",
  "anya-e0703n51:226": "Dvipaññāsatimo paricchedo."
}