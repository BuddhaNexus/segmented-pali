{
  "anya-e0401n2:0": "3. Pakiṇṇakasaṅgahaanudīpanā",
  "anya-e0401n2:1": "129. Pakiṇṇakasaṅgahe . Ubhinnaṁ citta cetasikānaṁ. ‘‘Tepaññāsā’’ti tepaññāsavidhā. ‘‘Bhāvo’’ti vijjamānakiriyā. Yo lakkhaṇa rasādīsu lakkhaṇanti vuccati. Tenāha ‘‘dhammānaṁ’’tiādiṁ. Pavattoti pāṭhasesa padaṁ. Etena ‘vedanā bhedena cittacetasikānaṁ saṅgaho’tiādīsupi vedanā bhedena pavatto cittacetasikānaṁ saṅgahotiādinā sambandhaṁ dasseti. ‘‘Vacanattho dassito’’ti, kathaṁ dassitoti āha ‘‘vedanā bhedena cittacetasikānaṁ saṅgaho’’tiādi. ‘‘Tesaṁ dāni yathārahaṁ’’ti ettha ‘‘tesaṁ’’ti cittacetasikānaṁ, saṅgaho nāmāti sambandho. Etena ayaṁ saṅgaho citta cetasikānaṁ eva saṅgahoti siddhaṁ hoti. Vedanā hetuto. La. Lambaṇavatthuto saṅgaho nāmāti sambandho. Etena upari vedanā saṅgahotiādīsu vedanāto saṅgaho vedanā saṅgaho. La. Vatthuto saṅgaho vatthu saṅgahoti siddhaṁ hoti, vedanātotiādīsu ca vedanā bhedatotiādi atthato siddhaṁ hoti. Evaṁ channaṁ pakiṇṇakasaṅgahānaṁ vacanattho dassito. Tenāha ‘‘vedanā bhedenā’’tiādiṁ. Ādinā dassitoti sambandho. ‘‘Saṅgaho nāma niyyate’’ti vuttattā ‘‘nīto nāma atthī’’ti vuttaṁ. ‘‘Niyyate’’ti ca pavattīyateti attho. Nanu tesaṁ ‘‘saṅgaho nāma niyyate’’ti vuttattā dvīhi citta cetasikehi eva ayaṁ saṅgaho netabboti. Na. Cittena nīte cetasikehi visuṁ netabba kiccassa abhāvatoti dassetuṁ ‘‘citte pana siddhe’’tiādi vuttaṁ.",
  "anya-e0401n2:2": "130. Vedanā saṅgahe. Vedanā bhedaṁ nissāya imassa saṅgahassa pavattattā ‘‘nissaya dhamma pariggahattha’’nti vuttaṁ. ‘‘Saṁyuttake’’ti vedanā saṁyuttake. ‘‘Ārammaṇaṁ anubhontī’’ti ārammaṇa rasaṁ anubhonti. ‘‘Te’’ti tejanā. ‘‘Taṁ’’ti taṁ ārammaṇaṁ. ‘‘Sātato’’ti sukhākārato. ‘‘Assātato’’ti dukkhā kārato . Tato aññopakāro natthi, tasmā vedanā anubhavana lakkhaṇena tividhā eva hotīti yojanā. ‘‘Dve’’ti dve vedanāyo. Upekkhaṁ sukhe saṅgahetvā sukhadukkhavasena vā dve vedanā vuttāti yojanā. ‘‘Santasmiṁ esā paṇīte sukhe’’ti jhānasampayuttaṁ adukkhama sukhaṁ sandhāya vuttaṁ. Pañca bhedādīsu vitthāro vedanā saṁyutte gahetabbo. Vedayitanti ca vedanāti ca atthato ekaṁ. ‘‘Sabbaṁ taṁ dukkhasmiṁ’’ti sabbaṁ taṁ vedayitaṁ dukkhasmiṁ eva paviṭṭhaṁ hoti. Saṅkhāra dukkhataṁ ānanda mayā sandhāya bhāsitaṁ saṅkhāra vipariṇāmatañca, yaṁ kiñci vedayitaṁ, sabbaṁ taṁ dukkhasmiṁti pāḷi. ‘‘Indriyabhedavasenā’’ti somanassa sahagataṁ, upekkhāsahagataṁ, domanassa sahagataṁ, sukhasahagataṁ, dukkha sahagatanti evaṁ indriya bhedavasena. ‘‘Yesu dhammesū’’ti sampayutta dhammesu. ‘‘Tesaṁ’’ti sampayutta dhammānaṁ. Tattha sukhasampayuttā dhammā kāyika sukha sampayutta cetasika sukha sampayutta vasena duvidhā. Evaṁ issaraṭṭhānabhūtānaṁ sampayutta dhammānaṁ duvidhattā anubhavana bhede tīsu vedanāsu ekaṁ sukha vedanaṁ dvidhā bhinditvā sukhindriyaṁ somanassindriyanti vuttaṁ. Dukkhasampayutta dhammesupi esevanayo. ‘‘Api cā’’ti kiñci vattabbaṁ atthīti attho. ‘‘Tepī’’ti upekkhā sampayuttāpi dhammā. Cakkhādi pasādakāyā nāma cakkhu sota ghāna jivhā pasādakāyā. Tesu nissitā nāma cakkhu viññāṇa cittuppādādayo. ‘‘Sabbhāvā’’ti santabhāvato saṁvijjamāna bhāvato duvidhā hontīti yojanā. ‘‘Eka rasattā’’ti majjhattabhāvena ekarasattā. ‘‘Itarānī’’ti somanassa domanassa upekkhindriyāni. Sesamettha suviññeyyaṁ.",
  "anya-e0401n2:3": "131. Hetusaṅgahe. ‘‘Suppatiṭṭhitabhāvasādhanaṁ’’ti suṭṭhu patiṭṭhahantīti suppatiṭṭhitā. Suppatiṭṭhita bhāvasādhanaṁ hetu kiccaṁ nāmāti yojanā. ‘‘Imepi dhammā’’ti imepi cha hetu dhammā. ‘‘Tatthā’’ti tesu ārammaṇesu, sādhenti. Tasmā suppatiṭṭhita bhāvasādhanaṁ hetukiccaṁ nāmāti vuttaṁ. ‘‘Apare panā’’ti paṭṭhānaṭṭha kathāyaṁ āgato revatatthera vādo. ‘‘Dhammānaṁ kusalādi bhāvasādhanaṁ’’ti sahajātadhammānaṁ kusalabhāvasādhanaṁ akusalabhāvasādhanaṁ abyākatabhāvasādhanaṁ. ‘‘Evaṁ sante’’tiādi taṁ vādaṁ paṭikkhipantānaṁ paṭikkhepavacanaṁ. ‘‘Yesa’’nti mohamūla citta dvaye moho ca ahetuka cittuppāda rūpa nibbānāni ca. ‘‘Na sampajjeyyā’’ti sahajāta hetuno abhāvā tassa mohassa akusala bhāvo, itare sañca abyākata bhāvo na sampajjeyya. Idaṁ vuttaṁ hoti. Hetu nāma sahajāta dhammānaṁ kusalādibhāvaṁ sādhetīti vuttaṁ. Evaṁ sati, so moho sampayutta dhammānaṁ akusala bhāvaṁ sādheyya. Attano pana akusala bhāvaṁ sādhento sahajāto añño hetu natthi. Tasmā tassa akusalabhāvo na sampajjeyya. Tathā ahetuka cittuppāda rūpa nibbānānañca abyākatabhāvaṁ sādhento koci sahajāto hetu nāma natthīti tesampi abyākata bhāvo na sampajjeyya. Na ca na sampajjati. Tasmā so theravādo na yuttoti. Ettha siyā. Soca moho attano dhammatāya akusalo hoti. Tāni ca ahetuka cittuppādarūpa nibbānāni attano dhammatāya abyākatāni hontīti. Evaṁ sante, yathā te dhammā. Tathā aññepi dhammā attano dhammatāya eva kusalā kusalā byākatā bhavissanti. Na cettha kāraṇaṁ atthi, yenakāraṇena te eva dhammā attano dhammatāya akusalā byākatā honti. Aññe pana dhammā attano dhammatāya kusalā kusalā byākatā na honti, hetūhi eva hontīti. Tasmā tesaṁ sabbesampi kusalādi bhāvatthāya hetūhi payojanaṁ natthi. Tasmā so theravādo na yutto yevāti. Na kevalañca tasmiṁ theravāde ettako doso atthi. Atha kho aññopi doso atthīti dassetuṁ ‘‘yāni cā’’tiādimāha. Tatthāyaṁ adhippāyo. Sace dhammānaṁ kusalādi bhāvo sahajāta hetuppaṭibaddho siyā. Evaṁ sati, hetu paccaye kusala hetuto laddha paccayāni rūpāni kusalāni bhaveyyuṁ. Akusala hetuto laddha paccayāni rūpāni akusalāni bhaveyyuṁ . Na ca bhavanti. Tasmā so vādo ayutto yevāti. Idāni puna taṁ theravādaṁ paggahetuṁ ‘‘yathāpanā’’tiādimāha. ‘‘Dhammesū’’ti catussacca dhammesu. Muyhanakiriyā nāma andhakāra kiriyā. Dhammacchando nāma dānaṁ dātukāmo, sīlaṁ pūretukāmo, bhāvanaṁ bhāvetukāmo iccādinā pavatto chando. ‘‘Akkhantī’’ti akkhamanaṁ, arocanaṁ, amanāpo. Pāpa dhamma pāpā rammaṇa virodho nāma kāmarāgaṭṭhānīyehi sattavidha methuna dhammādīhi pāpa dhammehi ceva pañcakāmaguṇā rammaṇe hi ca cittassa virodho, jeguccho paṭikūlo. Muyhanakiriyā pana ekanta akusala jātikā eva hoti. Ettāvatā mohamūla citta dvaye moho attano dhammatāya akusalo hotīti imamatthaṁ patiṭṭhāpeti. ‘‘Evaṁ sante’’tiādikaṁ tattha dosāropanaṁ vidhamati. Idāni ahetuka cittuppāda rūpa nibbānāni attano dhammatāya abyākatāni hontīti imamatthaṁ patiṭṭhāpetuṁ ‘‘yoca dhammo’’tiādimāha. ‘‘Ettakamevā’’ti aññaṁ dukkara kāraṇaṁ natthīti adhippāyo. ‘‘Ahetuka cittānaṁ’’ti ahetuka cittuppādānaṁ. Attano dhammatāya eva siddho. Ettāvatā-ahetuka. La. Nibbānāni attano dhammatāya abyākatāni hontī-ti imamatthaṁ patiṭṭhāpeti. ‘‘Evaṁ sante’’tiādi tattha dosāropanaṁ apaneti. Idāni sabbopi moho attano dhammatāya akusala bhāveṭhatvā aññesaṁ icchā nāma atthi, akkhanti nāma atthīti evaṁ vuttānaṁ icchā akkhanti dhammānampi akusala bhāvaṁ sādhetīti dassetuṁ ‘‘tattha moho’’tiādimāha. ‘‘Muyhana nissandāni evā’’ti muyhanakiriyāya nissandapphalāni eva. Na kevalaṁ so lobhādīnaṁ akusalabhāvaṁ sādheti, atha kho alobhādīnampi kusalabhāvaṁ so eva sādhetīti dassetuṁ ‘‘alobhādīnañcā’’tiādi vuttaṁ. ‘‘Avijjānusayena saheva siddho’’ti tāni sattasantāne avijjānusaye appahīne kusalāni honti. Pahīne kiriyāni hontīti adhippāyo. Idāni lobha dosānaṁ alobhādīnañca hetu kiccaṁ dassetuṁ ‘‘tāni pana lobhādīnī’’tiādi vuttaṁ. Rajjana dussanānaṁ nissandāni rajjanādinissandāni. ‘‘Diṭṭhi mānādīnī’’ti diṭṭhi māna issā macchariyādīni. Arajjana adussana amuyhanānaṁ nissandāni arajjanādi nissandāni. ‘‘Saddhādīnī’’ti saddhā sati hiri ottappādīni. ‘‘Hetumukhenapī’’ti ahetuka cittuppāda rūpa nibbānānaṁ abyākatabhāvo attano dhammatāya siddhoti vutto. Sahetuka vipāka kriyānaṁ abyākata bhāvo pana attano dhammatāya siddhotipi sahajāta hetūnaṁ hetu kiccena siddhotipi vattuṁ vaṭṭatīti adhippāyo. Vibhāva nipāṭhe. ‘‘Maggitabbo’’ti gavesitabbo. Atha tesaṁ kusalādi bhāvo sesasampayutta hetuppaṭi baddho siyāti yojanā. ‘‘Appaṭi baddho’’ti hetunā appaṭi baddho. ‘‘Kusalādibhāvo’’ti kusalādibhāvo siyā. ‘‘So’’ti kusalādibhāvo. ‘‘Ahetukānaṁ’’ti ahetuka cittuppāda rūpa nibbānānaṁ. Idāni ‘yāni ca laddhahetu paccayānī’tiādi vacanaṁ paṭikkhipanto ‘‘yathācā’’tiādimāha. ‘‘Rūpārūpa dhammesū’’ti niddhāraṇe bhumma vacanaṁ. ‘‘Arūpa dhammesu evā’’ti niddhāraṇīyaṁ. Na rūpa dhammesu pharanti. Evaṁ sati, kasmā te rūpa dhammā jhānapaccayuppannesu vuttāti āha ‘‘te panā’’tiādiṁ. Sesamettha suviññeyyaṁ. ‘‘Taṁ pana tesaṁ’’ti tesaṁ haṁsādīnaṁ taṁ vaṇṇavisesaṁ. ‘‘Yoniyo’’ti mātāpitu jātiyo. ‘‘Abyākatānaṁ panāti sabbaṁ’’ti abyākatānaṁ pana abyākatabhāvo niranusaya santānappaṭi baddho, kammappaṭi baddho, avipākabhāvappaṭi baddho cāti daṭṭhabbanti idaṁ sabbaṁ. ‘‘Vutta pakkhepatati yevā’’ti tasmiṁ pakkhe antogadhamevāti adhippāyo.",
  "anya-e0401n2:4": "132. Kiccasaṅgahe. Tasmiṁ parikkhīṇeti sambandho. ‘‘Kammassā’’ti kammantarassa. Cutassa sattassa abhinibbattīti sambandho. ‘‘Bhavantarādippaṭi sandhāna vasenā’’ti bhavantarassa ādikoṭiyā paṭisandhāna vasena. Bhavasantānassa pavattīti sambandho. Kathaṁ pavattīti āha ‘‘yāva taṁ kammaṁ’’tiādiṁ. ‘‘Avicchedappavatti paccayaṅgabhāvenā’’ti avicchedappavattiyā padhāna paccaya saṅkhātena aṅgabhāvena. Etena bhavaṅgapade aṅgasaddassa atthaṁ vadati . Tenāha ‘‘tassahī’’tiādiṁ. ‘‘Tassā’’ti bhavaṅgassa. Āvajjanaṁ āvaṭṭananti eko vacanattho. Taṁ vā āvajjetīti eko. ‘‘Taṁ’’ti citta santānaṁ. Āvaṭṭati vā taṁ etthāti eko. Āvaṭṭati vā taṁ etenāti eko. ‘‘Taṁ’’ti citta santānaṁ. Āvajjeti vāti eko. ‘‘Voṭṭhabbanaṁ’’ti vi-ava-ṭhapanaṁti padacchedo. Vibhāvani vicāraṇāyaṁ. ‘‘Ekāvajjana parikamma cittato’’ti maggena vā abhiññāya vā ekaṁ samānaṁ āvajjanaṁ assāti viggaho. Tassaṁ vīthiyaṁ ‘āvajjanaṁ, parikammaṁ, upacāro, anulomaṁ, gotrabhū,ti ettha parikamma javanacittaṁ idha parikamma cittanti vuttaṁ. ‘‘Tānī’’ti maggā bhiññājavanāni. ‘‘Tatthā’’ti tasmiṁ vibhāvani pāṭhe. ‘‘Dīghaṁ addhānaṁ’’ti sakalarattiyaṁ vā sakala divasaṁ vā niddokkamana vasena dīghaṁ kālaṁ. Sesamettha suviññeyyaṁ. ‘‘Paṭisandhiyāṭhānaṁ’’ti paṭisandhikiccassa ṭhānaṁ. Kālohi nāma visuṁ cittassa ārammaṇa bhūto eko paññatti dhammoti etena kālo nāma sabhāvato avijjamānattā kathaṁ kiccānaṁ pavattiṭṭhānaṁ nāma sakkā bhavitunti imaṁ āsaṅkaṁ visodheti. ‘‘Itarathā’’ti tathā aggahetvā aññathā kiccaṭṭhānānaṁ abhede gahite satīti attho. ‘‘Sayaṁ somanassa yuttaṁpī’’ti kadāci sayaṁ somanassa yuttaṁpi. ‘‘Taṁ’’ti somanassa santīraṇaṁ. ‘‘Laddhapaccaya bhāvenā’’ti laddhaanantara paccayabhāvena. ‘‘Āsevana bhāva rahitaṁ pī’’ti āsevana guṇa rahitampi. Tañhi āsevana paccaye paccayopi na hoti, paccayuppannampi na hotīti. ‘‘Parikamma bhāvanā balena ca pavattattā’’ti idaṁ phalasamāpatti vīthiyaṁ phalajavanesu pākaṭaṁ. Sesametthasubodhameva.",
  "anya-e0401n2:5": "133. Dvārasaṅgahe. ‘‘Ādāsapaṭṭamayo’’ti ādāsapaṭṭena pakato. ‘‘Dve evā’’ti dve eva dvārāni. ‘‘Dvāra sadisattā’’ti nagara dvāra sadisattā. ‘‘Kammavisesa mahābhūta visesa siddhenā’’ti ettha kammavisesena ca mahābhūta visesena ca siddhoti viggaho. Āvajjanādīni ca vīthi cittāni gaṇhanti. ‘‘Yamhī’’ti yasmiṁ cakkhumhi. Tadeva cakkhu cakkhudvāraṁ nāmāti sambandho. ‘‘Tesaṁ dvinnaṁ’’ti rūpa nimittānañca āvajjanādi vīthicittānañca. ‘‘Visaya visayī bhāvūpagamanassā’’ti ettha rūpa nimittānaṁ visayabhāvassa upagamanaṁ nāma cakkhu maṇḍe āpātāgamanaṁ vuccati. Āvajjanādīnaṁ visayī bhāvassa upagamanaṁ nāma tesaṁ nimittānaṁ ārammaṇa karaṇaṁ vuccati. ‘‘Mukhappathabhūtattā’’ti mukhamaggabhūtattā. Evaṁ dvāra saddassa karaṇa sādhanayuttiṁ dassetvā idāni adhikaraṇa sādhana yuttiṁ dasseti ‘‘athavā’’tiādinā. ‘‘Rūpānaṁ’’ti rūpa nimittānaṁ. ‘‘Cakkhumeva cakkhu dvāra’’nti etena cakkhumeva dvāraṁ cakkhu dvāranti avadhāraṇa samāsaṁ dasseti. ‘‘Kāraṇaṁ vuttamevā’’ti heṭṭhā cittasaṅgahe manodvārāvajjanapade vuttameva. Sabbaṁ ekūna navutividhaṁ cittaṁ manodvārameva nāma hoti. Tathāhi vuttaṁ aṭṭhasāliniyaṁ ayaṁ nāmamano manodvāraṁ nāma na hotīti na vattabboti. ‘‘Upapatti dvāramevā’’ti upapattibhava pariyāpannaṁ kammajadvārameva. ‘‘Idha cā’’ti imasmiṁ saṅgahaganthe ca. Yañca sādhaka vacananti sambandho. ‘‘Tatthā’’ti vibhāvaniyaṁ. ‘‘Tattheva taṁ yuttaṁ’’ti tasmiṁ pāḷippadese eva taṁ sādhaka vacanaṁ yuttaṁ. Itare dve paccayāti sambandho. ‘‘Manañcāti etthā’’ti manañca paṭicca dhamme ca uppajjati manoviññāṇaṁti vākye manañcātipade. Tattha pana javana manoviññāṇassa uppattiyā catūsu paccayesu manañcāti ettha dvārabhūtaṁ bhavaṅgamano ca āvajjana mano cāti dve paccayā labbhanti. Dhamme cāti pade dhammārammaṇa saṅkhāto eko paccayo labbhati. Ca saddena manoviññāṇa sampayuttakkhandhā gayhanti. Evaṁ cattāro paccayā honti. ‘‘Ettha cā’’ti imasmiṁ aṭṭhakathā vacane. ‘‘Sannihita paccayānaṁ eva tattha adhippetattā’’ti paṭicca saddasāmatthiyena āsanne dharamānapaccayānaṁ eva tasmiṁ pāḷivākye adhippetattā. ‘‘Dvārabhāvārahassā’’ti visaya visayīnaṁ vutta nayena pavatti mukhabhāvārahassa. Etena ārammaṇāni āpātaṁ āgacchantu vā, māvā, vīthi cittāni pavattantuvā, māvā, appamāṇaṁ. Pabhassarappasannabhāvena dvārabhāvā rahatā eva pamāṇanti dīpeti. ‘‘Niṭṭhamettha gantabbaṁ’’ti sanniṭṭhānaṁ ettha gantabbaṁ. Dvāravikāra mūlakāni tādisāni kiccāni yesaṁ tāni taṁ kiccavantāni. ‘‘Kammavasena sijjhantī’’ti sattasantāne pavattantīti adhippāyo. Taṁ kiccavantāni cittāni. Vibhāvani pāṭhe ‘‘manodvāra saṅkhāta bhavaṅgato’’ti manodvāra saṅkhāta bhavaṅga bhāvato ca. ‘‘Ārammaṇantaraggahaṇavasena appavattito’’ti paṭisandhi cittena yathā gahitaṁ kammakammanimittādikaṁ ārammaṇaṁ muñcitvā pavattikāle chasu dvāresu āpātāgatassa ārammaṇantarassa gahaṇa vasena appavattito ca. Heṭṭhāpi pañcadvārā vajjana cakkhu viññāṇa sampaṭicchana santīraṇa voṭṭhabbana kāmāvacarajavana tadā rammaṇa vasenātiādinā kiccasīseneva. La. Vutto. Etthahi āvajjana sampaṭicchanādīni kicca visesānaṁ nāmāni honti. ‘‘Ce’’ti ce vadeyya. ‘‘Nā’’ti na vattabbaṁ. ‘‘Tathā assutattā’’ti ekūna vīsati dvāra vimuttānīti ca, cha dvārikāni ceva dvāra vimuttānīti ca, mahaggata vipākāni dvāra vimuttāne vāti ca, sutaṁ. Na pana dvārika vimuttānīti sutaṁ.",
  "anya-e0401n2:6": "134. Ārammaṇa saṅgahe. ‘‘Dubbala purisenā’’ti gelaññābhibhūtattā vā jarābhibhūtattā vā daṇḍena vā rajjukena vā vinā uṭṭhātumpi patiṭṭhātumpi aparāparaṁ gantumpi asakkontena dubbala purisena daṇḍakaṁ vā rajjukaṁ vā ālambiyati. Ālambitvā uṭṭhāti. Patiṭṭhāti. Aparāparaṁ gacchati. Evameva. Amuñca mānehi hutvāti pāṭhaseso. ‘‘Āgantvā’’ti ārammaṇa karaṇa vasena tato tato āgantvā. ‘‘Visuṁ siddhānī’’ti ālambiyatīti etasmiṁ atthe sati, ālambaṇanti sijjhati. Ārammaṇanti na sijjhati. Tāni ettha āgantvā ramantīti etasmiṁ atthe sati, ārammaṇanti sijjhati. Ālambaṇanti na sijjhati. Evañca sati ekaṁ padaṁ dvīhivākyehi dassanaṁ na sundaranti. ‘‘Aññāni ārammaṇānī’’ti rūpārammaṇato aññāni saddārammaṇādīni. ‘‘Āgacchatī’’ti āvibhāvaṁ gacchati, uppādappavatti vasena paccakkhabhāvaṁ pāpuṇāti. ‘‘Āgacchitthā’’ti āvibhāvaṁ gacchittha, uppādappavatti vasena paccakkhabhāvaṁ pāpuṇittha. ‘‘Anāgataṁ’’ti ettha na kāro avatthā vasena paṭisedho. Yo dhammo paccaya sāmaggiyaṁ sati āgamana jātiko uppajjana sīlo. So eva idāni āgacchati, idāni āgacchittha, idāni āgamana jātiyaṁ ṭhito, nāgacchati nāgacchitthāti iminā atthena so anāgato nāma. Nibbāna paññattiyo pana āgamana jātikā na honti. Tasmā āgamanappasaṅgābhāvato anāgatāti na vuccantīti. Tenāha ‘‘uppāda jātikā’’tiādiṁ. ‘‘Taṁ vicāretabbaṁ’’ti vatvā vicāraṇākāraṁ dasseti ‘‘sabbepihī’’tiādinā. Te yadā vattabba pakkhe tiṭṭhantīti sambandho. Uppāda jātikānaññeva saṅkhata dhammānaṁ. Tāsaṁ nibbāna paññattīnaṁ. ‘‘Na tathā imesaṁ’’ti imesaṁ dvāra vimuttānaṁ ārammaṇaṁ pana tathā na hotīti yojanā. ‘‘Tatthā’’ti tasmiṁ bhava visese. Vibhāvanipāṭhe ‘‘āvajjanassaviyā’’ti āvajjanassa ārammaṇaṁ viya. Aggahitameva hutvā. ‘‘Ekavajjana vīthiyaṁ aggahita bhāvo idha na pamāṇa’’nti cha dvāraggahitanti idha appamāṇaṁ. Bhavantare gahitassa adhippetattā. ‘‘Kālavimutta sāmaññaṁ’’vāti yaṁ kiñcikāla vimuttaṁ vā na hotīti adhippāyo. Āgamasiddhi vohāro nāma ‘‘kammanti vā, kammanimittanti vā, gati nimittanti vā, pasiddho vohāro vuccati. Ajāta satturājā saṅkiccajātakepi pitaraṁ māreti. Tasmā ‘‘dvīsubhavesū’’ti vuttaṁ. ‘‘Cha hi dvārehī’’ti karaṇa bhūtehi chahi cakkhādi dvārehi. ‘‘Maraṇāsanna javanehī’’ti kattu bhūtehi maraṇāsanne pavattehi cha dvārika javanehi. ‘‘Anekaṁ sabhāvaṁ’’ti anekanta bhāvaṁ. Yañhi ārammaṇanti sambandho. ‘‘Kenaci dvārena aggahitameva hotī’’ti ettha asaññī bhavato cutānaṁ sattānaṁ kāmapaṭisandhiyā kammādi ārammaṇaṁ bhavantare kenaci dvārena aggahitanti yuttaṁ. Kasmā, tasmiṁ bhave kassacidvārasseva abhāvato. Arūpabhavato cutānaṁ pana kāmapaṭisandhiyā gati nimitta sammataṁ ārammaṇaṁ kathaṁ bhavantare kenaci dvārena aggahitaṁ bhaveyya, manodvāraggahitameva bhaveyyāti imaṁ codanaṁ visodhetuṁ ‘‘ettha ca yasmā paṭṭhāne’’tiādi vuttaṁ. Tato cutānaṁ sattānaṁ yā kāmapaṭisandhi, tassākāmapaṭi sandhiyā. Paccuppannaṁ gatinimittaṁ ārammaṇaṁ etissāti viggaho. Kāmapaṭisandhi. Paresaṁ payoga balenāpi kammādīnaṁ upaṭṭhānaṁ nāma hotītiādinā yojetabbaṁ. ‘‘Suṭṭhu āsevitānaṁ’’ti cirakālaṁ saṅgha vatta cetiyavatta karaṇādivasena taṁ taṁ bhāvanā kammavasena ca suṭṭhu āsevitānaṁ kammakammanimittānaṁ. ‘‘Hoti yevā’’ti kammādīnaṁ upaṭṭhānaṁ nāma hotiyeva. ‘‘Āgantvā’’ti imaṁ manussa lokaṁ āgantvā gaṇhantiyeva. Tadāpi nirayapālehi dassitaṁ taṁ taṁ gati nimittaṁ ārammaṇaṁ katvā cavanti. ‘‘Taṁ’’ti revatiṁ nāma itthiṁ. Nanu nirayapālā nāma tāvatiṁsā bhavanaṁ gantuṁ na sakkuṇeyyunti. No nasakkuṇeyyuṁ. Kasmā, mahiddhika yakkha jātikattāti dassetuṁ ‘‘tehī’’tiādi vuttaṁ. ‘‘Vessavaṇa dūtā’’ti vessavaṇamahārājassa dūtā. ‘‘Upacārajjhāneṭhatvā’’ti appanājhānaṁ apattatāya upacārabhāvanābhūte kāmāvacarajjhāneṭhatvā. ‘‘Tāneva nimittānī’’ti pathavīkasiṇa nimittādīni paṭibhāga nimittāni. ‘‘Kāmapaṭisandhiyā ārammaṇaṁ’’ti tehi nimittārammaṇehi aññaṁ upacāra bhāvanā kammaṁ vā yaṁ kiñci anurūpaṁ gati nimittaṁ vā. ‘‘Tāneva nimittāni gahetvā’’ti vacanena tāni nimittāni maraṇāsanna javanehi gahitānīti dasseti. Tāni ca paññatti dhammattā kāmapaṭisandhiyā ārammaṇaṁ na hontīti. ‘‘Paccuppannagati nimitte siddhe siddhamevā’’ti tasmiṁ bhave gatassa tattha yāvajīvampi anu bhavitabbaṁ ārammaṇaṁ nāma tasmiṁ khaṇe dharamānaṁ paccuppannampi atthi. Tato vaḍḍhamānaṁ anāgatampi atthi. Tattha paccuppanne upaṭṭhahante paṭisandhiyā ārammaṇaṁ sampajjati. Anāgataṁ pana anupaṭṭhahantampi paccuppanne antogadhasadisaṁ hotīti adhippāyo. Vibhāvani pāṭhena ca paccuppanna gatinimittaṁ viya āpātamāgataṁ, kasmā, paccuppanna gati nimitteneva kicca siddhito-ti adhippāyo. Sesamettha subodhaṁ. ‘‘Tānihī’’tiādīsu. Keci vadanti. Anejosanti mārabbha. Yaṁ kālamakarīmunīti vuttattā sabbaññu buddhādīnaṁ parinibbāna cuti cittaṁ santi lakkhaṇaṁ nibbānaṁ ārammaṇaṁ karotīti. Taṁ sabbathāpi kāmāvacarā lambaṇā nevāti iminā apanetabbanti dassetuṁ ‘‘tā nihi sabbaññu buddhānaṁ uppannāni pī’’tiādi vuttaṁ. ‘‘Lokuttara dhammā’’tiādīsu. ‘‘Tānī’’ti dvādasā kusala cittāni aṭṭhañāṇa vippayutta kusala kriya javanāni ca. Ajjhāna lābhino puthujjanā mahaggatajjhānānipi ālambituṁ na sakkontīti vuttaṁ ‘‘paññattiyā saha kāmāvacarā rammaṇānī’’ti. ‘‘Tāne vā’’ti ñāṇa sampayutta kāma kusalāni eva. Jhānalābhīnaṁ tāneva ñāṇa sampayuttakāma kusalāni. Heṭṭhima phalaṭṭhānaṁ tāneva attanā adhigata maggaphala nibbānā rammaṇāni. ‘‘Jhānāni patthentī’’ti āyatiṁ jhānalābhino bhaveyyāmāti patthanaṁ karonti. ‘‘Tesaṁ pī’’ti tesaṁ puthujjanānampi. ‘‘Te’’ti te lokuttara dhammā. ‘‘Anubhontī’’ti sampāpuṇanti. ‘‘Navanipāte’’ti aṅguttara nikāye navanipāte. Sesaṁ sabbaṁ suviññeyyameva.",
  "anya-e0401n2:7": "135. Vatthusaṅgahe. ‘‘Vatthū’’ti nissaya viseso vuccati. Tāni nissaya vatthūni yesaṁ tāni tabbatthukāni. ‘‘Tesañca saddo na yujjatī’’ti tesaṁ vāde ca saddo na yujjati. Na hi alutta ca kāraṁ dvanda padaṁ nāma atthīti. ‘‘Pubbapadesu ānetabbo’’ti cakkhu vatthu ca sotavatthu cātiādinā ānetabbo. Samāsa padaṁ na yujjati. Na hi samāsa padato eka desaṁ aññattha ānetuṁ yujjatīti. Avibhattika niddeso nāma cakkhuṁ, sotaṁ, ghānaṁ, jivhā, kāyo, hadayaṁ, vatthu cāti vattabbe pubbapadesu avibhattika niddeso. Evañcasati vatthu saddo ca saddo ca pubbapadesu ānetuṁ labbhantīti. Kāmataṇhāya adhīnena āyattena kāmāvacara kammena nibbattā kāmataṇhādhīna kamma nibbattā. ‘‘Rūpādīnaṁ paribhogo’’ti rūpādīnaṁ pañcakāmaguṇānaṁ paribhogo. ‘‘Parittakammaṁ pī’’ti sabbaṁ kāmāvacara kammampi. ‘‘Pūrayamānaṁ’’ti paripūrentaṁ. Cakkhu dassanānuttariyaṁ nāma. Sotaṁ savanānuttariyaṁ nāma. Sabbesaṁ dassana kiccānaṁ majjhe buddha dassanā divasena anuttaraṁ dassanaṁ janetīti dassanānuttariyaṁ. Evaṁ savanānuttariyepi catusacca dhammassavanā divasenāti vattabbaṁ. ‘‘Ajjhatta bahiddha santā nesu pī’’ti ajjhatta santānepi bahiddha santānepi. ‘‘Suddhe’’ti kenaci ālokena ca andhakārena ca virahite. Āloko hi eko rūpa viseso. Tathā andhakāro ca. Te ca tattha natthi. ‘‘Imasmiṁ saṅgahe’’ti vatthu saṅgahe. Visiṭṭhaṁ jānanaṁ vijānanaṁ. Tañca vijānanaṁ tīsu manodhātūsu natthīti vuttaṁ ‘‘vijānana kiccābhāvato’’ti. Āvajjana kiccaṁ kimetanti, manasikāra mattaṁ hoti. Sampaṭicchana kiccañca pañcaviññāṇehi yathā gahitāneva pañcārammaṇāni sampaṭicchana mattaṁ hoti. Tenāha ‘‘visesajānana kiccāni na hontī’’ti. Dassanaṁ, savanaṁ, ghāyanaṁ, sāyanaṁ, phusana, nti imāni kiccāni thokaṁ visesa jānana kiccāni hontīti vuttaṁ ‘‘paccakkhato dassanā divasenā’’tiādiṁ. Thokaṁ visesa jānana kiccāni honti. Tasmā tāni pañcaviññāṇānīti vuttāni. Avasesā pana santīraṇādayo manoviññāṇadhātuyo nāmāti sambandho. Nanu mananaṭṭhena mano ca taṁ vijānanaṭṭhena viññāṇañcāti vuttepi pañcaviññāṇehi viseso natthīti āha ‘‘atissaya visesa jānana dhātuyoti attho’’ti. Evaṁ santepi so attho saddayuttiyā siddho na hoti. Yadicchā vasena vutto hotīti āha ‘‘pariyāya padānaṁ’’tiādi. Etena so attho saddayuttiyā eva siddho. Na yadicchāvasena vuttoti dasseti. ‘‘Visesana samāse’’ti mano ca taṁ viññāṇañcāti manoviññāṇanti evarūpe kammadhāraya samāse. ‘‘Padaṭṭhānaṁ’’ti ettha padanti ca ṭhānanti ca kāraṇattha vacanāni, tasmā pariyāya saddā nāma. Padañca taṁ ṭhānañcāti vutte atissaya kāraṇanti attho viññāyati. Tathā dukkha dukkhaṁ, rūpa rūpaṁ, rāja rājā, devadevotiādīni. ‘‘Katthaci dissati yujjati cā’’ti na hi katthaci dissati ca. Sacepi katthaci disseyya, na hi yujjati cāti attho. ‘‘Manaso viññāṇaṁ’’ti ettha paṭisandhi cittato paṭṭhāya yāvacuti cittā antare sabbaṁ citta santānaṁ satta viññāṇa dhātūnaṁ vasena vibhāgaṁ katvā attho vattabbo. Pañcadvārā vajjanañca sampaṭicchana dvayañca manodhātu mattattā mano nāma. Pañcaviññāṇāni viññāṇa mattāni nāma. Avasesāni sabbāni viññāṇāni manassa viññāṇanti atthena manoviññāṇāni nāma. Tattha ‘‘manassa viññāṇaṁ’’ti anantara paccaya bhūtassa vā manassa paccayuppanna bhūtaṁ viññāṇaṁ. Ettha sampaṭicchana dvayaṁ paccayamano nāma. Santīraṇato paṭṭhāya yāva dvārantare pañcadvārā vajjanaṁ nāgacchati, tāva antare sabbaṁ manoviññāṇa santānaṁ paccayuppanna viññāṇaṁ nāma. Puna ‘‘manassa viññāṇa’’nti paccayuppanna bhūtassa manassa paccaya bhūtaṁ viññāṇaṁ. Ettha pañcadvārā vajjanaṁ paccayuppanna mano nāma. Tato pure sabbaṁ manoviññāṇa santānaṁ paccaya mano nāma. Sesaṁ suviññeyyaṁ. Avasesāpanātiādīsu. ‘‘Manoviññāṇadhātu bhāvaṁ sambhāvetī’’ti avasesā pana dhammā manoviññāṇadhātu ca nāma honti, hadaya vatthuñca nissāyayeva vattantīti evaṁ tesaṁ dhammānaṁ manoviññāṇadhātu bhāvañca sambhāveti, vaṇṇeti. Suṭṭhu pakāsetīti attho. Ettha panātiādīsu. ‘‘Pāḷiyaṁ’’ti indriya saṁyutta pāḷiyaṁ. Dutīyajjhāne eva aparisesa nirodha vacanaṁ viruddhaṁ siyā. Kathaṁ, sace paṭigho anīvaraṇā vattho nāma natthi. Pathamajjhānato pubbe eva so niruddho siyā. Atha dutīyajjhānupacārepi so uppajjeyya, pathamajjhānampi parihīnaṁ siyā. Tasmiṁ parihīne sati, dutīyajjhānampi nuppajjeyya. Evaṁ viruddhaṁ siyā. ‘‘Purima kāraṇamevā’’ti anīvaraṇā vatthassa paṭighassa abhāvatoti kāraṇaṁ eva. Paratoghoso nāma sāvakānaṁ sammādiṭṭhippaṭilābhāya padhāna paccayo hoti. So ca arūpabhave natthi. Dhammābhisamayo nāma catusacca dhammappaṭivedho, buddhā ca pacceka sambuddhā ca sayambhuno parato ghosena vinā dhammaṁ paṭivijjhanti. Te ca tattha nuppajjanti. ‘‘Rūpavirāga bhāvanāyā’’ti rūpavirāga bhāvanā balena. Tesaṁ rūpāvacara cittānaṁ. ‘‘Samatikkantattā’’ti tesu nikantippahānavasena suṭṭhu atikkantattā. Sesaṁ sabbaṁ suviññeyyaṁ.",
  "anya-e0401n2:8": "Pakiṇṇakasaṅgahadīpaniyāanudīpanāniṭṭhitā."
}