{
  "anya-e0301n1:0": "Pathamagāthā-paramatthadīpanī",
  "anya-e0301n1:1": "1. Abhidhammatthasaṅgahaṁ kattukāmo anuruddhatthero saṅgahārabbhe tāva sappayojane pañcapiṇḍatthe dassento ādigātha māha. Pañcapiṇḍatthānāma ratanattayavandanā, ganthābhidheyyo, ganthappakāro, ganthābhidhānaṁ, ganthappayojanaṁ. Tattha tīsu ratanesu nippaccakārakaraṇaṁ ratanattayavandanānāma. Sā sammāsambuddhamatulaṁ sasaddhammagaṇuttamaṁ abhivādiyāti etehi padehi dassitā. Sakalena ganthena abhihitā padhānatthabhūtā cattāro abhidhammatthā ganthābhidheyyo. So abhidhammatthasaṅgahantipade abhidhammattha saddena dassito.",
  "anya-e0301n1:2": "[1] Vibhāvaniyaṁ pana",
  "anya-e0301n1:3": "Saṅgahitabhāvopi abhidheyyoyevāti katvā abhidheyyo abhidhammatthasaṅgahapadena dassitotivuttaṁ. Taṁ na sundaraṁ.",
  "anya-e0301n1:4": "Na hi so appadhānatthabhūto saṅgahitabhāvo imasmiṁ piṇḍatthadassane abhidheyyo nāma bhavituṁ yuttoti. Ito paṭṭhāyaca ṭīkāyanti vutte imassa saṅgahassa dvīsu sīhaḷaṭīkāsu pathamāṭīkā daṭṭhabbā. Vibhāvaniyanti vutte etarahi pākaṭā dutīyā. Ṭīkāsūti vutte dvepi. Mahāṭīkāyanti vutte visuddhimagge mahāṭīkā daṭṭhabbā. Yañca vacanaṁ vibhāvaniyaṁpi āgataṁ, aññatthāpi āgataṁ, taṁpi idha vibhāvaniyaṁtveva vuccati āsannattāti. Sabhāgadhammasaṅgahavasena ganthavidhānākāro ganthappakāro. So pana saṅgaha saddena dassito.",
  "anya-e0301n1:5": "[2] Vibhāvaniyaṁ pana",
  "anya-e0301n1:6": "Abhidhammatthasaṅgahapadenāti vuttaṁ. Taṁ na sundaraṁ.",
  "anya-e0301n1:7": "Na hi abhidhammatthasaddo ganthavidhānākāraṁ dīpetīti. Atthā nugatā ganthasamaññā vanthābhidhānaṁ. Taṁ abhidhammattha saṅgahapadena dassitaṁ. Saṅgahaganthe kate sati taduggahaparipucchādivasena anāyāsato laddhabbaṁ dhammānaṁ sarūpāvabodhādikaṁ anupādāparinibbānantaṁ ganthassa phalānuphalaṁ ganthappayojanaṁ taṁpi abhidhammatthasaṅgahapadeneva sāmatthiyato dassitaṁ.",
  "anya-e0301n1:8": "[3] Vibhāvaniyaṁ pana",
  "anya-e0301n1:9": "Saṅgahasaddenāti vuttaṁ. Taṁ na sundaraṁ.",
  "anya-e0301n1:10": "Na hi abhidhammatthasaddena vinā anāyāsato saṁsiddhimattadīpakena saṅgahasaddamattena tādiso anupādāparinibbānanto payo janaviseso sakkā viññātuṁ, asaddhamma saṅgahānaṁpi loke sandissanatoti.",
  "anya-e0301n1:11": "2. Tattha ratanattayavandanā tāva asaṅkheyyaappameyyappayojanā hoti. Yathāha –",
  "anya-e0301n1:12": "Te tādise pūjayato, nibbute akuto bhaye;",
  "anya-e0301n1:13": "Na sakkā puññaṁ saṅkhātuṁ, yamettha mapi kenacīti.",
  "anya-e0301n1:14": "Ya metthamapītiettha yenakenaci api manussenavā devenavā brahmunāvā saṅkhātuṁ na sakkāti yojanā. Ṭīkākārāpi taṁ payojanaṁ tattha tattha bahudhā papañcenti. Saṅgahakārā pana antarāyanīvāraṇameva visesato paccāsīsanti. Saṅgahakārā tica buddhaghosattherādayo aṭṭhakathācariyā vuccanti.",
  "anya-e0301n1:15": "Nippaccakārassetassa,",
  "anya-e0301n1:16": "Katassa ratanattaye;",
  "anya-e0301n1:17": "Ānubhāvena sosetvā,",
  "anya-e0301n1:18": "Antarāye asesatoti hi vuttaṁ.",
  "anya-e0301n1:19": "3. Kathañca ratanattayavandanāya antarāyanīvāraṇaṁ hotīti. Vuccate-ratanattayavandanā hi nāma vandanākiriyābhinipphādako sattakkhattuṁ sattakkhattuṁ anekakoṭisatasahassavāre pavattamāno mahanto puññābhisando puññappavāho. So ca anuttaresu buddhādīsu puññakkhettesu saṁvaḍḍhitattā therassa ca uḷāracchandasaddhābuddhiguṇehi paribhāvitattā mahājutiko mahapphalo mahānisaṁso ca puññātisayo hoti. So sayaṁ payogasampattibhāve ṭhatvā bahiddhā vipattipaccaye apanetvā sampattipaccaye upanetvā atipaṇītautucittāhāra samuṭṭhitānaṁ sarīraṭṭhakadhātūnaṁ upabrūhanaṁ katvā paṭisandhito paṭṭhāya laddho kāsassa janakakammassa anubalaṁ deti. Aladdhokāsassa ca puññantarassa okāsalābhaṁ karoti. Atha laddhānubalena laddho kāsena ca tadubhayena puññena nibbattā rūpārūpasantatiyo therasantāne yamakamahānadiyo viya balavabalavanti yo hutvā pavattanti. Tadā tasmiṁ iṭṭhaphalaghanaparipūrite therasantāne aniṭṭhaphalabhūtānaṁ rogādi antarāyānaṁ uppattiyā okāso nāma natthīti iṭṭhaphalasantānavibādhakāni aniṭṭhaphalasantānajanakāni ca apuññakammāni dūrato apanītāneva honti. Na hi kammānināma puññāni apuññāni ca attano vipākuppattiyā okāse asati vipaccantīti. Tato tasmiṁ santāne āyuvaṇṇā dayo iṭṭhaphaladhammā yāva ganthaniṭṭhānā yāva āyukappapariyo sānāpi vā vaḍḍhanapakkhe ṭhatvā pavattanti. Yathāha –",
  "anya-e0301n1:20": "Abhi vādanasīlissa, niccaṁ vuḍḍhāpacāyino;",
  "anya-e0301n1:21": "Cattāro dhammā vaḍḍhanti, āyuvaṇṇo sukhaṁ balanti.",
  "anya-e0301n1:22": "Evaṁ tāya vandanāya antarāyanīvāraṇaṁ hotīti. Tasmā saṅgahārabbhe ratanattayavandanākaraṇaṁ therassa attanā ārabbha mānasaṅgahassa anantarāyena parisamāpanutthaṁ. Na kevalañca therasseva, sotūnañca saṅgahaṁ gaṇhantānaṁ ādimhiyeva ratanattaya vandanā siddhito anantarāyena gahaṇa kiccasampajjanatthanti.",
  "anya-e0301n1:23": "[4] Vibhāvaniyaṁ pana",
  "anya-e0301n1:24": "Sattasu javanesu pathamajavana vaseneva vandanā payojanaṁ vibhāvitaṁ viya dissati. ‘‘Diṭṭhadhammavedanīyabhūtā’’ti hi tattha vuttaṁ. Taṁ na sundaraṁ.",
  "anya-e0301n1:25": "Upatthambhanakiccasseva idha adhippetattā. Tassa ca sattasupi javanesu upaladdhattāti. Yathā hi āhārarūpassa dvīsu kiccesu ojaṭṭhamakarūpajananakiccaṁ parittakaṁ appamattakaṁ hoti. Catussanta tirūpupatthambhanakiccameva mahantaṁ adhimattaṁ. Tathāhi paṭṭhānepi tadupatthambhanakiccameva gahetvā kabaḷīkāro āhāro imassa kāyassa āhārapaccayena paccayoti vibhaṅgavāro vibhatto. Evamevaṁ idhapi pathamajavanassa avunāva vipākajananakiccaṁ parittakaṁ appamattakaṁ hoti. Ahetukavipākamattaṁ janetīti aṭṭhakathāsu vuttaṁ. Kammantarupatthambhanakiccameva mahantaṁ adhimattaṁ. Tañca sattasupi javanesu upalabbhati yevāti. Yasmā pana ganthābhidheyye ganthappakāre ganthappayojane ca ādito vivitesati sotu janānaṁ ganthassavane ussāho jāyati. Tasmā tesaṁ ganthā bhidheyyādīnaṁ dassanaṁ ganthe ussāhajananatthaṁ. Ganthābhidhānadassanaṁ vohārasukhatthanti. Idamettha piṇḍatthadassanaṁ.",
  "anya-e0301n1:26": "4. Ayaṁ pana padattho. Sammāca bujjhi sāmañca bujjhīti sammā sambuddho. Ettha ca sammāsaddo aviparītatthe nipāto. So bujjhitabbesu ñeyyadhammesu bujjhanakriyāya asesabyāvibhāvaṁ dīpeti. Tathāhi padesañāṇe ṭhitā paccekabuddhādayo attano visaye eva aviparītaṁ bujjhanti. Avisaye pana andhakāre paviṭṭhāviya hontīti aṭṭhakathāyaṁ vuttaṁ. Visayo ca tesaṁ appamattakova sabbaññuvisayaṁ upādāya yathā hattha puṭe ākāso appamattakova ajaṭākāsaṁ upādāyāti. Te hi phassādīsu dhammesu ekadhammampi sabbākārato bujjhituṁ nasakkontīti. Sabbaññubuddhānaṁ pana avisayo nāma natthi, yattha te viparītaṁ bujjheyyuṁ. Te hi anamatagge saṁsāre anantāsu ca lokadhātūsu tiyaddhagate addhamuttake ca dhamme hatthamaṇike viya samasame katvā bujjhanti. Sabbe dhammā sabbākārena buddhassa bhagavato ñāṇamukhe āpāta māgacchantīti hi vuttaṁ. Tattha ñāṇamukheti sabbaññuṁmahābhavaṅgaṁ sandhāyāha. Tattha hi te dhammā bodhimaṇḍe sabbaṁ abhidhammaṁ sammasanato paṭṭhāya niccakālaṁ upaṭṭhahantīti. Sabbaññubuddhā pana yattake dhamme vicāretuṁ icchanti. Tattake dhamme āvajjanāya visuṁ katvā āvajjitvā vicārentīti. Nanu dhammā mahantā bhavaṅgaṁ parittakanti na codetabbametaṁ. Arūpadhammānañhi paramukkaṁsapattānaṁ esa ānubhāvoti. Saṁsaddo pana sāmanti etassa atthe upasaggo. So bhagavato paṭivedhadhammesu anācariyakataṁ dīpeti. Na me ācariyo atthīti hi vuttaṁ. Nanu bhagavato tatīyacatutthāruppa samāpattiyo āḷārudakamūlikāti. Saccaṁ. Tā pana analaṅkaritvā laddhamattāva hutvā chaḍḍitattā pacchā bujjhanakriyāya pādakamattāpi nahonti. Kuto paṭivedhadhammāti. Tasmā tā bhagavato buddhabhāve sācariyakataṁ na sādhentīti. Ayamettha pāḷi anugato attho. Yathāha –",
  "anya-e0301n1:27": "Tattha katamo ca puggalo sammāsambuddho. Idhekacco puggalo pubbe ananussutesu dhammesu sāmaṁ saccāni abhisambujjhi. Tattha ca sabbaññutaṁ pāpuṇāti. Balesu ca vasibhāvaṁ. Ayaṁ vuccati puggalo sammāsambuddhoti.",
  "anya-e0301n1:28": "Tatthāti nimitte bhummaṁ. Balesūti dasabala ñāṇesu. Vasibhāvanti issarabhāvaṁ. Etthaca pubbe. La. Sāmantietena saṁsaddassa atthaṁ dasseti. Tatthātiādinā [sammāsaddassaatthanti. Sammāsambuddhapadaṁ]",
  "anya-e0301n1:29": "5. Idāni thero attano vandanaṁ suṭṭhubalavaṁ karonto atulanti āha. Anekaguṇapadavisayā hi vandanā suṭṭhutaraṁ balavatī hotīti. Nanu ekaguṇapadavisayāpi vandanā antarā yanīvāraṇesamatthā siyāti kiṁ dutīyenāti. Na na samatthā. Viññujātikā pana satthuguṇatthomane mattakārino nāma na honti . Thero ca tesaṁ aññataro. Tvaṁ pana aviññujātiko. Tasmā mattaṁ karonto codesīti. Apica. Na kevalaṁ antarā yanīvāraṇameva vandanāya icchitabbaṁ hoti. Athakho paññāpāṭavādiatthopi icchitabboyeva. Sopi hi anāyāsena gantha niṭṭhānassa ganthapārisuddhiyā ca paccayo hotīti. Anussatiṭṭhānesu hi cittabhāvanā cittasamādhānāvahā hoti. Citta samādhāne ca sati paññātikkhāsūrā hutvā pahati. Samāhito bhikkhave yathābhūtaṁ pajānātīti hi vuttaṁ. Tasmā tadatthāyapi attano vandanā suṭṭhu balavatī kātabbāyevāti.",
  "anya-e0301n1:30": "[5] Vibhāvaniyaṁ pana",
  "anya-e0301n1:31": "‘‘Yathāvuttavacanattha yogepi sammāsambuddhasaddassa bhagavati samaññāvasena pavattattā atulanti iminā vise setī’’ti vuttaṁ. Taṁ na sundaraṁ.",
  "anya-e0301n1:32": "Mahantañhi satthuguṇapadānaṁ majjhe etaṁ sammāsambuddhapadaṁ, cando viya tārakānaṁ majjhe. Tasmā taṁ sabhāvaniruttiṁ jānantānaṁsantike bhāvatthasuññaṁ satthusamaññāmattaṁ bhavituṁ nārahati. Aññesaṁ pana padasahassaṁ vuccamānaṁpi satthu samaññāmattameva sampajjatīti. Tulayitabbo aññena saha pamitabboti tulo. Na tulo atulo, natthitulo sadiso etassāti vā atulo. Bhagavā. Na hi atthi bhagavato attanā sadiso koci lokasminti. Yathāha –",
  "anya-e0301n1:33": "Na me ācariyo atthi, sadiso me na vijjati;",
  "anya-e0301n1:34": "Sadevakasmiṁ lokasmiṁ, natthi me paṭipuggaloti.",
  "anya-e0301n1:35": "Anacchariyañcetaṁ, yaṁ buddhabhūtassa atulattaṁ. Sampatijātassapi panassa atulatā paññāyati. Tadā hi mahāpuriso sampatijātova samāno puratthimadisābhimukho aṭṭhāsi. Tasmiṁ disā bhāge anantāni cakkavāḷāni ekaṅgaṇāni ahesuṁ. Tesu ṭhitā devabrahmāno mahāpurisa idha tumhehi sadiso natthi. Kuto uttaritaroti paramāya pujāya pūjesuṁ. Evaṁ sesadisāsupi. Tadā mahāpuriso attano sabbalokaggabhāvaṁ ñatvā aggohamasmi lokassa, seṭṭhohamasmilokassa, jeṭṭhohamasmilokassa ayamanti mājāti, natthi dāni punabbhavoti evaṁ achambhivācaṁ nicchāresīti. Idaṁpi anacchariyaṁ, yaṁ pacchimabhavaṁ pattassa atulattaṁ. Yadā pana so sumedhabhūto dīpaṅkarabuddhassa santike niyatabyākaraṇaṁ gaṇhi. Tadāpi thapetvā dīpaṅkarasammāsambuddhaṁ pāramitāguṇehi tena sadiso koci nattheva. Natthibhāvocassa tadā pavatte hi dasasahassilokadhātukampanādīhi asādhāraṇapāṭihāriyehi dīpetabbo. Tāni hi paccekabodhisattānaṁ satasahassaṁpi pavattetuṁ na sakkhissatiyeva. Kuto sāvakabodhi sattānanti. Teneva hi tadā pavattipāramipavicayaññāṇaṁ attano visaye sabbaññuthaññāṇagatikanti aṭṭhakathāyaṁ vuttaṁ. Sāvakabodhisattāpi hi yato paṭṭhāya attano bodhiyā anurūpe sambhāradhamme sayameva jānituṁ sakkonti. Tato paṭṭhāya anivattidhammā hutvā vattānusārimahāputhujjanabhāvaṁ atikkamitvā bodhisattabhūmiṁ okkantā honti. Ekena pariyāyena niyatā sambodhiparāyanā ca nāma honti. Tadā eva buddhānaṁ sammukhibhāve sati niyatabyākaraṇaṁ labhanti. Sabbaññu bodhisatta paccekabodhisattesu vattabbameva natthīti.",
  "anya-e0301n1:36": "[6] Vibhāvaniyaṁ pana",
  "anya-e0301n1:37": "Samitatthe yyakārassa akārassa vā vasena etaṁ siddhanti vuttaṁ. Taṁ na sundaraṁ.",
  "anya-e0301n1:38": "Na hi tulasaddo dhātusiddho kammasādhano ca bhavituṁ na yutto. Tulayituṁ asakkuṇeyyoti atulo. Appame yyoti hi ṭīkāyaṁ vuttaṁ. Etena tulasaddo kammasādhanoti dipeti. Evañca sati kammasādhaneneva tadatthasiddhito kiṁ tato samitatthe yyakārassaakārassa vā cintāyāti. Vatticchānugato saddappayogoti katvā etaṁ vuttanti ce. Na. Yathā sutaṁ yuttaṁ vajjetvā assutassa parikappanāya payo janābhāvatoti. [Atula padaṁ]",
  "anya-e0301n1:39": "6. Imehi pana dvīhi padehi satthu tisso sampadā vibhā vitā honti. Hetusampadā phalasampadā sattupakārasampadācāti. Tattha satthu mahākaruṇā samaṅgitā bodhisambhārasambharaṇañca hetusampadānāma. Bodhimaṇḍe pavattitā catuvīsati koṭisabhasahassasaṅkhā mahāvajiraññāṇasaṅkhātā sabbaññumahā vipassanāpi ettheva saṅgahitā. Sā hi mahābodhiyā padaṭṭhāna bhūtāti. Pahāna sampadāyameva vā sā saṅgahitāti daṭṭhabbā. Phalasampadā catubbidhā pahānasampadā ñāṇasampadā ānubhāvasampadā rūpakāyasampadā cāti. Tattha saha vāsanāya kilesappahānaṁ pahānasampadā nāma. Pahānassa sabbapāripūritāti attho. Atthato pana ariyamaggo, aggamaggaññāṇameva vā. Sabbaññuta ññāṇa dasabalaññāṇādīni ñāṇasampadā.",
  "anya-e0301n1:40": "[7] Vibhāvaniyaṁ pana",
  "anya-e0301n1:41": "Etāsu dvīsu sampadāsu ñāṇasampadā pathamaṁ vuttā, tato pahānasampadā. Pahānasampadāyeva pana pathamaṁ vattabbā. Sā hi ñāṇasampadāyapubbaṅgamabhūtā paccayabhūtā ca. Mahāṭīkāyañca sāyeva pathamaṁ vuttāti.",
  "anya-e0301n1:42": "[8] Yañca vibhāvaniyaṁ",
  "anya-e0301n1:43": "‘‘Sabbaññutaññāṇapadaṭṭhānaṁ aggamaggaññāṇa’’nti ñāṇasampadāyaṁ vuttaṁ. Taṁpi na yujjati.",
  "anya-e0301n1:44": "Aggamaggaññāṇañhi pahānasampadā eva bhavituṁ arahati. Na hi maggaññāṇato aññā pahānasampadānāma atthīti. Yañca koci vadeyya maggaññāṇaṁ ñāṇañca hoti pahānañca. Tasmā ubhayattha vattuṁ yuttanti. Taṁpi na yujjati. Evañhi sati sampadāsaṅkaro hotīti.",
  "anya-e0301n1:45": "[9] Tathā vibhāvaniyaṁ",
  "anya-e0301n1:46": "Ñāṇasampadāyaṁ sabbaññutaññāṇaṁ sabbapathamaṁ vattabbaṁpi na vuttaṁ. Taṁpi na sundaraṁ.",
  "anya-e0301n1:47": "Nanu ‘‘tammūlakāni ca dasabalādi ññāṇānī’’ti ettha ādisaddena sabbaññutaññāṇaṁpi gahitanti ce. Taṁpi na yujjati.",
  "anya-e0301n1:48": "Na hi appadhānaṁ sarūpato niddisitvā padhānaṁ pākaṭaṁ ādisaddena gahitanti ñāyāgataṁ hotīti. Acinteyyānubhāvehi sīlā diguṇehi iddhi dhammehi ca sampadā ānubhāvasampadā. Lakkhaṇā nubyañjanappaṭimaṇḍitassa rūpakāyassa sampatti rūpakāyasampadā. Sattupakāroduvidho āsayasampadā, payogasampadā ca. Ajjhāsayassa uḷāratā kāyavacīpayogassa ca parisuddhatāti attho. Tattha devadattādīsu virodhisattesupi niccaṁ hitajjhāsayatā āsaya sampadā. Loke abhiññātānaṁ rājūnaṁ rājamahāmattānaṁ seṭṭhi gahapatīnaṁ devarājūnampi dhammaṁ desentassa lābhasakkārādi nirapekkhatāvasena desanāpayogasuddhi payogasampadā. Tattha dve pahānañāṇasampadā sammāsambuddhapadena vibhāvitā. Dvīhi ānu bhāvarūpakāyasampadāhi saha dve sattupakārasampadā atulapadena. Hetusampadā pana dvīhipi padehi sāmatthiyato vibhāvitā. Na hi tādisiyā hetusampadāya vinā itarāsaṁ pavatti atthīti. [Sampadā]",
  "anya-e0301n1:49": "7. Punapi thero attano vandanaṁ balavataraṁ karonto sasaddhammagaṇuttamanti āha. Etena dhammasaṅghānaṁpi vandanā katā hoti. Dūratohaṁ namassissaṁ, sasaṅghaṁ lokanāyakanti hi vutte saṅghassapi namanakriyāpatti sahasaddena viññāyati. Eva midaṁ daṭṭhabbaṁ. Tattha namassissanti namassiṁ.",
  "anya-e0301n1:50": "[10] Yampana vibhāvaniyaṁ",
  "anya-e0301n1:51": "‘‘Guṇībhūtānaṁpi hi dhammasaṅghānaṁ abhivādetabba bhāvo sahayogena viññāyatī’’ti vuttaṁ. Tattha abhivādetabba bhāvoti navattabbaṁ. Abhivāditabhāvoti pana abhivādananti vā vattabbaṁ. Evañhi sati idha adhippetassa kriyā samavāyassa siddhattā dhammasaṅghānaṁpi therassa vandanā kriyāpatti siddhā hotīti. Itarathā tabbapaccayassa arahatthadīpanato abhivādanā rahatā saṅkhāta guṇasamavāyo vutto siyā. Soca idha nādhippeto. Attano nidassanena ca saha na sameti saputtadāro āgatoti.",
  "anya-e0301n1:52": "Apica thero imaṁ ganthaṁ racayissāmīti pubbabhāgeyeva tīṇi ratanāni vandi, atha taṁ attano vandanaṁ ganthappaṭiññāya saha ghaṭetvā dassento imaṁ gāthaṁ racayītipi na na sakkā vattunti. Tathāhi abhivādiyāti vuttaṁ. Na abhivādiyāmīti. Esanayo aññatthapi. Tattha saddhammena ca gaṇuttamena ca attanā nimmitena sakalalokassa saraṇabhūtena saha vattatīti sasaddhamma gaṇuttamo. Sammāsambuddho. Na hi paranimmitena saddhammena gaṇuttamena ca sahitā sāvakā sasaddhammāti ca sagaṇuttamāti ca vuccanti. Na ca attanoeva saraṇabhūtena saddhammena sabrahmacārigaṇuttamena ca sahitā paccekabuddhā tathā thomanaṁ arahantīti, tasmā idaṁpi satthu asādhāraṇaguṇapadameva hotīti daṭṭhabbaṁ.",
  "anya-e0301n1:53": "Tattha dhāretīti dhammo. Ke dhāreti, attānaṁ dhārente. Dhammo have rakkhati dhammacārinti hi vuttaṁ. Kathañca dhāreti, catūsu apāyesu vaṭṭadukkhesuca apatamāne karonto. Kiñca dhāraṇaṁnāma, yesaṁ vasena sattā apāyesuvā vaṭṭadukkhesuvā patanti, tesaṁ kilesānaṁ ekadesenavā sabbasovā samucchindanaṁ. Imasmiṁ atthe cattāro ariyamaggā nibbānañca nippariyāyato dhammonāma. Ariyamaggā hi kilese samucchindantā nibbānena saheva hutvā samucchindanti. Na vināti, tasmā teyeva pañca ekantato dhammonāmāti. Pariyattidhammo pana dhāraṇupāyoyeva hoti. Cattāri sāmaññaphalānica dhāraṇaphalāniyeva honti, kilesānaṁ paṭippassambhanavasena pavattattā dhāraṇānukūlappavattāni ca. Tasmā ete pañca pariyāyadhammāyevāti. Athavā , dhārīyatīti dhammo. Dhāraṇārahoti vuttaṁ hoti. Yo hi dhārentaṁ ekantena dukkhato moceti. Aggasukheca patiṭṭhāpeti. Soyeva dhāraṇārahattā idha dhammonāmāti. Kopana soti, yathā puttadhammāyeva. Tehi keci bhāvanā vasena keci sacchikiriyavasena keci diṭṭhadhammasukhavihāravasena keci uggaha dhāraṇavasena dhārīyanti. Te ca evaṁ dhārīyamānā dhārentaṁ yathārahaṁ apāyadukkhato vaṭṭadukkhatoca mocenti, aggeca phalasukhevā nibbānasukhevā patiṭṭhāpentīti. Dhārentivā sappurisājanā apāyesu vaṭṭadukkhesuca attānaṁ apata mānaṁ vahanti etenāti dhammo. Dharantivā ettha dhammadīpā dhammappaṭisaraṇā janā laddhappatiṭṭhā hontīti dhammotipi yujjatiyeva. Kasmā panettha dhammo dasavidhova vutto. Nanu paṭipattidhammena saha ekādasavidhova vattabboti. Saccaṁ. Sopana paṭipattidhammo maggassa pubbabhāgappaṭipadāeva hotīti pubbacetanā viya dāne magge eva so saṅgahito. Tasmā dhammo dasavidhova sabbattha vuttoti daṭṭhabbo.",
  "anya-e0301n1:54": "Apica, yadaggena pariyattidhammo idha dhammasmiṁ saṅgahito. Tadaggena pariyattidhārakopi saṅghe vandaneyye saṅgahitoti yutto. Yadaggenaca puthujjanakalyāṇako saṅghe sekkhesu saṅgahito. Tadaggena tassa kalyāṇahetubhūto paṭipatti dhammopi dhamme vandaneyye saṅgahitoti daṭṭhabbo. So hi puthujjanabhūtopi yehi dhammehi samannāgatattā sekhe sotāpatti phalasacchikiriyāya paṭipanne saṅgahito. Te pana dhammā sekkhe sotāpattimagge asaṅgahitāti nasakkā vattunti. Ettāvatā ye vadanti saṅghaṁ saraṇaṁ gacchāmīti, ettha puthujjana kalyāṇako saṅghe asaṅgahito. Na hi taṁsaraṇaṁ gacchantassa saraṇagamanaṁ sampajjatīti. Tesaṁ taṁ paṭikkhittaṁ hoti. Evaṁ pana vattabbo, yo vo ānanda mayā dhammoca vinayoca desito paññatto, so vo mamaccayena satthāti evaṁ satthuṭhāne thapetvā bhagavatā saṁvaṇṇito pariyattidhammo dhammasaraṇe saṅgahitoti yutto, taṁ dhārentopana kalyāṇappaṭipattiyaṁ ṭhitopi atthi. Aṭṭhitopi atthi. Yo aṭṭhito, so attanopi saraṇaṁ nahoti. Kuto parassa. Satthārā ca anekesu suttasahassesu so garahito. Tasmā so saṅghasaraṇe asaṅgahito. Itarova saṅgahitoti yuttoti.",
  "anya-e0301n1:55": "Santānaṁ dhammoti saddhammo. Samitakilesānaṁ tatoyeva pasatthānaṁ pūjitānaṁ sappurisānaṁ paṇḍitānañca dhammoti attho. Yoca santānaṁ dhammo, sopi ekantena santoyeva hotīti santo dhammotipi saddhammo. Pasattho pūjito dhammoti attho. Sacco vā. Ayañhi aññatitthiyadhammo viya dhārentaṁ navisaṁvādeti. So hi ayaṁ me hitoti dhārentassa ahitoyeva sampajjati. Ayaṁ pana tathādhārentassa hitoyeva sampajjatīti. [Saddhammapadaṁ]. Gaṇuttamapade loke samāna diṭṭhisīlānaṁ sahadhammikānaṁ samūho gaṇoti vuccati. Idha pana uttamehi sīlādiguṇehi yutto bhagavato sāvakasaṅgho uttamoca so gaṇocāti atthena uttamagaṇonāma. Soyeva idha gaṇuttamoti vuccati yathā muniseṭṭho munivaroti.",
  "anya-e0301n1:56": "[11] Vibhāvaniyaṁ pana",
  "anya-e0301n1:57": "‘‘Gaṇānaṁ gaṇesuvā devamanussādisamūhesu uttamo gaṇuttamo’’ti ca vuttaṁ. Taṁ na sundaraṁ.",
  "anya-e0301n1:58": "Etasmiñhi atthe sati uttamasaddo padhānabhūto hoti. Soca guṇamhiyeva pavattatīti tena idha ariyasaṅgho vuttoti nasijjhatīti. Etthaca gaṇoti saṅghoyeva vuccati. Soca saṅgho duvidho sammutisaṅgho, dakkhiṇeyyasaṅghoti. Tattha samaggena saṅghena kataṁ upasampadākammaṁ sammutināma. Tāya sammutiyā upasampannabhūmiṁ patvā ṭhito bhikkhusaṅgho sammutisaṅghonāma. So vinayakammesu pasiddho. Dakkhiṇeyyasaṅgho nāma aṭṭha ariyapuggalasamūho. Sopana kiñcāpi sammutisaṅghepi antogadhoyeva hoti. Tathāpi saraṇagamana vandanā māna pūjāsakkārānussatiṭṭhānesu anuttara puññakkhetta vise sapariggahatthaṁ bhagavatā tathā tathā saṁvaṇṇetvā so visuṁ vuttoti daṭṭhabbo. Puthujjanasaṅghohi puññakkhettaṁ samānopi anuttaraṁ puññakkhettaṁ nahoti. Kasmā. Sālikkhette tiṇānaṁ viya khettaduṭṭhānaṁ sakkāyadiṭṭhi vicikicchānusayānaṁ sabbhāvāti. Puññakkhettabhāvo panassa purime saddhammapade vuttanayena veditabboti. [Sasaddhammagaṇuttamapadaṁ]",
  "anya-e0301n1:59": "8.Abhivādiyāti visesato vanditvā. Ettha ca ayaṁ loke sīlādiguṇayutto seṭṭho vandaneyyoti evaṁ seṭṭha cittaṁ paccupaṭṭhāpetvā vandanto visesato vandatīti vuccati. Vandanā pana tividhā kāyavandanādivasena. Yathāha –",
  "anya-e0301n1:60": "Tisso imā bhikkhave vandanā, katamā tisso. Kāyena vandati, vācāya vandati, manasā vandatīti.",
  "anya-e0301n1:61": "Tattha seṭṭhacittaṁ paccupaṭṭhāpetvā jāṇudvaya kapparadvaya nalāṭa saṅkhātāni pañca aṅgāni bhūmiyaṁ patiṭṭhāpetvā vandaneyyānaṁ abhimukhaṁ nippajjanto kāyena vandatināma. Yaṁ sandhāya pañcappatiṭṭhitena vanditvāti tattha tattha vuttaṁ. Yāyaca avandiyaṭṭhānesu vandantassa āpatti hotīti. Guṇapadāni vācāya pavattento vācāya vandatināma. Namo buddhassa, namatthu buddhassa, namo vimuttiyā, namo vimuttānaṁ, vipassissa namatthūti evamādīsupi vācā vandanāyeva. Guṇapadāni anugantvā guṇe anussaranto manasā vandatināmāti.",
  "anya-e0301n1:62": "9.Bhāsissanti kathessāmi. Kāmañca thero imaṁ saṅgahaṁ racayanto potthakāruḷhaṁ katvāva racayissati. Ganthakammaṁ nāma vācākammesu pasiddhanti katvā bhāsissanti vuttanti daṭṭhabbaṁ.",
  "anya-e0301n1:63": "10.Abhidhammatthasaṅgahanti pade abhidhamme vuttā atthā abhidhammatthā. Te saṅgayhanti ettha etenātivā abhidhammatthasaṅgaho. Saṅgayhantitica therena saṁkhipitvā gayhanti kathīyantīti attho. Abhidhammeti cettha abhiatireko abhivise soca dhammo abhidhammo. Dhammoti ca vinayapāḷito aññaṁpāḷi dvayaṁ vuccati. Yo vo ānanda mayā dhammoca vinayoca desito paññattoti hi vuttaṁ. Tañca pāḷidvayaṁ āṇāvidhānasaṅkhātaṁ vinayana kiccaṁ vajjetvā kusalādike yathāpavatte paramatthadhamme eva dīpetīti. Evaṁ dīpentesuca tesu dvīsu dhammesu yo itarato atirekoca hoti visesoca. Ayameva abhidhammo nāma. Itaropana dhammoyeva. Evañca katvā dhammo abhidhammo vinayo abhivinayoti idaṁ catukkaṁ veditabbaṁ. Tattha dhammonāma suttantapiṭakaṁ. Abhidhammonāma yattapakaraṇāni. Vinayonāma ubhato vibhaṅgo, abhivinayonāma khandhakaparivārāti aṭṭhakathāsu vuttaṁ. Atirekavisesatā cettha kusalādi vasena khandhādivasena saṅgahādivasena tathā tathā desetabbappakārānaṁ anavasesavibhattivasenavā suddhadhammādhiṭṭhāna desanāpavattivasenavā veditabbā. Yato sabbaññubuddhā imaṁ abhidhammadesanaṁ devesueva desenti. Na hi manussā evarūpaṁ tayo māse nirantaraṁ pavattanayogyaṁ kathāmaggaṁ ekena iriyāpathena ādito paṭṭhāya pariyosānaṁ pāpetvā paṭiggahetuṁ sakkonti, naca eva rūpo ekamātikānubandho kathāmaggo nānākhaṇesu nānājanānaṁ desetuṁ sakkuṇeyyo hotīti. Kecipana vinayapāḷitopi abhirekavisesataṁ tassa vaṇṇenti. Taṁ aṭṭhasāliniyā na sameti. Tattha hi dhammanāmikānaṁ dvinnaṁ pāḷīnaṁ majjheeva ayaṁ atirekavisesatā vicāritā. Naca yujjati vinayena saha tathā vicāretuṁ asamānakiccavisayattā. Vinayo hi kāyavācānaṁ vinayanakicco, ajjhācāravisayoca. Dhammo pana dhammavibhāgakicco dhammappavatti visayocāti. Kecipana vadanti evaṁ santepi vinayo eva sabbajeṭṭhako siyā. Vinayaṁ vivaṇṇentassa hi pācittiyāpatti hoti. Dhammaṁ vivaṇṇentassa dukkaṭāpattimattāti, taṁ nayujjati. Vinayo hi āṇācakkaṁ. Dhammoca dhammacakkaṁ. Tattha vinayaṁ vivaṇṇento satthu āṇācakke pahāraṁ deti. Satthari agāravo mahanto hoti. Yassaca satthari agāravo, tassa dhammasaṅghesu tīsu sikkhāsuca agāravo siddho hoti. Tasmā vinaya vivaṇṇane āpatti mahantī hoti. Na sabbajeṭṭhakattāti. Apica, vinayonāma sāsanassa mūlaṁ. Vinaye aṭṭhite sāsanaṁ natiṭṭhati. Tasmā sāsanassa ciraṭṭhitatthaṁpi vinayavivaṇṇane mahatī āpatti paññattāti.",
  "anya-e0301n1:64": "Iti paramatthadīpaniyā nāma abhidhammattha saṅgahassa",
  "anya-e0301n1:65": "Catutthavaṇṇanāya pathamagāthāya",
  "anya-e0301n1:66": "Paramatthadīpanā niṭṭhitā."
}