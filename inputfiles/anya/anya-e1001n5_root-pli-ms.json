{
  "anya-e1001n5:0": "Rājakaṇḍa",
  "anya-e1001n5:1": "251.",
  "anya-e1001n5:2": " Mahājanaṃ yo rañjeti, catūhipi vatthūhi vā;",
  "anya-e1001n5:3": "Rājāti vuccate loke, iti sallakkhaye vidvā.",
  "anya-e1001n5:4": "252.",
  "anya-e1001n5:5": " Dānañca atthacariyā, piyavācā attasamaṃ;",
  "anya-e1001n5:6": "Saṅgahā caturo ime, munindena pakāsitā.",
  "anya-e1001n5:7": "Dānampi atthacariyatañca, piyavāditañca samānattatañca;",
  "anya-e1001n5:8": "Kariyacariyasusaṅgahaṃ bahūnaṃ, anavamatena guṇena yāti saggaṃ;",
  "anya-e1001n5:9": "Dānañca peyyavajjañca, atthacariyā ca yā idha;",
  "anya-e1001n5:10": "Samānattatā ca dhammesu, tattha tattha yathārahaṃ;",
  "anya-e1001n5:11": "Ete kho saṅgahā loke, rathassāṇīva yāyato.",
  "anya-e1001n5:12": "253.",
  "anya-e1001n5:13": " Dānaṃ sīlaṃ pariccāgaṃ, ajjavaṃ maddavaṃ tapaṃ;",
  "anya-e1001n5:14": "Akkodhaṃ avihiṃsañca, khantī ca avirodhanaṃ;",
  "anya-e1001n5:15": "Dasete dhamme rājāno, appamattena dhārayyuṃ.",
  "anya-e1001n5:16": "254.",
  "anya-e1001n5:17": " Ekayāmaṃ saye rājā, dviyā maññeva paṇḍito;",
  "anya-e1001n5:18": "Gharāvāso tiyāmova, catuyāmo tu yācako.",
  "anya-e1001n5:19": "255.",
  "anya-e1001n5:20": " Aputtakaṃ gharaṃ suññaṃ, raṭṭhaṃ suññaṃ arājakaṃ;",
  "anya-e1001n5:21": "Asippassa mukhaṃ suññaṃ, sabbasuññaṃ daliddattaṃ.",
  "anya-e1001n5:22": "256.",
  "anya-e1001n5:23": " Dhanamicche vāṇijeyya, vijjamicche bhaje sutaṃ;",
  "anya-e1001n5:24": "Puttamicche taruṇitthiṃ, rājāmaccaṃ icchāgate.",
  "anya-e1001n5:25": "257.",
  "anya-e1001n5:26": " Pakkhīnaṃ balamākāso, macchānamudakaṃ balaṃ;",
  "anya-e1001n5:27": "Dubbalassa balaṃ rājā, kumārānaṃ rudaṃ balaṃ.",
  "anya-e1001n5:28": "258.",
  "anya-e1001n5:29": " Khamā jāgariyuṭṭhānaṃ, saṃvibhāgo dayikkhaṇā;",
  "anya-e1001n5:30": "Nāyakassa guṇā ete, icchitabbā sataṃ sadā.",
  "anya-e1001n5:31": "259.",
  "anya-e1001n5:32": " Sakiṃ vadanti rājāno, sakiṃ samaṇabrāhmaṇā;",
  "anya-e1001n5:33": "Sakiṃ sappurisā loke, esa dhammo sanantano.",
  "anya-e1001n5:34": "260.",
  "anya-e1001n5:35": " Alaso gīhi kāmabhogī na sādhu,",
  "anya-e1001n5:36": "Asaññato pabbajito na sādhu;",
  "anya-e1001n5:37": "Rājā na sādhu anisammakārī,",
  "anya-e1001n5:38": "Yo paṇḍito kodhano taṃ na sādhu.",
  "anya-e1001n5:39": "261.",
  "anya-e1001n5:40": " Āyaṃ khayaṃ sayaṃ jaññā, katākataṃ sayaṃ jaññā;",
  "anya-e1001n5:41": "Niggahe niggahārahaṃ, paggahe paggahārahaṃ.",
  "anya-e1001n5:42": "262.",
  "anya-e1001n5:43": " Mātā puttakataṃ pāpaṃ, sissakataṃ guru tathā;",
  "anya-e1001n5:44": "Rājā raṭṭhakataṃ pāpaṃ, rājakataṃ purohito.",
  "anya-e1001n5:45": "263.",
  "anya-e1001n5:46": " Akkodhena jine kodhaṃ, asādhuṃ sādhunā jine;",
  "anya-e1001n5:47": "Jine kadariyaṃ dānena, saccenālikavādinaṃ.",
  "anya-e1001n5:48": "264.",
  "anya-e1001n5:49": " Adantadamanaṃ dānaṃ, dānaṃ sabbatthasādhakaṃ;",
  "anya-e1001n5:50": "Dānena piyavācāya, unnamanti namanti ca.",
  "anya-e1001n5:51": "Adantadamanaṃ dānaṃ, adānaṃ dantadūsakaṃ;",
  "anya-e1001n5:52": "Dānena piyavācāya, unnamanti namanti ca.",
  "anya-e1001n5:53": "265.",
  "anya-e1001n5:54": " Dānaṃ sinehabhesajjaṃ, maccheraṃ dosanosadhaṃ;",
  "anya-e1001n5:55": "Dānaṃ yasassībhesajjaṃ, maccheraṃ kapaṇosadhaṃ.",
  "anya-e1001n5:56": "266.",
  "anya-e1001n5:57": " Na raññā samakaṃ bhuñje, kāmabhogaṃ kudācanaṃ;",
  "anya-e1001n5:58": "Ākappaṃ rasabhuttaṃ vā, mālāgandhavilepanaṃ;",
  "anya-e1001n5:59": "Vatthasabbamalaṅkāraṃ, na raññā sadisaṃ kare.",
  "anya-e1001n5:60": "267.",
  "anya-e1001n5:61": " Na me rājā sakhā hoti, na rājā hoti samako;",
  "anya-e1001n5:62": "Eso sāmiko mayhanti, citte niṭṭhaṃ saṇṭhāpaye.",
  "anya-e1001n5:63": "268.",
  "anya-e1001n5:64": " Nātidūre bhaje rañño, naccāsanne pavātake;",
  "anya-e1001n5:65": "Ujuke nātininne ca, na bhaje uccamāsane;",
  "anya-e1001n5:66": "Cha dose vajje sevako, aggīva saṃyato tiṭṭhe.",
  "anya-e1001n5:67": "Na pacchato na purato, nāpi āsannadūrato;",
  "anya-e1001n5:68": "Na kacche nopi paṭivāte, na cāpi oṇatuṇṇate;",
  "anya-e1001n5:69": "Ime dose vivajjetvā, ekamantaṃ ṭhitā ahu –",
  "anya-e1001n5:70": "269.",
  "anya-e1001n5:71": " Jappena mantena subhāsitena,",
  "anya-e1001n5:72": "Anuppadānena paveṇiyā vā;",
  "anya-e1001n5:73": "Yathā yathā yattha labhetha atthaṃ,",
  "anya-e1001n5:74": "Tathā tathā tattha parakkameyya.",
  "anya-e1001n5:75": "270.",
  "anya-e1001n5:76": " Kassako vāṇijo macco, samaṇo sutasīla vā;",
  "anya-e1001n5:77": "Tesu vipulajātesu, raṭṭhampi vipulaṃ siyā.",
  "anya-e1001n5:78": "271.",
  "anya-e1001n5:79": " Tesu dubbalajātesu, raṭṭhampi dubbalaṃ siyā;",
  "anya-e1001n5:80": "Tasmā saraṭṭhaṃ vipulaṃ, dhāraye raṭṭhabhāravā.",
  "anya-e1001n5:81": "272.",
  "anya-e1001n5:82": " Mahārukkhassa phalino, āmaṃ chindati yo phalaṃ;",
  "anya-e1001n5:83": "Rasañcassa na jānāti, bījañcassa vinassati.",
  "anya-e1001n5:84": "273.",
  "anya-e1001n5:85": " Mahārukkhūpamaṃ raṭṭhaṃ, adhammena pasāsati;",
  "anya-e1001n5:86": "Rasañcassa na jānāti, raṭṭhañcassa vinassati.",
  "anya-e1001n5:87": "274.",
  "anya-e1001n5:88": " Mahārukkhassa phalino, pakkaṃ chindati yo phalaṃ;",
  "anya-e1001n5:89": "Rasañcassa vijānāti, bījañjassa na nassati.",
  "anya-e1001n5:90": "275.",
  "anya-e1001n5:91": " Mahārukkhūpamaṃ raṭṭhaṃ, dhammena yo pasāsati;",
  "anya-e1001n5:92": "Rasañcassa vijānāti, raṭṭhañcassa na nassati."
}