{
  "anya-e0703n26:0": "Sattavīsatima pariccheda",
  "anya-e0703n26:1": "Lohapāsādamaho",
  "anya-e0703n26:2": "1.",
  "anya-e0703n26:3": " Tato rājā vicintesi, vissutaṃ sussutaṃ sutaṃ;",
  "anya-e0703n26:4": "Mahāpañño sadā puñño, paññāya katanicchayo.",
  "anya-e0703n26:5": "2.",
  "anya-e0703n26:6": " ‘‘Dīpappasādako thero, rājino ayyakassa me;",
  "anya-e0703n26:7": "Evaṃ kirāhanattā te, duṭṭhagāmaṇibhūpati.",
  "anya-e0703n26:8": "3.",
  "anya-e0703n26:9": " Mahāpuñño mahāthūpaṃ, soṇṇamāliṃ manoramaṃ;",
  "anya-e0703n26:10": "Vīsaṃhatthasataṃ uccaṃ, kāressati anāgate.",
  "anya-e0703n26:11": "4.",
  "anya-e0703n26:12": " Puno uposathāgāraṃ, nānāratanamaṇḍitaṃ;",
  "anya-e0703n26:13": "Navabhūmaṃ karitvāna, lohapāsāda meva ca.",
  "anya-e0703n26:14": "5.",
  "anya-e0703n26:15": " Iti cintiya bhūmindo, likhitvevaṃ ṭhapāpitaṃ;",
  "anya-e0703n26:16": "Pekkhāpento rājagehe, ṭhitaṃ eva karaṇḍake.",
  "anya-e0703n26:17": "6.",
  "anya-e0703n26:18": " Sovaṇṇapaṭṭaṃ laddhāna, lekhaṃ tattha avācayi;",
  "anya-e0703n26:19": "‘‘Cattālīsasataṃ vassaṃ, atikkamma anāgate.",
  "anya-e0703n26:20": "7.",
  "anya-e0703n26:21": " Kākavaṇṇasuto duṭṭha-gāmaṇimanujādhipo;",
  "anya-e0703n26:22": "Idañcidañca evañca, kāressatī’’ti vācitaṃ.",
  "anya-e0703n26:23": "8.",
  "anya-e0703n26:24": " Sutvā haṭṭho udānetvā, appoṭṭhesi mahīpati;",
  "anya-e0703n26:25": "Tato pāto’va gantvāna, mahāmeghavanaṃ subhaṃ.",
  "anya-e0703n26:26": "9.",
  "anya-e0703n26:27": " Sannipātaṃ kārayitvā, bhikkhusaṅghassa abravi;",
  "anya-e0703n26:28": "‘‘Vimānatulyaṃ pāsādaṃ, kārayissāmi vo ahaṃ.",
  "anya-e0703n26:29": "10.",
  "anya-e0703n26:30": " Dibbaṃ vimānaṃ pesetvā, tadā lekhaṃ adātha me’’;",
  "anya-e0703n26:31": "Bhikkhusaṅgho visajjesi, aṭṭha khīṇāsave tahiṃ.",
  "anya-e0703n26:32": "11.",
  "anya-e0703n26:33": " Kassapamunino kāle, asoko nāma brāhmaṇo;",
  "anya-e0703n26:34": "Aṭṭha salākabhattāni, saṅghassa pariṇāmiya.",
  "anya-e0703n26:35": "12.",
  "anya-e0703n26:36": " Bharaṇiṃ nāma dāsiṃ so, ‘‘niccaṃ dehī’’ti abravi;",
  "anya-e0703n26:37": "Datvā sā tāni sakkaccaṃ, yāvajīvaṃ tato cutā.",
  "anya-e0703n26:38": "13.",
  "anya-e0703n26:39": " Ākāsaṭṭhavimānamhi, nibbattirucire subhe;",
  "anya-e0703n26:40": "Accharānaṃ sahassena, sadā’si parivāritā.",
  "anya-e0703n26:41": "14.",
  "anya-e0703n26:42": " Tassā ratanapāsādo, dvādasayojanuggato;",
  "anya-e0703n26:43": "Yojanānaṃ parikkhepo, cattālīsañca aṭṭha ca.",
  "anya-e0703n26:44": "15.",
  "anya-e0703n26:45": " Kūṭāgārasahassena, maṇḍito navabhūmiko;",
  "anya-e0703n26:46": "Sahassagabbhasampanno, rājamāno catummukho.",
  "anya-e0703n26:47": "16.",
  "anya-e0703n26:48": " Sahassasaṅkhasaṃvutti, sīhapañjara nettavā;",
  "anya-e0703n26:49": "Sakiṅkaṇikajālāya, sajjito vedikāya ca.",
  "anya-e0703n26:50": "17.",
  "anya-e0703n26:51": " Ambalaṭṭhikapāsādo, tassa majjhe ṭhito ahu;",
  "anya-e0703n26:52": "Santamato dissamāno, paggahitadhajākulo.",
  "anya-e0703n26:53": "18.",
  "anya-e0703n26:54": " Tāvatiṃsañca gacchantā, disvā theraṃ tameva te;",
  "anya-e0703n26:55": "Hiṅgulena tadā lekhaṃ, lekhayitvā paṭe tato.",
  "anya-e0703n26:56": "19.",
  "anya-e0703n26:57": " Nivattitvāna āgantvā, paṭaṃ saṅghassa dassayuṃ;",
  "anya-e0703n26:58": "Saṅgho paṭaṃ gahetvā taṃ, pāhesi rājasantikaṃ.",
  "anya-e0703n26:59": "20.",
  "anya-e0703n26:60": " Taṃ disvā sumano rājā, āgammārāma muttamaṃ;",
  "anya-e0703n26:61": "Ālekhatulyaṃ kāresi, lohapāsāda muttamaṃ.",
  "anya-e0703n26:62": "21.",
  "anya-e0703n26:63": " Kammārambhanakāleva, catudvāramhi bhogavā;",
  "anya-e0703n26:64": "Aṭṭhasatasahassāni, hiraññāni ṭhapāpayi.",
  "anya-e0703n26:65": "22.",
  "anya-e0703n26:66": " Puṭasahassa vatthāni, dvāre dvāre ṭhapāpayi;",
  "anya-e0703n26:67": "Guḷa telasakkharamadhu-purā cāneka cāṭiyo.",
  "anya-e0703n26:68": "23.",
  "anya-e0703n26:69": " ‘‘Amūlakakamma mettha, na kātabba’’nti bhāsiya;",
  "anya-e0703n26:70": "Agghāpetvā kataṃ kammaṃ, tesaṃ mūlamadāpayi.",
  "anya-e0703n26:71": "24.",
  "anya-e0703n26:72": " Hatthasataṃ hatthasataṃ, āsi ekeka passato;",
  "anya-e0703n26:73": "Uccato tattakoyeva, pāsādo hi catummukho.",
  "anya-e0703n26:74": "25.",
  "anya-e0703n26:75": " Tasmiṃ pāsāda seṭṭhasmiṃ, ahesuṃ navabhūmiyo;",
  "anya-e0703n26:76": "Ekekissā bhūmiyā ca, kūṭāgārasatāni ca.",
  "anya-e0703n26:77": "26.",
  "anya-e0703n26:78": " Kūṭāgārāni sabbāni, sajjhunā khacitā na’yuṃ;",
  "anya-e0703n26:79": "Pavālavedikā tesaṃ, nānāratana bhūsitā.",
  "anya-e0703n26:80": "27.",
  "anya-e0703n26:81": " Nānāratana cittāni, tāsaṃ padumakāni ca;",
  "anya-e0703n26:82": "Sajjhakiṃkiṇikāpanti-parikkhittāva tā ahu.",
  "anya-e0703n26:83": "28.",
  "anya-e0703n26:84": " Sahassaṃ tattha pāsādo, gabbhā āsuṃ susaṅkhatā;",
  "anya-e0703n26:85": "Nānāratana khacitā, sīhapañjaranettavā.",
  "anya-e0703n26:86": "29.",
  "anya-e0703n26:87": " Nārivāhanayānantu, sutvā vessavaṇassa so;",
  "anya-e0703n26:88": "Tadā kāramakāresi, majjhe ratanamaṇḍapaṃ.",
  "anya-e0703n26:89": "30.",
  "anya-e0703n26:90": " Sīhabyagghādirūpehi, devatā rūpakehi ca;",
  "anya-e0703n26:91": "Ahu ratanamayohe’sa, thambhehi ca vibhūsito.",
  "anya-e0703n26:92": "31.",
  "anya-e0703n26:93": " Muttājālaparikkhepo, maṇḍapante samantato;",
  "anya-e0703n26:94": "Pavālavedikā cettha, pubbe vuttavidhā ahu.",
  "anya-e0703n26:95": "32.",
  "anya-e0703n26:96": " Sattaratana cittassa, vemajjhe maṇḍapassa tu;",
  "anya-e0703n26:97": "Ruciro dantapallaṅko, rammo phalikasantharo.",
  "anya-e0703n26:98": "33.",
  "anya-e0703n26:99": " Dantamayāpassaye’ttha, suvaṇṇamaya sūriyo;",
  "anya-e0703n26:100": "Sajjhumaye candimā ca, tārā ca muttakā mayā.",
  "anya-e0703n26:101": "34.",
  "anya-e0703n26:102": " Nānāratana padumāni, tattha tattha yathārahaṃ;",
  "anya-e0703n26:103": "Jātakāni ca tattheva, āsuṃ soṇṇalatantare.",
  "anya-e0703n26:104": "35.",
  "anya-e0703n26:105": " Mahagghapaccattharaṇe, pallaṅke’ti manorame;",
  "anya-e0703n26:106": "Manoharā’siṭṭhapitā, ruciraṃ dantabījanī.",
  "anya-e0703n26:107": "36.",
  "anya-e0703n26:108": " Pavālapādukā tattha, phalikamhi patiṭṭhitā;",
  "anya-e0703n26:109": "Setacchattaṃ sajjhudaṇḍaṃ, pallaṅko’parisobhatha.",
  "anya-e0703n26:110": "37.",
  "anya-e0703n26:111": " Sattaratana mayānettha, aṭṭhamaṅgalikāni ca;",
  "anya-e0703n26:112": "Catuppadānaṃ pantī ca, maṇimuttantarā ahuṃ.",
  "anya-e0703n26:113": "38.",
  "anya-e0703n26:114": " Rajatānañca ghaṇṭānaṃ, pantī bhattantalambitā;",
  "anya-e0703n26:115": "Pāsādachattapallaṅka-maṇḍapā’suṃ anagghikā.",
  "anya-e0703n26:116": "39.",
  "anya-e0703n26:117": " Mahaggha paññapāpesi, mañcapīṭhaṃ yathārahaṃ;",
  "anya-e0703n26:118": "Tatheva bhūmattharaṇaṃ, kambalañca mahārahaṃ.",
  "anya-e0703n26:119": "40.",
  "anya-e0703n26:120": " Ācāma kumbhisovaṇṇā, uluṅko ca ahu tahiṃ;",
  "anya-e0703n26:121": "Pāsāda paribhogesu, sesesu ca kathā’ vakā.",
  "anya-e0703n26:122": "41.",
  "anya-e0703n26:123": " Cārupākāra parivāro,",
  "anya-e0703n26:124": "So catudvārakoṭṭhako;",
  "anya-e0703n26:125": "Pāsādo’laṅkato sobhi,",
  "anya-e0703n26:126": "Tāvatiṃsa sabhā viya.",
  "anya-e0703n26:127": "42.",
  "anya-e0703n26:128": " Tamba lohiṭṭhakāhe’so,",
  "anya-e0703n26:129": "Pāsādo chādito ahu;",
  "anya-e0703n26:130": "Loha pāsāda vohāro,",
  "anya-e0703n26:131": "Tena tassa ajāyatha.",
  "anya-e0703n26:132": "43.",
  "anya-e0703n26:133": " Naṭṭhite lohapāsāde, so saṅghaṃ sannipātayi;",
  "anya-e0703n26:134": "Rājā saṅgho sannipati, maricavaṭṭimahe viya.",
  "anya-e0703n26:135": "44.",
  "anya-e0703n26:136": " Puthujjanā’va aṭṭhaṃsu, bhikkhū paṭhamabhūmiyaṃ;",
  "anya-e0703n26:137": "Tepiṭakā dutiyāya, sotāpannādayo pana.",
  "anya-e0703n26:138": "45.",
  "anya-e0703n26:139": " Eke keyeva aṭṭhaṃsu, tatiyādīsu bhūmisu;",
  "anya-e0703n26:140": "Arahanto ca aṭṭhaṃsu, uddhaṃ catūsu bhūmisu.",
  "anya-e0703n26:141": "46.",
  "anya-e0703n26:142": " Saṅghassa datvā pāsādaṃ, dakkhiṇambupurassaraṃ;",
  "anya-e0703n26:143": "Rājā’dattha mahādānaṃ, sattāhaṃ pubbakaṃ piya.",
  "anya-e0703n26:144": "47.",
  "anya-e0703n26:145": " Pāsāda mahacattāni, mahācāgena rājinā;",
  "anya-e0703n26:146": "Anagghāni ṭhapetvāna, ahesuṃ tiṃsakoṭiyo.",
  "anya-e0703n26:147": "48.",
  "anya-e0703n26:148": " Nissāre dhananicaye visesasāraṃ,",
  "anya-e0703n26:149": "Ye dānaṃ parigaṇayanti sādhupaññā;",
  "anya-e0703n26:150": "Te dānaṃ vipulamapeta cittasaṅgā,",
  "anya-e0703n26:151": "Sattānaṃ hitaparamā dadanti evaṃti.",
  "anya-e0703n26:152": "Sujanappasādasaṃvegatthāya kate mahāvaṃse",
  "anya-e0703n26:153": "Lokahapāsādamaho nāma",
  "anya-e0703n26:154": "Sattavīsatimo paricchedo."
}