{
  "anya-e1001n2:0": "Paṇḍitakaṇḍa",
  "anya-e1001n2:1": "3.",
  "anya-e1001n2:2": " Nīti sāro manussānaṃ, mitto ācariyopi ca;",
  "anya-e1001n2:3": "Mātā pitā ca nītimā, sutavā ganthakārako.",
  "anya-e1001n2:4": "4.",
  "anya-e1001n2:5": " Alasassa kuto sippaṃ, asippassa kuto dhanaṃ;",
  "anya-e1001n2:6": "Adhanassa kuto mittaṃ, amittassa kuto sukhaṃ;",
  "anya-e1001n2:7": "Asukhassa kuto puññaṃ, apuññassa kuto varaṃ.",
  "anya-e1001n2:8": "5.",
  "anya-e1001n2:9": " Sucintitacintī ceva, subhāsitabhāsīpi ca;",
  "anya-e1001n2:10": "Sukatakammakārī ca, paṇḍito sādhumānuso.",
  "anya-e1001n2:11": "6.",
  "anya-e1001n2:12": " Kaviheraññakā katvā, uttattaṃ satthakañcanaṃ;",
  "anya-e1001n2:13": "Bhūsanaṃ gajjapajjādiṃ, karonti ca manoharaṃ.",
  "anya-e1001n2:14": "7.",
  "anya-e1001n2:15": " Bahuṃ lahuñca gahaṇaṃ, sammūpadhāraṇampi ca;",
  "anya-e1001n2:16": "Gahita asammussanaṃ, etaṃ suviññulakkhaṇaṃ.",
  "anya-e1001n2:17": "8.",
  "anya-e1001n2:18": " Ajarāmaraṃva pañño, vijjamatthañca cintaye;",
  "anya-e1001n2:19": "Gahito iva kesesu, maccunā dhammamācare.",
  "anya-e1001n2:20": "9.",
  "anya-e1001n2:21": " Sippasamaṃ dhanaṃ natthi, sippaṃ corā na gaṇhare;",
  "anya-e1001n2:22": "Idha loke sippaṃ mittaṃ, paraloke sukhāvahaṃ.",
  "anya-e1001n2:23": "10.",
  "anya-e1001n2:24": " Bhuñjanatthaṃ kathanatthaṃ, mukhaṃ hotīti no vade;",
  "anya-e1001n2:25": "Yaṃ vātaṃ vā mukhāruḷhaṃ, vacanaṃ paṇḍito naro.",
  "anya-e1001n2:26": "11.",
  "anya-e1001n2:27": " Dummedhehi pasaṃsā ca, viññūhi garahā ca yā;",
  "anya-e1001n2:28": "Garahāva seyyo viññūhi, yañce bālappasaṃsanā.",
  "anya-e1001n2:29": "12.",
  "anya-e1001n2:30": " Acintiye sāṭṭhakathe, paṇḍito jinabhāsite;",
  "anya-e1001n2:31": "Upadesaṃ sadā gaṇhe, garuṃ sammā upaṭṭhahaṃ.",
  "anya-e1001n2:32": "Tasmā sāṭṭhakathe dhīro, gambhīre jinabhāsite;",
  "anya-e1001n2:33": "Upadesaṃ sadā gaṇhe, garuṃ sammā upaṭṭhahaṃ.",
  "anya-e1001n2:34": "13.",
  "anya-e1001n2:35": " Garūpadesahīno hi, atthasāraṃ na vindati;",
  "anya-e1001n2:36": "Atthasāravihīno so, saddhammā parihāyati.",
  "anya-e1001n2:37": "14.",
  "anya-e1001n2:38": " Garūpadesalābhī ca, atthasārasamāyuto;",
  "anya-e1001n2:39": "Saddhammaṃ paripālento, saddhammasmā na hāyati.",
  "anya-e1001n2:40": "15.",
  "anya-e1001n2:41": " Sabbadabbesu vijjeva, dabbamāhu anuttaraṃ;",
  "anya-e1001n2:42": "Ahārattā anagghattā, akkhayattā ca sabbadā.",
  "anya-e1001n2:43": "16.",
  "anya-e1001n2:44": " Appakenapi medhāvī, pābhatena vicakkhaṇo;",
  "anya-e1001n2:45": "Samuṭṭhāpeti attānaṃ, aṇuṃ aggiṃva sandhamaṃ.",
  "anya-e1001n2:46": "17.",
  "anya-e1001n2:47": " Paṇḍite ca guṇā sabbe, mūḷhe dosā hi kevalaṃ;",
  "anya-e1001n2:48": "Tasmā mūḷhasahassesu, pañño eko visesiyate.",
  "anya-e1001n2:49": "18.",
  "anya-e1001n2:50": " Bālā issanti dummedhā, guṇī niddosakārino;",
  "anya-e1001n2:51": "Garuko paṇḍito etasa-missaṃ tehyavidvā samo.",
  "anya-e1001n2:52": "19.",
  "anya-e1001n2:53": " Manuññameva bhāseyya, nāmanuññaṃ kudācanaṃ;",
  "anya-e1001n2:54": "Manuññaṃ bhāsamānassa, garuṃ bhāraṃ udaddhari;",
  "anya-e1001n2:55": "Dhanañca naṃ alābhesi, tena cattamano ahu.",
  "anya-e1001n2:56": "20.",
  "anya-e1001n2:57": " Vijjā dadāti vinayaṃ, vinayā yāti pattataṃ;",
  "anya-e1001n2:58": "Pattattā dhanaṃ pappoti, dhanā dhammaṃ tato sukhaṃ.",
  "anya-e1001n2:59": "21.",
  "anya-e1001n2:60": " Ye vuḍḍhamapacayanti, narā dhammassa kovidā;",
  "anya-e1001n2:61": "Diṭṭheva dhamme pāsaṃsā, samparāye ca suggatiṃ.",
  "anya-e1001n2:62": "22.",
  "anya-e1001n2:63": " Mātariva paradāresu, paradabbesu ledduṃva;",
  "anya-e1001n2:64": "Attanīva sabbabhūtesu, yo passati so paṇḍito.",
  "anya-e1001n2:65": "23.",
  "anya-e1001n2:66": " Āsīsetheva puriso, na nibbindeyya paṇḍito;",
  "anya-e1001n2:67": "Anavajjesu kammesu, pasaṃsitesu sādhubhi.",
  "anya-e1001n2:68": "Āsīsetheva puriso, na nibbindeyya paṇḍito;",
  "anya-e1001n2:69": "Passāmi vohaṃ attānaṃ, yathā icchiṃ tathā ahu.",
  "anya-e1001n2:70": "24.",
  "anya-e1001n2:71": " Vāyametheva puriso, na nibbindeyya paṇḍito;",
  "anya-e1001n2:72": "Puññakriyavatthūsu, pasaṃsitesu viññubhi.",
  "anya-e1001n2:73": "25.",
  "anya-e1001n2:74": " Loke ussāhavantānaṃ, janānaṃ kimasādhiyaṃ;",
  "anya-e1001n2:75": "Sāgarepi mahāsetuṃ, kapiyūthehi bandhati.",
  "anya-e1001n2:76": "26.",
  "anya-e1001n2:77": " Kiṃ kulena visālena, guṇahīno tu yo naro;",
  "anya-e1001n2:78": "Akulinopi satthañño, devatāhipi pujjate.",
  "anya-e1001n2:79": "27.",
  "anya-e1001n2:80": " Ukkaṭṭhe sūramicchanti, mantīsu akutūhalaṃ;",
  "anya-e1001n2:81": "Piyañca annapānamhi, atthe jāte ca paṇḍitaṃ.",
  "anya-e1001n2:82": "28.",
  "anya-e1001n2:83": " Rūpayobbannasampannā , visālakulasambhavā;",
  "anya-e1001n2:84": "Vijjāhīnā na sobhante, niggandhā iva kiṃ sukā.",
  "anya-e1001n2:85": "29.",
  "anya-e1001n2:86": " Vutyaṃ visadañāṇassa, ñāto attho tarassana;",
  "anya-e1001n2:87": "Sūrappabhāya ādāso, chāyaṃ disse na mākare.",
  "anya-e1001n2:88": "30.",
  "anya-e1001n2:89": " Aveyyākaraṇo tvandho, badhiro kosavajjito;",
  "anya-e1001n2:90": "Sāhiccarahito paṅgu, mūgo takkavivajjito.",
  "anya-e1001n2:91": "31.",
  "anya-e1001n2:92": " Dhīro ca vividhānaññū, paresaṃ vivarānugū;",
  "anya-e1001n2:93": "Sabbāmitte vasīkatvā, kosiyova sukhī siyā.",
  "anya-e1001n2:94": "32.",
  "anya-e1001n2:95": " Mahātejopi tejoyaṃ, mattikaṃ na muduṃ kare;",
  "anya-e1001n2:96": "Āpo āpesi mudukaṃ, sādhuvācāva kakkhaḷaṃ.",
  "anya-e1001n2:97": "33.",
  "anya-e1001n2:98": " Kottho puttena jātena, yo na vidū na dhammiko;",
  "anya-e1001n2:99": "Kāṇena cakkhunā kiṃ vā, cakkhu pīḷeva kevalaṃ.",
  "anya-e1001n2:100": "34.",
  "anya-e1001n2:101": " Mudunāva ripuṃ jeti, mudunā jeti dāruṇaṃ;",
  "anya-e1001n2:102": "No na siddhaṃ mudu kiñci, tato ca mudunā jaye.",
  "anya-e1001n2:103": "35.",
  "anya-e1001n2:104": " Sajāto yena jātena, yāti vaṃso samunnatiṃ;",
  "anya-e1001n2:105": "Parivattinisaṃsāre, mato ko vā na jāyate.",
  "anya-e1001n2:106": "36.",
  "anya-e1001n2:107": " Dāne tapasi sūre ca, yassa na patthito yaso;",
  "anya-e1001n2:108": "Vijjāya matthalābhe ca, kevalaṃ adhikovaso.",
  "anya-e1001n2:109": "37.",
  "anya-e1001n2:110": " Varo eko guṇī putto, na ca mūḷhasatānyapi;",
  "anya-e1001n2:111": "Eko cando tamo hanati, na ca tārāgaṇo tathā.",
  "anya-e1001n2:112": "38.",
  "anya-e1001n2:113": " Puññatitthakato yena, tapo kvāpi sudukkaro;",
  "anya-e1001n2:114": "Tassa putto bhave vasso, samiddho dhammiko suddhe.",
  "anya-e1001n2:115": "39.",
  "anya-e1001n2:116": " Lālaye pañcavassāni, dasavassāni tālaye;",
  "anya-e1001n2:117": "Pattetu soḷase vasse, puttaṃ mittaṃva ācare.",
  "anya-e1001n2:118": "40.",
  "anya-e1001n2:119": " Lālane bahavo dosā, tālane bahavo guṇā;",
  "anya-e1001n2:120": "Tasmā puttañca sissañca, tālaye na tu lālaye.",
  "anya-e1001n2:121": "41.",
  "anya-e1001n2:122": " Māgadhā pākatā ceva, sakkatavohāropi ca;",
  "anya-e1001n2:123": "Etesu kovido pañño, dhīro pāḷiṃ visodhaye.",
  "anya-e1001n2:124": "42.",
  "anya-e1001n2:125": " Sakkataṃ pākatañceva-pabhaṃso ca pisācikī;",
  "anya-e1001n2:126": "Māgadhī sorasenīva, cha bhāsā parikittitā.",
  "anya-e1001n2:127": "43.",
  "anya-e1001n2:128": " Candanaṃ sītalaṃ loke, candikā sītalā tato;",
  "anya-e1001n2:129": "Candana candikātopi, vākyaṃ sādhu subhāsitaṃ.",
  "anya-e1001n2:130": "44.",
  "anya-e1001n2:131": " Pattakāloditaṃ appaṃ, vākyaṃ subhāsitaṃ bhave;",
  "anya-e1001n2:132": "Khuditassa kadannampi, bhuttaṃ sādurasaṃ siyā.",
  "anya-e1001n2:133": "45.",
  "anya-e1001n2:134": " Satthakāpi bahūvācā, nādarā bahubhāṇino;",
  "anya-e1001n2:135": "Sopakāramudāsinā, nanu diṭṭhaṃ nadījalaṃ.",
  "anya-e1001n2:136": "46.",
  "anya-e1001n2:137": " Pāsāṇachattaṃ garukaṃ, tato devānācikkhanā;",
  "anya-e1001n2:138": "Tato vuḍḍhānamovādo, tato buddhassa sāsanaṃ.",
  "anya-e1001n2:139": "47.",
  "anya-e1001n2:140": " Tūlaṃ sallahukaṃ loke, tato capalajātiko;",
  "anya-e1001n2:141": "Tatonosāvako tato, yati dhammapamādako.",
  "anya-e1001n2:142": "48.",
  "anya-e1001n2:143": " Paṇḍitassa pasaṃsāya, daṇḍo bālena dīyate;",
  "anya-e1001n2:144": "Paṇḍito paṇḍiteneva, vaṇṇitova suvaṇṇito.",
  "anya-e1001n2:145": "49.",
  "anya-e1001n2:146": " Satesu jāyate sūro, sahassesu ca paṇḍito;",
  "anya-e1001n2:147": "Vuttā satasahassesu, dātā bhavati vā na vā.",
  "anya-e1001n2:148": "50.",
  "anya-e1001n2:149": " Vidvattañca rājattañca, neva tulyaṃ kadācipi;",
  "anya-e1001n2:150": "Sadese pūjito rājā, vidvā sabbattha pūjito.",
  "anya-e1001n2:151": "51.",
  "anya-e1001n2:152": " Sataṃ dīghāyukaṃ sabba-sattānaṃ sukhakāraṇaṃ;",
  "anya-e1001n2:153": "Asataṃ pana sabbesaṃ, dukkhahetu na saṃsayo.",
  "anya-e1001n2:154": "52.",
  "anya-e1001n2:155": " Paṇḍite sujane sante, sabbepi sujanā janā;",
  "anya-e1001n2:156": "Jātekasmiṃ sāragandhe, sabbe gandhamayā dumā.",
  "anya-e1001n2:157": "53.",
  "anya-e1001n2:158": " Attāva yadi vinīto, nijassitā mahājanā;",
  "anya-e1001n2:159": "Vinītaṃ yanti sabbepi, ko taṃ nāseyya paṇḍito.",
  "anya-e1001n2:160": "54.",
  "anya-e1001n2:161": " Sarīrassa guṇānañca, dūramaccantamantaraṃ;",
  "anya-e1001n2:162": "Sarīraṃ khaṇaviddhaṃsī, kappantaṭṭhāyino guṇā.",
  "anya-e1001n2:163": "55.",
  "anya-e1001n2:164": " Ambuṃ pivanti no najjo, rukkho khādati no phalaṃ;",
  "anya-e1001n2:165": "Megho kvacipi no sassaṃ, paratthāya sataṃ dhanaṃ.",
  "anya-e1001n2:166": "56.",
  "anya-e1001n2:167": " Saccaṃ punapi saccanti, bhujamukkhippa muccate;",
  "anya-e1001n2:168": "Sakattho natthi nattheva, parassattha makubbato.",
  "anya-e1001n2:169": "57.",
  "anya-e1001n2:170": " Sataṃ pharusavācāhi, na yāti vikatiṃ mano;",
  "anya-e1001n2:171": "Tiṇukkāhi na sakkāva, tāpetuṃ sāgare jalaṃ.",
  "anya-e1001n2:172": "58.",
  "anya-e1001n2:173": " Selo yathā ekaghano, vātena na samīrati;",
  "anya-e1001n2:174": "Evaṃ nindāpasaṃsāsu, na samiñjanti paṇḍitā.",
  "anya-e1001n2:175": "59.",
  "anya-e1001n2:176": " Dhammatthakāmamokkhānaṃ , yassekopi na vijjati;",
  "anya-e1001n2:177": "Ajagalathanasseva, tassa jāti niratthakā.",
  "anya-e1001n2:178": "60.",
  "anya-e1001n2:179": " Na kammamapi cintetvā, caje uyyogamattano;",
  "anya-e1001n2:180": "Anuyyogena telāni, tilehi na sakkā laddhuṃ.",
  "anya-e1001n2:181": "61.",
  "anya-e1001n2:182": " Yathā hyekena cakkena, na rathassa pati bhave;",
  "anya-e1001n2:183": "Evaṃ purisakārena, vinā kammaṃ na sijjhati.",
  "anya-e1001n2:184": "62.",
  "anya-e1001n2:185": " Uyyāmena hi sijjhanti, kāriyāni na manorathaṃ;",
  "anya-e1001n2:186": "Na hi suttassa sīhassa, pavisanti migāmukhe.",
  "anya-e1001n2:187": "63.",
  "anya-e1001n2:188": " Mātāpitu katābhyāso, guṇitameti bālako;",
  "anya-e1001n2:189": "Na gabbhajātimattena, putto bhavati paṇḍito.",
  "anya-e1001n2:190": "64.",
  "anya-e1001n2:191": " Mātā sattu pitā verī, yena bālo na pāṭhito;",
  "anya-e1001n2:192": "Na sobhate sabhāmajjhe, haṃsamajjhe bako yathā.",
  "anya-e1001n2:193": "65.",
  "anya-e1001n2:194": " Kāco kañcanasaṃsaggo, dhatte marakatiṃ jutiṃ;",
  "anya-e1001n2:195": "Tathā sabbhisannidhānā, mūḷho yāti pavīṇataṃ.",
  "anya-e1001n2:196": "66.",
  "anya-e1001n2:197": " Tasmā akkharakosallaṃ, sammādeyya hitatthiko;",
  "anya-e1001n2:198": "Upaṭṭhahaṃ garuṃ sammā, uṭṭhānādīhi pañcahi.",
  "anya-e1001n2:199": "67.",
  "anya-e1001n2:200": " Uṭṭhānā upaṭṭhānā, ca, sussūsā pāricarīyā;",
  "anya-e1001n2:201": "Sakkaccaṃ sippuggahaṇā, garuṃ ārādhaye budho.",
  "anya-e1001n2:202": "68.",
  "anya-e1001n2:203": " Kābyasattha vinodena, kālo gacchati dhīmataṃ;",
  "anya-e1001n2:204": "Byasanena ca mūḷhānaṃ, nidāya kalahena vā.",
  "anya-e1001n2:205": "69.",
  "anya-e1001n2:206": " Cha dosā puriseneha, hātabbā bhūtimicchatā;",
  "anya-e1001n2:207": "Niddātandī bhayaṃ kodho, ālasyaṃ dīghasuttatā.",
  "anya-e1001n2:208": "Niddāsīlī sabhāsīlī, anuṭṭhātā ca yo naro;",
  "anya-e1001n2:209": "Alaso kodhapaññāṇo, taṃ parābhavato mukhaṃ.",
  "anya-e1001n2:210": "70.",
  "anya-e1001n2:211": " Nigguṇesupi sattesu, dayā kubbanti sādhavo;",
  "anya-e1001n2:212": "Na hi saṃharate jutiṃ, cando caṇḍālavesme.",
  "anya-e1001n2:213": "71.",
  "anya-e1001n2:214": " Yatra vidvajjano natthi, sīlāghyo tatra appadhipi;",
  "anya-e1001n2:215": "Niratthapādame dese, eraṇḍopi dumāyate.",
  "anya-e1001n2:216": "72.",
  "anya-e1001n2:217": " Ṭhānabhaṭṭhā na sobhante, dantā kesā nakhā narā;",
  "anya-e1001n2:218": "Itiviññāya matimā, saṭṭhānaṃ na pariccaje.",
  "anya-e1001n2:219": "73.",
  "anya-e1001n2:220": " Paropadese paṇḍiccaṃ, sabbesaṃ sukarañhi kho;",
  "anya-e1001n2:221": "Dhamme sayamanuṭṭhānaṃ, kassacisumahattano.",
  "anya-e1001n2:222": "74.",
  "anya-e1001n2:223": " Appamādaṃ pasaṃsanti, puññakiriyāsu paṇḍitā;",
  "anya-e1001n2:224": "Appamatto ubho atthe, adhiggaṇhāti paṇḍito.",
  "anya-e1001n2:225": "75.",
  "anya-e1001n2:226": " Nidhīnaṃva pavattāraṃ, yaṃ passe vajjadassinaṃ;",
  "anya-e1001n2:227": "Niggayhavādiṃ medhāviṃ, tādisaṃ paṇḍitaṃ bhaje;",
  "anya-e1001n2:228": "Tādisaṃ bhajamānassa, seyyo hoti na pāpiyo.",
  "anya-e1001n2:229": "76.",
  "anya-e1001n2:230": " Muhuttamapi ce viññū, paṇḍitaṃ payirupāsati;",
  "anya-e1001n2:231": "Khippaṃ dhammaṃ vijānāti, jivhā sūparasaṃ yathā.",
  "anya-e1001n2:232": "77.",
  "anya-e1001n2:233": " Dullabho purisājañño, na so sabbattha jāyati;",
  "anya-e1001n2:234": "Yattha so jāyatī dhīro, taṃ kulaṃ sukha medhati.",
  "anya-e1001n2:235": "78.",
  "anya-e1001n2:236": " Tagarañca palāsena, yo naro upanayhati;",
  "anya-e1001n2:237": "Pattāpi surati vāyanti, evaṃ dhīrūpasevanā.",
  "anya-e1001n2:238": "79.",
  "anya-e1001n2:239": " Nipuṇe sutameseyya, vicinitvā sutatthiko;",
  "anya-e1001n2:240": "Bhattaṃ ukkhaliyaṃ pakkaṃ, bhājanepi tathā bhave.",
  "anya-e1001n2:241": "80.",
  "anya-e1001n2:242": " Appakaṃ nātimaññeyya, citte sutaṃ nidhāpaye;",
  "anya-e1001n2:243": "Vammikodakabindūva, cirena paripūrati.",
  "anya-e1001n2:244": "81.",
  "anya-e1001n2:245": " Gacchaṃ kipilliko yāti, yojanānaṃ satānipi;",
  "anya-e1001n2:246": "Agacchaṃ venayyoapi, padamekaṃ na gacchati.",
  "anya-e1001n2:247": "82.",
  "anya-e1001n2:248": " Sele sele na maṇikaṃ, gaje gaje na muttikaṃ;",
  "anya-e1001n2:249": "Vane vane na candanaṃ, ṭhāne ṭhāne na paṇḍito.",
  "anya-e1001n2:250": "83.",
  "anya-e1001n2:251": " Paṇḍito sutasampanno, yattha atthīti ce suto;",
  "anya-e1001n2:252": "Mahussāhena taṃ ṭhānaṃ, gantabbaṃva sutesinā.",
  "anya-e1001n2:253": "84.",
  "anya-e1001n2:254": " Potthakesu ca yaṃ sippaṃ, parahatthesu yaṃ dhanaṃ;",
  "anya-e1001n2:255": "Yathākicce samuppanne, na taṃ sippaṃ na taṃ dhanaṃ.",
  "anya-e1001n2:256": "85.",
  "anya-e1001n2:257": " Uppalena jalaṃ jaññā, kiriyāya kulaṃ naro;",
  "anya-e1001n2:258": "Byattippamāṇa vācāya, jaññā tiṇena medaniṃ.",
  "anya-e1001n2:259": "Jalappamāṇaṃ kumudamālaṃ,",
  "anya-e1001n2:260": "Kulappamāṇaṃ vinayopamāṇaṃ;",
  "anya-e1001n2:261": "Byattippamāṇaṃ kathitavākyaṃ,",
  "anya-e1001n2:262": "Pathaviyā pamāṇaṃ tiṇamilātaṃ –",
  "anya-e1001n2:263": "86.",
  "anya-e1001n2:264": " Appassuto sutaṃ appaṃ, bahuṃ maññati mānavā;",
  "anya-e1001n2:265": "Sindhudakamapassanto, kūpe toyaṃva maṇḍuko.",
  "anya-e1001n2:266": "87.",
  "anya-e1001n2:267": " Paṭhame sippaṃ gaṇheyya, eseyya dutiye dhanaṃ;",
  "anya-e1001n2:268": "Careyya tatiye dhammaṃ, esā janāna dhammatā.",
  "anya-e1001n2:269": "88.",
  "anya-e1001n2:270": " Sussūsā suttavaddhanī, sutaṃ paññāya vaddhanaṃ;",
  "anya-e1001n2:271": "Paññāya atthaṃ jānāti, attho ñāto sukhāvaho.",
  "anya-e1001n2:272": "89.",
  "anya-e1001n2:273": " Natthi vijjāsamaṃ mittaṃ, na ca byādhisamo ripu;",
  "anya-e1001n2:274": "Na ca atthasamaṃ pemaṃ, na ca kammasamaṃ balaṃ.",
  "anya-e1001n2:275": "90.",
  "anya-e1001n2:276": " Vinā satthaṃ na gaccheyya, sūro saṅgāmabhūmiyaṃ;",
  "anya-e1001n2:277": "Paṇḍitvaddhagū vāṇijo, videsagamano tathā.",
  "anya-e1001n2:278": "91.",
  "anya-e1001n2:279": " Dhananāsaṃ manotāpaṃ, ghare duccaritāni ca;",
  "anya-e1001n2:280": "Vañcanañca avamānaṃ, paṇḍito na pakāsaye.",
  "anya-e1001n2:281": "92.",
  "anya-e1001n2:282": " Anavhāyaṃ gamayanto, apucchā bahubhāsako;",
  "anya-e1001n2:283": "Attaguṇaṃ pakāsanto, tividho hīnapuggalo.",
  "anya-e1001n2:284": "93.",
  "anya-e1001n2:285": " Haṃso majjhe na kākānaṃ, sīho gunnaṃ na sobhate;",
  "anya-e1001n2:286": "Gadrabhamajjhe turaṅgo, bālamajjheva paṇḍito.",
  "anya-e1001n2:287": "94.",
  "anya-e1001n2:288": " Pattānurūpakaṃ vākyaṃ, sabhāvānurūpaṃ piyaṃ;",
  "anya-e1001n2:289": "Attānurūpakaṃ kodhaṃ, yo jānāti sa paṇḍito.",
  "anya-e1001n2:290": "95.",
  "anya-e1001n2:291": " Apparūpo bahuṃbhāso, appapañño pakāsako;",
  "anya-e1001n2:292": "Appapūro ghaṭo khobhe, appakhīrā gāvī cale.",
  "anya-e1001n2:293": "96.",
  "anya-e1001n2:294": " Na titti rājā dhanamhi, paṇḍitopi subhāsite;",
  "anya-e1001n2:295": "Cakkhupi piyadassane, na titti sāgaro jale.",
  "anya-e1001n2:296": "97.",
  "anya-e1001n2:297": " Hīnaputto rājamacco, bālaputto ca paṇḍito;",
  "anya-e1001n2:298": "Adhanassa dhanaṃbahu, purisānaṃ na maññatha.",
  "anya-e1001n2:299": "98.",
  "anya-e1001n2:300": " Yo sisso sippalobhena, bahuṃ gaṇhāti taṃ sippaṃ;",
  "anya-e1001n2:301": "Mūgova supinaṃ passaṃ, kathetumpi na ussahe.",
  "anya-e1001n2:302": "99.",
  "anya-e1001n2:303": " Na bhijjetuṃ kumbhakāro, sobhetuṃ kumbha ghaṭati;",
  "anya-e1001n2:304": "Na khipituṃ apāyesu, sissānaṃ vuḍḍhikāraṇā.",
  "anya-e1001n2:305": "100.",
  "anya-e1001n2:306": " Adhanassa rasaṃkhādo, abalassa hato naro;",
  "anya-e1001n2:307": "Appaññassa vākyakaro, ummattaka samāhikho.",
  "anya-e1001n2:308": "101.",
  "anya-e1001n2:309": " Ekenāpi surukkhena, pupphitena sugandhinā;",
  "anya-e1001n2:310": "Vāsitaṃ kānanaṃ sabbaṃ, suputtena kulaṃ yathā.",
  "anya-e1001n2:311": "102.",
  "anya-e1001n2:312": " Iṇakattā pitā sattu, mātā ca byabhicārinī;",
  "anya-e1001n2:313": "Bhariyā rūpavatī sattu, putto sattu apaṇḍito.",
  "anya-e1001n2:314": "103.",
  "anya-e1001n2:315": " Guṇadosamasatthaññū, jano vibhajate kathaṃ;",
  "anya-e1001n2:316": "Adhikāro kimandhassa, rūpabhedopaladdhiyaṃ.",
  "anya-e1001n2:317": "104.",
  "anya-e1001n2:318": " Sabbattha satthatoyeva, guṇadosavicecanaṃ;",
  "anya-e1001n2:319": "Yaṃ karoti vināsatthaṃ, sāhasaṃ kimatodhikaṃ.",
  "anya-e1001n2:320": "105.",
  "anya-e1001n2:321": " Nihīyati puriso nihīnasevī,",
  "anya-e1001n2:322": "Na ca hāyetha kadāci tulyasevī;",
  "anya-e1001n2:323": "Seṭṭhamupanamaṃ udeti khippaṃ,",
  "anya-e1001n2:324": "Tasmā attano uttariṃ bhaje.",
  "anya-e1001n2:325": "106.",
  "anya-e1001n2:326": " Paccuppannañca yo dhammaṃ, tattha tattha vipassati;",
  "anya-e1001n2:327": "Asaṃhīraṃ asaṃkuppaṃ, taṃ vidvā manubrūhaye.",
  "anya-e1001n2:328": "107.",
  "anya-e1001n2:329": " Chandā dosā bhayā mohā, yo dhammaṃ nātivattati;",
  "anya-e1001n2:330": "Āpūrati tassa yaso, sukkapakkheva candimā.",
  "anya-e1001n2:331": "108.",
  "anya-e1001n2:332": " Paṇḍito sīlasampanno, saṇho ca paṭibhānavā;",
  "anya-e1001n2:333": "Nivātavutti athaddho, tādiso labhate yasaṃ.",
  "anya-e1001n2:334": "109.",
  "anya-e1001n2:335": " Dullabhaṃ pākatikaṃ vākyaṃ, dullabho khemakaro suto;",
  "anya-e1001n2:336": "Dullabhā sadisī jāyā, dullabho sajano piyo.",
  "anya-e1001n2:337": "110.",
  "anya-e1001n2:338": " Atthaṃ mahantamāpajja, vijjaṃ sampattimeva ca;",
  "anya-e1001n2:339": "Careyyāmānathaddho yo, paṇḍito so pavuccati.",
  "anya-e1001n2:340": "111.",
  "anya-e1001n2:341": " Sutasanniccayā dhīrā, tuṇhībhūtā apucchitā;",
  "anya-e1001n2:342": "Puṇṇāsubhāsitenāpi, ghaṇṭādī ghaṭṭitā yathā.",
  "anya-e1001n2:343": "112.",
  "anya-e1001n2:344": " Apuṭṭho paṇḍito bherī, pajjunno hoti pucchito;",
  "anya-e1001n2:345": "Bālo puṭṭho apuṭṭho ca, bahuṃ vikatthate sadā.",
  "anya-e1001n2:346": "113.",
  "anya-e1001n2:347": " Parūpavāde badhiro, paravajje alocano;",
  "anya-e1001n2:348": "Paṅgulo aññanārīsu, dussatakke acetano.",
  "anya-e1001n2:349": "Cakkhumāssa yathā andho, sotavā badhiro yathā;",
  "anya-e1001n2:350": "Paññavāssa yathāmūgo, balavā dubbaloriva;",
  "anya-e1001n2:351": "Atha atthe samuppanne, sayetha matasāyitaṃ.",
  "anya-e1001n2:352": "114.",
  "anya-e1001n2:353": " Pāpamitte vivajjetvā, bhajeyyuttamapuggalaṃ;",
  "anya-e1001n2:354": "Ovāde cassa tiṭṭheyya, patthento acalaṃ sukhaṃ.",
  "anya-e1001n2:355": "115.",
  "anya-e1001n2:356": " Atisītaṃ atiuṇhaṃ, atisāyamidaṃ ahu;",
  "anya-e1001n2:357": "Iti vissaṭṭhakammante, atthā accenti māṇave.",
  "anya-e1001n2:358": "116.",
  "anya-e1001n2:359": " Yo ca sītañca uṇhañca, tiṇābhiyyo na maññati;",
  "anya-e1001n2:360": "Karaṃ purisakiccāni, so sukhaṃ na vihāyati.",
  "anya-e1001n2:361": "117.",
  "anya-e1001n2:362": " Yasmiṃdese na sammāno, na piyo na ca bandhavo;",
  "anya-e1001n2:363": "Na ca vijjāgamo koci, na tattha divasaṃ vase.",
  "anya-e1001n2:364": "118.",
  "anya-e1001n2:365": " Dhanavā sutavā rājā, nadī vajjo ime pañca;",
  "anya-e1001n2:366": "Yattha dese na vijjanti, na tattha divasaṃ vase.",
  "anya-e1001n2:367": "119.",
  "anya-e1001n2:368": " Nabhassa bhūsanaṃ cando, nārīnaṃ bhūsanaṃ pati;",
  "anya-e1001n2:369": "Chamāya bhūsanaṃ rājā, vijjā sabbassa bhūsanaṃ.",
  "anya-e1001n2:370": "120.",
  "anya-e1001n2:371": " Sukhatthiko sace vijjaṃ, vijjatthiko caje sukhaṃ;",
  "anya-e1001n2:372": "Sukhatthino kuto vijjā, kuto vijjatthino sukhaṃ.",
  "anya-e1001n2:373": "121.",
  "anya-e1001n2:374": " Khaṇena kaṇena ceva, vijjāmatthañca sādhaye;",
  "anya-e1001n2:375": "Khaṇacāge kuto vijjā, kaṇacāge kato dhanaṃ.",
  "anya-e1001n2:376": "122.",
  "anya-e1001n2:377": " Ācariyā pādamādatte, pādaṃ sisso sajānanā;",
  "anya-e1001n2:378": "Pādaṃ sabrahmacārīhi, pādaṃ kālakkamena ca.",
  "anya-e1001n2:379": "123.",
  "anya-e1001n2:380": " Dhammo jaye no adhammo, saccaṃ jayati nāsaccaṃ;",
  "anya-e1001n2:381": "Khamā jayati no kodho, devo jayati nāsūro.",
  "anya-e1001n2:382": "124.",
  "anya-e1001n2:383": " Hatthassa bhūsanaṃ dānaṃ, saccaṃ kaṇṭhassa bhūsanaṃ;",
  "anya-e1001n2:384": "Sotassa bhūsanaṃ satthaṃ, bhūsane kiṃ payojanaṃ.",
  "anya-e1001n2:385": "125.",
  "anya-e1001n2:386": " Videsetu dhanaṃ vijjā, byasanesu dhanaṃ mati;",
  "anya-e1001n2:387": "Paraloke dhanaṃ dhammo, sīlaṃ sabbattha ve dhanaṃ.",
  "anya-e1001n2:388": "126.",
  "anya-e1001n2:389": " Padose dīpako cando, pabhāte dīpako ravi;",
  "anya-e1001n2:390": "Tiloke dīpako dhammo, suputto kuladīpako.",
  "anya-e1001n2:391": "127.",
  "anya-e1001n2:392": " Vidvā eva vijānāti, vidvajjanaparissamaṃ;",
  "anya-e1001n2:393": "Na hi vañjhā vijānāti, guruṃ pasavavedanaṃ.",
  "anya-e1001n2:394": "128.",
  "anya-e1001n2:395": " Yassa natthi sayaṃ paññā, satthaṃ tassa karoti kiṃ;",
  "anya-e1001n2:396": "Locanehi vihīnassa, dappaṇo kiṃ karissati.",
  "anya-e1001n2:397": "129.",
  "anya-e1001n2:398": " Kiṃ karissanti vattāro, sotaṃ yattha na vijjate;",
  "anya-e1001n2:399": "Naggakapaṇake dese, rajako kiṃ karissati.",
  "anya-e1001n2:400": "130.",
  "anya-e1001n2:401": " Mūḷhasidhassāpadesena, kunārībharaṇena ca;",
  "anya-e1001n2:402": "Khalasattūhi saṃyogā, paṇḍitopyāvasīdati.",
  "anya-e1001n2:403": "131.",
  "anya-e1001n2:404": " Natthi attasamaṃ pemaṃ, natthi dhaññasamaṃ dhanaṃ;",
  "anya-e1001n2:405": "Natthi paññāsamā ābhā, vuṭṭhi ve paramā sarā.",
  "anya-e1001n2:406": "132.",
  "anya-e1001n2:407": " Bhujaṅgamaṃ pāvakañca khattiyañca yasassinaṃ;",
  "anya-e1001n2:408": "Bhikkhuñca sīlasampannaṃ, sammadeva samācare.",
  "anya-e1001n2:409": "133.",
  "anya-e1001n2:410": " Tasmā hi paṇḍito poso, sampassaṃ atthamattano;",
  "anya-e1001n2:411": "Buddhe dhamme ca saṅghe ca, dhīro saddhaṃ nivesaye.",
  "anya-e1001n2:412": "134.",
  "anya-e1001n2:413": " Guṇo seṭṭhaṅgataṃ yāti, na ucce sayane vase;",
  "anya-e1001n2:414": "Pāsādasikhare vāso, kāko kiṃ garuḷo siyā.",
  "anya-e1001n2:415": "135.",
  "anya-e1001n2:416": " Anāgataṃ bhayaṃ disvā, dūrato parivajjaye;",
  "anya-e1001n2:417": "Āgatañca bhayaṃ disvā, abhīto hoti paṇḍito.",
  "anya-e1001n2:418": "136.",
  "anya-e1001n2:419": " Asajjāya malāmantā, anuṭṭhānamalā gharā;",
  "anya-e1001n2:420": "Malaṃ vaṇṇassa kosajjaṃ, pamādo rakkhato malaṃ.",
  "anya-e1001n2:421": "137.",
  "anya-e1001n2:422": " Anupubbena medhāvī, thokaṃ thokaṃ khaṇe khaṇe;",
  "anya-e1001n2:423": "Kammāro rajatasseva, niddhame malamattano.",
  "anya-e1001n2:424": "138.",
  "anya-e1001n2:425": " Yañhi kayirā tañhi vade, yaṃ na kayirā na taṃ vade;",
  "anya-e1001n2:426": "Akarontaṃ bhāsamānaṃ, parijānanti paṇḍitā.",
  "anya-e1001n2:427": "139.",
  "anya-e1001n2:428": " Visamaṃ sabhayaṃ ativāto, paṭicchannaṃ devanissitaṃ;",
  "anya-e1001n2:429": "Pantho ca saṅgāmo titthaṃ, aṭṭhete parivajjiyā.",
  "anya-e1001n2:430": "140.",
  "anya-e1001n2:431": " Rattoduṭṭho ca muḷho ca, mānī luddho tathālaso;",
  "anya-e1001n2:432": "Ekacintī ca bālo ca, ete atthavināsakā.",
  "anya-e1001n2:433": "141.",
  "anya-e1001n2:434": " Ratto duṭṭho ca mūḷho ca, bhīru āmisagaruko;",
  "anya-e1001n2:435": "Itthī soṇḍo paṇḍako ca, navamo dārakopi ca.",
  "anya-e1001n2:436": "142.",
  "anya-e1001n2:437": " Navate puggalā loke, ittarā calitā calā;",
  "anya-e1001n2:438": "Etehi mantitaṃ guyhaṃ, khippaṃ bhavati pākaṭaṃ.",
  "anya-e1001n2:439": "143.",
  "anya-e1001n2:440": " Yo niruttiṃ na sikkheyya, sikkhanto piṭakattayaṃ;",
  "anya-e1001n2:441": "Pade pade vikaṅkheyya, vane andhagajo yathā.",
  "anya-e1001n2:442": "144.",
  "anya-e1001n2:443": " Suttaṃ dhātu gaṇoṇvādi, nāmaliṅgānusāsanaṃ;",
  "anya-e1001n2:444": "Yassa tiṭṭhati jivhagge, sabyākaraṇakesarī.",
  "anya-e1001n2:445": "145.",
  "anya-e1001n2:446": " Saddatthalakkhaṇe bhedī, yo yo nicchitalakkhaṇe;",
  "anya-e1001n2:447": "So so ñātumakicchena, pahoti piṭakattaye.",
  "anya-e1001n2:448": "146.",
  "anya-e1001n2:449": " Yo saddasatthakusalo kusalo nighaṇḍu,",
  "anya-e1001n2:450": "Chando alaṅkatisu niccakatābhiyogo;",
  "anya-e1001n2:451": "So yaṃ kavittavikalopi kavīsu saṅkhyaṃ,",
  "anya-e1001n2:452": "Moggayha vindati hi kitti’ mamandarūpaṃ.",
  "anya-e1001n2:453": "147.",
  "anya-e1001n2:454": " Sukkhopi candanataru na jahāti gandhaṃ,",
  "anya-e1001n2:455": "Nāgo gato naramukhe na jahāti līḷaṃ;",
  "anya-e1001n2:456": "Yantagato madhurasaṃ na jahāti ucchu,",
  "anya-e1001n2:457": "Dukkhopi paṇḍitajano na jahāti dhammaṃ.",
  "anya-e1001n2:458": "148.",
  "anya-e1001n2:459": " Dhanadhaññappayogesu, tathā vijjāgamesu ca;",
  "anya-e1001n2:460": "Āhāre byavahāre ca, cattalajjo sadā bhave.",
  "anya-e1001n2:461": "149.",
  "anya-e1001n2:462": " Sābhāvikī ca paṭibhā, sutañca bahunimmalaṃ;",
  "anya-e1001n2:463": "Amando cābhiyogoyaṃ, hetu hotiha bandhane.",
  "anya-e1001n2:464": "150.",
  "anya-e1001n2:465": " Jaheyya pāpake mitte, bhajeyya paṇḍite jane;",
  "anya-e1001n2:466": "Sādhavo abhiseveyya, suṇeyya dhammamuttamaṃ.",
  "anya-e1001n2:467": "151.",
  "anya-e1001n2:468": " Kalyāṇakārī kalyāṇaṃ, pāpakārī ca pāpakaṃ;",
  "anya-e1001n2:469": "Yādisaṃ vappate bījaṃ, tādisaṃ harate phalaṃ.",
  "anya-e1001n2:470": "152.",
  "anya-e1001n2:471": " Chando nidānaṃ gāthānaṃ, akkharā tāsaṃ viyañjanaṃ;",
  "anya-e1001n2:472": "Nāmasannissitā gāthā, kavi gāthānamāsayo.",
  "anya-e1001n2:473": "153.",
  "anya-e1001n2:474": " Tasmā hi paṇḍito poso, sampassaṃ hitamattano;",
  "anya-e1001n2:475": "Paññavantaṃbhipūjeyya, cetiyaṃ viya sādaro.",
  "anya-e1001n2:476": "154.",
  "anya-e1001n2:477": " Dhīraṃ passe suṇe dhīraṃ, dhīrena sahasaṃvase;",
  "anya-e1001n2:478": "Dhīrenallāpasallāpaṃ, taṃ kare tañca rocaye.",
  "anya-e1001n2:479": "155.",
  "anya-e1001n2:480": " Nayaṃ nayati medhāvī, adhurāyaṃ na yuñjati;",
  "anya-e1001n2:481": "Sunayo seyyaso hoti, sammā vutto na kuppati;",
  "anya-e1001n2:482": "Vinayaṃ so pajānāti, sādhu tena samāgamo.",
  "anya-e1001n2:483": "156.",
  "anya-e1001n2:484": " Sace labhetha nipakaṃ sahāyaṃ,",
  "anya-e1001n2:485": "Saddhiṃ caraṃ sādhuvihāri dhīraṃ;",
  "anya-e1001n2:486": "Abhibhuyya sabbāni parissayāni,",
  "anya-e1001n2:487": "Careyya tenattamano satimā.",
  "anya-e1001n2:488": "157.",
  "anya-e1001n2:489": " No ce labhetha nipakaṃ sahāyaṃ,",
  "anya-e1001n2:490": "Saddhiṃ caraṃ sādhuvihāri dhīraṃ;",
  "anya-e1001n2:491": "Rājāva raṭṭhaṃ vijitaṃ pahāya,",
  "anya-e1001n2:492": "Eko care mātaṅgaraññeva nāgo.",
  "anya-e1001n2:493": "158.",
  "anya-e1001n2:494": " Sokaṭṭhānasahassāni , bhayaṭṭhānasatāni ca;",
  "anya-e1001n2:495": "Divase divase mūḷha-māvisanti na paṇḍitaṃ.",
  "anya-e1001n2:496": "159.",
  "anya-e1001n2:497": " Jalabindunipātena, cirena pūrate ghaṭo;",
  "anya-e1001n2:498": "Tathā sakalavijjānaṃ, dhammassa ca dhanassa ca.",
  "anya-e1001n2:499": "160.",
  "anya-e1001n2:500": " Paṇḍitā dukkhaṃ patvāna, na bhavanti visādino;",
  "anya-e1001n2:501": "Pavissa rāhuno mukhaṃ, kiṃ no deti puna sasī.",
  "anya-e1001n2:502": "161.",
  "anya-e1001n2:503": " Javena assaṃ jānanti, vāhena ca balibaddhaṃ;",
  "anya-e1001n2:504": "Duhena dhenuṃ jānanti, bhāsamānena paṇḍitaṃ.",
  "anya-e1001n2:505": "162.",
  "anya-e1001n2:506": " Manasā cintitaṃ kammaṃ, vacasā na pakāsaye;",
  "anya-e1001n2:507": "Aññalakkhitakāriyassa, yato siddhi na jāyate.",
  "anya-e1001n2:508": "163.",
  "anya-e1001n2:509": " Anabhyāse visaṃ vijjā, ajiṇṇe bhojanaṃ visaṃ;",
  "anya-e1001n2:510": "Visaṃ sabhā daliddassa, vuddhassa taruṇī visaṃ.",
  "anya-e1001n2:511": "Cattāro pañca ālope, ābhutvā udakaṃ pive;",
  "anya-e1001n2:512": "Alaṃ phāsuvihārāya, pahitattassa bhikkhuno.",
  "anya-e1001n2:513": "164.",
  "anya-e1001n2:514": " Yassa eso pasutopi, guṇavā pujjate naro;",
  "anya-e1001n2:515": "Dhanu vaṃsavisuddhopi, nigguṇo kiṃ karissati.",
  "anya-e1001n2:516": "165.",
  "anya-e1001n2:517": " Issī dayī asaṃtuṭṭho, kodhano niccasaṅkīto;",
  "anya-e1001n2:518": "Parabhāgyopajīvī ca, chaḷete dukkhabhāgino.",
  "anya-e1001n2:519": "166.",
  "anya-e1001n2:520": " Sumahantāni sattānī, dhārayantā bahussutā;",
  "anya-e1001n2:521": "Chettāro saṃsayānañca, kaliṃ yanti lobhamohitā.",
  "anya-e1001n2:522": "167.",
  "anya-e1001n2:523": " Nadītīre khate kūpe, araṇītālavaṇṭake;",
  "anya-e1001n2:524": "Na vade dakādī natthīti, mukhe ca vacanaṃ tathā.",
  "anya-e1001n2:525": "168.",
  "anya-e1001n2:526": " Sabbaṃ suṇāti sotena, sabbaṃ passati cakkhunā;",
  "anya-e1001n2:527": "Na ca diṭṭhaṃ sutaṃ dhīro, sabbaṃ uccitu marahati.",
  "anya-e1001n2:528": "169.",
  "anya-e1001n2:529": " Bālādapi gahetabbaṃ, yuttamuttamanīsibhi;",
  "anya-e1001n2:530": "Ravissāvisaye kiṃ na, padīpassa pakāsanaṃ.",
  "anya-e1001n2:531": "170.",
  "anya-e1001n2:532": " Tasmā hi paṇḍito poso, sampassaṃ attamattano;",
  "anya-e1001n2:533": "Yoniso vicine dhammaṃ, evaṃ tattha visujjhati.",
  "anya-e1001n2:534": "171.",
  "anya-e1001n2:535": " Kiṃ tena jātujātena, mātuyobbannahārinā;",
  "anya-e1001n2:536": "Ārohati na yo saka-vaṃsaagge dhajo yathā.",
  "anya-e1001n2:537": "172.",
  "anya-e1001n2:538": " Sammā upaparikkhitvā, akkharesu padesu ca;",
  "anya-e1001n2:539": "Coraghāto siyā sisso, guru coraṭṭakārako.",
  "anya-e1001n2:540": "173.",
  "anya-e1001n2:541": " Adantadamanaṃ satthaṃ, khalānaṃ kurute madaṃ;",
  "anya-e1001n2:542": "Cakkhusaṅkhārakaṃ tejaṃ, ulūkānaṃmivandhakaṃ.",
  "anya-e1001n2:543": "174.",
  "anya-e1001n2:544": " Narattaṃ dullabhaṃ loke, vijjā tatra sudullabhā;",
  "anya-e1001n2:545": "Kavittaṃ dullabhaṃ tatra, satti tatra sudullabhā.",
  "anya-e1001n2:546": "175.",
  "anya-e1001n2:547": " Yebhuyyena hi sattānaṃ, vināse paccupaṭṭhite;",
  "anya-e1001n2:548": "Anayo nayarūpena, buddhimāgamma tiṭṭhati."
}