{
  "anya-e0103n11:0": "11. Samādhiniddesavaṇṇanā",
  "anya-e0103n11:1": "Āhārepaṭikkūlabhāvanāvaṇṇanā",
  "anya-e0103n11:2": "294. Uddeso nāma niddesattho mudumajjhimapaññābāhullato, āgato ca bhāro avassaṁ vahitabboti āha ‘‘ekā saññāti evaṁ uddiṭṭhāya āhāre paṭikkūlasaññāya bhāvanāniddeso anuppatto’’ti. Tatthāyaṁ saññā-saddo ‘‘rūpasaññā saddasaññā’’tiādīsu (mahāni. 14) sañjānanalakkhaṇe dhamme āgato, ‘‘aniccasaññā dukkhasaññā’’tiādīsu vipassanāyaṁ āgato, ‘‘uddhumātakasaññāti vā sopākarūpasaññāti vā ime dhammā ekatthā udāhu nānatthā’’tiādīsu samathe āgato. Idha pana samathassa parikamme daṭṭhabbo. Āhāre hi paṭikkūlākāraggahaṇaṁ, tappabhāvitaṁ vā upacārajjhānaṁ idha ‘‘āhāre paṭikkūlasaññā’’ti adhippetaṁ. Tattha yasmiṁ āhāre paṭikkūlasaññā bhāvetabbā, tattha nibbedavirāguppādanāya tappasaṅgena sabbampi āhāraṁ kiccappabhedādīnavopammehi vibhāvetuṁ ‘‘āharatīti āhāro’’tiādi āraddhaṁ.",
  "anya-e0103n11:3": "Tattha āharatīti āhārapaccayasaṅkhātena uppattiyā, ṭhitiyā vā paccayabhāvena attano phalaṁ āneti nibbatteti pavatteti cāti attho. Kabaḷaṁ karīyatīti kabaḷīkāro, vatthuvasena cetaṁ vuttaṁ, lakkhaṇato pana ojālakkhaṇo veditabbo, kabaḷīkāro ca so yathāvuttenatthena āhāro cāti kabaḷīkārāhāro. Esa nayo sesesupi. Phusatīti phasso. Ayaṁ hi arūpadhammopi samāno ārammaṇe phusanākāreneva pavattati. Tathā hi so phusanalakkhaṇoti vuccati. Cetayatīti cetanā, attano sampayuttadhammehi saddhiṁ ārammaṇe abhisandahatīti attho, manosannissitā cetanā manosañcetanā. Upapattiparikappanavasena vijānātīti viññāṇaṁ. Evamettha sāmaññatthato, visesatthato ca āhārā veditabbā. Kasmā panete cattārova vuttā, aññe dhammā kiṁ attano phalassa paccayā na hontīti? No na honti, ime pana tathā ca honti aññathā cāti samānepi paccayabhāve atirekapaccayā honti, tasmā āhārāti vuccanti.",
  "anya-e0103n11:4": "Kathaṁ? Etesu hi paṭhamo sayaṁ yasmiṁ kalāpe tappariyāpannānaṁ yathārahaṁ paccayo hontova ojaṭṭhamakaṁ rūpaṁ āharati, dutiyo tisso vedanā āharati, tatiyo tīsu bhavesu paṭisandhiṁ āharati, catuttho paṭisandhikkhaṇe nāmarūpaṁ āharati. Tenāha ‘‘kabaḷīkārāhāro’’tiādi. Ettha ca kammajādibhedabhinnā ojā sati paccayalābhe dve tisso paveṇiyo ghaṭentī ojaṭṭhamakarūpaṁ āharati, sukhavedanīyādibhedabhinno phassāhāro yathārahaṁ tisso vedanā āharati, puññābhisaṅkhārādibhedabhinno manosañcetanāhāro kāmabhavādīsu tīsu bhavesu yathārahaṁ saviññāṇaṁ, aviññāṇañca paṭisandhiṁ āharati, viññāṇāhāro yathāpaccayaṁ paṭisandhikkhaṇe nāmaṁ rūpaṁ, nāmarūpañca āharatīti daṭṭhabbaṁ. Atha vā upatthambhakaṭṭhena ime eva dhammā āhārāti vuttā. Yathā hi kabaḷīkārāhāro rūpakāyassa upatthambhakaṭṭhena paccayo, evaṁ arūpino āhārā sampayuttadhammānaṁ. Tathā hi vuttaṁ ‘‘kabaḷīkāro āhāro imassa kāyassa āhārapaccayena paccayo, arūpino āhārā sampayuttakānaṁ dhammānaṁ taṁsamuṭṭhānānañca rūpānaṁ āhārapaccayena paccayo’’ti (paṭṭhā. 1.1.15). Aparo nayo – ajjhattikasantatiyā visesapaccayattā kabaḷīkārāhāro, phassādayo ca tayo dhammā āhārāti vuttā. Visesapaccayo hi kabaḷīkārāhārabhakkhānaṁ sattānaṁ rūpakāyassa kabaḷīkārāhāro, nāmakāye vedanāya phasso, viññāṇassa manosañcetanā, nāmarūpassa viññāṇaṁ. Yathāha ‘‘seyyathāpi, bhikkhave, ayaṁ kāyo āhāraṭṭhitiko, āhāraṁ paṭicca tiṭṭhati, anāhāro no tiṭṭhati (saṁ. ni. 5.183). Tathā phassapaccayā vedanā, saṅkhārapaccayā viññāṇaṁ, viññāṇapaccayā nāmarūpa’’nti (udā. 1; mahāva. 1; netti. 24).",
  "anya-e0103n11:5": "Kabaḷīkārāhāreti kabaḷīkāre āhāre nikanti taṇhā, taṁ bhayaṁ anatthāvahato. Gadhitassa hi āhāraparibhogo anatthāya hoti. Hetuatthe bhummaṁ. Evaṁ sesesu. Nikantīti nikāmanā chandarāgo . Bhāyati etasmāti bhayaṁ, nikanti eva bhayaṁ nikantibhayaṁ. Kabaḷīkārāhārahetu imesaṁ sattānaṁ chandarāgo bhayaṁ bhayānakaṁ diṭṭhadhammikādibhedassa anatthassa sakalassāpi vaṭṭadukkhassa hetubhāvato. Tenevāha ‘‘kabaḷīkāre ce, bhikkhave, āhāre atthi rāgo, atthi nandī, atthi taṇhā, patiṭṭhitaṁ tattha viññāṇaṁ viruḷha’’ntiādi (saṁ. ni. 2.64; kathā. 296; mahāni. 7). Upagamanaṁ appahīnavipallāsassa ārammaṇena samodhānaṁ saṅgati sukhavedanīyādiphassuppatti bhayaṁ bhayānakaṁ tīhi dukkhatāhi aparimuccanato. Tenāha ‘‘sukhavedanīyaṁ, bhikkhave, phassaṁ paṭicca uppajjati sukhā vedanā (saṁ. ni. 4.129), tassa vedanāpaccayā taṇhā…pe… dukkhakkhandhassa samudayo hotī’’ti (udā. 1). Tattha tattha bhave upapajjati etenāti upapatti, upapajjanaṁ vā upapatti, khipanaṁ bhayaṁ bhayānakaṁ upapattimūlakehi byasanehi aparimuttato. Tenāha ‘‘avidvā, bhikkhave, purisapuggalo puññañce saṅkhāraṁ abhisaṅkharoti, puññupagaṁ bhavati viññāṇaṁ. Apuññañce saṅkhāraṁ abhisaṅkharoti, apuññupagaṁ bhavati viññāṇa’’ntiādi (saṁ. ni. 2.51). Paṭisandhīti bhavantarādīhi paṭisandhānaṁ, taṁ bhayaṁ bhayānakaṁ paṭisandhinimittehi dukkhehi avimuccanato. Tenāha ‘‘viññāṇe ce, bhikkhave, āhāre atthi rāgo, atthi nandī, atthi taṇhā, patiṭṭhitaṁ tattha viññāṇaṁ viruḷha’’ntiādi (saṁ. ni. 2.64).",
  "anya-e0103n11:6": "Puttamaṁsūpamena ovādena dīpetabbo nicchandarāgaparibhogāya. Evaṁ hi tattha nikantibhayaṁ na hoti. Niccammā gāvī yaṁ yaṁ ṭhānaṁ upagacchati, tattha tattheva naṁ pāṇino khādantiyeva. Evaṁ phasse sati vedanā uppajjati, vedanā ca dukkhasallādito daṭṭhabbāti phasse ādīnavaṁ passantassa upagamanabhayaṁ na hotīti āha ‘‘phassāhāro niccammagāvūpamena dīpetabbo’’ti. Ekādasahi aggīhi sabbaso ādittā bhavā aṅgārakāsusadisāti passato upapattibhayaṁ na hotīti āha ‘‘manosañcetanāhāro aṅgārakāsūpamena dīpetabbo’’ti. Corasadisaṁ viññāṇaṁ anatthapātato, pahārasadisī vedanā duradhivāsatoti sammadeva passato paṭisandhibhayaṁ na hotīti āha ‘‘viññāṇāhāro sattisatūpamena dīpetabbo’’ti.",
  "anya-e0103n11:7": "Evaṁ kiccādimukhena āhāresu ādīnavaṁ vibhāvetvā idāni tattha yathādhippetaṁ āhāraṁ niddhāretvā paṭikkūlato manasikāravidhiṁ dassetuṁ ‘‘imesu panā’’tiādi vuttaṁ. Upādāyarūpaniddesepi ‘‘kabaḷīkāro āhāro’’ti (dha. sa. 595) āgatattā tato visesento ‘‘asitapītakhāyitasāyitappabhedo’’ti āha, bhūtakathanaṁ vā etaṁ. Tattha asitapītakhāyitasāyitappabhedoti asitabbapātabbakhāyitabbasāyitabbavibhāgo kālabhedavacanicchāya abhāvato yathā ‘‘duddha’’nti. Kabaḷīkāro āhāro vāti avadhāraṇaṁ yathā phassāhārādinivattanaṁ, evaṁ ojāhāranivattanampi daṭṭhabbaṁ. Savatthuko eva hi āhāro idha kammaṭṭhānabhūto, tena āharīyatīti āhāroti evamettha attho daṭṭhabbo. Āharatīti āhāroti ayaṁ panattho nibbattitaojāvasena veditabbo. Imasmiṁ attheti imasmiṁ kammaṭṭhānasaṅkhāte atthe. Uppannā saññāti saññāsīsena bhāvanaṁ vadati. Tathā hi vakkhati ‘‘paṭikkūlākāraggahaṇavasena panā’’tiādi (visuddhi. 1.305).",
  "anya-e0103n11:8": "Kammaṭṭhānaṁ uggahetvāti kammaṭṭhānaṁ pariyattidhammato, atthato ca suggahitaṁ sumanasikataṁ sūpadhāritaṁ katvā. Tenāha ‘‘uggahato ekapadampi avirajjhantenā’’ti. Tattha uggahatoti ācariyuggahato. Ekapadampīti ekampi padaṁ, ekakoṭṭhāsampi vā, padesamattampīti attho. Dasahākārehīti kasmā vuttaṁ, nanu antimajīvikābhāvato, piṇḍapātassa alābhalābhesu paritassanagedhādisamuppattito, bhuttassa sammadajananato, kimikulasaṁvaddhanatoti evamādīhipi ākārehi āhāre paṭikkūlatā paccavekkhitabbā? Vuttaṁ hetaṁ ‘‘antamidaṁ, bhikkhave, jīvikānaṁ yadidaṁ piṇḍolyaṁ, abhisāpoyaṁ, bhikkhave, lokasmiṁ ‘piṇḍolo vicarasi pattapāṇī’’’ti (saṁ. ni. 3.80), ‘‘aladdhā ca piṇḍapātaṁ paritassati, laddhā ca piṇḍapātaṁ gadhito mucchito ajjhosanno anādīnavadassāvī anissaraṇapañño paribhuñjatī’’ti (a. ni. 3.124), ‘‘bhutto ca āhāro kassaci kadāci maraṇaṁ vā maraṇamattaṁ vā dukkhaṁ āvahati, ukkocakādayo, takkoṭakādayo ca dvattiṁsa dvattiṁsa kulappabhedā kimayo ca naṁ upanissāya jīvantī’’ti.",
  "anya-e0103n11:9": "Vuccate – antimajīvikābhāvo tāva cittasaṁkilesavisodhanatthaṁ kammaṭṭhānābhinivesato pageva manasi kātabbo ‘‘māhaṁ chavālātasadiso bhaveyya’’nti. Tathā piṇḍapātassa alābhalābhesupi paritassanagedhādisamuppattinivāraṇaṁ pageva anuṭṭhātabbaṁ suparisuddhasīlassa paṭisaṅkhānavato tadabhāvato. Bhattasammado anekantiko, paribhogantogadho vā veditabbo. Kimikulasaṁvaddhanaṁ pana na saṅgahetabbaṁ, saṅgahitameva vā ‘‘dasahākārehī’’ti ettha niyamassa akatattā. Iminā vā nayena itaresampettha saṅgaho daṭṭhabbo yathāsambhavamettha paṭikkūlatāpaccavekkhaṇassa adhippetattā. Tathā hi gharagoḷikavaccamūsikajatukavaccādikaṁ sambhavantaṁ gahitaṁ, na ekantikanti. Tathā pariyesanādīsupi yathāsambhavaṁ vattabbaṁ.",
  "anya-e0103n11:10": "Gamanatotiādīsu paccāgamanampi gamanasabhāgattā gamaneneva saṅgahitaṁ. Paṭikkamanasālādiupasaṅkamanaṁ viya pariyesane samānapaṭikkūlaṁ hi asuciṭṭhānakkamanavirūpaduggandhadassanaghāyanādhivāsanehi. Gamanatoti bhikkhācāravasena gocaragāmaṁ uddissa gamanato. Pariyesanatoti gocaragāme bhikkhatthaṁ āhiṇḍanato. Paribhogatoti āhārassa paribhuñjanato. Ubhayaṁ ubhayena āsayati, ekajjhaṁ pavattamānopi kammabalavavatthito hutvā mariyādavasena aññamaññaṁ asaṅkarato sayati tiṭṭhati pavattatīti āsayo, āmāsayassa upari tiṭṭhanako pittādiko. Mariyādattho hi ayamākāro, tato āsayato. Nidadhāti yathābhutto āhāro nicito hutvā tiṭṭhati etthāti nidhānaṁ, āmāsayo, tato nidhānato. Aparipakkatoti gahaṇīsaṅkhātena kammajatejena aparipakkato. Paripakkatoti yathābhuttassa āhārassa vipakkabhāvato. Phalatoti nibbattito. Nissandatoti ito cito ca vissandanato. Sammakkhanatoti sabbaso makkhanato. Sabbattha āhāre paṭikkūlatā paccavekkhitabbāti yojanā. Taṁtaṁkiriyānipphattipaṭipāṭivasena cāyaṁ gamanatotiādikā anupubbī ṭhapitā, sammakkhanaṁ pana paribhogādīsu labbhamānampi nissandavasena visesato paṭikkūlanti sabbapacchā ṭhapitanti daṭṭhabbaṁ.",
  "anya-e0103n11:11": "295.Evaṁ mahānubhāveti idāni vattabbapaṭipattiyā mahānubhāveti vadanti, sabbatthakakammaṭṭhānapariharaṇādisiddhaṁ vā dhammasudhammataṁ purakkhatvā yogāvacarena evaṁ paṭipajjitabbanti dassento ‘‘evaṁ mahānubhāve nāma sāsane’’tiādimāha. Tattha nāma-saddo sambhāvane daṭṭhabbo. Pabbajitena gāmābhimukhena gantabbanti yojanā. Ayañca gamanādito paccavekkhaṇā yogino na attuddesikāva, atha kho anuddesikāpīti dassento ‘‘sakalaratti’’ntiādinā dhuradvayaṁ pariggahesi. Pariveṇanti pariveṇaṅgaṇaṁ. Vīsatiṁsavāreti ettha santatipaccuppannavasena vāraparicchedoti keci, apare pana ‘‘uṇhāsanenā’’ti vadanti. Nīvaraṇavikkhambhanañhi appattā bhāvanā pharaṇapītiyā abhāvato nisajjāvasena kāyakilamathaṁ na vinodatiyevāti iriyāpathacalanaṁ hotiyeva. Vīsatiṁsaggahaṇaṁ pana yathāsallakkhitabhikkhācaraṇavelāvasena. Atha vā gamanato yāva sammakkhanamanasikāro eko vāro, evaṁ vīsatiṁsavāre kammaṭṭhānaṁ manasi karitvā. Nijanasambādhānīti janasambādharahitāni, tena appākiṇṇataṁ, appasaddataṁ, appanigghosatañca dasseti. Tato eva pavivekasukhāni janavivekena iṭṭhāni, pavivekassa vā jhānānuyogassa upakārāni. Yasmā chāyūdakasampannāni, tasmā sītalāni. Yasmā sucīni, tasmā ramaṇīyabhūmibhāgānīti purimāni dve pacchimānaṁ dvinnaṁ kāraṇavacanāni. Ariyanti niddosaṁ. Vivekaratinti jhānānuyogaratiṁ.",
  "anya-e0103n11:12": "Kiñcāpi yogāvacarānaṁ vasanaṭṭhānaṁ nāma sujaggitaṁ susammaṭṭhameva hoti, kadāci pana jagganato pacchā evampi siyāti paṭikkūlatāpaccavekkhaṇāya sambhavadassanatthaṁ ‘‘pādarajagharagolikavaccādisamparikiṇṇa’’ntiādi vuttanti daṭṭhabbaṁ. Tattha paccattharaṇanti bhūmiyā chavirakkhaṇatthaṁ attharitabbaṁ cimilikādiattharaṇamāha. Jatukā khuddakavagguliyo. Upahatattāti dūsitattā. Tatoti tato tato. Appekadā ulūkapārāvatādīhīti idhāpi ‘‘appekadā’’ti padaṁ ānetvā sambandhitabbaṁ. Udakacikkhallādīhīti ādi-saddena kacavarādiṁ saṅgaṇhāti. Pariveṇato vihāraṅgaṇappavesamaggo vihāraracchā.",
  "anya-e0103n11:13": "Vitakkamāḷaketi ‘‘kattha nu kho ajja bhikkhāya caritabba’’ntiādinā vitakkanamāḷake. Gāmamagganti gāmagāmimaggaṁ. Khāṇukaṇṭakamaggoti khāṇukaṇṭakavanto maggo. Daṭṭhabbo hotīti dassanena gamanaṁ upalakkheti.",
  "anya-e0103n11:14": "Gaṇḍaṁpaṭicchādentenātiādi evamajjhāsayena nivāsanādi kātabbanti vattadassanaṁ, gaṇḍaroginā vātātapādiparissayavinodanatthaṁ gaṇḍaṁ paṭicchādayamānena viya. Atha vā gaṇḍaṁ viya gaṇḍaṁ paṭicchādayamānenāti ekaṁ gaṇḍa-saddaṁ ānetvā sambandhitabbaṁ bhavati. ‘‘Gaṇḍoti kho, bhikkhave, pañcannetaṁ upādānakkhandhānaṁ adhivacana’’nti (a. ni. 9.15; saṁ. ni. 4.103) vacanato gaṇḍoti attabhāvassa pariyāyo, visesato rūpakāyassa dukkhatāsūlayogato, asucipaggharaṇato, uppādajarābhaṅgehi uddhumātakapakkapabhijjanato. Vaṇacoḷakanti vaṇapaṭicchādakavatthakhaṇḍaṁ. Nīharitvāti thavikato uddharitvā. Kuṇapānipīti pi-saddo garahāyaṁ evarūpānipi daṭṭhabbāni bhavantīti, sambhavadassane vā idampi tattha sambhavatīti. Adhivāsetabboti khamitabbo aññathā āhārassa anupalabbhanato. Gāmadvāreti gāmadvārasamīpe, ummārabbhantare vā. Gāmaracchā vinivijjhitvā ṭhitā oloketabbā honti yugamattadassināpi satāti adhippāyo.",
  "anya-e0103n11:15": "Paccattharaṇādīti gharagolikavaccādisaṁkiliṭṭhapaccattharaṇādikaṁ. Anekakuṇapapariyosānanti ettha dunnivatthaduppārutamanussasamākulānaṁ gāmaracchānaṁ olokanampi ānetvā vattabbaṁ. Tampi hi paṭikkūlamevāti. Aho vatāti garahane nipāto. Bhoti dhammālapanaṁ. Yāvañcidaṁ paṭikkūlo āhāro yadatthaṁ gamanampi nāma evaṁ jegucchaṁ, duradhivāsanañcāti attho.",
  "anya-e0103n11:16": "296.Gamanapaṭikkūlanti gamanameva paṭikkūlaṁ gamanapaṭikkūlaṁ. Adhivāsetvāpīti pi-saddo sampiṇḍanattho, tena ‘‘ettakenāpi mutti natthi, ito parampi mahantaṁ paṭikkūlaṁ sakalaṁ adhivāsetabbamevā’’ti vakkhamānaṁ paṭikkūlaṁ sampiṇḍeti. Saṅghāṭipārutenāti saṅghāṭiyā kappanapārupanena pārutasarīrena. Yatthāti yāsu vīthīsu. Yāva piṇḍikamaṁsāpīti yāva jaṅghapiṇḍikamaṁsappadesāpi. Udakacikkhalleti udakamisse kaddame. Ekena cīvaranti ekena hatthena nivatthacīvaraṁ. Macchā dhovīyanti etenāti macchadhovanaṁ, udakaṁ. Sammissa-saddo paccekaṁ sambandhitabbo. Oḷigallāni ucchiṭṭhodakagabbhamalādīnaṁ sakaddamānaṁ sandanaṭṭhānāni, yāni jaṇṇumattaasucibharitānipi honti. Candanikāni kevalānaṁ ucchiṭṭhodakagabbhamalādīnaṁ sandanaṭṭhānāni . Yatoti oḷigallādito. Tā makkhikāti tattha saṇḍasaṇḍacārino nīlamakkhikā. Nilīyantīti acchanti.",
  "anya-e0103n11:17": "Dadamānāpītiādi satipi kesañci saddhānaṁ vasena sakkaccakāre paṭikkūlapaccavekkhaṇāyogyaṁ pana asaddhānaṁ vasena pavattanakaasakkaccakārameva dassetuṁ āraddhaṁ. Tuṇhī honti sayameva riñcitvā gacchissatīti. Gacchāti apehi. Reti ambho. Muṇḍakāti anādarālapanaṁ. Samudācarantīti kathenti. Piṇḍolyassa antimajīvikābhāvenāha ‘‘kapaṇamanussena viya gāme piṇḍāya caritvā nikkhamitabba’’nti.",
  "anya-e0103n11:18": "297.Tatthāti tasmiṁ pattagate āhāre. Lajjitabbaṁ hoti ‘‘ucchiṭṭhaṁ nu kho ayaṁ mayhaṁ dātukāmo’’ti āsaṅkeyyāti, sedo paggharamāno āhārassa vā uṇhatāya, bhikkhuno vā sapariḷāhatāyāti adhippāyo. Sukkhathaddhabhattampīti sukkhatāya thaddhampi bhattaṁ, pageva takkakañjikādinā upasittanti adhippāyo. Tena sedena kilinnatāya paṭikkūlataṁ vadati.",
  "anya-e0103n11:19": "Tasminti piṇḍapāte. Sambhinnasobheti sabbaso vinaṭṭhasobhe. Vemajjhato paṭṭhāyāti jivhāya majjhato paṭṭhāya. Dantagūthako dantamalaṁ. Vicuṇṇitamakkhitoti ubhayehi dantehi vicuṇṇito kheḷādīhi samupalitto. Evaṁbhūtassa cassa yāyaṁ pubbe vaṇṇasampadā, gandhasampadā, abhisaṅkhārasampadā ca, sā ekaṁsena vinassati, raso pana nasseyya vā na vāti āha ‘‘antarahitavaṇṇagandhasaṅkhāraviseso’’ti. Suvānadoṇiyanti sārameyyānaṁ bhuñjanakaambaṇe. Suvānavamathu viyāti vantasunakhachaḍḍanaṁ viya. Cakkhussa āpāthaṁ atītattā ajjhoharitabbo hotīti ukkaṁsagataṁ tassa paṭikkūlabhāvaṁ vibhāveti.",
  "anya-e0103n11:20": "298.Paribhoganti ajjhoharaṇaṁ. Esa āhāro anto pavisamāno bahalamadhukatelamakkhito viya paramajeguccho hotīti sambandho. Antoti koṭṭhassa abbhantare. Nidhānamanupagato āmāsayaṁ appattoyeva āhāro pittādīhi vimissito hotīti āha ‘‘pavisamāno’’ti. Āmāsayapakkāsayavinimutto koyamāsayo nāmāti āsaṅkaṁ sandhāyāha ‘‘yasmā’’tiādi. Pittamevāsayo pittāsayo. Adhiko hotīti vuttaṁ mandapuññabāhullato lokassa. Evaṁ āsayatoti jeguccho hutvā anto paviṭṭho jegucchatarehi pittādīhi vimissito ativiya jeguccho hotīti evaṁ āsayato paṭikkūlatā paccavekkhitabbā.",
  "anya-e0103n11:21": "299.Nidhānatoti etthāpi eseva nayo. Soti āhāro. Dasavassikenāti jātiyā dasavassena sattena. Okāseti āmāsayasaṅkhāte padese.",
  "anya-e0103n11:22": "300.Evarūpeti edise, dasavassāni yāva vassasataṁ adhotavaccakūpasadiseti attho. Nidhānanti nidhātabbataṁ. Yathāvuttappakāreti sace pana ‘‘dasavassikenā’’tiādinā (visuddhi. 1.299) yathāvutto pakāro etassāti yathāvuttappakāro, tasmiṁ. Paramandhakāratimiseti ativiya andhakaraṇamahātamasi. Atiduggandhajegucche padese paramajegucchabhāvaṁ upagantvā tiṭṭhatīti sambandho. Kattha kiṁ viyāti āha ‘‘yathā nāmā’’tiādi. Kālameghena abhivuṭṭhe āvāṭe bahuso vassanena ekaccaṁ asucijātaṁ uppilavitvā vigaccheyyāti akālamegha-ggahaṇaṁ. Tiṇapaṇṇakilañjakhaṇḍa-ggahaṇaṁ na asubhassāpi asubhena sammissatāya asubhabhāvappattidassanatthaṁ. Kāyaggisantāpakuthitakuthanasañjātapheṇapubbuḷakācitoti gahaṇitejena pakkuthitanippakkatāya samuppannapheṇapubbuḷanicito. Aparipakkatoti aparipakkabhāvato.",
  "anya-e0103n11:23": "301.Suvaṇṇarajatādidhātuyo viyāti yathā suvaṇṇarajatādidhātuyo vidhinā tāpiyamānā suvaṇṇarajatādike muñcantiyo suvaṇṇarajatādibhāvaṁ upagacchantīti vuccanti, na evamayaṁ. Ayaṁ pana āhāro kāyagginā paripakko pheṇapubbuḷake muñcanto saṇhaṁ karonti etthāti ‘‘saṇhakaraṇī’’ti laddhanāmake nisade pisitvā nāḷike khuddakaveḷunāḷikāyaṁ vaṇṇasaṇṭhānamattena pakkhippamānapaṇḍumattikā viya karīsabhāvaṁ upagantvā pakkāsayaṁ pūreti, muttabhāvaṁ upagantvā muttavatthiṁ pūretīti yojanā. Gahaṇiyā indhanabhāgo viya kimibhakkhabhāgo ca apākaṭova . Rasabhāgo phalato pakāsīyati, aparipakkasabhāgā ca teti te anāmasitvā karīsamuttabhāgā evettha dassitā.",
  "anya-e0103n11:24": "302. Paṭikkūlassa nāma phalena paṭikkūleneva bhavitabbanti dassento ‘‘sammā paripaccamāno’’tiādimāha. Nakhadantādīnīti ādi-saddena na kevalaṁ tacādīni eva dvattiṁsākārapāḷiyaṁ (ma. ni. 3.154; khu. pā. 3.dvattiṁsākāra) āgatāni, atha kho akkhigūthakaṇṇagūthadantamalajallikāsambhavādīni dvattiṁsakoṭṭhāsavinimuttāni asubhāni saṅgaṇhanto ‘‘nānākuṇapānī’’ti āhāti daṭṭhabbaṁ.",
  "anya-e0103n11:25": "303.Nissandamānoti vissavanto, paggharantoti attho. Ādinā pakārenāti ettha ādi-saddena nāsikāya siṅghāṇikā, mukhena kheḷo, kadāci pittaṁ, semhaṁ, lohitaṁ vamati, vaccamaggena uccāro, passāvamaggena passāvo, sakalakāye lomakūpehi sedajallikāti evaṁpakāraṁ asuciṁ saṅgaṇhāti. ‘‘Paṭhamadivase’’ti idaṁ nissandadivasāpekkhāya vuttaṁ. Tenāha ‘‘dutiyadivase nissandento’’ti. Vikuṇitamukhoti jigucchāvasena saṅkucitamukho. Tenāha ‘‘jegucchī’’ti. Maṅkubhūtoti vimanakajāto ‘‘imampi nāma posemī’’ti. Rattoti vatthaṁ viya raṅgajātena cittassa vipariṇāmākārena chandarāgena ratto. Giddhoti abhikaṅkhanasabhāvena abhigijjhanena giddho gedhaṁ āpanno. Gadhitoti dummocanīyabhāvena ganthito viya tattha paṭibaddho. Mucchitoti rasataṇhāya mucchaṁ mohaṁ āpanno. Virattoti vigatarāgo. Aṭṭīyamānoti dukkhiyamāno. Harāyamānoti lajjamāno. Jigucchamānoti hīḷento.",
  "anya-e0103n11:26": "Navadvārehīti pākaṭānaṁ mahantānaṁ vasena vuttaṁ, lomakūpavivarehipi sandatevāti. Nilīyatīti attānaṁ adassento nigūhati, saṅkucati vā. Evanti ekena dvārena pavesanaṁ anekehi dvārehi anekadhā nikkhāmanaṁ, pakāsanaṁ pavesanaṁ, nigūḷhaṁ nikkhāmanampīti somanassajātena pavesanaṁ, maṅkubhūtena nikkhāmanaṁ, sārattena pavesanaṁ, virattena nikkhāmananti imehi pakārehi.",
  "anya-e0103n11:27": "304.Paribhogakālepīti pi-saddena paviṭṭhamattopi nāma pavesadvāraṁ jegucchaṁ karoti, pageva laddhaparivāso paripākappatto itaradvārānīti dasseti. Esa āhāro. Gandhaharaṇatthanti vissagandhāpanayanatthaṁ. Kāyaggināti gahaṇitejānugatena kāyusmānā. Pheṇuddehakanti pheṇāni uṭṭhapetvā uṭṭhapetvā. Paccitvāti paripākaṁ gantvā. Uttaramānoti uppilavanto. Semhādīti ādi-saddena pittādike saṅgaṇhāti. Karīsādīti ādi-saddena sedajallikādike. Imāni dvārāni mukhādīni. Ekaccanti passāvamaggaṁ sandhāya vadati. Cokkhajātikā pana mukhādīnipi dhovitvā hatthaṁ puna dhovantiyeva. Puna ekaccanti vaccamaggaṁ. Dvattikkhattunti dvikkhattuṁ, tikkhattuṁ vā. Ettha ca āhāratthāya gamanapariyesanānaṁ paṭikkūlatā āhāre paṭikkūlatā vuttā. Paribhogassa tannissayato, āsayanidhānānaṁ taṁsambandhato, itaresaṁ tabbikāratoti ayampi viseso veditabbo. Kimibhakkhabhāvopi hissa vikārapakkheyeva ṭhapetabboti.",
  "anya-e0103n11:28": "305.Taṁ nimittanti yathāvuttehi ākārehi punappunaṁ manasi karontassa paṭikkūlākāravasena upaṭṭhitaṁ kabaḷīkārāhārasaññitaṁ bhāvanāya nimittaṁ ārammaṇaṁ, na uggahapaṭibhāganimittaṁ. Yadi hi tattha uggahanimittaṁ uppajjeyya, paṭibhāganimittenapi bhavitabbaṁ. Tathā ca sati appanāppattena jhānena bhavitabbaṁ, na ca bhavati, kasmā? Bhāvanāya nānākārato, sabhāvadhammabhāvena ca kammaṭṭhānassa gambhīrabhāvato. Tenāha ‘‘kabaḷīkārāhārassa sabhāvadhammatāya gambhīrattā’’ti. Ettha hi yadipi paṭikkūlākāravasena bhāvanā pavattati. Ye pana dhamme upādāya kabaḷīkārāhārapaññatti, te eva dhammā paṭikkūlā, na paññattīti paṭikkūlākāraggahaṇamukhenapi sabhāvadhammeyeva ārabbha bhāvanāya pavattanato, sabhāvadhammānañca sabhāveneva gambhīrabhāvato na tattha jhānaṁ appetuṁ sakkoti. Gambhīrabhāvato hi purimasaccadvayaṁ duddasaṁ jātanti. Yadi upacārasamādhinā cittaṁ samādhiyati, kathaṁ kammaṭṭhānaṁ ‘‘saññā’’ icceva voharīyatīti āha ‘‘paṭikkūlākāraggahaṇavasena panā’’tiādi.",
  "anya-e0103n11:29": "Idāni imissā bhāvanāya ānisaṁsaṁ dassetuṁ ‘‘imañca panā’’tiādi vuttaṁ. Rasataṇhāyāti madhurādirasavisayāya taṇhāya. Patilīyatīti saṅkucati anekākāraṁ tattha paṭikkūlatāya saṇṭhitattā. Patikuṭatīti apasakkati na visarati. Pativattatīti nivattati. Kantāranittharaṇatthikoti mahato dubbhikkhakantārassa nittharaṇappayojano. Vigatamadoti mānamadādīnaṁ abhāvena nimmado, madābhāvaggahaṇeneva cassa davamaṇḍanavibhūsanādīnampi abhāvo gahitoyevāti daṭṭhabbaṁ. Kabaḷīkārāhārapariññāmukhenāti vuttanayena paṭikkūlākārato kabaḷīkārāhārassa paricchijja jānanadvārena. Pañcakāmaguṇiko rāgoti anativattanaṭṭhena pañcasu kāmaguṇesu niyutto, tappayojano vā rāgo. Pariññaṁ samatikkamaṁ gacchati. Rasataṇhāya hi sammadeva vigatāya rūpataṇhādayopi vigatā eva honti bhojane mattaññutāya ukkaṁsagamanato. Sati ca visayisamatikkame visayo samatikkanto eva hotīti āha ‘‘so pañcakāmaguṇapariññāmukhena rūpakkhandhaṁ parijānātī’’ti. Rūpāyatanādīsu hi pariññaṁ gacchantesu tannissayabhūtāni, taggāhakā pasādā ca sukheneva pariññaṁ gacchantīti. Aparipakkādīti ādi-saddena āsayanidhānānampi saṅgaho daṭṭhabbo. Tattha aparipakkaṁ tāva udariyameva. Āsayaggahaṇena pittasemhapubbalohitānaṁ, paripakkaggahaṇena karīsamuttānaṁ, phalaggahaṇena kesādīnaṁ sabbesaṁ pariggaho siddho hotīti āha ‘‘kāyagatāsatibhāvanāpi pāripūriṁ gacchatī’’ti. Asubhasaññāyāti asubhabhāvanāya, aviññāṇakaasubhabhāvanānuyogassāti attho. Anulomapaṭipadaṁ paṭipanno hoti paṭikkūlākāraggahaṇena kāyassa asuciduggandhajegucchabhāvasallakkhaṇato. Imaṁ pana paṭipattinti imaṁ āhāre paṭikkūlasaññābhāvanaṁ. Amatapariyosānatanti nibbānaniṭṭhitaṁ āhāre paṭikkūlasaññābhāvanāsaṅkhātaṁ upacārajjhānaṁ pādakaṁ katvā vipassanaṁ vaḍḍhetvā nibbānādhigamanti attho.",
  "anya-e0103n11:30": "Āhārepaṭikkūlabhāvanāvaṇṇanā niṭṭhitā.",
  "anya-e0103n11:31": "Catudhātuvavatthānabhāvanāvaṇṇanā",
  "anya-e0103n11:32": "306.‘‘Ekaṁ vavatthānanti evaṁ uddiṭṭhassa catudhātuvavatthānassa bhāvanāniddeso anuppatto’’ti uddeso nāma niddesattho mudumajjhapaññābāhullato , āgato ca bhāro avassaṁ vahitabboti katvā vuttaṁ. Tattha satipi visayabhedena vavatthānassa bhede vavatthānabhāvasāmaññena pana taṁ abhinnaṁ katvā vuttaṁ ‘‘ekaṁ vavatthāna’’nti, pubbabhāge vā satipi visayabhede atthasiddhiyaṁ tassa ekavisayatāvāti ‘‘ekaṁ vavatthāna’’nti vuttaṁ. Yathā hi dvattiṁsākāre kammaṁ karontassa yogino yadipi pubbabhāge visuṁ visuṁ koṭṭhāsesu manasikāro pavattati, aparabhāge pana ekasmiṁ khaṇe ekasmiṁyeva koṭṭhāse atthasiddhi hoti, na sabbesu, evamidhāpīti. Tattha siyā – yathā paṭikkūlabhāvasāmaññena dvattiṁsākārakammaṭṭhāne abhedato manasikāro pavattati, evaṁ idha dhātubhāvasāmaññena abhedato manasikāro pavattatīti ‘‘ekaṁ vavatthāna’’nti vuttanti? Nayidamevaṁ. Tattha hi paṇṇattisamatikkamato paṭṭhāya paṭikkūlavaseneva sabbattha manasikāro pavattetabbo, idha pana sabhāvasarasalakkhaṇato dhātuyo manasi kātabbā, na dhātubhāvasāmaññato. Tenevāha ‘‘sabhāvūpalakkhaṇavasena sanniṭṭhāna’’nti. Kiṁ vā etena papañcena, aññehi ekūnacattālīsāya kammaṭṭhānehi asaṁsaṭṭhaṁ catudhātuvavatthānaṁ nāma ekaṁ kammaṭṭhānanti dassetuṁ ‘‘ekaṁ vavatthāna’’nti vuttanti daṭṭhabbaṁ. ‘‘Catudhātuvavatthānassa bhāvanāniddeso’’ti kasmā vuttaṁ, nanu catudhātuvavatthānaṁ bhāvanāva? Saccaṁ bhāvanāva, sakiṁ pavattaṁ pana vavatthānaṁ, tassa bahulīkāro bhāvanāti vacanabhedena vuttaṁ. Kathaṁ pana bhāvanā niddisīyati tassā vacīgocarātikkantabhāvatoti? Nāyaṁ doso bhāvanatthe bhāvanāvohārato. Bhāvanattho hi kammaṭṭhānapariggaho idha ‘‘bhāvanā’’ti adhippeto.",
  "anya-e0103n11:33": "Sabhāvūpalakkhaṇavasenāti kakkhaḷattādikassa salakkhaṇassa upadhāraṇavasena. Idaṁ hi kammaṭṭhānaṁ pathavīkasiṇādikammaṭṭhānaṁ viya na paṇṇattimattasallakkhaṇavasena, nīlakasiṇādikammaṭṭhānaṁ viya na nīlādivaṇṇasallakkhaṇavasena, nāpi vipassanākammaṭṭhānaṁ viya saṅkhārānaṁ aniccatādisāmaññalakkhaṇasallakkhaṇavasena pavattati, atha kho pathavīādīnaṁ sabhāvasallakkhaṇavasena pavattati. Tena vuttaṁ ‘‘sabhāvūpalakkhaṇavasenā’’ti, kakkhaḷattādikassa salakkhaṇassa upadhāraṇavasenāti attho. Sanniṭṭhānanti ñāṇavinicchayo veditabbo, na yevāpanakavinicchayo, nāpi vitakkādivinicchayo . Dhātumanasikāroti dhātūsu manasikāro, catasso dhātuyo ārabbha bhāvanāmanasikāroti attho. Kātabbato kammaṁ, yogino sukhavisesānaṁ kāraṇabhāvato ṭhānañcāti kammaṭṭhānaṁ, catunnaṁ mahābhūtānaṁ sabhāvasallakkhaṇavasena pavattaṁ yogakammaṁ. Tenāha ‘‘dhātumanasikāro, dhātukammaṭṭhānaṁ, catudhātuvavatthānanti atthato eka’’nti. Tayidaṁ catudhātuvavatthānaṁ. ‘‘Dvidhā āgata’’nti kasmā vuttaṁ, nanu dhātuvibhaṅge nātisaṅkhepavitthāravasena āgataṁ, tasmā ‘‘tidhā āgata’’nti vattabbanti? Na, tatthāpi ajjhattikānaṁ dhātūnaṁ pabhedato anavasesapariyādānassa katattā, bāhirānañca dhātūnaṁ pariggahitattā . Atha vā dvidhā āgatanti ettha dvidhāva āgatanti na evaṁ niyamo gahetabbo, atha kho dvidhā āgatamevāti, tena tatiyassāpi pakārassa saṅgaho siddho hoti. So ca nātisaṅkhepavitthāranayo ‘‘saṅkhepato ca vitthārato cā’’ti ettha āvuttivasena, ca-saddeneva vā saṅgahoti daṭṭhabbo. Atha vā yo nātisaṅkhepavitthāranayena atisaṅkhepapaṭikkhepamukhena labbhamāno vitthārabhāgo, taṁ vitthāranayantogadhameva katvā vuttaṁ ‘‘dvidhā āgata’’nti. Evañca katvā ‘‘nātitikkhapaññassa dhātukammaṭṭhānikassa vasena vitthārato āgata’’nti idañca vacanaṁ samatthitaṁ hoti. ‘‘Mahāsatipaṭṭhāne’’ti ca idaṁ nidassanamattaṁ daṭṭhabbaṁ, satipaṭṭhāna(dī. ni. 2.378 ādayo; ma. ni. 3.111 ādayo) kāyagatāsatisuttādīsupi (ma. ni. 3.153 ādayo) tatheva āgatattā. Rāhulovādeti mahārāhulovāde (ma. ni. 2.113 ādayo). Dhātuvibhaṅgeti dhātuvibhaṅgasutte (ma. ni. 3.342 ādayo), abhidhamme dhātuvibhaṅge (vibha. 172 ādayo) ca.",
  "anya-e0103n11:34": "Kāmaṁ mahāsatipaṭṭhāne atthena upamaṁ parivāretvā desanā āgatā, upamā ca nāma yāvadeva upameyyatthavibhāvanatthāti upamaṁ tāva dassetvā upameyyatthaṁ vibhāvetuṁ ‘‘seyyathāpī’’tiādinā pāḷi ānītā. Kasmā panettha dhātuvasena, tatthapi catumahābhūtavasena kammaṭṭhānaniddeso katoti? Sattasuññatāsandassanatthaṁ, ettha dhātuvasena, tatthāpi oḷārikabhāvena supākaṭatāya, ekaccaveneyyajanacaritānukulatāya ca mahābhūtavasena kammaṭṭhānaniddeso katoti veditabbo. Tattha pathavīdhātūtiādīsu dhātuttho nāma sabhāvattho, sabhāvattho nāma suññatattho, suññatattho nāma nissattattho. Evaṁ sabhāvasuññatanissattatthena pathavīyeva dhātu pathavīdhātu. Āpodhātuādīsupi eseva nayo. Pathavīdhātūti sahajarūpadhammānaṁ patiṭṭhā dhātu, tathā āpodhātūti ābandhanadhātu, tejodhātūti paripācanadhātu, vāyodhātūti vitthambhanadhātūti evamettha samāso, bhāvattho ca veditabbo. Ayamettha saṅkhepo, vitthāro pana parato āgamissati.",
  "anya-e0103n11:35": "Evaṁ tikkhapaññassātiādīsu evanti yathādassitaṁ pāḷiṁ paccāmasati. Nātitikkhapaññassa vitthāradesanāti katvā āha ‘‘tikkhapaññassā’’ti. Yathā vatthayugaṁ arahatīti vatthayugiko, evaṁ dhātukammaṭṭhānaṁ arahati, dhātukammaṭṭhānapayojanoti vā dhātukammaṭṭhāniko, tassa dhātukammaṭṭhānikassa.",
  "anya-e0103n11:36": "Chekoti taṁtaṁsamaññāya kusalo, yathājāte sūnasmiṁ naṅguṭṭhakhuravisāṇādivante aṭṭhimaṁsādiavayavasamudāye avibhatte gāvīsamaññā, na vibhatte, vibhatte pana aṭṭhimaṁsādiavayavasamaññāti jānanako. Goghātakoti jīvikatthāya gunnaṁ ghātako. Antevāsīti kammakaraṇavasena tassa samīpavāsī tassa tannissāya jīvanato. Vinivijjhitvāti ekasmiṁ ṭhāne aññaṁ vinivijjhitvā. Mahāpathānaṁ vemajjhaṭṭhānasaṅkhāteti catunnaṁ mahāpathānaṁ tāya eva vinivijjhanaṭṭhānasaṅkhāte. Yasmā te cattāro mahāpathā catūhi disāhi āgantvā samohitā viya honti, tasmā taṁ ṭhānaṁ catumahāpathānaṁ, tasmiṁ catumahāpathe. Vilīyanti bhijjanti vibhajjantīti bīlā, bhāgā, va-kārassa ba-kāraṁ, i-kārassa ca ī-kāraṁ katvā. Tameva hi bhāgatthaṁ dassetuṁ ‘‘koṭṭhāsaṁ katvā’’ti vuttaṁ. Kiñcāpi ṭhita-saddo ‘‘ṭhito vā’’tiādīsu (a. ni. 5.28) viya ṭhānasaṅkhātairiyāpathasamaṅgitāya, gatinivattiatthatāya vā ṭhā-saddassa aññattha ṭhapetvā gamanaṁ sesairiyāpathasamaṅgitāya bodhako, idha pana yathā tathā rūpakāyassa pavattiākārabodhako adhippetoti āha ‘‘catunnaṁ iriyāpathānaṁ yena kenaci ākārena ṭhitattāyathāṭhita’’nti . Tattha ākārenāti ṭhānādinā rūpakāyassa pavattiākārena. Ṭhānādayo hi iriyāsaṅkhātāya kāyikakiriyāya pavattiṭṭhānatāya ‘‘iriyāpathā’’ti vuccanti. Yathāṭhitanti yathāpavattaṁ. Yathāvuttaṭṭhānamevettha paṇidhānanti adhippetanti āha ‘‘yathāṭhitattāva yathāpaṇihita’’nti. Ṭhitanti vā kāyassa ṭhānasaṅkhātairiyāpathasamāyogaparidīpanaṁ. Paṇihitanti tadaññairiyāpathasamāyogaparidīpanaṁ. Ṭhitanti vā kāyasaṅkhātānaṁ rūpadhammānaṁ tasmiṁ tasmiṁ khaṇe sakiccavasena avaṭṭhānaparidīpanaṁ. Paṇihitanti paccayakiccavasena tehi tehi paccayehi pakārato nihitaṁ paṇihitanti evamettha attho veditabbo. Dhātusoti dhātuṁ dhātuṁ pathavīādidhātuṁ visuṁ visuṁ katvā. Paccavekkhatīti pati pati avekkhati ñāṇacakkhunā vinibbhujitvā passati.",
  "anya-e0103n11:37": "Yathā chekotiādinā pāḷiyā saddatthavivaraṇavasena vuttamevatthaṁ idāni bhāvatthavibhāvanavasena dassetuṁ ‘‘yathā goghātakassā’’tiādi vuttaṁ. Tattha posentassāti maṁsūpacayaparibrūhanāya kuṇḍakabhattakappāsaṭṭhiādīhi saṁvaḍḍhentassa. Vadhitaṁ matanti hiṁsitaṁ hutvā mataṁ. Matanti ca matamattaṁ. Tenevāha ‘‘tāvadevā’’ti. Gāvīti saññā na antaradhāyati yāni aṅgapaccaṅgāni upādāya gāvīsamaññā, matamattāyapi gāviyā tesaṁ sannivesassa avinaṭṭhattā. Bilāsoti bilaṁ bilaṁ katvā. Vibhajitvāti aṭṭhisaṅghātato maṁsaṁ vivecetvā, tato vā vivecitaṁ maṁsaṁ bhāgaso katvā. Tenevāha ‘‘maṁsasaññā pavattatī’’ti. Pabbajitassapi apariggahitakammaṭṭhānassa. Ghanavinibbhoganti santatisamūhakiccaghanānaṁ vinibbhujanaṁ vivecanaṁ. Dhātuso paccavekkhatoti yathāvuttaṁ ghanavinibbhogaṁ katvā dhātuso paccavekkhantassa. Sattasaññāti attānudiṭṭhivasena pavattā sattasaññāti vadanti, vohāravasena pavattasattasaññāyapi tadā antaradhānaṁ yuttameva yāthāvato ghanavinibbhogassa sampādanato. Evaṁ hi sati yathāvuttaopammatthena opameyyattho aññadatthu saṁsandati sameti. Tenevāha ‘‘dhātuvaseneva cittaṁ santiṭṭhatī’’ti.",
  "anya-e0103n11:38": "307. Evaṁ dhātukammaṭṭhānassa saṅkhepato āgataṭṭhānaṁ dassetvā idāni vitthārato āgataṭṭhānaṁ dassetuṁ ‘‘mahāhatthipadūpame panā’’tiādi vuttaṁ. Evanti iminā rāhulovāda- (ma. ni. 2.113 ādayo) dhātuvibhaṅgesu (ma. ni. 3.342 ādayo; vibha. 172 ādayo) dhātukammaṭṭhānassa vitthārato āgamanameva upasaṁharati, na sabbaṁ desanānayaṁ aññathāpi tattha desanānayassa āgatattā.",
  "anya-e0103n11:39": "Tatrāti tasmiṁ yathādassite mahāhatthipadūpamapāṭhe. Ajjhattikāti sattasantānapariyāpannā. Ajjhattaṁ paccattanti padadvayenāpi taṁtaṁpāṭipuggalikadhammo vuccatīti āha ‘‘ubhayampi niyakassa adhivacana’’nti. Sasantatipariyāpannatāya pana attani gahetabbabhāvūpagamanavasena attānaṁ adhikicca pavattaṁ ajjhattaṁ. Taṁtaṁsantatipariyāpannatāya paccattaṁ. Tenevāha ‘‘attani pavattattā ajjhattaṁ, attānaṁ paṭicca paṭicca pavattattā paccatta’’nti. Kakkhaḷanti kathinaṁ. Yasmā taṁ thaddhabhāvena sahajātānaṁ patiṭṭhā hoti, tasmā ‘‘thaddha’’nti vuttaṁ. Kharigatanti kharīsu kharasabhāvesu gataṁ tappariyāpannaṁ, kharasabhāvamevāti attho. Yasmā pana kharasabhāvaṁ pharusākārena upaṭṭhānato pharusākāraṁ hoti, tasmā vuttaṁ ‘‘pharusa’’nti. Tenāha ‘‘dutiyaṁ ākāravacana’’nti. Upādinnaṁ nāma sarīraṭṭhakaṁ. Taṁ pana kammasamuṭṭhānataṁ sandhāya upādinnampi atthi anupādinnampi, taṇhādīhi ādinnagahitaparāmaṭṭhavasena sabbampetaṁ upādinnamevāti dassetuṁ ‘‘upādinnanti daḷhaṁ ādinna’’ntiādi vuttaṁ. Tattha ‘‘mama’’nti gahitaṁ ‘‘aha’’nti parāmaṭṭhanti yojanā. Seyyathidanti kathetukamyatāpucchāvācīti āha ‘‘taṁ katamanti ceti attho’’ti. Tatoti pacchā. Tanti taṁ ajjhattikādibhedato dassitaṁ pathavīdhātuṁ. Dassentoti vatthuvibhāgena dassento. Kiñcāpi matthaluṅgaṁ aṭṭhimiñjeneva saṅgahetvā idha pāḷiyaṁ visuṁ na uddhaṭaṁ, paṭisambhidāmagge (paṭi. ma. 1.4) pana vīsatiyā ākārehi paripuṇṇaṁ katvā dassetuṁ visuṁ gahitanti tampi saṅgaṇhanto thaddhabhāvādhikatāya pathavīdhātukoṭṭhāsesuyeva ‘‘matthaluṅgaṁ pakkhipitvā vīsatiyā ākārehi pathavīdhātu niddiṭṭhāti veditabbā’’ti āha. ‘‘Yaṁ vā panaññampi kiñcī’’ti vā iminā pāḷiyaṁ matthaluṅgassa saṅgaho daṭṭhabbo. Tasmā idha ‘‘yaṁ vā panaññampi kiñcī’’ti idaṁ pubbāparāpekkhaṁ ‘‘matthaluṅgaṁ pakkhipitvā vīsatiyā ākārehi pathavīdhātu niddiṭṭhāti veditabbā, yaṁ vā panaññampi kiñcī’’ti vacanato. Puna yaṁ vā panaññampi kiñcīti avasesesu tīsu koṭṭhāsesūti yojetabbaṁ. Tīsu koṭṭhāsesūti tippakāresu koṭṭhāsesu. Na hi te tayo koṭṭhāsā.",
  "anya-e0103n11:40": "Vissandanabhāvenāti paggharaṇasabhāvena. Appotīti visarati. Pappotīti pāpuṇāti, sasambhāraāpavasena cetaṁ vuttaṁ. So hi vissandanabhāvena sasambhārapathavīsaṅkhātaṁ taṁ taṁ ṭhānaṁ visarati, pāpuṇāti ca, lakkhaṇāpavaseneva vā. Sopi hi sahajātaaññamaññanissayādipaccayatāya sesabhūtattayasaṅkhātaṁ taṁ taṁ ṭhānaṁ dravabhāvasiddhena vissandanabhāvena ābandhattaṁ, āsattattaṁ, avippakiṇṇañca karontaṁ ‘‘appoti pappotī’’ti vattabbataṁ arahatīti.",
  "anya-e0103n11:41": "Tejanavasenāti nisitabhāvena tikkhabhāvena. Vuttanayenāti kammasamuṭṭhānādivasena ‘‘nānāvidhesū’’ti āpodhātuyaṁ vuttanayena. Kupitenāti khubhitena. Usumajātoti usmābhibhūto. Jīratīti jiṇṇo hoti. Tejodhātuvasena labbhamānā imasmiṁ kāye jarāpavatti pākaṭajarāvasena veditabbāti dassetuṁ ‘‘indriyavekallata’’ntiādi vuttaṁ. Sarīre pakatiusumaṁ atikkamitvā uṇhabhāvo santāpo, sarīrassa dahanavasena pavatto mahādāho paridāhoti ayametesaṁ viseso. Yena jīrīyatīti ca ekāhikādijararogena jarīyatītipi attho yujjati. Satakkhattuṁ tāpetvā tāpetvā sītudake pakkhipitvā uddhaṭā sappi ‘‘satadhotasappī’’ti vadanti. Asitanti bhuttaṁ. Khāyitanti khāditaṁ. Sāyitanti assāditaṁ. Sammā paripākaṁ gacchatīti samavepākiniyā gahaṇiyā vasena vuttaṁ, asammāparipākopi pana visamavepākiniyā tassā eva vasena veditabbo. Rasādibhāvenāti rasarudhiramaṁsamedanhāruaṭṭhiaṭṭhimiñjasukkavasena. Vivekanti puthubhāvaṁ aññamaññaṁ visadisabhāvaṁ. Asitādibhedassa hi āhārassa pariṇāme raso hoti, taṁ paṭicca rasadhātu uppajjatīti attho. Evaṁ ‘‘rasassa pariṇāme rudhira’’ntiādinā sabbaṁ netabbaṁ.",
  "anya-e0103n11:42": "Vāyanavasenāti samudīraṇavasena, savegagamanavasena vā. Uggārahikkādīti ettha ādi-saddena uddekakhipanādipavattanakavātānaṁ saṅgaho daṭṭhabbo . Uccārapassāvādīti ādi-saddena pittasemhalasikākevaladuggandhādinīharaṇakānaṁ saṅgaho daṭṭhabbo. Yadipi kucchi-saddo udarapariyāyo, koṭṭha-saddena pana antantarassa vuccamānattā tadavasiṭṭho udarappadeso idha kucchi-saddena vuccatīti āha ‘‘kucchisayā vātāti antānaṁ bahivātā’’ti. Samiñjanapasāraṇādīti ādi-saddena ālokanavilokanauddharaṇātiharaṇādikā sabbā kāyikakiriyā saṅgahitā. ‘‘Assāsapassāsā cittasamuṭṭhānāvā’’ti etena assāsapassāsānaṁ sarīraṁ muñcitvā pavatti natthīti dīpeti. Na hi bahiddhā cittasamuṭṭhānassa sambhavo atthīti. Yadi evaṁ kathaṁ ‘‘passāsoti bahinikkhamananāsikavāto, dīghanāsikassa nāsikaggaṁ, itarassa uttaroṭṭhaṁ phusanto pavattatī’’ti vacanaṁ? Taṁ nikkhamanākārena pavattiyā cittasamuṭṭhānassa, santāne pavattautusamuṭṭhānassa ca vasena vuttanti veditabbaṁ. Sabbatthāti āpodhātuādīnaṁ tissannaṁ dhātūnaṁ niddesaṁ sandhāyāha. Tattha āpodhātuniddese ‘‘yaṁ vā panañña’’nti iminā sambhavassa, tejodhātuniddese sarīre pākatikausmāya, vāyodhātuniddese dhamanijālānusaṭassa tattha tattha cammakhīlapīḷakādinibbattakavāyuno saṅgaho daṭṭhabbo. Samiñjanādinibbattakavātā cittasamuṭṭhānāva. Yadi evaṁ, kathaṁ ‘‘purimā pañca catusamuṭṭhānā’’ti vacanaṁ? Na hi samiñjanādinibbattakā eva aṅgamaṅgānusārino vātā, atha kho tadaññepīti natthi virodho.",
  "anya-e0103n11:43": "Itīti vuttappakāraparāmasanaṁ. Tenāha ‘‘vīsatiyā ākārehī’’tiādi. Etthāti etasmiṁ vitthārato āgate dhātukammaṭṭhāneti attho. Tena ayaṁ vaṇṇanā na kevalaṁ mahāhatthipadūpamasseva (ma. ni. 1.300 ādayo), atha kho mahārāhulovāda- (ma. ni. 2.113 ādayo) dhātuvibhaṅgasuttānampi (ma. ni. 3.342 ādayo) atthasaṁvaṇṇanā hotiyevāti dassitaṁ hoti. Bhāvanānayepi eseva nayo. Tathā hi vuttaṁ ‘‘evaṁ rāhulovādadhātuvibhaṅgesupī’’ti.",
  "anya-e0103n11:44": "308.Bhāvanānayeti bhāvanāya naye. Yena kammaṭṭhānabhāvanā ijjhati, tasmiṁ bhāvanāvidhimhīti attho. Etthāti dhātukammaṭṭhāne. Yasmā yesaṁ ‘‘tikkhapañño nātitikkhapañño’’ti imesaṁ duvidhānaṁ puggalānaṁ vasena idaṁ kammaṭṭhānaṁ dvidhā āgataṁ dvidhā desitaṁ, tasmā kammaṭṭhānābhinivesopi tesaṁ dvidhāva icchitabboti taṁ tāva dassetuṁ ‘‘tikkhapaññassa bhikkhuno’’tiādi āraddhaṁ. Lomā pathavīdhātūtīti ettha iti-saddo ādiattho . Evaṁ vitthārato dhātupariggahoti ‘‘kesā pathavīdhātu, lomā pathavīdhātū’’tiādinā evaṁ dvācattālīsāya ākārehi vitthārato dhātukammaṭṭhānapariggaho. Papañcatoti dandhato saṇikato. Yaṁ thaddhalakkhaṇanti kesādīsu yaṁ thaddhalakkhaṇaṁ kakkhaḷabhāvo. Yaṁ ābandhanalakkhaṇantiādīsupi eseva nayo. Evaṁ manasi karototi vatthuṁ anāmasitvā evaṁ lakkhaṇamattato manasikāraṁ pavattentassa. Assāti tikkhapaññassa. Kammaṭṭhānaṁ pākaṭaṁ hotīti yogakammassa pavattiṭṭhānabhūtaṁ tadeva lakkhaṇaṁ vibhūtaṁ hoti, tassa vā lakkhaṇassa suṭṭhu upaṭṭhānato taṁ ārabbha pavattamānaṁ manasikārasaṅkhātaṁ kammaṭṭhānaṁ vibhūtaṁ visadaṁ hoti, tikkhapaññassa indriyapāṭavena saṁkhittarucibhāvato. Sabbaso mandapaññassa bhāvanāva na ijjhatīti āha ‘‘nātitikkhapaññassā’’ti. Evaṁ manasi karototi vuttanayena saṅkhepato manasi karoto. Andhakāraṁ avibhūtaṁ hotīti anupaṭṭhānato andhaṁ viya karontaṁ apākaṭaṁ hoti kammaṭṭhānanti yojanā. Purimanayenāti ‘‘kesā pathavīdhātū’’tiādinā pubbe vuttanayena. Vatthuāmasanena vitthārato manasi karontassa pākaṭaṁ hoti kammaṭṭhānaṁ, nātitikkhapaññassa akhippanisantitāya vitthārarucibhāvato.",
  "anya-e0103n11:45": "Idāni yathāvuttamatthaṁ upamāya vibhāvetuṁ ‘‘yathā dvīsu bhikkhūsū’’tiādi vuttaṁ. Tattha peyyālamukhanti peyyālapāḷiyā mukhabhūtaṁ dvārabhūtaṁ ādito vāraṁ, vāradvayaṁ vā. Vitthāretvāti anavasesato sajjhāyitvā. Ubhatokoṭivasenevāti tassa tassa vārassa ādiantaggahaṇavaseneva. Oṭṭhapariyāhatamattanti oṭṭhānaṁ samphusanamattaṁ. Yathā ganthaparivattane tikkhapaññassa bhikkhuno saṅkhepo ruccati, na vitthāro. Itarassa ca vitthāro ruccati, na saṅkhepo, evaṁ bhāvanānayepīti upamāsaṁsandanaṁ veditabbaṁ.",
  "anya-e0103n11:46": "Tasmāti yasmā tikkhapaññassa saṅkhepo, nātitikkhapaññassa ca vitthāro sappāyo, tasmā. Yasmā kammaṭṭhānaṁ anuyuñjitukāmassa sīlavisodhanādipubbakiccaṁ icchitabbaṁ, taṁ sabbākārasampannaṁ heṭṭhā vuttamevāti idha na āmaṭṭhaṁ. Yasmā pana vivekaṭṭhakāyassa, vivekaṭṭhacittasseva ca bhāvanā ijjhati , na itarassa, tasmā tadubhayaṁ dassento ‘‘rahogatena paṭisallīnenā’’ti āha. Tattha rahogatenāti rahasi gatena, ekākinā bhāvanānukūlaṭṭhānaṁ upagatenāti attho. Paṭisallīnenāti pati pati puthuttārammaṇato cittaṁ nisedhetvā kammaṭṭhāne sallīnena, tattha saṁsiliṭṭhacittenāti attho. Sakalampi attano rūpakāyaṁ āvajjetvāti uddhaṁ pādatalā, adho kesamatthakā, tiriyaṁ tacapariyantaṁ sabbampi attano karajakāyaṁ dhātuvasena manasi karonto yasmā cātumahābhūtiko ayaṁ kāyo, tasmā ‘‘atthi imasmiṁ kāye pathavīdhātu āpodhātu tejodhātu vāyodhātū’’ti catumahābhūtavasena samannāharitvāti attho. Idāni tāsaṁ dhātūnaṁ lakkhaṇato, upaṭṭhānākārato ca manasikāravidhiṁ dassetuṁ ‘‘yo imasmiṁ kāye’’tiādi vuttaṁ.",
  "anya-e0103n11:47": "Tattha thaddhabhāvoti lakkhaṇamāha. Thaddhattalakkhaṇā hi pathavīdhātu. Kharabhāvoti upaṭṭhānākāraṁ, ñāṇena gahetabbākāranti attho. Dravabhāvo lakkhaṇaṁ āpodhātuyā paggharaṇasabhāvattā. Ābandhanaṁ upaṭṭhānākāro. Uṇhabhāvo lakkhaṇaṁ tejodhātuyā usmāsabhāvattā. Paripācanaṁ upaṭṭhānākāro. Vitthambhanaṁ lakkhaṇaṁ vāyodhātuyā upatthambhanasabhāvattā. Samudīraṇaṁ upaṭṭhānākāro, upaṭṭhānākāro ca nāma dhātūnaṁ sakiccakaraṇavasena ñāṇassa vibhūtākāro. Kasmā panettha ubhayaggahaṇaṁ? Puggalajjhāsayato. Ekaccassa hi dhātuyo manasi karontassa tā sabhāvato gahetabbataṁ gacchanti, ekaccassa sakiccakaraṇato, yo rasoti vuccati. Tatrāyaṁ yogī dhātuyo manasi karonto ādito paccekaṁ salakkhaṇato, sarasatopi pariggaṇhāti. Tenāha ‘‘yo imasmiṁ kāye thaddhabhāvo vā kharabhāvo vā…pe… evaṁ saṁkhittena dhātuyo pariggahetvā’’ti. Tattha pariggahetvāti pariggāhakabhūtena ñāṇena dhātuyo lakkhaṇato, rasato vā paricchijja gahetvā. Ayaṁ tāva saṁkhittato bhāvanānaye kammaṭṭhānābhiniveso.",
  "anya-e0103n11:48": "Evaṁ pana dhātuyo pariggahetvā ‘‘atthi imasmiṁ kāye pathavīdhātu thaddhabhāvo vā kharabhāvo vā, āpodhātu dravabhāvo vā ābandhanabhāvo vā, tejodhātu uṇhabhāvo vā paripācanabhāvo vā, vāyodhātu vitthambhanabhāvo vā samudīraṇabhāvo vā’’ti evaṁ lakkhaṇādīhi saddhiṁyeva dhātuyo manasi karontena kālasatampi kālasahassampi punappunaṁ āvajjitabbaṁ manasi kātabbaṁ, takkāhataṁ vitakkapariyāhataṁ kātabbaṁ. Tassevaṁ manasi karoto yaṁ lakkhaṇādīsu supākaṭaṁ hutvā upaṭṭhāti, tadeva gahetvā itaraṁ vissajjetvā tena saddhiṁ ‘‘pathavīdhātu āpodhātū’’tiādinā manasikāro pavattetabbo. Evaṁ manasi karontena hi anupubbato, nātisīghato, nātisaṇikato, vikkhepapaṭibāhanato, paṇṇattisamatikkamanato, anupaṭṭhānamuñcanato, lakkhaṇato, tayo ca suttantāti imehi dasahākārehi manasikārakosallaṁ anuṭṭhātabbaṁ.",
  "anya-e0103n11:49": "Tattha anupubbatoti anupaṭipāṭito ācariyassa santike uggahitapaṭipāṭito, sā ca desanāpaṭipāṭiyeva . Evaṁ anupubbato manasi karontenāpi nātisīghato manasi kātabbaṁ. Atisīghato manasi karoto hi aparāparaṁ kammaṭṭhānamanasikāro nirantaraṁ pavattati, kammaṭṭhānaṁ pana avibhūtaṁ hoti, na visesaṁ āvahati. Tasmā nātisīghato manasi kātabbaṁ. Yathā ca nātisīghato, evaṁ nātisaṇikatopi. Atisaṇikato manasi karoto hi kammaṭṭhānaṁ pariyosānaṁ na gacchati, visesādhigamassa paccayo na hoti. Atisīghaṁ atisaṇikañca maggaṁ gacchantā purisā ettha nidassetabbā. Vikkhepapaṭibāhanatoti kammaṭṭhānaṁ vissajjetvā bahiddhā puthuttārammaṇe cetaso vikkhepo paṭibāhitabbo. Bahiddhā vikkhepe hi sati kammaṭṭhānā parihāyati paridhaṁsati. Ekapadikamaggagāmī puriso cettha nidassetabbo. Paṇṇattisamatikkamanatoti ‘‘yā ayaṁ pathavīdhātū’’tiādikā paṇṇatti, taṁ atikkamitvā lakkhaṇesu eva cittaṁ ṭhapetabbaṁ.",
  "anya-e0103n11:50": "Evaṁ paṇṇattiṁ vijahitvā kakkhaḷalakkhaṇādīsu eva manasikāraṁ pavattentassa lakkhaṇāni supākaṭāni suvibhūtāni hutvā upaṭṭhahanti. Tassevaṁ punappunaṁ manasikāravasena cittaṁ āsevanaṁ labhati. Sabbo rūpakāyo dhātumattato upaṭṭhāti suñño nissatto nijjīvo yantaṁ viya yantasuttena aparāparaṁ parivattamāno. Sace pana bahiddhāpi manasikāraṁ upasaṁharati, athassa āhiṇḍantā manussatiracchānādayo sattākāraṁ vijahitvā dhātusamūhavaseneva upaṭṭhahanti, tehi kariyamānā kiriyā dhātumayena yantena pavattiyamānā hutvā upaṭṭhāti, tehi ajjhohariyamānaṁ pānabhojanādi dhātusaṅghāte pakkhippamāno dhātusaṅghāto viya upaṭṭhāti. Athassa tathā laddhāsevanampi cittaṁ yadi accāraddhavīriyatāya uddhaccavasena vā atilīnavīriyatāya kosajjavasena vā bhāvanāvidhiṁ na otareyya, tadā adhicittasuttaṁ (a. ni. 3.103), anuttarasītibhāvasuttaṁ (a. ni. 6.85), bojjhaṅgasuttanti (saṁ. ni. 5.194-195) imesu tīsu suttesu āgatanayena vīriyasamādhiyojanā kātabbā. Tena vuttaṁ ‘‘tayo ca suttantā’’ti. Evaṁ pana vīriyasamataṁ yojetvā tasmiṁyeva lakkhaṇe manasikāraṁ pavattentassa yadā saddhādīni indriyāni laddhasamatāni suvisadāni pavattanti, tadā asaddhiyādīnaṁ dūrībhāvena sātisayaṁ thāmappattehi sattahi balehi laddhūpatthambhāni vitakkādīni jhānaṅgāni paṭutarāni hutvā pātubhavanti, tesaṁ ujuvipaccanīkatāya nīvaraṇāni vikkhambhitāniyeva honti saddhiṁ tadekaṭṭhehi pāpadhammehi. Ettāvatā cānena upacārajjhānaṁ samadhigataṁ hoti dhātulakkhaṇārammaṇaṁ . Tena vuttaṁ ‘‘punappunaṁ pathavīdhātu āpodhātūti…pe… upacāramatto samādhi uppajjatī’’ti.",
  "anya-e0103n11:51": "Tattha dhātumattatoti visesanivattiattho matta-saddo. Tena yaṁ ito bāhirakā, lokiyamahājano ca ‘‘satto jīvo’’tiādikaṁ visesaṁ imasmiṁ attabhāve avijjamānaṁ vikappanāmatteneva samāropenti, taṁ nivatteti. Tenevāha ‘‘nissattato nijjīvato’’ti. Āvajjitabbanti samannāharitabbaṁ. Manasi kātabbanti punappunaṁ bhāvanāvasena dhātumattato dhātulakkhaṇaṁ manasi ṭhapetabbaṁ. Paccavekkhitabbanti tadeva dhātulakkhaṇaṁ pati pati avekkhitabbaṁ, bhāvanāsiddhena ñāṇacakkhunā aparāparaṁ paccakkhato passitabbaṁ.",
  "anya-e0103n11:52": "Tassevaṁ vāyamamānassāti tassa yogino evaṁ vuttappakārena bhāvanaṁ anuyuñjantassa, tattha ca bhāvanāanuyoge sakkaccakāritāya, sātaccakāritāya, sappāyasevitāya, samathanimittasallakkhaṇena, bojjhaṅgānaṁ anupavattanena, kāye ca jīvite ca nirapekkhavuttitāya, antarā saṅkocaṁ anāpajjantena bhāvanaṁ ussukkāpetvā ussoḷhiyaṁ avaṭṭhānena sammadeva vāyāmaṁ payogaṁ parakkamaṁ pavattentassa. Dhātuppabhedāvabhāsanapaññāpariggahitoti pathavīādīnaṁ dhātūnaṁ sabhāvalakkhaṇāvabhāsanena avabhāsanakiccāya bhāvanāpaññāya ādimajjhapariyosānesu avijahanena sabbato gahito mahaggatabhāvaṁ appattatāya upacāramatto sikhāppatto kāmāvacarasamādhi uppajjati. Upacārasamādhīti ca ruḷhīvasena veditabbaṁ. Appanaṁ hi upecca cārī samādhi upacārasamādhi, appanā cettha natthi. Tādisassa pana samādhissa samānalakkhaṇatāya evaṁ vuttaṁ. Kasmā panettha appanā na hotīti? Tattha kāraṇamāha ‘‘sabhāvadhammārammaṇattā’’ti. Sabhāvadhamme hi tassa gambhīrabhāvato asati bhāvanāvisese appanājhānaṁ na uppajjati, lokuttaraṁ pana jhānaṁ visuddhibhāvanānukkamavasena, āruppaṁ ārammaṇātikkamabhāvanāvasena appanāppattaṁ hotīti maraṇānussatiniddese (visuddhi. 1.177) vuttovāyamattho.",
  "anya-e0103n11:53": "Evaṁ rūpakāye avisesena catunnaṁ dhātūnaṁ pariggaṇhanavasena dhātukammaṭṭhānaṁ dassetvā idāni tattha aṭṭhiādīnaṁ vinibbhujanavasena saṅkhepato sutte āgataṁ dhātumanasikāravidhiṁ dassetuṁ ‘‘atha vā panā’’tiādi āraddhaṁ. Tattha ye ime cattāro koṭṭhāsā vuttāti sambandho. Yathāpaccayaṁ ṭhitā sannivesavisiṭṭhā kaṭṭhavallitiṇamattikāyo upādāya yathā agārasamaññā, na tattha koci agāro nāma atthi, evaṁ yathāpaccayaṁ sannivesavisiṭṭhāni pavattamānāni aṭṭhinhārumaṁsacammāni paṭicca sarīrasamaññā, na ettha koci attā jīvo. Kevalaṁ tehi parivāritamākāsamattanti dasseti. Desanā sattasuññatāsandassanaparāti imamatthaṁ vibhāvento ‘‘nissattabhāvadassanattha’’ntiādimāha. Tattha aṭṭhiñca paṭiccāti paṇhikaṭṭhikādibhedaṁ paṭipāṭiyā ussitaṁ hutvā ṭhitaṁ atirekatisatabhedaṁ aṭṭhiṁ upādāya. Nhāruñcāti tameva aṭṭhisaṅghāṭaṁ ābandhitvā ṭhitaṁ navasatappabhedaṁ nhāruṁ. Maṁsanti tameva aṭṭhisaṅghāṭaṁ anulimpitvā ṭhitaṁ navapesisatappabhedaṁ maṁsaṁ. Cammanti macchikapattakacchāyāya chaviyā sañchāditaṁ sakalasarīraṁ pariyonandhitvā ṭhitaṁ bahalacammaṁ paṭicca upādāya. Sabbattha ca-saddo samuccayattho. Ākāso parivāritoti yathā bhittipādādivasena ṭhapitaṁ kaṭṭhaṁ, tasseva ābandhanavalli, anulepanamattikā, chādanatiṇanti etāni kaṭṭhādīni anto, bahi ca parivāretvā ṭhito ākāso agārantveva saṅkhaṁ gacchati, gehanti paṇṇattiṁ labhati, evameva yathāvuttāni aṭṭhiādīni anto, bahi ca parivāretvā ṭhito ākāso tāneva aṭṭhiādīni upādāya rūpantveva saṅkhaṁ gacchati, sarīranti vohāraṁ labhati. Yathā ca kaṭṭhādīni paṭicca saṅkhaṁ gataṁ agāraṁ loke ‘‘khattiyagehaṁ, brāhmaṇageha’’nti vuccati, evamidampi ‘‘khattiyasarīraṁ brāhmaṇasarīra’’nti voharīyati, natthettha koci satto vā jīvo vāti adhippāyo.",
  "anya-e0103n11:54": "Teti te cattāro koṭṭhāse vinibbhujitvā vinibbhujitvāti yojanā. Taṁtaṁantarānusārināti aṭṭhinhārūnaṁ nhārumaṁsānaṁ maṁsacammānanti tesaṁ tesaṁ koṭṭhāsānaṁ vivarānupātinā ñāṇasaṅkhātena hatthena. Vinibbhujitvā vinibbhujitvāti anekakkhattuṁ viniveṭhetvā. Atha vā vinibbhujitvā vinibbhujitvāti paccekaṁ aṭṭhiādīnaṁ antarānusārinā ñāṇahatthena vinibbhogaṁ katvā. Etesūti sakalampi attano rūpakāyaṁ catudhā katvā vibhattesu yathāvuttesu aṭṭhiādīsu catūsu koṭṭhāsesu. Purimanayenevāti ‘‘yo imasmiṁ kāye thaddhabhāvo vā’’tiādinā pubbe vuttanayeneva. Yaṁ panettha vattabbaṁ bhāvanāvidhānaṁ, taṁ anantaranaye vuttākāreneva vattabbaṁ.",
  "anya-e0103n11:55": "309. Vitthārato āgate pana ‘‘catudhātuvavatthāne’’ti ānetvā yojanā. Evaṁ idāni vuccamānākārena veditabbo bhāvanānayo. ‘‘Dvācattālīsāya ākārehi dhātuyo uggaṇhitvā’’ti kasmā vuttaṁ, nanu ādito dvattiṁsākārā dhātuyo na hontīti? Vatthusīsena dhātūnaṁyeva uggahetabbattā nāyaṁ doso. Vuttappakāreti ‘‘gocaragāmato nātidūranāccāsannatādīhi pañcahi aṅgehi samannāgate’’tiādinā (visuddhi. 1.53) vuttappakāre. Katasabbakiccenāti palibodhupacchedādikaṁ kataṁ sabbakiccaṁ etenāti katasabbakicco, tenassa sīlavisodhanādi pana kammaṭṭhānuggahaṇato pageva siddhaṁ hotīti dasseti. Sasambhārasaṅkhepatoti sambharīyanti etena buddhivohārāti sambhāro, tannimittaṁ. Kiṁ panetaṁ? Pathavīādi. Kesādīsu hi vīsatiyā ākāresu ‘‘pathavī’’ti buddhivohārā pathavīnimittakā thaddhataṁ upādāya pavattanato. Tasmā tattha pathavīsambhāro nāma savisesāya tassā atthitāya kesādayo saha sambhārehīti sasambhārā. Āpokoṭṭhāsādīsupi eseva nayo. Sasambhārānaṁ saṅkhepo sasambhārasaṅkhepo, tato sasambhārasaṅkhepato bhāvetabbanti yojanā. Saṅkhepato vīsatiyā, dvādasasu, catūsu, chasu ca koṭṭhāsesu yathākkamaṁ pathavīādikā catasso dhātuyo pariggahetvā dhātuvavatthānaṁ sasambhārasaṅkhepato bhāvanā. Tenāha ‘‘idha bhikkhu vīsatiyā koṭṭhāsesū’’tiādi.",
  "anya-e0103n11:56": "Sasambhāravibhattitoti sasambhārānaṁ kesādīnaṁ vibhāgato kesādike vīsati koṭṭhāse pubbe viya ekajjhaṁ aggahetvā vibhāgato pathavīdhātubhāvena vavatthāpanaṁ. Āpokoṭṭhāsādīsupi eseva nayo. Salakkhaṇasaṅkhepatoti lakkhīyati etenāti lakkhaṇaṁ, dhammānaṁ sabhāvo, idha pana thaddhatādi. Tasmā thaddhalakkhaṇādivantatāya saha lakkhaṇehīti salakkhaṇā, kesādayo dvācattālīsa ākārā. Tesaṁ saṅkhepato. Idaṁ vuttaṁ hoti – kesādike vīsati koṭṭhāse ekajjhaṁ gahetvā tattha thaddhatādikaṁ catubbidhampi lakkhaṇaṁ vavatthapetvā bhāvanā salakkhaṇasaṅkhepato bhāvanā. Esa nayo āpokoṭṭhāsādīsupi. Salakkhaṇavibhattitoti thaddhalakkhaṇādinā salakkhaṇānaṁ kesādīnaṁ vibhāgato kesādīsu dvācattālīsāya ākāresu paccekaṁ thaddhatādīnaṁ catunnaṁ catunnaṁ lakkhaṇānaṁ vavatthāpanavasena bhāvanā.",
  "anya-e0103n11:57": "Evaṁ catūhi ākārehi uddiṭṭhaṁ bhāvanānayaṁ niddisituṁ ‘‘kathaṁ sasambhārasaṅkhepato bhāvetī’’tiādi āraddhaṁ. Ettha ca yathā tikkhapañño puggalo tikkhatāya paropariyattasabbhāvato tikkhindriyamudindriyatāvasena duvidhoti. Tattha tikkhindriyassa vasena saṅkhepato paṭhamanayo vutto, mudindriyassa vasena dutiyo. Evaṁ nātitikkhapaññopi puggaloti. Tattha yo visadindriyo puggalo, tassa vasena sasambhārasaṅkhepato, salakkhaṇasaṅkhepato ca bhāvanānayo niddiṭṭho. Yo pana nātivisadindriyo, tassa vasena sasambhāravibhattito, salakkhaṇavibhattito ca bhāvanānayo niddiṭṭhoti veditabbo. Tassa evaṁ vavatthāpayato eva dhātuyo pākaṭā honti savisesaṁ dhātūnaṁ pariggahitattā. Bhāvanāvidhānaṁ panettha heṭṭhā vuttanayeneva veditabbaṁ.",
  "anya-e0103n11:58": "310.Yassāti nātivisadindriyaṁ puggalaṁ sandhāya vadati. Evaṁ bhāvayatoti sasambhārasaṅkhepato bhāventassa. Yena vidhinā uggahetvā kusalo hoti, so sattavidho vidhi ‘‘uggahakosalla’’nti vuccati, tannibbattaṁ vā ñāṇaṁ. Evaṁ manasikārakosallampi veditabbaṁ. Dvattiṁsākāreti dhātumanasikāravasena pariggahite kesādike dvattiṁsavidhe koṭṭhāse. ‘‘Dvattiṁsākāre’’ti ca idaṁ tejavāyukoṭṭhāsesu vaṇṇādivasena vavatthānassa abhāvato vuttaṁ. Sabbaṁ tattha vuttavidhānaṁ kātabbanti ‘‘vacasā manasā’’tiādinā vuttauggahakosalluddesato paṭṭhāya yāva ‘‘anupubbamuñcanādivasenā’’ti padaṁ, tāva āgataṁ sabbaṁ bhāvanāvidhānaṁ kātabbaṁ sampādetabbaṁ. Vaṇṇādivasenāti vaṇṇasaṇṭhānadisokāsaparicchedavasena. Ayañca vaṇṇādivasena manasikāro dhātupaṭikkūlavaṇṇamanasikārānaṁ sādhāraṇo pubbabhāgoti nibbattitadhātumanasikārameva dassetuṁ ‘‘avasāne evaṁ manasikāro pavattetabbo’’ti vuttaṁ.",
  "anya-e0103n11:59": "311.Aññamaññaṁ ābhogapaccavekkhaṇarahitā ete dhammāti ete ‘‘sīsakaṭāhapaliveṭhanacammaṁ kesā’’ti evaṁ vohariyamānā bhūtupādāyadhammā ‘‘mayi kesā jātā, mayamettha jātā’’ti evaṁ aññamaññaṁ ābhogapaccavekkhaṇasuññā. Iminā kāraṇassa ca phalassa ca abyāpāratāya dhātumattataṁ sandasseti, tena ca ābhogapaccavekkhaṇānampi evameva abyāpāratā dīpitāti daṭṭhabbaṁ. Na hi tāni, tesaṁ kāraṇāni ca tathā tathā ābhujitvā, paccavekkhitvā ca uppajjanti, paccayabhāvaṁ vā gacchantīti. Itīti vuttappakāraparāmasanaṁ. Acetanoti na cetano, cetanārahito vā. Abyākatoti abyākatarāsipariyāpanno. Suññoti attasuñño. Tato eva nissatto. Thaddhalakkhaṇādhikatāya thaddho. Tato eva pathavīdhātūti evaṁ manasikāro pavattetabboti sambandho. Evaṁ sabbattha.",
  "anya-e0103n11:60": "312.Suññagāmaṭṭhāneti ettha suññagāmaggahaṇaṁ paramatthato vedakavirahadassanatthaṁ kāyassa.",
  "anya-e0103n11:61": "313.Madhukaṭṭhiketi madhukabījāni.",
  "anya-e0103n11:62": "314. Gehathambhānaṁ ādhārabhāvena ṭhapitasilāyo pāsāṇaudukkhalakānīti adhippetāni.",
  "anya-e0103n11:63": "315. Duggandhādibhāve cassa sadisabhāvadassanatthaṁ allagocammaggahaṇaṁ.",
  "anya-e0103n11:64": "316. Yebhuyyena maṁsapesīnaṁ bahalatāya mahāmattikaggahaṇaṁ.",
  "anya-e0103n11:65": "317.Kuṭṭadārūsūti dārukuṭṭikāya kuṭiyā bhittipādabhūtesu kaṭṭhesu.",
  "anya-e0103n11:66": "318. Paṇhikaṭṭhiādīnaṁ ādhārabhāvo viya gopphakaṭṭhiādīnaṁ ādheyyabhāvopi asamannāhārasiddhoti dassanatthaṁ ‘‘paṇhikaṭṭhigopphakaṭṭhiṁ ukkhipitvā ṭhita’’ntiādiṁ vatvā puna ‘‘sīsaṭṭhigīvaṭṭhike patiṭṭhita’’ntiādi vuttaṁ.",
  "anya-e0103n11:67": "319.Sinnavettaggādīsūti seditavettakaḷīrādīsu.",
  "anya-e0103n11:68": "321. Uraṭṭhisaṅghāṭo pañjarasadisatāya ‘‘uraṭṭhipañjara’’nti vutto. Tassa athirabhāvadassanatthaṁ jiṇṇasandamānikapañjaraṁ nidassanabhāvena gahitaṁ.",
  "anya-e0103n11:69": "322.Yamakamaṁsapiṇḍeti maṁsapiṇḍayugaḷe.",
  "anya-e0103n11:70": "323. Kilomakassa setavaṇṇatāya ‘‘pilotikapaliveṭhite’’ti pilotikaṁ nidassanabhāvena vuttaṁ. Evameva na vakkahadayāni sakalasarīre ca maṁsaṁ jānātīti ettha na vakkahadayāni jānanti ‘‘mayaṁ paṭicchannakilomakena paṭicchannānī’’ti, na sakalasarīre ca maṁsaṁ jānāti ‘‘ahaṁ paṭicchannakilomakena paṭicchanna’’nti yojetabbaṁ.",
  "anya-e0103n11:71": "324.Koṭṭhamatthakapassanti kusūlassa abbhantare matthakapassaṁ.",
  "anya-e0103n11:72": "325.Dvinnaṁ thanānamantareti dvinnaṁ thanappadesānaṁ vemajjhe, thanappadeso ca abbhantaravasena veditabbo.",
  "anya-e0103n11:73": "327.Ekavīsatiantabhogeti ekavīsatiyā ṭhānesu obhaggobhagge antamaṇḍale.",
  "anya-e0103n11:74": "328. Āmāsaye ṭhito paribhuttāhāro udariyanti adhippetanti āha ‘‘udariyaṁ udare ṭhitaṁ asitapītakhāyitasāyita’’nti.",
  "anya-e0103n11:75": "331. Abaddhapittaṁ saṁsaraṇalohitaṁ viya, kāyusmā viya ca kammajarūpapaṭibaddhavuttikanti āha ‘‘ābaddhapittaṁ jīvitindriyapaṭibaddhaṁ sakalasarīraṁ byāpetvā ṭhita’’nti. Paṭibaddhatāvacanena cassa jīvitindriye sati sabbhāvameva dīpeti, na jīvitindriyassa viya ekantakammajatanti daṭṭhabbaṁ. Pittakosaketi mahākosāṭakīkosasadise pittādhāre. Yūsabhūtoti rasabhūto.",
  "anya-e0103n11:76": "332. Ucchiṭṭhodakagabbhamalādīnaṁ chaḍḍanaṭṭhānaṁ candanikā, tassaṁ candanikāyaṁ.",
  "anya-e0103n11:77": "333. Pubbāsayo mandapaññānaṁ kesañcideva hotīti katvā asabbasādhāraṇanti adhippāyenāha ‘‘pubbo anibaddhokāso’’ti.",
  "anya-e0103n11:78": "334.Pittaṁ viyāti abaddhapittaṁ viya. Sakalasarīranti jīvitindriyapaṭibaddhaṁ sabbaṁ sarīrappadesaṁ. Vakkahadayayakanapapphāsāni tementanti ettha yakanaṁ heṭṭhābhāgapūraṇena, itarāni tesaṁ upari thokaṁ thokaṁ paggharaṇena ca temetīti daṭṭhabbaṁ. Heṭṭhā leḍḍukhaṇḍādīni temayamāneti temakatemitabbānaṁ abyāpāratāsāmaññanidassanatthaṁ eva upamā daṭṭhabbā, na ṭhānasāmaññanidassanatthaṁ. Sannicitalohitena hi temetabbānaṁ kesañci heṭṭhā, kassaci upari ṭhitatā kāyagatāsatiniddese (visuddhi. 1.206) dassitāti. Yakanassa heṭṭhābhāgaṭṭhānaṁ ‘‘mayi lohitaṁ ṭhita’’nti na jānāti, vakkādīni ‘‘amhe temayamānaṁ lohitaṁ ṭhita’’nti na jānantīti evaṁ yojanā veditabbā.",
  "anya-e0103n11:79": "336.Patthinnasinehoti thinabhāvaṁ ghanabhāvaṁ gatasineho. Sakalasarīre maṁsanti yojanā, tañca thūlasarīraṁ sandhāya vuttaṁ. Medassa satipi patthinnatāya ghanabhāve maṁsassa viya na baddhatāti vuttaṁ ‘‘patthinnayūso’’ti. Tenevassa āpokoṭṭhāsatā.",
  "anya-e0103n11:80": "337.Udakapuṇṇesutaruṇatālaṭṭhikūpakesūti nātipariṇatānaṁ sajalakānaṁ aggato chinnānaṁ tālasalāṭukānaṁ vivarāni sandhāya vuttaṁ.",
  "anya-e0103n11:81": "338. Vasāya attano ādhāre abhibyāpanamukhena abyāpāratāsāmaññaṁ vibhāvetabbanti ācāmagatatelaṁ nidassitanti daṭṭhabbaṁ.",
  "anya-e0103n11:82": "339.Kheḷuppattipaccaye ambilaggamadhuraggādike.",
  "anya-e0103n11:83": "343. Kesādīsu manasikāraṁ pavattetvā tejokoṭṭhāsesu pavattetabbo manasikāroti vibhattiṁ pariṇāmetvā yojetabbaṁ. Yena santappatīti yena kāyo santappati, ayaṁ santappanakicco. Tejoti tassa pariggaṇhanākāro eva paccāmaṭṭho. Yena jīrīyatītiādīsupi eseva nayo.",
  "anya-e0103n11:84": "344.Assāsapassāsavasenāti antopavisanabahinikkhamananāsikāvātabhāvena. ‘‘Evaṁ pavattamanasikārassā’’ti iminā vuttākārena sasambhāravibhattito pavattakammaṭṭhānamanasikārassa. Dhātuyo pākaṭā hontīti vitthārato pariggahitattā dhātuyo vibhūtā honti. Idhāpi bhāvanāvidhānaṁ heṭṭhā vuttanayeneva veditabbaṁ.",
  "anya-e0103n11:85": "345.Tatthevāti tesuyeva vīsatiyā koṭṭhāsesu. Paripācanalakkhaṇaṁ vitthambhanalakkhaṇanti etthāpi ‘‘tatthevā’’ti ānetvā sambandhitabbaṁ.",
  "anya-e0103n11:86": "Puna tatthevāti tesuyeva dvādasasu koṭṭhāsesūti attho. Ettha ca kesādikoṭṭhāsānaṁ saṁviggahatāya tattha vijjamānā āpodhātuādayo nhāniyacuṇṇādīsu udakādayo viya suviññeyyāti ‘‘tattheva ābandhanalakkhaṇa’’ntiādi vuttaṁ.",
  "anya-e0103n11:87": "Santappanāditejokoṭṭhāsesu pana vāyodhātuādayo na tathā suviññeyyāti katvā ‘‘tena avinibhutta’’nti vuttaṁ, na tatthevāti. Yadi evaṁ, vāyukoṭṭhāsesu kathaṁ tatthevāti? Vāyukoṭṭhāsāpi hi uddhaṅgamavātādayo piṇḍākāreneva pariggahetabbataṁ upagacchanti, na pana santappanāditejokoṭṭhāsāti nāyaṁ doso. Tattha tenāti tena tejena. Avinibhuttanti avinābhūtaṁ, taṁtaṁkalāpagatavasena vā evaṁ vuttaṁ. Evaṁ vavatthāpayatoti vuttākārena salakkhaṇasaṅkhepato dhātuyo vavatthāpentassa . Vuttanayenāti ‘‘tassevaṁ vāyamamānassā’’tiādinā (visuddhi. 1.308) heṭṭhā vuttanayena.",
  "anya-e0103n11:88": "346.Evampi bhāvayatoti salakkhaṇasaṅkhepato dhātuyo pariggahetvā bhāventassāpi. Pubbe vuttanayenāti sasambhāravibhattito bhāvanāyaṁ vuttena nayena. Evanti yathā kese, evaṁ. Sabbakoṭṭhāsesūti ekacattālīsabhedesu sesasabbakoṭṭhāsesu evamettha aṭṭhasaṭṭhidhātusatassa pariggaho vutto hoti. Bhāvanāvidhānaṁ panettha heṭṭhā vuttanayameva.",
  "anya-e0103n11:89": "Idāni vacanatthādimukhenapi dhātūsu manasikāravidhānaṁ dassetuṁ ‘‘vacanatthato’’tiādi vuttaṁ. Tattha vacanatthatoti yasmā sabbapaṭhamaṁ kammaṭṭhānassa uggahaṇaṁ vacanavasena hoti vacanadvārena tadatthassa ādito gahetabbato, tasmā vacanatthatopi dhātūnaṁ manasikātabbatā vuttā. Kalāpatoti vacanatthavasena visesato, sāmaññato ca dhātuyo pariggahetvā ṭhitassa yasmā tā piṇḍaso pavattanti, na paccekaṁ, tasmā kalāpatopi manasikātabbatā vuttā. Te pana kalāpā paramāṇuparimāṇā hontīti tappariyāpannānaṁ pathavīdhātuādīnaṁ ekasmiṁ sarīre parimeyyaparicchedaṁ dassetuṁ cuṇṇato manasikātabbatā vuttā. So panāyaṁ tāsaṁ cuṇṇato manasikāro saṅghāṭavasena hotīti nibbaṭṭitasarūpameva pariggahetabbaṁ dassetuṁ lakkhaṇādito manasikāro vutto. Lakkhaṇādito dhātuyo pariggaṇhantena salakkhaṇavibhattito kammaṭṭhānābhinivese yasmā dvācattālīsāya koṭṭhāsānaṁ vasena dhātūsu pariggayhamānāsu ‘‘ettakā utusamuṭṭhānā, ettakā cittādisamuṭṭhānā’’ti ayaṁ vibhāgo ñātabbo hoti, tasmā samuṭṭhānato manasikāro vutto.",
  "anya-e0103n11:90": "Evaṁ pariññātasamuṭṭhānānampi tāsaṁ saddānusārena vinā visesasāmaññapariggaho kātabboti dassetuṁ nānattekattato manasikāro vutto. Lakkhaṇavisesato vinibhuttarūpāpi etā aniddisitabbaṭṭhānatāya padesena avinibhuttāti ayaṁ viseso pariggahetabboti dassetuṁ vinibbhogāvinibbhogato manasikāro vutto. Satipi avinibbhogavuttiyaṁ kācideva kāsañci sabhāgā, kāci visabhāgāti ayampi viseso pariggahetabboti dassetuṁ sabhāgavisabhāgato manasikāro vutto. Sabhāgavisabhāgāpi dhātuyo ajjhattikā īdisakiccavisesayuttā, bāhirā tabbiparītāti ayaṁ viseso pariggahetabboti dassetuṁ ajjhattikabāhiravisesato manasikāro vutto. Sajātisaṅgahādiko dhātusaṅgahavisesopi pariggahitabboti dassetuṁ saṅgahato manasikāro vutto. Sandhāraṇādīhi yathāsakakiccehi aññamaññūpatthambhabhāvatopi dhātuyo pariggahetabbāti dassetuṁ paccayato manasikāro vutto. Abyāpāranayato dhātuyo pariggahetabbāti dassetuṁ asamannāhārato manasikāro vutto. Attano paccayadhammavisesato, paccayabhāvavisesato ca dhātuyo pariggahetabbāti dassetuṁ paccayavibhāgato manasikāro vuttoti evametesaṁ terasannaṁ ākārānaṁ pariggahe kāraṇaṁ veditabbaṁ. Ākārehīti pakārehi, kāraṇehi vā.",
  "anya-e0103n11:91": "347. Tattha patthaṭattāti puthuttā, tena puthubhāvato puthuvī, puthuvī eva pathavīti niruttinayena saddatthamāha. Patthanaṭṭhena vā pathavī, patiṭṭhābhāvena patthāyati upatiṭṭhatīti attho. ‘‘Appotī’’ti padassa attho heṭṭhā vutto eva. Āpīyatīti sosīyati, pivīyatīti keci. ‘‘Ayaṁ panattho sasambhārāpe yujjatī’’ti vadanti, lakkhaṇāpepi yujjateva. Sopi hi pharusapācanavisosanākārena sesabhūtattayena pīyamāno viya pavattatīti. Appāyatīti brūheti. Paribrūhanarasā hi āpodhātu. Tejatīti niseti, tikkhabhāvena sesabhūtattayaṁ usmāpayatīti attho. Vāyatīti samīreti, desantaruppattihetubhāvena bhūtasaṅghātaṁ gametīti attho.",
  "anya-e0103n11:92": "Evaṁ tāva visesato vacanatthaṁ vatvā idāni sāmaññato vattuṁ ‘‘avisesena panā’’tiādi vuttaṁ. Salakkhaṇadhāraṇatoti yathā titthiyaparikappito ‘‘pakati attā’’ti evamādiko sabhāvato natthi, na evametā. Etā pana salakkhaṇaṁ sabhāvaṁ dhārentīti dhātuyo. Dukkhādānatoti dukkhassa vidahanato. Etā hi dhātuyo kāraṇabhāvena vavatthitā hutvā ayalohādidhātuyo viya ayalohādiṁ anekappakāraṁ saṁsāradukkhaṁ vidahanti. Dukkhādhānatoti anappakassa dukkhassa vidhānamattato avasavattanato, taṁ vā dukkhaṁ etāhi kāraṇabhūtāhi sattehi anuvidhīyati, tathāvihitañca taṁ etāsveva dhīyati ṭhapīyatīti evaṁ dukkhādhānato, dhātuyo. Apica ‘‘nijjīvaṭṭho dhātuṭṭho’’ti vuttovāyamattho. Tathā hi bhagavā ‘‘chadhāturoyaṁ bhikkhu puriso’’tiādīsu (ma. ni. 3.343-345) jīvasaññāsamūhananatthaṁ dhātudesanaṁ akāsīti. Iti vacanatthamukhenapi asādhāraṇato, sādhāraṇato ca dhātūnaṁ sarasalakkhaṇameva vibhāvīyatīti āha ‘‘evaṁ visesasāmaññavasena vacanatthato manasi kātabbā’’ti. Manasikāro pana vacanatthamukhena dhātuyo pariggahetvā ṭhitassa heṭṭhā vuttanayeneva veditabbo.",
  "anya-e0103n11:93": "348.Ākārehīti pakārehi. Atha vā ākarīyanti dissanti ettha dhātuyoti ākārā, koṭṭhāsā. Aṭṭhadhammasamodhānāti yathāvuttānaṁ paccayavisesena visiṭṭharūpānaṁ vaṇṇādīnaṁ aṭṭhannaṁ dhammānaṁ samavadhānato sannivesavisesavasena sahāvaṭṭhānato taṁ upādāya. Kesāti sammuti samaññāmattaṁ hoti. Tesaṁyeva vinibbhogāti tesaṁyeva vaṇṇādīnaṁ vinibbhujanato. Yathā hi vaṇṇādayo aṭṭha dhammā paññāya vinibbhujjamānā aññamaññabyatirekena paramatthato upalabbhanti, na evaṁ vaṇṇādibyatirekena paramatthato kesā upalabbhanti. Tasmā ye ca dhamme samudite upādāya ‘‘kesā’’ti sammuti, tesu visuṁ visuṁ katesu natthi ‘‘kesā’’ti sammuti, vohāramattanti attho.",
  "anya-e0103n11:94": "‘‘Aṭṭhadhammakalāpamattamevā’’ti idaṁ kesapaññattiyā upādāyabhūte vaṇṇādike ekattena gahetvā vuttaṁ, na tesaṁ aṭṭhadhammamattabhāvato. Kammasamuṭṭhāno koṭṭhāsoti kesesu tāva kesamūlaṁ, evaṁ lomādīsupi yathārahaṁ veditabbaṁ. Dasadhammakalāpopīti ettha asitādiparipācako tejokoṭṭhāso navadhammakalāpopīti vattabbo. Yadime kesādikoṭṭhāsā yathārahaṁ aṭṭhanavadasadhammasamūhabhūtā , atha kasmā pathavīādidhātumattato manasi karīyantīti āha ‘‘ussadavasena panā’’tiādi. Yasmā ayaṁ dhātumanasikāro yāvadeva sattasaññāsamugghāṭanattho, dhammavinibbhogo ca sātisayaṁ sattasaññāsamugghāṭāya saṁvattati, tasmā koṭṭhāsesu evaṁ dhammavibhāgo veditabbo. Ettha hi udariyaṁ karīsaṁ pubbo muttañca utusamuṭṭhānā, asitādiparipācakatejo kammasamuṭṭhāno, assāsapassāsavāto cittasamuṭṭhānoti cha ekasamuṭṭhānā, sedoassu kheḷo siṅghāṇikāti cattāro utucittavasena dvisamuṭṭhānā, sesā dvattiṁsa catusamuṭṭhānā.",
  "anya-e0103n11:95": "Tesu asitādiparipācake tejokoṭṭhāse eko kalāpo jīvitanavako, aññesu ekasamuṭṭhānesu utusamuṭṭhāno, cittasamuṭṭhāno vā ekeko aṭṭhako, dvisamuṭṭhānesu utucittavasena dve dve aṭṭhakā, catusamuṭṭhānesu utucittāhārasamuṭṭhānā tayo tayo aṭṭhakā, utucittasamuṭṭhānesu saddanavakā, aṭṭhasu tejovāyokoṭṭhāsesu aṭṭha jīvitanavakā, sesesu catuvīsatiyā koṭṭhāsesu kāyabhāvadasakadvayasahitā, cakkhādisaññitesu maṁsakoṭṭhāsesu cakkhusotaghānajivhāvatthudasakasahitā cāti paripuṇṇāyatanake rūpakāye bhedaṁ anāmasitvā ekattavasena gayhamānā sattacattālīsādhikasatarūpakalāpā rūpavibhāgato sādhikaṁ diyaḍḍharūpasahassaṁ hoti, koṭṭhāsānaṁ pana avayavavibhāgena tadavayavakalāpānaṁ bhede gayhamāne rūpadhammānaṁ asaṅkhyeyyabhedatā veditabbā . Evaṁ dhammavibhāgato anekabhedabhinnāpi ime dvācattālīsa koṭṭhāsā ussadaggahaṇena catudhātuvaseneva vavatthapetabbā. Tenāha ‘‘ussadavasena pana…pe… manasi kātabbā’’ti. Tattha manasikāravidhi vuttanayeneva veditabbo.",
  "anya-e0103n11:96": "349.Majjhimena pamāṇenāti ārohapariṇāhehi majjhimasarīre labbhamānena majjhimena parimāṇena. Pariggayhamānāti paññāya paritakketvā gayhamānā. Paramāṇubhedasañcuṇṇāti ettha yathā ‘‘aṅgulassa aṭṭhamo bhāgo yavo, yavassa aṭṭhamo bhāgo ūkā, ūkāya aṭṭhamo bhāgo likkhā, likkhāya aṭṭhamo bhāgo rathareṇu, rathareṇussa aṭṭhamo bhāgo tajjārī, tajjāriyā aṭṭhamo bhāgo aṇu, evaṁ aṇuno aṭṭhamo bhāgo paramāṇu nāmā’’ti keci. Aṭṭhakathāyaṁ (vibha. aṭṭha. 515) pana ‘‘sattadhaññamāsappamāṇaṁ ekaṁ aṅgulaṁ, sattaūkāpamāṇo eko dhaññamāso, sattalikkhāpamāṇā ekā ūkā, chattiṁsarathareṇuppamāṇā ekā likkhā, chattiṁsatajjārippamāṇo eko rathareṇu, chattiṁsaaṇuppamāṇā ekā tajjārī, chattiṁsaparamāṇuppamāṇo eko aṇū’’ti vuttaṁ. Tasmā aṇuno chattiṁsatimabhāgamatto paramāṇu nāma ākāsakoṭṭhāsiko maṁsacakkhussa agocaro dibbacakkhusseva gocarabhūto. Taṁ sandhāyāha ‘‘paramāṇubhedasañcuṇṇā’’ti, yathāvuttaparamāṇuppabhedena cuṇṇavicuṇṇabhūtā. Sukhumarajabhūtāti tatoyeva ativiya sukhumarajabhāvaṁ gatā.",
  "anya-e0103n11:97": "Doṇamattā siyāti soḷasa nāḷimattā. Idhāpi ‘‘majjhimena pamāṇenā’’ti ānetvā sambandhitabbaṁ. Tena ‘‘pakatiyā catumuṭṭhikaṁ kuḍuvaṁ, catukuḍuvaṁ nāḷi, tāya nāḷiyā soḷasa nāḷiyo doṇaṁ, taṁ pana magadhanāḷiyā dvādasa nāḷiyo hontī’’ti vadanti. Saṅgahitāti yathā na vippakirati, evaṁ ābandhanavasena sampiṇḍitvā gahitā. Anupālitāti yathā paggharaṇasabhāvāya āpodhātuyā vasena kilinnabhāvaṁ, picchilabhāvaṁ vā nāpajjati, evaṁ anurakkhitā. Vitthambhitāti saṅghātavāyunā ativiya vitthambhanaṁ pāpitā. Na vikirati na viddhaṁsatīti sukhumarajabhūtāpi pathavīdhātu ābandhanaparipācanasamudīraṇakiccāhi āpotejovāyodhātūhi laddhapaccayā sinehena temitā tejasā paripakkā vāyunā vitthambhanaṁ pāpitā piṭṭhacuṇṇā viya na ito cito ca vikirati na viddhaṁsati, atha kho piṇḍitā ghanabhūtā hutvā nānappakārena gahetabbataṁ āpajjati. Tenāha ‘‘avikiriyamānā’’tiādi. Tattha vikappanti vibhāgaṁ. Yadipi tejovāyodhātuyopi saviggahā rūpadhammabhāvato, yādiso pana ghanabhāvo pathavīāpodhātūsu labbhati , na tādiso tejovāyodhātūsu labbhatīti meyyabhāvābhāvato tattha cuṇṇabhedo na uddhaṭo. Tathā hi sasambhāratejovāyūsupi meyyabhāvo na labbhateva.",
  "anya-e0103n11:98": "Yūsagatāti yūsabhāvaṁ dravabhāvaṁ gatā. Tato eva ābandhanākārabhūtā. Na paggharatīti na ogaḷati. Na parissavatīti na vissandati. Pīṇitapīṇitabhāvaṁ dassetīti āpodhātuyā brūhanarasatāya vuttaṁ.",
  "anya-e0103n11:99": "Usumākārabhūtāti etena kāye pākatikausmāpi gahaṇīsaṅkhātāya tassāyeva tejodhātuyā vasena hotīti dasseti. Paripācetīti santejeti. Sā hi yathābhuttassa āhārassa sammā pariṇāmanena rasādisampattiyā hetubhāvaṁ gacchantī imaṁ kāyaṁ paripāceti santejetīti vuccati. Tenevāha ‘‘na pūtibhāvaṁ dassetī’’ti. Kammūpanissayāya, cittappasādahetukāya ca sarīre vaṇṇasampadāya tejodhātu visesapaccayo, pageva utuāhārasamuṭṭhānāya rūpasampattiyā yathāvuttatejodhātūti āha ‘‘vaṇṇasampattiñcassa āvahatī’’ti.",
  "anya-e0103n11:100": "Samudīraṇavitthambhanalakkhaṇāti ettha samudīraṇaṁ anupellanaṁ, visosananti keci. Vitthambhanaṁ sesabhūtattayassa thambhitattāpādanaṁ, uppīlananti eke. Tāyāti vitthambhanalakkhaṇāya vāyodhātuyā. Aparāyāti samudīraṇalakkhaṇāya. Sā hi pellanasabhāvā. Tenāha ‘‘samabbhāhato’’ti. Samabbhāhanañca rūpakalāpassa desantaruppattiyā hetubhāvo. Avaghaṭṭanaṁ āsannataruppattiyā. Lāḷetīti parivatteti. Idāni yadatthaṁ cuṇṇato manasikāro āgato, taṁ nigamanavasena dassetuṁ ‘‘evameta’’ntiādi vuttaṁ. Tattha dhātuyantanti suttena viya yantarūpakaṁ asatipi kattubhūte attani cittavasena dhātumayaṁ yantaṁ pavattati, idhāpi manasikāravidhi vuttanayeneva veditabbo.",
  "anya-e0103n11:101": "350. Yadipi catunnaṁ dhātūnaṁ lakkhaṇādayo heṭṭhā tattha tattha vuttā eva, tathāpi te anavasesato dassetvā visuṁ kammaṭṭhānapariggahavidhiṁ dassetuṁ ‘‘lakkhaṇādito’’tiādi āraddhaṁ. Tattha lakkhīyati etenāti lakkhaṇaṁ, kakkhaḷattaṁ lakkhaṇametissāti kakkhaḷattalakkhaṇā. Nanu ca kakkhaḷattameva pathavīdhātūti? Saccametaṁ, tathāpi viññātāviññātasaddatthatāvasena abhinnepi dhamme kappanāsiddhena bhedena evaṁ niddeso kato. Evaṁ hi atthavisesāvabodho hotīti. Atha vā lakkhīyatīti lakkhaṇaṁ, kakkhaḷattaṁ hutvā lakkhiyamānā dhātu kakkhaḷattalakkhaṇāti evamettha attho daṭṭhabbo. Sesāsupi eseva nayo. Patiṭṭhānarasāti sahajātadhammānaṁ patiṭṭhābhāvakiccā. Tato eva nesaṁ sampaṭicchanākārena ñāṇassa paccupatiṭṭhatīti sampaṭicchanapaccupaṭṭhānā. Padaṭṭhānaṁ panettha aññadhammatāya na uddhaṭaṁ, sādhāraṇabhāvasabbhāvato vā dūrakāraṇaṁ viya. Yathā vā dhammuddesavāravaṇṇanādīsu rasādinā aññesaṁ paccayabhāvaṁ dassetvā paccayavantatādassanatthaṁ padaṭṭhānaṁ uddhaṭaṁ, na evamidha. Idha pana dhātūnaṁ anaññasādhāraṇavisesavibhāvanaparāya codanāya aññadhammabhūtaṁ padaṭṭhānaṁ na uddhaṭanti daṭṭhabbaṁ. Brūhanarasāti sahajātadhammānaṁ vaḍḍhanakiccā. Tathā hi sā nesaṁ pīṇitabhāvaṁ dassetīti vuccati. Saṅgahapaccupaṭṭhānāti bāhiraudakaṁ viya nhānīyacuṇṇassa sahajātadhammānaṁ saṅgahaṇapaccupaṭṭhānā. Maddavānuppadānapaccupaṭṭhānāti bāhiraggi viya jatulohādīnaṁ sahajātadhammānaṁ mudubhāvānuppadānapaccupaṭṭhānā. Abhinīhāro bhūtasaṅghāṭassa desantaruppattihetubhāvo, nīharaṇaṁ vā bījato aṅkurassa viya.",
  "anya-e0103n11:102": "351.Utusamuṭṭhānāva kammādivasena anuppattito. Utucittasamuṭṭhānā kadāci ututo, kadāci cittato uppajjanato. Avasesāti vuttāvasesā kesādayo catuvīsati, ādito tayo tejokoṭṭhāsā, pañca vāyokoṭṭhāsā cāti dvattiṁsa. Sabbepīti te sabbepi kammādivasena uppajjanato catusamuṭṭhānā. Kesādīnampi hi maṁsato avimuttabhāgo kammāhāracittasamuṭṭhānova hotīti.",
  "anya-e0103n11:103": "352.Nānattekattatoti visesasāmaññato. Dhammānaṁ hi aññamaññaṁ visadisatā nānattaṁ, samānatā ekattaṁ. Sabbāsampīti catunnampi. Salakkhaṇāditoti sakaṁ lakkhaṇaṁ salakkhaṇaṁ, tato salakkhaṇādito. Ādi-saddena rasapaccupaṭṭhānānaṁ viya mudusaṇhapharusabhāvādīnampi saṅgaho daṭṭhabbo. ‘‘Kammasamuṭṭhānādivasena nānattabhūtāna’’nti kasmā vuttaṁ, nanu kammasamuṭṭhānādivasena catunnaṁ dhātūnaṁ ekattaṁ hoti sādhāraṇattāti? Na, ‘‘aññā eva dhātuyo kammasamuṭṭhānā, aññā utuādisamuṭṭhānā’’tiādikaṁ bhedaṁ sandhāya tathā vacanato. Etāsaṁ dhātūnaṁ. Ruppanalakkhaṇaṁ ruppanasabhāvaṁ. Kimpanetaṁ ruppanaṁ nāma? Yā sītādivirodhipaccayasannipāte visadisuppatti, tasmiṁ vā sati yo vijjamānasseva visadisuppattiyā hetubhāvo, taṁ ruppanaṁ. Anatītattāti apariccajanato.",
  "anya-e0103n11:104": "Mahantapātubhāvo cettha sasambhāradhātuvasena veditabbo, tathā mahāvikāratā mahābhūtasāmaññalakkhaṇadhātuvasena, mahāparihāratā, mahattavijjamānatā ca ubhayavasenāti. Bhūtasaddāpekkhāya ‘‘etānī’’ti napuṁsakaniddeso. Mahantāni pātubhūtāni anekasatasahassa rūpakalāpasaṅghāṭatāya samūhavasena, santativasena ca aparimitaparimāṇānaṁ, anekayojanāyāmavitthārānañca uppajjanato. Cattāri nahutānīti cattāri dasasahassāni. Devadānavādīnaṁ tigāvutādisarīravasena mahantāni pātubhūtāni.",
  "anya-e0103n11:105": "Tatthāyaṁ vacanattho – mahantāni bhūtāni jātāni nibbattānīti mahābhūtānīti. Anekābhūtavisesadassanena, anekabbhutadassanena ca anekacchariyadassanavasena mahanto abbhuto, mahantāni vā abhūtāni etthāti mahābhūto, māyākāro. Yakkhādayo jātivaseneva mahantā bhūtāti mahābhūtā, niruḷho vā ayaṁ tesu mahābhūtasaddo daṭṭhabbo. Pathavīādayo pana vañcakatāya, aniddisitabbaṭṭhānatāya ca mahābhūtā viya mahābhūtā. Bhūtasaddassa ubhayaliṅgatāya napuṁsakatā katā. Tattha vañcakatā sayaṁ anīlādisabhāvāni hutvā nīlādisabhāvassa upaṭṭhāpanaṁ, anitthipurisādisabhāvāneva ca hutvā itthipurisādiākārassa upaṭṭhāpanaṁ. Tathā aññamaññassa anto, bahi ca aṭṭhitānaṁyeva aññamaññaṁ nissāya avaṭṭhānato aniddisitabbaṭṭhānatā. Yadi hi imā dhātuyo aññamaññassa anto ṭhitā, na sakiccakarā siyuṁ aññamaññānuppavesanato, atha bahi ṭhitā vinibbhuttā siyuṁ. Tathā sati avinibbhuttavādo hāyeyya, tasmā na niddisitabbaṭṭhānā. Evaṁ santepi patiṭṭhānādinā yathāsakaṁ kiccavisesena sesānaṁ tiṇṇaṁ tiṇṇaṁ upakārikā honti, yena sahajātādinā paccayena paccayā honti. Tenāha ‘‘na ca aññamaññaṁ nissāya na tiṭṭhantī’’ti. Manāpehīti manoharehi cāturiyavantehi. Vaṇṇasaṇṭhānavikkhepehīti kāḷasāmatādivaṇṇehi, puthulavivarakisatādisaṇṭhānehi, hatthabhamukādivikkhepehi ca. Sarasalakkhaṇanti sabhāvabhūtaṁ lakkhaṇaṁ, sakiccakaṁ vā sabhāvaṁ.",
  "anya-e0103n11:106": "Mahāparihāratoti ettha vacanatthaṁ vadanto āha ‘‘mahantehi…pe… bhūtāni, mahāparihārāni vā bhūtānī’’ti. Tattha pacchimatthe purimapade uttarapadassa parihāra-saddassa lopaṁ katvā ‘‘mahābhūtānī’’ti vuttaṁ.",
  "anya-e0103n11:107": "Tathā hīti tato eva vikārassa mahantattā evāti taṁ vikāraṁ dassetuṁ ‘‘bhūmito’’tiādi vuttaṁ. Tattha accimatoti aggissa. Koṭisatasahassaṁ ekaṁ koṭisatasahassekaṁ cakkavāḷanti taṁ sabbaṁ āṇākhettabhāvena ekaṁ katvā vadati. Vilīyatīti vipattikarameghābhivuṭṭhena khārudakena lavaṇaṁ viya vilayaṁ gacchati viddhaṁsati. Kupitenāti khubhitena. Vikīratīti vidhamati viddhaṁsati.",
  "anya-e0103n11:108": "Anupādinnesu vikāramahattaṁ dassetvā upādinnesu dassento ‘‘patthaddho’’tiādimāha. Tattha kaṭṭhamukhena vāti vā-saddo upamattho. Yathā kaṭṭhamukhena sappena ḍaṭṭho patthaddho hoti, evaṁ pathavīdhātuppakopena so kāyo kaṭṭhamukheva hoti, kaṭṭhamukhamukhagato viya patthaddho hotīti attho. Atha vā vā-saddo avadhāraṇattho. So ‘‘pathavīdhātuppakopena vā’’ti evaṁ ānetvā sambandhitabbo. Ayañhettha attho – kaṭṭhamukhena ḍaṭṭhopi kāyo pathavīdhātuppakopeneva patthaddho hoti, tasmā pathavīdhātuyā aviyutto so kāyo sabbadā kaṭṭhamukhamukhagato viya hotīti. Vā-saddo vā aniyamattho, tatrāyamattho – kaṭṭhamukhena ḍaṭṭho kāyo patthaddho hoti vā, na vā hoti mantāgadavasena, pathavīdhātuppakopena pana mantāgadarahito so kāyo kaṭṭhamukhamukhagato viya hoti ekantapatthaddhoti.",
  "anya-e0103n11:109": "Pūtiyoti kuthito. Santattoti sabbaso tatto samuppannadāho. Sañchinnoti samantato chinno paramāṇubhedasañcuṇṇo āyasmato upasenattherassa sarīraṁ viya. Mahāvikārāni bhūtānīti mahāvikāravantāni bhūtāni mahābhūtānīti purimapade uttarapadalopena niddeso daṭṭhabbo. ‘‘Pathavī’’tiādinā sabbalokassa pākaṭānipi vipallāsaṁ muñcitvā yathāsabhāvato pariggaṇhane mahantena vāyāmena vinā na pariggaṇhantīti duviññeyyasabhāvattā ‘‘mahantānī’’ti vuccanti. Tāni hi suviññeyyāni. ‘‘Amahantānī’’ti mantvā ṭhitā tesaṁ duppariggahataṁ disvā ‘‘aho mahantāni etānī’’ti jānātīti mahābhūtekadesatādīhi vā kāraṇehi mahābhūtāni. Etā hi dhātuyo mahābhūtekadesato, mahābhūtasāmaññato, mahābhūtasannissayato, mahābhūtabhāvato, mahābhūtapariyosānato cāti imehipi kāraṇehi ‘‘mahābhūtānī’’ti vuccanti.",
  "anya-e0103n11:110": "Tattha mahābhūtekadesatoti ‘‘bhūtamidanti, bhikkhave, samanupassathā’’tiādīsu (ma. ni. 1.401) hi avisesena khandhapañcakaṁ ‘‘bhūta’’nti vuccati. Tattha yadidaṁ kāmabhave, rūpabhave, pañcavokārabhave, ekacce ca saññībhave pavattaṁ khandhapañcakaṁ, taṁ mahāvisayatāya ‘‘mahābhūta’’nti vattabbataṁ arahati. Pathavīādayo pana catasso dhātuyo tassa mahābhūtassa ekadesabhūtā ‘‘mahābhūtā’’ti vuccanti. Samudāyesu hi pavattavohārā avayavesupi dissanti yathā ‘‘samuddo diṭṭho, paṭo daḍḍho’’ti ca. Mahābhūtasamaññatoti tadadhīnavuttitāya bhavanti ettha upādārūpānīti bhūtāni, pathavīādayo catasso dhātuyo. Sā panāyametāsu bhūtasamaññā anaññatthavuttitāya upādārūpānaṁ aviparītaṭṭhā, lokassa cetā bahūpakārā, cakkhusamuddādīnaṁ nissayabhūtā cāti mahantāni bhūtānīti samaññāyiṁsu. Mahābhūtasannissayatoti mahantānaṁ mahānubhāvānaṁ mahāsammatamandhātuppabhutīnaṁ raññaṁ, sakkādīnaṁ devānaṁ, vepacittiādīnaṁ asurānaṁ, mahābrahmādīnaṁ brahmānaṁ, guṇato vā mahantānaṁ buddhānaṁ, paccekabuddhānaṁ, sāvakānaṁ upādāyupādāya vā sabbesampi bhūtānaṁ sattānaṁ nissayabhūtatāya mahantā bhūtā etesūti mahābhūtā. Cātumahābhūtiko hi nesaṁ kāyoti. Mahābhūtabhāvatoti bahubhūtabhāvato. Ayaṁ hi mahā-saddo ‘‘mahājano sannipatito’’tiādīsu bahubhāve dissati. Pathavīādayo ca dhātuyo ekasmimpi attabhāve aparimeyyappabhedā pavattanti. Tasmā mahantā bahū anekasatasahassappabhedā bhūtāti mahābhūtā. Mahābhūtapariyosānatoti mahābhūtassa vasena pariyosānappattito.",
  "anya-e0103n11:111": "‘‘Kālo ghasati bhūtāni, sabbāneva sahattanā;",
  "anya-e0103n11:112": "Yo ca kālaghaso bhūto, sa bhūtapacaniṁ pacī’’ti. (jā. 1.2.190) –",
  "anya-e0103n11:113": "Hi evamādīsu khīṇāsavo ‘‘bhūto’’ti vutto. So hi ucchinnabhavanettikatāya āyatiṁ appaṭisandhikattā ekantato ‘‘bhūto’’ti vuccati, na itare, bhavissantīti vohāraṁ anatītattā. Bhūto eva idha pūjāvasena ‘‘mahābhūto’’ti vutto yathā ‘‘mahākhīṇāsavo, mahāmoggallāno’’ti ca. Imāsañca dhātūnaṁ anādimati saṁsāre pabandhavasena pavattamānānaṁ yathāvuttassa mahābhūtasseva santāne pariyosānappatti, nāññatra. Tasmā mahābhūte bhūtā pariyosānaṁ pattāti mahābhūtā purimapade bhūta-saddassa lopaṁ katvā. Evametā dhātuyo mahābhūtekadesatādīhi mahābhūtāti veditabbā. Pathavīādīnaṁ kakkhaḷapaggharaṇādivisesalakkhaṇasamaṅgitā apariccattadhātulakkhaṇānaṁyevāti āha ‘‘dhātulakkhaṇaṁ anatītattā’’ti. Na hi sāmaññapariccāgena viseso, visesanirapekkhaṁ vā sāmaññaṁ pavattati. Tathā hi vadanti –",
  "anya-e0103n11:114": "‘‘Tamatthāpekkhato bhedaṁ, sasāmaññaṁ jahāti no;",
  "anya-e0103n11:115": "Gaṇhāti saṁsayuppādā, samevekatthakaṁ dvaya’’nti.",
  "anya-e0103n11:116": "Salakkhaṇadhāraṇena cāti yena salakkhaṇadhāraṇena ‘‘dhātuyo’’ti vuccanti, teneva ‘‘dhammā’’tipi vuccanti ubhayathāpi nissattanijjīvatāya eva vibhāvanato. Tenevāha – ‘‘chadhāturoyaṁ bhikkhu puriso, dhammesu dhammānupassī viharatī’’ti ca. Arūpānaṁ khaṇato rūpānaṁ khaṇassa nātiittaratāyāha ‘‘attano khaṇānurūpa’’nti. Dharaṇenāti ṭhānena, pavattanenāti attho. Khayaṭṭhenāti khaṇabhaṅgutāya. Bhayaṭṭhenāti udayavayapaṭipīḷanādinā sappaṭibhayatāya. Asārakaṭṭhenāti attasāravirahena.",
  "anya-e0103n11:117": "353.Sahuppannāva etāti etā catasso dhātuyo saha uppannāva saha pavattamānāva samānakāle labbhamānāpi avakaṁsato sabbapariyantime utucittāhārasamuṭṭhānesu suddhaṭṭhake, kammajesu jīvitanavaketi ekekasmiṁ suddhaṭṭhakādikalāpepi padesena avinibbhuttā visuṁ visuṁ aniddisitabbaṭṭhānatāya. Yattha hi tissannaṁ dhātūnaṁ patiṭṭhāvasena pathavī, tattheva tassā ābandhanaparipācanasamudīraṇavasena itarā. Esa nayo sesāsupi.",
  "anya-e0103n11:118": "354.Purimā dve garukattā sabhāgā aññamaññanti adhippāyo. Ettha ca nanu pathaviyāpi lahubhāvo atthi. Tathā hi sā ‘‘kakkhaḷaṁ mudukaṁ saṇhaṁ pharusaṁ garukaṁ lahuka’’nti niddiṭṭhā, āpepi lahubhāvo labbhatevāti? Na, nippariyāyagarubhāvassa adhippetattā. Garubhāvo eva hi pathavīdhātuyā garutaraṁ upādāya lahubhāvoti pariyāyena vutto sītabhāvo viya tejodhātuyā. Yadi evaṁ rūpassa lahutāti kathaṁ? Ayampi vuttanayā eva lahutākāraṁ upādāya labbhanato. Na hi paricchedavikāralakkhaṇāni paramatthato labbhanti nipphannarūpānaṁ avatthāvisesasabhāvato. Tasmā paramatthasiddhaṁ garubhāvaṁ sandhāya vuttaṁ ‘‘purimā dve garukattā sabhāgā’’ti. ‘‘Tathā’’ti padena ‘‘sabhāgā’’ti imamatthaṁ upasaṁharati. ‘‘Dve’’ti pana idaṁ yathā ‘‘purimā’’ti ettha, evaṁ ‘‘pacchimā’’ti etthāpi ānetvā sambandhitabbaṁ. Visabhāgā garukalahukabhāvatoti adhippāyo. Yathā ca garukalahukabhāvehi, evaṁ peyyabhāvāpeyyabhāvehi ca sabhāgavisabhāgatā yojetabbā.",
  "anya-e0103n11:119": "355.Ajjhattikā heṭṭhā vuttaajjhattikā, sattasantānapariyāpannāti attho. Viññāṇavatthu viññattiindriyānanti cakkhādīnaṁ channaṁ viññāṇavatthūnaṁ, dvinnaṁ viññattīnaṁ, itthipurisindriyajīvitindriyānañca. Ye pana ‘‘viññāṇavatthūti hadayavatthu gahita’’nti vadanti, tesaṁ indriya-ggahaṇena aṭṭhannampi rūpindriyānaṁ gahaṇaṁ veditabbaṁ. ‘‘Vuttaviparītappakārā’’ti idaṁ bāhirānaṁ dhātūnaṁ yathā sabbaso viññāṇavatthuviññattiindriyānaṁ anissayatā ca iriyāpathaviraho ca vuttavipariyāyo, evaṁ catusamuṭṭhānatāpīti katvā vuttaṁ, na lakkhaṇarūpassa viya kutocipi samuṭṭhānassa abhāvato utusamuṭṭhānatāya tāsaṁ. Lahutādinissayatāpi ajjhattikānaṁ dhātūnaṁ vattabbā, na vā vattabbā. Viññatti-ggahaṇaṁ hi lakkhaṇanti.",
  "anya-e0103n11:120": "356.Itarāhīti āpotejovāyudhātūhi. Ekasaṅgahāti sajātisaṅgahena ekasaṅgahā. Samānajātiyānaṁ hi saṅgaho sahajātisaṅgaho. Tenāha ‘‘samuṭṭhānanānattābhāvato’’ti.",
  "anya-e0103n11:121": "357.Tiṇṇaṁmahābhūtānaṁ patiṭṭhā hutvā paccayo hotīti yehi mahābhūtehi sampiṇḍanavasena saṅgahitā, paripācanavasena anupālitā, samudīraṇavasena vitthambhitā ca, tesaṁ attanā sahajātānaṁ tiṇṇaṁ mahābhūtānaṁ patiṭṭhā hutvā tato eva sandhāraṇavasena avassayo hoti, vuttanayena vā patiṭṭhā hutvā sahajātādivasena paccayo hotīti. Esa nayo sesāsupi.",
  "anya-e0103n11:122": "358. Yadipi aññamaññaābhogapaccavekkhaṇarahitā ete dhammāti heṭṭhā dhātūnaṁ asamannāhāratā dassitā eva, athāpi imināva nayena visuṁ kammaṭṭhānapariggaho kātabboti dassento ‘‘pathavīdhātu cetthā’’tiādimāha. Tattha pathavīdhātu cetthāti ca-saddo sampiṇḍanattho, tena ayampi eko manasikārappakāroti dīpeti. Etthāti etāsu dhātūsu. Ahaṁ ‘‘pathavīdhātū’’ti vā ‘‘paccayo homī’’ti vā na jānātīti attani viya attano kicce ca ābhogābhāvaṁ dassetvā upakārakassa viya upakattabbānampi ābhogābhāvaṁ dassetuṁ ‘‘itarānipī’’tiādi vuttaṁ. Sabbatthāti sabbāsu dhātūsu, tatthāpi attakiccupakattabbabhedesu sabbesu.",
  "anya-e0103n11:123": "359.Paccayavibhāgatoti paccayadhammavibhāgato ceva paccayabhāvavibhāgato ca. ‘‘Paccayato’’ti hi iminā pathavīādīnaṁ aññāsādhāraṇo patiṭṭhābhāvādinā sesabhūtattayassa paccayabhāvo vutto. Idha pana yehi dhammehi pathavīādīnaṁ uppatti, tesaṁ pathavīādīnañca anavasesato paccayabhāvavibhāgo vuccatīti ayaṁ imesaṁ dvinnaṁ ākārānaṁ viseso. Kammanti kusalākusalaṁ rūpuppādakaṁ kammaṁ. Cittanti yaṁ kiñci rūpuppādakaṁ cittaṁ. Āhāroti ajjhattiko rūpuppādako āhāro. Utūti yo koci utu, atthato tejodhātu. Kammamevāti avadhāraṇaṁ samuṭṭhānasaṅkarābhāvadassanatthaṁ, tena akammajānampi kesañci kammassa pariyāyapaccayabhāvo dīpito hoti. Tathā hi vakkhati ‘‘kammapaccayacittasamuṭṭhāna’’ntiādi. Nanu ca kammasamuṭṭhānānaṁ kammato aññenapi paccayena bhavitabbanti? Bhavitabbaṁ, so pana kammagatikovāti paṭiyogīnivattanatthaṁ avadhāraṇaṁ kataṁ, tenāha ‘‘na cittādayo’’ti. Cittādisamuṭṭhānānanti etthāpi ayamattho yathārahaṁ vattabbo. Itareti cittādito aññe. Janakapaccayoti samuṭṭhāpakataṁ sandhāya vuttaṁ, paccayo pana kammapaccayova. Vuttaṁ hi ‘‘kusalākusalā cetanā vipākānaṁ khandhānaṁ kaṭattā ca rūpānaṁ kammapaccayena paccayo’’ti (paṭṭhā. 1.1.427).",
  "anya-e0103n11:124": "Sesānanti cittādisamuṭṭhānānaṁ. Pariyāyato upanissayapaccayo hotīti paṭṭhāne (paṭṭhā. 1.1.9) arūpānaṁyeva upanissayapaccayassa āgatattā nippariyāyena rūpadhammānaṁ upanissayapaccayo natthi. Sutte pana ‘‘puggalaṁ upanissāya vanasaṇḍaṁ upanissāyā’’ti vacanato suttantikapariyāyena vinā abhāvo upanissayapaccayoti veditabbo. Cittaṁ janakapaccayo hotīti sahajātanissayāhārādivasena paccayo hontaṁ cittaṁ samuṭṭhāpakataṁ upādāya ‘‘janakapaccayo hotī’’ti vuttaṁ. Āhārautūsupi eseva nayo.",
  "anya-e0103n11:125": "Evaṁ kammādīnaṁ paccayadhammānaṁ vasena dhātūsu paccayavibhāgaṁ dassetvā idāni taṁsamuṭṭhānānaṁ dhātūnampi vasena paccayavibhāgaṁ dassento paṭhamaṁ tāva ‘‘kammasamuṭṭhānaṁ mahābhūta’’ntiādinā uddisitvā puna ‘‘tattha kammasamuṭṭhānā pathavīdhātū’’tiādinā niddisati. Tattha kammasamuṭṭhānā pathavīdhātūti ‘‘kammasamuṭṭhānaṁ mahābhūta’’nti ettha sāmaññato vuttā kammajapathavīdhātu. Kammasamuṭṭhānānaṁ itarāsanti kammajānaṁ āpodhātuādīnaṁ tissannaṁ dhātūnaṁ sahuppattiyā attano upakārakānaṁ tāsaṁ upakārakato, ādhārabhāvato, uppādato yāva bhaṅgādharaṇato, vigamābhāvato ca sahajātaaññamaññanissayaatthiavigatavasena ceva patiṭṭhāvasena ca paccayo hoti, hontī ca kammaṁ viya attano, tāsañca na janakavasena paccayo hoti asamuṭṭhāpakattā tāsaṁ. Kāmañcettha nissayapaccaya-ggahaṇeneva patiṭṭhābhāvo saṅgahito, pathavīdhātuyā pana anaññasādhāraṇakiccaṁ sahajātānaṁ patiṭṭhābhāvoti imaṁ visesaṁ dassetuṁ ‘‘patiṭṭhāvasena cā’’ti visuṁ katvā vuttaṁ. Ābandhanavasena cātiādīsupi eseva nayo. Tisantatimahābhūtānanti utucittāhārasamuṭṭhānānaṁ catumahābhūtānaṁ aññamaññaṁ avokiṇṇānaṁ, avicchedena pavattiṁ upādāya santatīti santatiggahaṇaṁ. Pathavīdhātuyā patiṭṭhābhāvo nāma sahajātānaṁ dhammānaṁyevāti āha ‘‘na patiṭṭhāvasenā’’ti. Na ābandhanavasenātiādīsupi eseva nayo. Etthāti etesu kammasamuṭṭhānamahābhūtesu. ‘‘Cittasamuṭṭhānā pathavīdhātu cittasamuṭṭhānānaṁ itarāsa’’ntiādīsu sukaro tantinayo netunti ‘‘cittaāhāra…pe… eseva nayo’’ti atidisati.",
  "anya-e0103n11:126": "Sahajātādipaccayavasappavattāsu ca panāti ettha ca-saddo samuccayattho, pana-saddo visesattho, tadubhayena ca yathāvuttasahajātādipaccayehi pavattamānā dhātuyo iminā visesena pavattantīti imamatthaṁ dīpeti.",
  "anya-e0103n11:127": "Idāni taṁ visesaṁ dassetuṁ ‘‘ekaṁ paṭiccā’’tigāthamāha. Tattha ekaṁ dhātuṁ paṭicca tisso dhātuyo catudhā sampavattanti, tisso dhātuyo paṭicca ekāva dhātu catudhā sampavattati, dve dhātuyo paṭicca dve dhātuyo chadhā sampavattantīti yojanā. Attho pana pathavīādīsu ekekissā paccayabhāve itarāsaṁ tissannaṁ tissannaṁ paccayuppannatāti ayameko catukko, tissannaṁ tissannaṁ paccayabhāve itarāya ekekissā paccayuppannatāti ayamaparo catukko, paṭhamadutiyā, tatiyacatutthā, paṭhamatatiyā, dutiyacatutthā, paṭhamacatutthā, dutiyatatiyāti imāsaṁ dvinnaṁ dvinnaṁ paccayabhāve tattha tattha itarāsaṁ dvinnaṁ dvinnaṁ paccayuppannatāti ayameko chakko. Evaṁ paccayabhāvena catudhā, chadhā ca pavattamānānaṁ ekakadvikatikavasena tikadukaekakavasena ca yathākkamaṁ paccayapaccayuppannatāvibhāgo veditabbo. Ayañca paccayabhāvo sahajātaaññamaññanissayaatthiavigatapaccayavasena, tatthāpi ca aññamaññamukheneva veditabbo. Yaṁ sandhāya vuttaṁ paṭiccavāre ‘‘ekaṁ mahābhūtaṁ paṭicca tayo mahābhūtā, tayo mahābhūte paṭicca ekaṁ mahābhūtaṁ, dve mahābhūte paṭicca dve mahābhūtā uppajjantī’’ti (paṭṭhā. 1.1.53).",
  "anya-e0103n11:128": "Abhikkamapaṭikkamādīti ādi-saddena ādānavissajjanādikāyikakiriyākaraṇassa saṅgaho daṭṭhabbo. Uppīḷanassa paccayo hoti ghaṭṭanakiriyāya pathavīdhātuvasena sijjhanato. Sāvāti pathavīdhātuyeva. Āpodhātuyā anugatā āpodhātuyā tattha appadhānabhāvaṁ, pathavīdhātuyā ca padhānabhāvanti patiṭṭhābhāve viya patiṭṭhāpanepi sātisayakiccattā tassā patiṭṭhāpanassa pādaṭṭhapanassa paccayo hotīti sambandho. Avakkhepanassāti adhonikkhipanassa. Tattha ca garutarasabhāvāya āpodhātuyā sātisayo byāpāroti āha ‘‘pathavīdhātuyā anugatā āpodhātū’’ti. Tathā uddhaṅgatikā tejodhātūti uddharaṇe vāyodhātuyā tassā anugatabhāvo vutto. Tiriyaṁ gatikāya vāyodhātuyā atiharaṇavītiharaṇesu sātisayo byāpāroti tejodhātuyā tassā anugatabhāvo gahito. Tattha ṭhitaṭṭhānato abhimukhaṁ pādassa haraṇaṁ atiharaṇaṁ, purato haraṇaṁ. Tato thokaṁ vītikkamma haraṇaṁ vītiharaṇaṁ, passato haraṇaṁ.",
  "anya-e0103n11:129": "Ekekena mukhenāti ‘‘patthaṭattā pathavī’’tiādinā (visuddhi. 1.347) vibhattesu terasasu ākāresu ekekena dhātūnaṁ pariggaṇhanamukhena. Svāyanti so ayaṁ upacārasamādhi. Kathaṁ panassa vavatthānapariyāyoti āha ‘‘catunnaṁ dhātūna’’ntiādi.",
  "anya-e0103n11:130": "360. Idāni imissā bhāvanāya ānisaṁse dassetuṁ ‘‘idañca panā’’tiādi vuttaṁ. Suññataṁ avagāhatīti dhātumattatādassanena rūpakāyassa anattakataṁ vavatthāpayato tadanusārena nāmakāyassāpi anattakatā supākaṭā hotīti sabbaso attasuññataṁ pariyogāhati tattha patiṭṭhahati. Sattasaññaṁ samugghātetīti tato eva ‘‘satto poso itthī puriso’’ti evaṁ pavattaṁ ayāthāvasaññaṁ ugghāteti samūhanati. Vāḷamigayakkharakkhasādivikappaṁ anāvajjamānoti sasantāne viya parasantānepi dhātumattatāya sudiṭṭhattā khīṇāsavo viya ‘‘ime sīhabyagghādayo vāḷamigā, ime yakkharakkhasā’’ti evamādivikappaṁ akaronto bhayabheravaṁ sahati abhibhavati. Yathāvuttavikappanāpajjanaṁ hi bhayabheravasahanassa kāraṇaṁ vuttaṁ. Ugghāto uppilāvitattaṁ. Nigghāto dīnabhāvappatti. Mahāpañño ca pana hoti dhātuvasena kāye sammadeva ghanavinibbhogassa karaṇato. Tathā hidaṁ kammaṭṭhānaṁ buddhicaritassa anukūlanti vuttaṁ, sugatiparāyaṇo vā indriyānaṁ aparipakkatāyanti adhippāyo.",
  "anya-e0103n11:131": "Ekūnavīsatibhāvanānayapaṭimaṇḍitassa",
  "anya-e0103n11:132": "Catudhātuvavatthānaniddesassa līnatthavaṇṇanā niṭṭhitā.",
  "anya-e0103n11:133": "361. ‘‘Ko samādhī’’tiādinā sarūpādipucchā yāvadeva vibhāgāvabodhanatthā. Sarūpādito hi ñātassa pabhedo vuccamāno suviññeyyo hoti saṅkhepapubbakattā vitthārassa, vitthāravidhinā ca saṅkhepavidhi saṅgayhatīti ‘‘samādhissa vitthāraṁ bhāvanānayañca dassetu’’nti vuttaṁ. Atha vā ‘‘ko samādhī’’tiādināpi samādhisseva pakārabhedo dassīyati, bhāvanānisaṁsopi bhāvanānayanissito evāti adhippāyena ‘‘vitthāraṁ bhāvanānayañca dassetu’’nti vuttaṁ. Sabbappakāratoti palibodhupacchedādikassa sabbassa bhāvanāya pubbakiccassa karaṇappakārato ceva sabbakammaṭṭhānabhāvanāvibhāvanato ca.",
  "anya-e0103n11:134": "‘‘Samattā hotī’’ti vatvā tameva samattabhāvaṁ vibhāvetuṁ ‘‘duvidhoyevā’’tiādi vuttaṁ. Idha adhippeto samādhīti lokiyasamādhiṁ āha. Dasasu kammaṭṭhānesūti yāni heṭṭhā ‘‘upacārāvahānī’’ti vuttāni dasa kammaṭṭhānāni, tesu. Appanāpubbabhāgacittesūti appanāya pubbabhāgacittesu aṭṭhannaṁ jhānānaṁ pubbabhāgacittuppādesu. Ekaggatāti ekāvajjanavīthiyaṁ, nānāvajjanavīthiyañca ekaggatā. Avasesakammaṭṭhānesūti ‘‘appanāvahānī’’ti vuttesu tiṁsakammaṭṭhānesu.",
  "anya-e0103n11:135": "Samādhiānisaṁsakathāvaṇṇanā",
  "anya-e0103n11:136": "362. Diṭṭhadhammo vuccati paccakkhabhūto attabhāvo, tattha sukhavihāro diṭṭhadhammasukhavihāro. Kāmaṁ ‘‘samāpajjitvā’’ti etena appanāsamādhiyeva vibhāvito, ‘‘ekaggacittā’’ti pana padena upacārasamādhinopi gahaṇaṁ hotīti tato nivattanatthaṁ ‘‘appanāsamādhibhāvanā’’ti vuttaṁ. Na kho paneteti ete bāhirakabhāvitā jhānadhammā cittekaggatāmattakarā. Ariyassa vinaye buddhassa bhagavato sāsane ‘‘sallekhā’’ti na vuccanti kilesānaṁ sallekhanapaṭipadā na hotīti katvā, sāsane pana avihiṁsādayopi sallekhāva lokuttarapādakattā.",
  "anya-e0103n11:137": "Sambādheti taṇhāsaṁkilesādinā saṁkiliṭṭhatāya paramasambādhe ativiya saṅkaṭaṭṭhānabhūte saṁsārappavatte. Okāsādhigamanayenāti atthapaṭilābhayoggassa navamakhaṇasaṅkhātassa okāsassa adhigamanayena. Tassa hi dullabhatāya appanādhigamampi anadhigamayamāno saṁvegabahulo puggalo upacārasamādhimhiyeva ṭhatvā vipassanāya kammaṁ karoti ‘‘sīghaṁ saṁsāradukkhaṁ samatikkamissāmī’’ti.",
  "anya-e0103n11:138": "Abhiññāpādakanti iddhividhādiabhiññāñāṇapādakabhūtaṁ adhiṭṭhānabhūtaṁ. Hotīti vuttanayāti ettha iti-saddo pakārattho, tena ‘‘iminā pakārena vuttanayā’’ti sesābhiññānampi vuttappakāraṁ saṅgaṇhāti. Sati sati āyataneti purimabhavasiddhe abhiññādhigamassa kāraṇe vijjamāne. Abhiññādhigamassa hi adhikāro icchitabbo, yo ‘‘pubbahetū’’ti vuccati. Na samāpattīsu vasībhāvo. Tenāha bhagavā ‘‘sati sati āyatane’’ti (ma. ni. 3.158; a. ni. 3.102). Abhiññāsacchikaraṇīyassāti vakkhamānavibhāgāya abhivisiṭṭhāya paññāya sacchikātabbassa. Dhammassāti bhāvetabbassa ceva vibhāvetabbassa ca dhammassa. Abhiññāsacchikiriyāya cittaṁ abhininnāmetīti yojanā. Tatra tatrevāti tasmiṁ tasmiṁyeva sacchikātabbadhamme. Sakkhibhāvāya paccakkhakāritāya bhabbo sakkhibhabbo, tassa bhāvo sakkhibhabbatā, taṁ sakkhibhabbataṁ.",
  "anya-e0103n11:139": "Taṁ taṁ bhavagamikammaṁ ārabbha bhavapatthanāya anuppannāyapi kammassa katūpacitabhāveneva bhavapatthanākiccaṁ sijjhatīti dassento āha ‘‘apatthayamānā vā’’ti. Saha byeti pavattatīti sahabyo, sahāyo, idha pana ekabhavūpago adhippeto, tassa bhāvo sahabyatā, taṁ sahabyataṁ.",
  "anya-e0103n11:140": "Kiṁ pana appanāsamādhibhāvanāyeva bhavavisesānisaṁsā, udāhu itarāpīti codanaṁ manasi katvā āha ‘‘upacārasamādhibhāvanāpī’’tiādi.",
  "anya-e0103n11:141": "Nibbānanti tissannaṁ dukkhatānaṁ nibbutiṁ. Rūpadhamme pariyāpannā vijjamānāpi saṅkhāradukkhatā cittassa abhāvena asantasamāva. Tenāha ‘‘sukhaṁ viharissāmā’’ti. Soḷasahi ñāṇacariyāhīti aniccānupassanādukkhaanattanibbidāvirāganirodhapaṭinissaggavivaṭṭānupassanāti imāhi aṭṭhahi, aṭṭhahi ca ariyamaggaphalañāṇehīti evaṁ soḷasahi. Navahi samādhicariyāhīti pañcannaṁ rūpajjhānānaṁ, catunnaṁ arūpajjhānānañca vasena evaṁ navahi. Keci pana ‘‘cattāro rūpajjhānasamādhī, cattāro arūpajjhānasamādhī, ubhayesaṁ upacārasamādhiṁ ekaṁ katvā evaṁ navā’’ti vadanti.",
  "anya-e0103n11:142": "Samādhibhāvanāyogeti samādhibhāvanāya anuyoge anuyuñjane, samādhibhāvanāsaṅkhāte vā yoge. Yogoti bhāvanā vuccati. Yathāha ‘‘yogā ve jāyatī bhūrī’’ti (dha. pa. 282).",
  "anya-e0103n11:143": "363.Samādhipīti pi-saddena sīlaṁ sampiṇḍeti.",
  "anya-e0103n11:144": "Samādhiniddesavaṇṇanā niṭṭhitā.",
  "anya-e0103n11:145": "Iti ekādasamaparicchedavaṇṇanā.",
  "anya-e0103n11:146": "Paṭhamo bhāgo niṭṭhito."
}