{
  "anya-e0102n11:0": "23. Paññābhāvanānisaṁsaniddeso",
  "anya-e0102n11:1": "Ānisaṁsapakāsanā",
  "anya-e0102n11:2": "854. Yaṁ pana vuttaṁ ‘‘paññābhāvanāya ko ānisaṁso’’ti, tattha vadāma. Ayañhi paññābhāvanā nāma anekasatānisaṁsā. Tassā dīghenāpi addhunā na sukaraṁ vitthārato ānisaṁsaṁ pakāsetuṁ. Saṅkhepato panassā nānākilesaviddhaṁsanaṁ, ariyaphalarasānubhavanaṁ, nirodhasamāpattisamāpajjanasamatthatā, āhuneyyabhāvādisiddhīti ayamānisaṁso veditabbo.",
  "anya-e0102n11:3": "Nānākilesaviddhaṁsanakathā",
  "anya-e0102n11:4": "855. Tattha yaṁ nāmarūpaparicchedato paṭṭhāya sakkāyadiṭṭhādīnaṁ vasena nānākilesaviddhaṁsanaṁ vuttaṁ, ayaṁ lokikāya paññābhāvanāya ānisaṁso. Yaṁ ariyamaggakkhaṇe saṁyojanādīnaṁ vasena nānākilesaviddhaṁsanaṁ vuttaṁ, ayaṁ lokuttarāya paññābhāvanāya ānisaṁsoti veditabbo.",
  "anya-e0102n11:5": "Bhīmavegānupatitā, asanīva siluccaye;",
  "anya-e0102n11:6": "Vāyuvegasamuṭṭhito, araññamiva pāvako.",
  "anya-e0102n11:7": "Andhakāraṁ viya ravi, satejujjalamaṇḍalo;",
  "anya-e0102n11:8": "Dīgharattānupatitaṁ, sabbānatthavidhāyakaṁ.",
  "anya-e0102n11:9": "Kilesajālaṁ paññā hi, viddhaṁsayati bhāvitā;",
  "anya-e0102n11:10": "Sandiṭṭhikamato jaññā, ānisaṁsamimaṁ idha.",
  "anya-e0102n11:11": "Phalasamāpattikathā",
  "anya-e0102n11:12": "856.Ariyaphalarasānubhavananti na kevalañca kilesaviddhaṁsanaññeva, ariyaphalarasānubhavanampi paññābhāvanāya ānisaṁso. Ariyaphalanti hi sotāpattiphalādi sāmaññaphalaṁ vuccati. Tassa dvīhākārehi rasānubhavanaṁ hoti. Maggavīthiyañca phalasamāpattivasena ca pavattiyaṁ. Tatrāssa maggavīthiyaṁ pavatti dassitāyeva.",
  "anya-e0102n11:13": "857. Apica ye ‘‘saṁyojanappahānamattameva phalaṁ nāma, na koci añño dhammo atthī’’ti vadanti, tesaṁ anunayatthaṁ idaṁ suttampi dassetabbaṁ – ‘‘kathaṁ payogapaṭippassaddhipaññā phale ñāṇaṁ? Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tampayogapaṭippassaddhattā uppajjati sammādiṭṭhi, maggassetaṁ phala’’nti (paṭi. ma. 1.63) vitthāretabbaṁ.",
  "anya-e0102n11:14": "‘‘Cattāro maggā apariyāpannā, cattāri ca sāmaññaphalāni, ime dhammā appamāṇārammaṇā’’ (dha. sa. 1422). ‘‘Mahaggato dhammo appamāṇassa dhammassa anantarapaccayena paccayo’’ti (paṭṭhā. 2.12.62) evamādīnipi cettha sādhakāni.",
  "anya-e0102n11:15": "858. Phalasamāpattiyaṁ pavattidassanatthaṁ panassa idaṁ pañhākammaṁ – kā phalasamāpatti, ke taṁ samāpajjanti, ke na samāpajjanti, kasmā samāpajjanti, kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānaṁ, kiṁ phalassa anantaraṁ, kassa ca phalaṁ anantaranti?",
  "anya-e0102n11:16": "859. Tattha kā phalasamāpattīti yā ariyaphalassa nirodhe appanā.",
  "anya-e0102n11:17": "860.Ke taṁ samāpajjanti, ke na samāpajjantīti sabbepi puthujjanā na samāpajjanti. Kasmā? Anadhigatattā. Ariyā pana sabbepi samāpajjanti. Kasmā? Adhigatattā. Uparimā pana heṭṭhimaṁ na samāpajjanti, puggalantarabhāvupagamanena paṭippassaddhattā. Heṭṭhimā ca uparimaṁ, anadhigatattā. Attano attanoyeva pana phalaṁ samāpajjantīti idamettha sanniṭṭhānaṁ.",
  "anya-e0102n11:18": "Keci pana ‘‘sotāpannasakadāgāminopi na samāpajjanti. Uparimā dveyeva samāpajjantī’’ti vadanti. Idañca tesaṁ kāraṇaṁ, ete hi samādhismiṁ paripūrakārinoti. Taṁ puthujjanassāpi attanā paṭiladdhalokiyasamādhisamāpajjanato akāraṇameva. Kiñcettha kāraṇākāraṇacintāya. Nanu pāḷiyaṁyeva vuttaṁ – ‘‘katame dasa gotrabhudhammā vipassanāvasena uppajjanti? Sotāpattimaggapaṭilābhatthāya uppādaṁ pavattaṁ…pe… upāyāsaṁ bahiddhā saṅkhāranimittaṁ abhibhuyyatīti gotrabhu. Sotāpattiphalasamāpattatthāya sakadāgāmimaggaṁ …pe… arahattaphalasamāpattatthāya… suññatavihārasamāpattatthāya… animittavihārasamāpattatthāya uppādaṁ…pe… bahiddhā saṅkhāranimittaṁ abhibhuyyatīti gotrabhū’’ti (paṭi. ma. 1.60). Tasmā sabbepi ariyā attano attano phalaṁ samāpajjantīti niṭṭhamettha gantabbaṁ.",
  "anya-e0102n11:19": "861.Kasmā samāpajjantīti diṭṭhadhammasukhavihāratthaṁ. Yathā hi rājā rajjasukhaṁ, devatā dibbasukhaṁ anubhavanti, evaṁ ariyā ‘‘ariyaṁ lokuttarasukhaṁ anubhavissāmā’’ti addhānapparicchedaṁ katvā icchiticchitakkhaṇe phalasamāpattiṁ samāpajjanti.",
  "anya-e0102n11:20": "862.Kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānanti dvīhi tāva ākārehi assā samāpajjanaṁ hoti – nibbānato aññassa ārammaṇassa amanasikārā nibbānassa ca manasikārā. Yathāha – ‘‘dve kho, āvuso, paccayā animittāya cetovimuttiyā samāpattiyā sabbanimittānañca amanasikāro, animittāya ca dhātuyā manasikāro’’ti (ma. ni. 1.458).",
  "anya-e0102n11:21": "863. Ayampanettha samāpajjanakkamo. Phalasamāpattatthikena hi ariyasāvakena rahogatena paṭisallīnena udayabbayādivasena saṅkhārā vipassitabbā. Tassa pavattānupubbavipassanassa saṅkhārārammaṇagotrabhuñāṇānantarā phalasamāpattivasena nirodhe cittaṁ appeti. Phalasamāpattininnatāya cettha sekkhassāpi phalameva uppajjati, na maggo.",
  "anya-e0102n11:22": "Ye pana vadanti ‘‘sotāpanno ‘phalasamāpattiṁ samāpajjissāmī’ti vipassanaṁ paṭṭhapetvā sakadāgāmī hoti. Sakadāgāmī ca anāgāmī’’ti, te vattabbā ‘‘evaṁ sati anāgāmī arahā bhavissati, arahā paccekabuddho, paccekabuddho ca buddho. Tasmā na kiñci etaṁ, pāḷivaseneva ca paṭikkhitta’’ntipi na gahetabbaṁ. Idameva pana gahetabbaṁ – sekkhassāpi phalameva uppajjati, na maggo. Phalañcassa sace anena paṭhamajjhāniko maggo adhigato hoti. Paṭhamajjhānikameva uppajjati. Sace dutiyādīsu aññatarajjhāniko, dutiyādīsu aññatarajjhānikamevāti. Evaṁ tāvassā samāpajjanaṁ hoti.",
  "anya-e0102n11:23": "864. ‘‘Tayo kho, āvuso, paccayā animittāya cetovimuttiyā ṭhitiyā sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro’’ti (ma. ni. 1.458) vacanato panassā tīhākārehi ṭhānaṁ hoti. Tattha pubbe ca abhisaṅkhāroti samāpattito pubbe kālaparicchedo. ‘‘Asukasmiṁ nāma kāle vuṭṭhahissāmī’’ti paricchinnattā hissā yāva so kālo nāgacchati, tāva ṭhānaṁ hoti. Evamassā ṭhānaṁ hotīti.",
  "anya-e0102n11:24": "865. ‘‘Dve kho, āvuso, paccayā animittāya cetovimuttiyā vuṭṭhānāya sabbanimittānañca manasikāro, animittāya ca dhātuyā amanasikāro’’ti (ma. ni. 1.458) vacanato panassā dvīhākārehi vuṭṭhānaṁ hoti. Tattha sabbanimittānanti rūpanimittavedanāsaññāsaṅkhāraviññāṇanimittānaṁ. Kāmañca na sabbānevetāni ekato manasikaroti sabbasaṅgāhikavasena panetaṁ vuttaṁ. Tasmā yaṁ bhavaṅgassa ārammaṇaṁ hoti, taṁ manasikaroto phalasamāpattivuṭṭhānaṁ hotīti evamassā vuṭṭhānaṁ veditabbaṁ.",
  "anya-e0102n11:25": "866.Kiṁ phalassa anantaraṁ, kassa ca phalaṁ anantaranti phalassa tāva phalameva vā anantaraṁ hoti, bhavaṅgaṁ vā. Phalaṁ pana atthi maggānantaraṁ, atthi phalānantaraṁ, atthi gotrabhuanantaraṁ, atthi nevasaññānāsaññāyatanānantaraṁ. Tattha maggavīthiyaṁ maggānantaraṁ, purimassa purimassa pacchimaṁ pacchimaṁ phalānantaraṁ. Phalasamāpattīsu purimaṁ purimaṁ gotrabhuanantaraṁ. Gotrabhūti cettha anulomaṁ veditabbaṁ. Vuttañhetaṁ paṭṭhāne – ‘‘arahato anulomaṁ phalasamāpattiyā anantarapaccayena paccayo. Sekkhānaṁ anulomaṁ phalasamāpattiyā anantarapaccayena paccayo’’ti (paṭṭhā. 1.1.417). Yena phalena nirodhā vuṭṭhānaṁ hoti, taṁ nevasaññānāsaññāyatanānantaranti. Tattha ṭhapetvā maggavīthiyaṁ uppannaṁ phalaṁ avasesaṁ sabbaṁ phalasamāpattivasena pavattaṁ nāma. Evametaṁ maggavīthiyaṁ phalasamāpattiyaṁ vā uppajjanavasena,",
  "anya-e0102n11:26": "Paṭippassaddhadarathaṁ , amatārammaṇaṁ subhaṁ;",
  "anya-e0102n11:27": "Vantalokāmisaṁ santaṁ, sāmaññaphalamuttamaṁ.",
  "anya-e0102n11:28": "Ojavantena sucinā, sukhena abhisanditaṁ;",
  "anya-e0102n11:29": "Yena sātātisātena, amatena madhuṁ viya.",
  "anya-e0102n11:30": "Taṁ sukhaṁ tassa ariyassa, rasabhūtamanuttaraṁ;",
  "anya-e0102n11:31": "Phalassa paññaṁ bhāvetvā, yasmā vindati paṇḍito.",
  "anya-e0102n11:32": "Tasmā ariyaphalassetaṁ, rasānubhavanaṁ idha;",
  "anya-e0102n11:33": "Vipassanābhāvanāya, ānisaṁsoti vuccati.",
  "anya-e0102n11:34": "Nirodhasamāpattikathā",
  "anya-e0102n11:35": "867.Nirodhasamāpattisamāpajjanasamatthatāti na kevalañca ariyaphalarasānubhavanaṁyeva, ayaṁ pana nirodhasamāpattiyā samāpajjanasamatthatāpi imissā paññābhāvanāya ānisaṁsoti veditabbo.",
  "anya-e0102n11:36": "Tatridaṁ nirodhasamāpattiyā vibhāvanatthaṁ pañhākammaṁ – kā nirodhasamāpatti, ke taṁ samāpajjanti, ke na samāpajjanti, kattha samāpajjanti, kasmā samāpajjanti, kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānaṁ, vuṭṭhitassa kiṁninnaṁ cittaṁ hoti, matassa ca samāpannassa ca ko viseso, nirodhasamāpatti kiṁ saṅkhatā asaṅkhatā lokiyā lokuttarā nipphannā anipphannāti?",
  "anya-e0102n11:37": "868. Tattha kā nirodhasamāpattīti yā anupubbanirodhavasena cittacetasikānaṁ dhammānaṁ appavatti. Ke taṁ samāpajjanti, ke na samāpajjantīti sabbepi puthujjanā, sotāpannā, sakadāgāmino, sukkhavipassakā ca anāgāmino, arahanto na samāpajjanti. Aṭṭhasamāpattilābhino pana anāgāmino, khīṇāsavā ca samāpajjanti. ‘‘Dvīhi balehi samannāgatattā , tayo ca saṅkhārānaṁ paṭippassaddhiyā, soḷasahi ñāṇacariyāhi, navahi samādhicariyāhi vasībhāvatā paññā nirodhasamāpattiyā ñāṇa’’nti (paṭi. ma. mātikā 1.34) hi vuttaṁ. Ayañca sampadā ṭhapetvā aṭṭhasamāpattilābhino anāgāmikhīṇāsave aññesaṁ natthi. Tasmā teyeva samāpajjanti, na aññe.",
  "anya-e0102n11:38": "869. Katamāni panettha dve balāni…pe… katamā vasībhāvatāti? Na ettha kiñci amhehi vattabbaṁ atthi. Sabbamidaṁ etassa uddesassa niddese vuttameva. Yathāha –",
  "anya-e0102n11:39": "‘‘Dvīhibalehīti dve balāni samathabalaṁ vipassanābalaṁ. Katamaṁ samathabalaṁ? Nekkhammavasena cittassa ekaggatā avikkhepo samathabalaṁ. Abyāpādavasena… ālokasaññāvasena… avikkhepavasena…pe… paṭinissaggānupassiassāsavasena… paṭinissaggānupassipassāsavasena cittassa ekaggatā avikkhepo samathabalanti. Kenaṭṭhena samathabalaṁ? Paṭhamajjhānena nīvaraṇe na kampatīti samathabalaṁ. Dutiyajjhānena vitakkavicāre…pe… nevasaññānāsaññāyatanasamāpattiyā ākiñcaññāyatanasaññāya na kampatīti samathabalaṁ. Uddhacce ca uddhaccasahagatakilese ca khandhe ca na kampati na calati na vedhatīti samathabalaṁ. Idaṁ samathabalaṁ.",
  "anya-e0102n11:40": "‘‘Katamaṁ vipassanābalaṁ? Aniccānupassanā vipassanābalaṁ. Dukkhānupassanā… anattānupassanā… nibbidānupassanā… virāgānupassanā… nirodhānupassanā… paṭinissaggānupassanā vipassanābalaṁ. Rūpe aniccānupassanā…pe… rūpe paṭinissaggānupassanā vipassanābalaṁ. Vedanāya… saññāya… saṅkhāresu… viññāṇe… cakkhusmiṁ…pe… jarāmaraṇe aniccānupassanā. Jarāmaraṇe paṭinissaggānupassanā vipassanābalanti. Kenaṭṭhena vipassanābalaṁ? Aniccānupassanāya niccasaññāya na kampatīti vipassanābalaṁ. Dukkhānupassanāya sukhasaññāya na kampatīti… anattānupassanāya attasaññāya na kampatīti… nibbidānupassanāya nandiyā na kampatīti… virāgānupassanāya rāge na kampatīti… nirodhānupassanāya samudaye na kampatīti… paṭinissaggānupassanāya ādāne na kampatīti vipassanābalaṁ. Avijjāya ca avijjāsahagatakilese ca khandhe ca na kampati na calati na vedhatīti vipassanābalaṁ. Idaṁ vipassanābalaṁ.",
  "anya-e0102n11:41": "‘‘Tayo ca saṅkhārānaṁ paṭippassaddhiyāti katamesaṁ tiṇṇannaṁ saṅkhārānaṁ paṭippassaddhiyā? Dutiyajjhānaṁ samāpannassa vitakkavicārā vacīsaṅkhārā paṭippassaddhā honti. Catutthaṁ jhānaṁ samāpannassa assāsapassāsā kāyasaṅkhārā paṭippassaddhā honti. Saññāvedayitanirodhaṁ samāpannassa saññā ca vedanā ca cittasaṅkhārā paṭippassaddhā honti. Imesaṁ tiṇṇannaṁ saṅkhārānaṁ paṭippassaddhiyā.",
  "anya-e0102n11:42": "‘‘Soḷasahiñāṇacariyāhīti katamāhi soḷasahi ñāṇacariyāhi? Aniccānupassanā ñāṇacariyā. Dukkhā… anattā… nibbidā… virāgā… nirodhā… paṭinissaggā… vivaṭṭānupassanā ñāṇacariyā. Sotāpattimaggo ñāṇacariyā. Sotāpattiphalasamāpatti ñāṇacariyā. Sakadāgāmimaggo…pe… arahattaphalasamāpatti ñāṇacariyā. Imāhi soḷasahi ñāṇacariyāhi.",
  "anya-e0102n11:43": "‘‘Navahi samādhicariyāhīti katamāhi navahi samādhicariyāhi? Paṭhamajjhānaṁ samādhicariyā. Dutiyajjhānaṁ…pe… nevasaññānāsaññāyatanasamāpatti samādhicariyā. Paṭhamajjhānapaṭilābhatthāya vitakko ca vicāro ca pīti ca sukhañca cittekaggatā ca…pe… nevasaññānāsaññāyatanasamāpattiṁ paṭilābhatthāya vitakko ca vicāro ca pīti ca sukhañca cittekaggatā ca. Imāhi navahi samādhicariyāhi.",
  "anya-e0102n11:44": "‘‘Vasīti pañca vasiyo – āvajjanavasī, samāpajjanavasī, adhiṭṭhānavasī, vuṭṭhānavasī, paccavekkhaṇavasī. Paṭhamajjhānaṁ yatthicchakaṁ yadicchakaṁ yāvaticchakaṁ āvajjati, āvajjanāya dandhāyitattaṁ natthīti āvajjanavasī. Paṭhamajjhānaṁ yatthicchakaṁ yadicchakaṁ yāvaticchakaṁ samāpajjati, samāpajjanāya dandhāyitattaṁ natthīti samāpajjanavasī…pe… adhiṭṭhāti adhiṭṭhāne…pe… vuṭṭhāti vuṭṭhāne…pe… paccavekkhati paccavekkhaṇāya dandhāyitattaṁ natthīti paccavekkhaṇavasī. Dutiyaṁ…pe… nevasaññānāsaññāyatanasamāpattiṁ yatthicchakaṁ yadicchakaṁ yāvaticchakaṁ āvajjati …pe… paccavekkhati. Paccavekkhaṇāya dandhāyitattaṁ natthīti paccavekkhaṇavasī. Imā pañca vasiyo’’ti (paṭi. ma. 1.83).",
  "anya-e0102n11:45": "870. Ettha ca ‘‘soḷasahi ñāṇacariyāhī’’ti ukkaṭṭhaniddeso esa. Anāgāmino pana cuddasahi ñāṇacariyāhi hoti. Yadi evaṁ sakadāgāmino dvādasahi sotāpannassa ca dasahi kiṁ na hotīti? Na hoti, samādhipāribandhikassa pañca kāmaguṇikarāgassa appahīnattā. Tesaṁ hi so appahīno. Tasmā samathabalaṁ na paripuṇṇaṁ hoti, tasmiṁ aparipūre dvīhi balehi samāpajjitabbaṁ nirodhasamāpattiṁ balavekallena samāpajjituṁ na sakkonti. Anāgāmissa pana so pahīno, tasmā esa paripuṇṇabalo hoti. Paripuṇṇabalattā sakkoti. Tenāha bhagavā – ‘‘nirodhā vuṭṭhahantassa nevasaññānāsaññāyatanakusalaṁ phalasamāpattiyā anantarapaccayena paccayo’’ti (paṭṭhā. 1.1.417). Idañhi paṭṭhāne mahāpakaraṇe anāgāminova nirodhā vuṭṭhānaṁ sandhāya vuttanti.",
  "anya-e0102n11:46": "871.Kattha samāpajjantīti pañcavokārabhave. Kasmā? Anupubbasamāpattisabbhāvato. Catuvokārabhave pana paṭhamajjhānādīnaṁ uppatti natthi. Tasmā na sakkā tattha samāpajjitunti. Keci pana ‘‘vatthussa abhāvā’’ti vadanti.",
  "anya-e0102n11:47": "872.Kasmā samāpajjantīti saṅkhārānaṁ pavattibhede ukkaṇṭhitvā diṭṭheva dhamme acittakā hutvā ‘‘nirodhaṁ nibbānaṁ patvā sukhaṁ viharissāmā’’ti samāpajjanti.",
  "anya-e0102n11:48": "873.Kathañcassā samāpajjanaṁ hotīti samathavipassanāvasena ussakkitvā katapubbakiccassa nevasaññānāsaññāyatanaṁ nirodhayato, evamassa samāpajjanaṁ hoti. Yo hi samathavaseneva ussakkati, so nevasaññānāsaññāyatanasamāpattiṁ patvā tiṭṭhati. Yo pana vipassanāvaseneva ussakkati, so phalasamāpattiṁ patvā tiṭṭhati. Yo pana ubhayavaseneva ussakkitvā pubbakiccaṁ katvā nevasaññānāsaññāyatanaṁ nirodheti, so taṁ samāpajjatīti ayamettha saṅkhepo.",
  "anya-e0102n11:49": "874. Ayaṁ pana vitthāro – idha bhikkhu nirodhaṁ samāpajjitukāmo katabhattakicco sudhotahatthapādo vivitte okāse supaññattamhi āsane nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā, so paṭhamaṁ jhānaṁ samāpajjitvā vuṭṭhāya tattha saṅkhāre aniccato dukkhato anattato vipassati.",
  "anya-e0102n11:50": "Vipassanā panesā tividhā hoti – saṅkhāraparigaṇhanakavipassanā, phalasamāpattivipassanā, nirodhasamāpattivipassanāti. Tattha saṅkhāraparigaṇhanakavipassanā mandā vā hotu tikkhā vā, maggassa padaṭṭhānaṁ hotiyeva. Phalasamāpattivipassanā tikkhāva vaṭṭati maggabhāvanāsadisā. Nirodhasamāpattivipassanā pana nātimandanātitikkhā vaṭṭati. Tasmā esa nātimandāya nātitikkhāya vipassanāya te saṅkhāre vipassati.",
  "anya-e0102n11:51": "Tato dutiyaṁ jhānaṁ samāpajjitvā vuṭṭhāya tattha saṅkhāre tatheva vipassati. Tato tatiyaṁ jhānaṁ…pe… tato viññāṇañcāyatanaṁ samāpajjitvā vuṭṭhāya tattha saṅkhāre tatheva vipassati. Tathā ākiñcaññāyatanaṁ samāpajjitvā vuṭṭhāya catubbidhaṁ pubbakiccaṁ karoti – nānābaddhaavikopanaṁ, saṅghapaṭimānanaṁ, satthupakkosanaṁ, addhānaparicchedanti.",
  "anya-e0102n11:52": "875. Tattha nānābaddhaavikopananti yaṁ iminā bhikkhunā saddhiṁ ekābaddhaṁ na hoti, nānābaddhaṁ hutvā ṭhitaṁ pattacīvaraṁ vā mañcapīṭhaṁ vā nivāsagehaṁ vā aññaṁ vā pana kiñci parikkhārajātaṁ, taṁ yathā na vikuppati, aggiudakavātacoraundūrādīnaṁ vasena na vinassati, evaṁ adhiṭṭhātabbaṁ.",
  "anya-e0102n11:53": "Tatridaṁ adhiṭṭhānavidhānaṁ ‘‘idañca idañca imasmiṁ sattāhabbhantare mā agginā jhāyatu, mā udakena vuyhatu, mā vātena viddhaṁsatu, mā corehi hariyatu, mā undūrādīhi khajjatū’’ti. Evaṁ adhiṭṭhite taṁ sattāhaṁ tassa na koci parissayo hoti.",
  "anya-e0102n11:54": "Anadhiṭṭhahato pana aggiādīhi vinassati mahānāgattherassa viya. Thero kira mātuupāsikāya gāmaṁ piṇḍāya pāvisi. Upāsikā yāguṁ datvā āsanasālāya nisīdāpesi. Thero nirodhaṁ samāpajjitvā nisīdi. Tasmiṁ nisinne āsanasālāya agginā gahitāya sesabhikkhū attano attano nisinnāsanaṁ gahetvā palāyiṁsu. Gāmavāsikā sannipatitvā theraṁ disvā ‘‘alasasamaṇo’’ti āhaṁsu. Aggi tiṇaveṇukaṭṭhāni jhāpetvā theraṁ parikkhipitvā aṭṭhāsi. Manussā ghaṭehi udakaṁ āharitvā nibbāpetvā chārikaṁ apanetvā paribhaṇḍaṁ katvā pupphāni vikiritvā namassamānā aṭṭhaṁsu. Thero paricchinnakālavasena vuṭṭhāya te disvā ‘‘pākaṭomhi jāto’’ti vehāsaṁ uppatitvā piyaṅgudīpaṁ agamāsi. Idaṁ nānābaddhaavikopanaṁ nāma.",
  "anya-e0102n11:55": "Yaṁ ekābaddhaṁ hoti nivāsanapāvuraṇaṁ vā nisinnāsanaṁ vā, tattha visuṁ adhiṭṭhānakiccaṁ natthi. Samāpattivaseneva naṁ rakkhati āyasmato sañjīvassa viya . Vuttampi cetaṁ ‘‘āyasmato sañjīvassa samādhivipphārā iddhi, āyasmato sāriputtassa samādhivipphārā iddhī’’ti.",
  "anya-e0102n11:56": "876.Saṅghapaṭimānananti saṅghassa paṭimānanaṁ udikkhanaṁ. Yāva eso bhikkhu āgacchati, tāva saṅghakammassa akaraṇanti attho. Ettha ca na paṭimānanaṁ etassa pubbakiccaṁ, paṭimānanāvajjanaṁ pana pubbakiccaṁ. Tasmā evaṁ āvajjitabbaṁ ‘‘sace mayi sattāhaṁ nirodhaṁ samāpajjitvā nisinne saṅgho uttikammādīsu kiñcideva kammaṁ kattukāmo hoti, yāva maṁ koci bhikkhu āgantvā na pakkosati, tāvadeva vuṭṭhahissāmī’’ti. Evaṁ katvā samāpanno hi tasmiṁ samaye vuṭṭhātiyeva.",
  "anya-e0102n11:57": "Yo pana evaṁ na karoti, saṅgho ca sannipatitvā taṁ apassanto ‘‘asuko bhikkhu kuhi’’nti ‘‘nirodhasamāpanno’’ti vutte saṅgho kañci bhikkhuṁ peseti ‘‘gaccha naṁ saṅghassa vacanena pakkosāhī’’ti. Athassa tena bhikkhunā savanūpacāre ṭhatvā ‘‘saṅgho taṁ āvuso paṭimānetī’’ti vuttamatteva vuṭṭhānaṁ hoti. Evaṁ garukā hi saṅghassa āṇā nāma. Tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "anya-e0102n11:58": "877.Satthupakkosananti idhāpi satthupakkosanāvajjanameva imassa kiccaṁ. Tasmā tampi evaṁ āvajjitabbaṁ ‘‘sace mayi sattāhaṁ nirodhaṁ samāpajjitvā nisinne satthā otiṇṇavatthusmiṁ sikkhāpadaṁ vā paññapeti, tathārūpāya vā atthuppattiyā dhammaṁ deseti, yāva maṁ koci āgantvā na pakkosati, tāvadeva vuṭṭhahissāmī’’ti. Evaṁ katvā nisinno hi tasmiṁ samaye vuṭṭhātiyeva.",
  "anya-e0102n11:59": "Yo pana evaṁ na karoti, satthā ca saṅghe sannipatite taṁ apassanto ‘‘asuko bhikkhu kuhi’’nti ‘‘nirodhasamāpanno’’ti vutte kañci bhikkhuṁ peseti ‘‘gaccha naṁ mama vacanena pakkosā’’ti. Athassa tena bhikkhunā savanūpacāre ṭhatvā ‘‘satthā āyasmantaṁ āmantetī’’ti vuttamatteva vuṭṭhānaṁ hoti. Evaṁ garukaṁ hi satthupakkosanaṁ, tasmā taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "anya-e0102n11:60": "878.Addhānaparicchedoti jīvitaddhānassa paricchedo. Iminā bhikkhunā addhānaparicchede sukusalena bhavitabbaṁ. Attano ‘‘āyusaṅkhārā sattāhaṁ pavattissanti na pavattissantī’’ti āvajjitvāva samāpajjitabbaṁ. Sace hi sattāhabbhantare nirujjhanake āyusaṅkhāre anāvajjitvāva samāpajjati, nāssa nirodhasamāpatti maraṇaṁ paṭibāhituṁ sakkoti. Antonirodhe maraṇassa natthitāya antarāva samāpattito vuṭṭhāti. Tasmā etaṁ āvajjitvāva samāpajjitabbaṁ. Avasesaṁ hi anāvajjitumpi vaṭṭati. Idaṁ pana āvajjitabbamevāti vuttaṁ.",
  "anya-e0102n11:61": "879. So evaṁ ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā nevasaññānāsaññāyatanaṁ samāpajjati. Athekaṁ vā dve vā cittavāre atikkamitvā acittako hoti, nirodhaṁ phusati. Kasmā panassa dvinnaṁ cittānaṁ uparicittāni na pavattantīti? Nirodhassa payogattā. Idañhi imassa bhikkhuno dve samathavipassanādhamme yuganaddhe katvā aṭṭha samāpattiārohanaṁ anupubbanirodhassa payogo, na nevasaññānāsaññāyatanasamāpattiyāti nirodhassa payogattā dvinnaṁ cittānaṁ upari na pavattanti.",
  "anya-e0102n11:62": "Yo pana bhikkhu ākiñcaññāyatanato vuṭṭhāya idaṁ pubbakiccaṁ akatvā nevasaññānāsaññāyatanaṁ samāpajjati, so parato acittako bhavituṁ na sakkoti, paṭinivattitvā puna ākiñcaññāyataneyeva patiṭṭhāti. Maggaṁ agatapubbapurisūpamā cettha vattabbā –",
  "anya-e0102n11:63": "Eko kira puriso ekaṁ maggaṁ agatapubbo antarā udakakandaraṁ vā gambhīraṁ udakacikkhallaṁ atikkamitvā ṭhapitaṁ caṇḍātapasantattapāsāṇaṁ vā āgamma taṁ nivāsanapāvuraṇaṁ asaṇṭhapetvāva kandaraṁ orūḷho parikkhāratemanabhayena punadeva tīre patiṭṭhāti. Pāsāṇaṁ akkamitvāpi santattapādo punadeva orabhāge patiṭṭhāti. Tattha yathā so puriso asaṇṭhapitanivāsanapāvuraṇattā kandaraṁ otiṇṇamattova, tattapāsāṇaṁ akkantamatto eva ca paṭinivattitvā oratova patiṭṭhāti, evaṁ yogāvacaropi pubbakiccassa akatattā nevasaññānāsaññāyatanaṁ samāpannamattova paṭinivattitvā ākiñcaññāyatane patiṭṭhāti.",
  "anya-e0102n11:64": "Yathā pana pubbepi taṁ maggaṁ gatapubbapuriso taṁ ṭhānaṁ āgamma ekaṁ sāṭakaṁ daḷhaṁ nivāsetvā aparaṁ hatthena gahetvā kandaraṁ uttaritvā tattapāsāṇaṁ vā akkantamattakameva karitvā parato gacchati, evamevaṁ katapubbakicco bhikkhu nevasaññānāsaññāyatanaṁ samāpajjitvāva parato acittako hutvā nirodhaṁ phusitvā viharati.",
  "anya-e0102n11:65": "880.Kathaṁ ṭhānanti evaṁ samāpannāya panassā kālaparicchedavasena ceva antarāāyukkhayasaṅghapaṭimānanasatthupakkosanābhāvena ca ṭhānaṁ hoti.",
  "anya-e0102n11:66": "881.Kathaṁ vuṭṭhānanti anāgāmissa anāgāmiphaluppattiyā, arahato arahattaphaluppattiyāti evaṁ dvedhā vuṭṭhānaṁ hoti.",
  "anya-e0102n11:67": "882.Vuṭṭhitassa kiṁninnaṁ cittaṁ hotīti nibbānaninnaṁ. Vuttaṁ hetaṁ ‘‘saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṁ cittaṁ hoti vivekapoṇaṁ vivekapabbhāra’’nti (ma. ni. 1.464).",
  "anya-e0102n11:68": "883.Matassa ca samāpannassa ca ko visesoti ayampi attho sutte vuttoyeva. Yathāha – ‘‘yvāyaṁ, āvuso, mato kālaṅkato, tassa kāyasaṅkhārā niruddhā paṭippassaddhā, vacīsaṅkhārā… cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni. Yo cāyaṁ bhikkhu saññāvedayitanirodhaṁ samāpanno, tassapi kāyasaṅkhārā niruddhā paṭippassaddhā, vacīsaṅkhārā… cittasaṅkhārā niruddhā paṭippassaddhā, āyu aparikkhīṇo, usmā avūpasantā, indriyāni aparibhinnānī’’ti (ma. ni. 1.457).",
  "anya-e0102n11:69": "884.Nirodhasamāpatti saṅkhatātiādipucchāyaṁ pana saṅkhatātipi asaṅkhatātipi lokiyātipi lokuttarātipi na vattabbā. Kasmā? Sabhāvato natthitāya. Yasmā panassā samāpajjantassa vasena samāpannā nāma hoti, tasmā nipphannāti vattuṁ vaṭṭati, no anipphannā.",
  "anya-e0102n11:70": "Iti santaṁ samāpattiṁ, imaṁ ariyanisevitaṁ;",
  "anya-e0102n11:71": "Diṭṭheva dhamme nibbānamitisaṅkhaṁ upāgataṁ;",
  "anya-e0102n11:72": "Bhāvetvā ariyaṁ paññaṁ, samāpajjanti paṇḍitā.",
  "anya-e0102n11:73": "Yasmā tasmā imissāpi, samāpattisamatthatā;",
  "anya-e0102n11:74": "Ariyamaggesu paññāya, ānisaṁsoti vuccatīti.",
  "anya-e0102n11:75": "Āhuneyyabhāvādisiddhikathā",
  "anya-e0102n11:76": "885.Āhuneyyabhāvādisiddhīti na kevalañca nirodhasamāpattiyā samāpajjanasamatthatāva, ayaṁ pana āhuneyyabhāvādisiddhipi imissā lokuttarapaññābhāvanāya ānisaṁsoti veditabbo. Avisesena hi catubbidhāyapi etissā bhāvitattā bhāvitapañño puggalo sadevakassa lokassa āhuneyyo hoti pāhuneyyo dakkhiṇeyyo añjalīkaraṇīyo anuttaraṁ puññakkhettaṁ lokassa.",
  "anya-e0102n11:77": "886. Visesato panettha paṭhamamaggapaññaṁ tāva bhāvetvā mandāya vipassanāya āgato mudindriyopi sattakkhattuparamo nāma hoti, sattasugatibhave saṁsaritvā dukkhassantaṁ karoti. Majjhimāya vipassanāya āgato majjhimindriyo kolaṁkolo nāma hoti, dve vā tīṇi vā kulāni sandhāvitvā saṁsaritvā dukkhassantaṁ karoti. Tikkhāya vipassanāya āgato tikkhindriyo ekabījī nāma hoti, ekaññeva mānusakaṁ bhavaṁ nibbattetvā dukkhassantaṁ karoti.",
  "anya-e0102n11:78": "887. Dutiyamaggapaññaṁ bhāvetvā sakadāgāmī nāma hoti, sakideva imaṁ lokaṁ āgantvā dukkhassantaṁ karoti.",
  "anya-e0102n11:79": "888. Tatiyamaggapaññaṁ bhāvetvā anāgāmī nāma hoti. So indriyavemattatāvasena antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṁsoto akaniṭṭhagāmīti pañcadhā. Idha vihāyaniṭṭho hoti. Tattha antarāparinibbāyīti yattha katthaci suddhāvāsabhave upapajjitvā āyuvemajjhaṁ appatvāva parinibbāyati. Upahaccaparinibbāyīti āyuvemajjhaṁ atikkamitvā parinibbāyati. Asaṅkhāraparinibbāyīti asaṅkhārena appayogena uparimaggaṁ nibbatteti. Sasaṅkhāraparinibbāyīti sasaṅkhārena sappayogena uparimaggaṁ nibbatteti. Uddhaṁsoto akaniṭṭhagāmīti yatthupapanno, tato uddhaṁ yāva akaniṭṭhabhavā āruyha tattha parinibbāyati.",
  "anya-e0102n11:80": "889. Catutthamaggapaññaṁ bhāvetvā koci saddhāvimutto hoti, koci paññāvimutto hoti, koci ubhatobhāgavimutto hoti, koci tevijjo, koci chaḷabhiñño, koci paṭisambhidappabhedappatto mahākhīṇāsavo. Yaṁ sandhāya vuttaṁ ‘‘maggakkhaṇe panesa taṁ jaṭaṁ vijaṭeti nāma . Phalakkhaṇe vijaṭitajaṭo sadevakassa lokassa aggadakkhiṇeyyo hotī’’ti.",
  "anya-e0102n11:81": "Evaṁ anekānisaṁsā, ariyapaññāya bhāvanā;",
  "anya-e0102n11:82": "Yasmā tasmā kareyyātha, ratiṁ tattha vicakkhaṇo.",
  "anya-e0102n11:83": "890. Ettāvatā ca –",
  "anya-e0102n11:84": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:85": "Ātāpī nipako bhikkhu, so imaṁ vijaṭaye jaṭanti. –",
  "anya-e0102n11:86": "Imissā gāthāya sīlasamādhipaññāmukhena desite visuddhimagge sānisaṁsā paññābhāvanā paridīpitā hotīti.",
  "anya-e0102n11:87": "Iti sādhujanapāmojjatthāya kate visuddhimagge",
  "anya-e0102n11:88": "Paññābhāvanādhikāre",
  "anya-e0102n11:89": "Paññābhāvanānisaṁsaniddeso nāma",
  "anya-e0102n11:90": "Tevīsatimo paricchedo.",
  "anya-e0102n11:91": "Nigamanakathā",
  "anya-e0102n11:92": "891. Ettāvatā ca –",
  "anya-e0102n11:93": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:94": "Ātāpī nipako bhikkhu, so imaṁ vijaṭaye jaṭa’’nti. –",
  "anya-e0102n11:95": "Imaṁ gāthaṁ nikkhipitvā yadavocumha –",
  "anya-e0102n11:96": "‘‘Imissā dāni gāthāya, kathitāya mahesinā;",
  "anya-e0102n11:97": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0102n11:98": "‘‘Sudullabhaṁ labhitvāna, pabbajjaṁ jinasāsane;",
  "anya-e0102n11:99": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0102n11:100": "‘‘Yathābhūtaṁ ajānantā, suddhikāmāpi ye idha;",
  "anya-e0102n11:101": "Visuddhiṁ nādhigacchanti, vāyamantāpi yogino.",
  "anya-e0102n11:102": "‘‘Tesaṁ pāmojjakaraṇaṁ, suvisuddhavinicchayaṁ;",
  "anya-e0102n11:103": "Mahāvihāravāsīnaṁ, desanānayanissitaṁ.",
  "anya-e0102n11:104": "‘‘Visuddhimaggaṁ bhāsissaṁ, taṁ me sakkacca bhāsato;",
  "anya-e0102n11:105": "Visuddhikāmā sabbepi, nisāmayatha sādhavo’’ti.",
  "anya-e0102n11:106": "Svāyaṁ bhāsito hoti.",
  "anya-e0102n11:107": "892. Tattha ca –",
  "anya-e0102n11:108": "Tesaṁ sīlādibhedānaṁ, atthānaṁ yo vinicchayo;",
  "anya-e0102n11:109": "Pañcannampi nikāyānaṁ, vutto aṭṭhakathānaye.",
  "anya-e0102n11:110": "Samāharitvā taṁ sabbaṁ, yebhuyyena sanicchayo;",
  "anya-e0102n11:111": "Sabbasaṅkaradosehi, mutto yasmā pakāsito.",
  "anya-e0102n11:112": "Tasmā visuddhikāmehi, suddhapaññehi yogihi;",
  "anya-e0102n11:113": "Visuddhimagge etasmiṁ, karaṇīyova ādaroti.",
  "anya-e0102n11:114": "893.",
  "anya-e0102n11:115": " Vibhajjavādiseṭṭhānaṁ , theriyānaṁ yasassinaṁ;",
  "anya-e0102n11:116": "Mahāvihāravāsīnaṁ, vaṁsajassa vibhāvino.",
  "anya-e0102n11:117": "Bhadantasaṅghapālassa, sucisallekhavuttino;",
  "anya-e0102n11:118": "Vinayācārayuttassa, yuttassa paṭipattiyaṁ.",
  "anya-e0102n11:119": "Khantisoraccamettādi-guṇabhūsitacetaso;",
  "anya-e0102n11:120": "Ajjhesanaṁ gahetvāna, karontena imaṁ mayā.",
  "anya-e0102n11:121": "Saddhammaṭṭhitikāmena , yo patto puññasañcayo;",
  "anya-e0102n11:122": "Tassa tejena sabbepi, sukhamedhantu pāṇino.",
  "anya-e0102n11:123": "894.",
  "anya-e0102n11:124": " Visuddhimaggo eso ca, antarāyaṁ vinā idha;",
  "anya-e0102n11:125": "Niṭṭhito aṭṭhapaññāsa-bhāṇavārāya pāḷiyā.",
  "anya-e0102n11:126": "Yathā tatheva lokassa, sabbe kalyāṇanissitā;",
  "anya-e0102n11:127": "Anantarāyā ijjhantu, sīghaṁ sīghaṁ manorathāti.",
  "anya-e0102n11:128": "895. Parama visuddha saddhā buddhi vīriya paṭimaṇḍitena sīlācārajjava maddavādiguṇasamudayasamuditena sakasamaya samayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādi bhedaguṇapaṭimaṇḍite uttarimanussadhamme appaṭihatabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena mudantakhedakavattabbena kato visuddhimaggo nāma.",
  "anya-e0102n11:129": "896.",
  "anya-e0102n11:130": " Tāva tiṭṭhatu lokasmiṁ, lokanittharaṇesinaṁ;",
  "anya-e0102n11:131": "Dassento kulaputtānaṁ, nayaṁ sīlādisuddhiyā.",
  "anya-e0102n11:132": "Yāva buddhoti nāmampi, suddhacittassa tādino;",
  "anya-e0102n11:133": "Lokamhi lokajeṭṭhassa, pavattati mahesinoti.",
  "anya-e0102n11:134": "Iti sādhujanapāmojjatthāya katā visuddhimaggakathā,",
  "anya-e0102n11:135": "Pāḷigaṇanāya pana sā aṭṭhapaññāsabhāṇavārā hotīti.",
  "anya-e0102n11:136": "Visuddhimaggapakaraṇaṁ niṭṭhitaṁ."
}