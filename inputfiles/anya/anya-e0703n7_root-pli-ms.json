{
  "anya-e0703n7:0": "Aṭṭhama pariccheda",
  "anya-e0703n7:1": "Paṇḍuvāsudevābhiseko",
  "anya-e0703n7:2": "1.",
  "anya-e0703n7:3": " Vijayo so mahārājā, vasse antimake ṭhito;",
  "anya-e0703n7:4": "Iti cintayi ‘‘vuddho’haṃ, na ca vijjati me suto.",
  "anya-e0703n7:5": "2.",
  "anya-e0703n7:6": " Kicchena vāsitaṃ raṭṭhaṃ, nasseyya mama accaye;",
  "anya-e0703n7:7": "Āṇāpeyyaṃ rajjahetu-sumittaṃ bhātaraṃ mama.",
  "anya-e0703n7:8": "3.",
  "anya-e0703n7:9": " Athā’maccehi mantetvā, lekhaṃ tattha visajjayi;",
  "anya-e0703n7:10": "Lekhaṃ datvāna vijayo, na cirena divaṅgato.",
  "anya-e0703n7:11": "4.",
  "anya-e0703n7:12": " Tasmiṃ mate amaccā te, pekkhantā khattiyāgamaṃ;",
  "anya-e0703n7:13": "Upatissagāme ṭhatvāna, raṭṭhaṃ samunusāsisuṃ.",
  "anya-e0703n7:14": "5.",
  "anya-e0703n7:15": " Mate vijayarājamhi, khattiyāgamanā purā;",
  "anya-e0703n7:16": "Ekaṃ vassaṃ ayaṃ laṃkā-dīpo āsi arājako.",
  "anya-e0703n7:17": "6.",
  "anya-e0703n7:18": " Tasmiṃ sīhapure tassa, sīhabāhussa rājino;",
  "anya-e0703n7:19": "Accayena sumitto so, rājā tassa suto ahu.",
  "anya-e0703n7:20": "7.",
  "anya-e0703n7:21": " Tassa puttā tayo āsuṃ, maddarājassa dhītuyā;",
  "anya-e0703n7:22": "Dūtā sīhapuraṃ gantvā, rañño lekhaṃ adaṃsu te.",
  "anya-e0703n7:23": "8.",
  "anya-e0703n7:24": " Lekhaṃ sutvāna so rājā, putte āmantayī tayo;",
  "anya-e0703n7:25": "Ahaṃ mahallako tātā, eko tumhesu gacchatu.",
  "anya-e0703n7:26": "9.",
  "anya-e0703n7:27": " Laṃkaṃ nekaguṇaṃ kantaṃ, mama bhātussa santakaṃ;",
  "anya-e0703n7:28": "Tassa’cca yena tattheva, rajjaṃ kāretu sobhanaṃ.",
  "anya-e0703n7:29": "10.",
  "anya-e0703n7:30": " Kaṇiṭṭhako paṇḍuvāsu-devo rājakumārako;",
  "anya-e0703n7:31": "‘‘Gamissāmīti cintetvā, ñatvā sotthi gatampi ca.",
  "anya-e0703n7:32": "11.",
  "anya-e0703n7:33": " Pitarā samanuññāto, dvattiṃsāmacca dārake;",
  "anya-e0703n7:34": "Ādāya āruhī nāvaṃ, paribbājakaliṅgavā.",
  "anya-e0703n7:35": "12.",
  "anya-e0703n7:36": " Mahākandaranajjā te, mukhadvāramhi otaraṃ;",
  "anya-e0703n7:37": "Te paribbājake disvā, jano sakkari sādhukaṃ.",
  "anya-e0703n7:38": "13.",
  "anya-e0703n7:39": " Pucchitvā nagaraṃ ettha, upayantaṃ kamena te;",
  "anya-e0703n7:40": "Upatissa gāmaṃ sampattā, devatā paripālitā.",
  "anya-e0703n7:41": "14.",
  "anya-e0703n7:42": " Amaccā’numato’macco, pucchi nemittakā tahiṃ;",
  "anya-e0703n7:43": "Khattiyā’gamanaṃ tassa, so byākāsi paraṃpi ca.",
  "anya-e0703n7:44": "15.",
  "anya-e0703n7:45": " Sattame dīvaseyeva, āgamissati khattiyo;",
  "anya-e0703n7:46": "Buddhasāsana metassa, vaṃsajo’va ṭhapessati.",
  "anya-e0703n7:47": "16.",
  "anya-e0703n7:48": " Sattame divaseyeva, te paribbājake tahiṃ;",
  "anya-e0703n7:49": "Patte disvāna pucchitvā, amaccā te vijāniya.",
  "anya-e0703n7:50": "17.",
  "anya-e0703n7:51": " Taṃ paṇṇuvāsudevaṃ te, laṃkārajjena appayuṃ;",
  "anya-e0703n7:52": "Mahesiyā abhāvāso, na tāva abhisecayi.",
  "anya-e0703n7:53": "18.",
  "anya-e0703n7:54": " Amitodanasakkassa, paṇḍusakko suto ahu;",
  "anya-e0703n7:55": "Ñatvā vināsaṃ sakyānaṃ, so ādāya sakaṃ janaṃ.",
  "anya-e0703n7:56": "19.",
  "anya-e0703n7:57": " Gantvā aññāpadesena, gaṅgāpāraṃ tahiṃ puraṃ;",
  "anya-e0703n7:58": "Māpetvā tattha kāresi, rajjaṃ tassa sute labhi.",
  "anya-e0703n7:59": "20.",
  "anya-e0703n7:60": " Dhītā kaṇiṭṭhitā āsi, bhaddakaccāna nāmikā;",
  "anya-e0703n7:61": "Sabbalakkhaṇasampannā, surūpā abhipatthitā.",
  "anya-e0703n7:62": "21.",
  "anya-e0703n7:63": " Tadatthaṃ sattarājāno, paṇṇākāre mahārahe;",
  "anya-e0703n7:64": "Pesesuṃ rājino tassa, bhīto rājūhi so pana.",
  "anya-e0703n7:65": "22.",
  "anya-e0703n7:66": " Ñatvāna sotthigamanaṃ, abhisekaphalampi ca;",
  "anya-e0703n7:67": "Sahadvattiṃsa itthīhi, nāvaṃ āropiyā’sutaṃ.",
  "anya-e0703n7:68": "23.",
  "anya-e0703n7:69": " Gaṅgāya khipi gaṇhātu, pahu me dhītaraṃ iti;",
  "anya-e0703n7:70": "Gahetuṃ te na sakkhiṃsu, nāvāsāpana sīghagā.",
  "anya-e0703n7:71": "24.",
  "anya-e0703n7:72": " Dutiye divaseyeva, goṇāgāmaka paṭṭanaṃ;",
  "anya-e0703n7:73": "Pattāpabbajitā kārā, sabbā tā tattha otaruṃ.",
  "anya-e0703n7:74": "25.",
  "anya-e0703n7:75": " Pucchitvā nagaraṃ ettha, tā kamenopayantiyo;",
  "anya-e0703n7:76": "Upatissagāmaṃ sampattā, devatā paripālitā.",
  "anya-e0703n7:77": "26.",
  "anya-e0703n7:78": " Nemittakassa vacanaṃ, sutvā tatthā’gatā tu tā;",
  "anya-e0703n7:79": "Disvā amacco pucchitvā, ñatvā rañño samappayi.",
  "anya-e0703n7:80": "27.",
  "anya-e0703n7:81": " Taṃ paṇḍuvāsudevaṃ te, amaccā suddhabuddhino;",
  "anya-e0703n7:82": "Rajje samabhisiñciṃsu, puṇṇasabbamanorathaṃ.",
  "anya-e0703n7:83": "28.",
  "anya-e0703n7:84": " Subhaddakaccāna manomarūpiniṃ;",
  "anya-e0703n7:85": "Mahesībhāve abhisiñciya’ttano;",
  "anya-e0703n7:86": "Sahagatā tāya padāsi attanā;",
  "anya-e0703n7:87": "Sahāgatānaṃ vasi bhūmipo sukhantī.",
  "anya-e0703n7:88": "Sujanappasāda saṃvegatthāya kate mahāvaṃse",
  "anya-e0703n7:89": "Paṇḍuvāsudevābhiseko nāma",
  "anya-e0703n7:90": "Aṭṭhamo paricchedo."
}