{
  "anya-e0803n9:0": "9. Napuṁsakaliṅganāmikapadamālā",
  "anya-e0803n9:1": "Atha pubbācariyamataṁ purecaraṁ katvā niggahītantanapuṁsakaliṅgānaṁ ‘‘bhūtaṁ’’iccādikassa pakatirūpassa nāmikapadamālaṁ vakkhāma –",
  "anya-e0803n9:2": "Cittaṁ, cittāni. Cittaṁ, cittāni. Cittena, cittehi, cittebhi. Cittassa, cittānaṁ. Cittā, cittasmā, cittamhā, cittehi, cittebhi. Cittassa, cittānaṁ. Citte, cittasmiṁ, cittamhi, cittesu. Bho citta, bho cittā, bhavanto cittāni. Yamakamahātheramataṁ.",
  "anya-e0803n9:3": "Ettha kiñcāpi ‘‘cittā’’ti paccattabahuvacanaṁ ‘‘citte’’ti upayogabahuvacanañca anāgataṁ, tathāpi tattha tattha aññesampi tādisānaṁ niggahītantanapuṁsakarūpānaṁ dassanato vibhaṅgapāḷiyañca ‘‘cha cittā abyākatā’’tiādidassanato gahetabbameva , tasmā ‘‘cittaṁ, cittāni, cittā. Cittaṁ, cittāni, citte’’ti kamo veditabbo. Niggahītantānañhi napuṁsakaliṅgānaṁ katthaci okārantapulliṅgānaṁ viya paccattopayogabahuvacanāni bhavanti. Tāni ca pulliṅgena vā saliṅgena vā aliṅgena vā saddhiṁ samānādhikaraṇāni hutvā kevalāni vā pāvacane sañcaranti. Atra ‘‘cattāro satipaṭṭhānā. Cattāro sammappadhānā. Sabbe mālā upentimaṁ. Yassa ete dhanā atthi. Cattāro mahābhūtā. Tīṇindriyā. Dve indriyā. Dasindriyā. Dve mahābhūte nissāya dve mahābhūtā, pañca viññāṇā, caturo aṅge adhiṭṭhāya, semi vammikamatthake, rūpā saddā rasā gandhā. Rūpe ca sadde ca atho rase ca. Cakkhuñca paṭicca rūpe ca uppajjati cakkhuviññāṇa’’nti evamādayo anekasatā pāḷippadesā daṭṭhabbā.",
  "anya-e0803n9:4": "Ettha pana ‘‘satipaṭṭhānā’’tiādīni padāni liṅgavipallāsavasena vuttānīti na gahetabbāni satipaṭṭhānasaddādīnaṁ paṭhamekavacanaṭṭhāne okārantapulliṅgabhāvena ṭhitabhāvassa adassanato. ‘‘Cattāro’’tiādīniyeva pana padāni liṅgavipallāsavasena vuttānīti gahetabbāni niyogā niggahītantehi napuṁsakaliṅgehi satipaṭṭhānasaddādīhi saddhiṁ tesaṁ samānādhikaraṇabhāvassa dassanatoti.",
  "anya-e0803n9:5": "Kecettha vadeyyuṁ – nanu ‘‘satipaṭṭhāno dhammo, citto dhammo, cittā dhammā’’tiādippayogadassanato satipaṭṭhānasaddādīnaṁ okārantapulliṅgabhāvo labbhati. Evaṁ sante kasmā tumhehi ‘‘satipaṭṭhānasaddādīnaṁ paṭhamekavacanaṭṭhāne okārantapulliṅgabhāvena ṭhitabhāvassa adassanato’’ti vuttaṁ, kasmā ca ekantato satipaṭṭhānasaddādīnaṁ niggahītantanapuṁsakaliṅgatā anumatā, nanu ‘‘satipaṭṭhāno dhammo, citto dhammo, cittā dhammā’’tiādidassanato ‘‘cattāro satipaṭṭhānā’’tiādīsupi ‘‘satipaṭṭhānasaddādayo liṅgavipallāsavasena vuttā’’ti vattabbāti? Na vattabbā, kasmāti ce? ‘‘Satipaṭṭhāno dhammo, citto dhammo, cittā dhammā’’tiādīsupi satipaṭṭhānacittasaddādīnaṁ liṅgavipallāsavasena anicchitabbato. Tattha hi pulliṅgena dhammasaddena yojetuṁ dhammissaro bhagavā dhammāpekkhaṁ katvā ‘‘satipaṭṭhāno, citto, cittā’’ti ca abhāsi. Kevalā hi satipaṭṭhāna cittasaddādayo okārantapulliṅgabhāvena katthacipi yojitā na santi, niggahītantanapuṁsakabhāvena pana yojitā santi.",
  "anya-e0803n9:6": "Tathā hi ‘‘citto gahapatī’’ti etthāpi pulliṅgagahapatisaddaṁ apekkhitvā viññāṇe pavattaṁ cittanāmaṁ paṇṇattivasena puggale āropetvā puggalavācakaṁ katvā ‘‘citto’’ti vuttaṁ. Yadi pana viññāṇasaṅkhātaṁ cittamadhippetaṁ siyā, ‘‘citta’’micceva vucceyya. Tasmā ‘‘citto gahapati, cittā itthī’’tiādīsu liṅgavipallāso na icchitabbo sāpekkhattā cittasaddādīnaṁ. Yathā ca ettha, evaṁ ‘‘satipaṭṭhāno dhammo, citto dhammo, cittā dhammā’’tiādīsupi liṅgavipallāso na icchitabbo. ‘‘Cattāro satipaṭṭhānā’’tiādīsu pana satipaṭṭhānasaddādīnaṁ apekkhitabbāni padāni na santi, yehi te pulliṅgāni siyuṁ, tasmā ‘‘cattāro’’tiādīniyeva padāni parivattetvā ‘‘cattāri, sabbāni, etānī’’ti napuṁsakaliṅgavasena gahetvā ‘‘satipaṭṭhānā , sammappadhānā’’tiādīhi padehi yojetabbāni. Īdisesu ṭhānesu keci aṭṭhakathācariyā nikāralopaṁ icchanti ‘‘yā pubbe bodhisattānaṁ, pallaṅkavaramābhuje, nimittāni padissantī’’ti ettha viya. Adassanañhi lopo, tasmā ‘‘cattāri satipaṭṭhānāni, cattāri sammappadhānāni, sabbāni mālānī’tiādikā yojanā kātabbā.",
  "anya-e0803n9:7": "Keci pana ‘‘sabbe mālā upenti ma’’nti ettha mālāsaddaṁ itthiliṅganti maññitvā pulliṅgabhūtaṁ sabbesaddaṁ itthiliṅgavasena parivattetvā ‘‘sabbā mālā’’ti atthaṁ kathenti. Taṁ kiñcāpi yuttataraṁ viya dissati, tathāpi na gahetabbaṁ. Na hi so bhagavā liṅgaṁ naññāsi, na ca ‘‘sabbā mālā upenti ma’’nti dve padāni itthiliṅgāni katvā vattuṁ na sakkhi. Yo evaṁ visadisaliṅgāni padāni uccāresi. Jānantoyeva pana bhagavā vattuṁ sakkontoyeva ca ‘‘sabbe mālā upenti ma’’nti visadisaliṅgāni padāni uccāresi, tasmā pulliṅgabhūtaṁ sabbesaddaṁ ‘‘sabbānī’’ti napuṁsakaliṅgavasena parivattetvā vibhaṅgapāḷiyaṁ ‘‘tīṇindriyā’’ti padaṁ viya luttanikārena napuṁsakaliṅgena mālāsaddena yojetvā ‘‘sabbāni mālānī’’ti attho gahetabbo katthaci ‘‘yassa ete dhanā atthī’’ti ettha viya. Ettha hi yassa etāni dhanānīti attho. Idampettha sallakkhitabbaṁ. Mālāsaddo dviliṅgo itthinapuṁsakavasena. Tiṭṭhatu tassitthiliṅgattaṁ suviññeyyattā, napuṁsakatte pana tīṇi mālāni. ‘‘Mālehi ca gandhehi ca bhagavato sarīraṁ pūjentī’’tiādayo napuṁsakappayogānipi bahū sandissantīti.",
  "anya-e0803n9:8": "Yadi pana bho mālasaddo itthinapuṁsakavasena dviliṅgo, ‘‘sabbe mālā upenti ma’’nti ettha mālāsaddassa itthiliṅgabhāvaparikappane ko doso atthīti? Attheva itthiliṅgasaddassa pulliṅgabhūtena sabbanāmikapadena saddhiṁ samānādhikaraṇabhāvassābhāvato, napuṁsakaliṅgassa pana pulliṅgabhūtena sabbanāmikapadena saddhiṁ samānādhikaraṇabhāvassa upalabbhanato. Teneva ca ‘‘ete dhanā’’tiādayo payogā pāvacane bahudhā diṭṭhā. Etthāpi pana vadeyyuṁ ‘‘dhanātiādīni vipallāsavasena pulliṅgāniyeva ‘‘ete’’tiādīhi samānādhikaraṇapadehi yojitattā’’ti. Na, napuṁsakāniyevetāni. Yadi hi ‘‘dhanā’’tiādīni pulliṅgāni siyuṁ, katthaci paccattekavacanaṭṭhāne ‘‘eso’’tiādīhi okārantasamānādhikaraṇapadehi yojitā okārantadhanasaddādayo siyuṁ. Tathārūpānaṁ abhāvato pana ‘‘dhanā indriyā viññāṇā’’tiādayo saddā napuṁsakaliṅgāniyeva honti. Ayaṁ nayo paccattabahuvacanaṭṭhāneyeva labbhati. Napuṁsakaliṅgāni hi visadākārāni pulliṅgarūpāni viya hutvā pulliṅgehipi saddhiṁ caranti, napuṁsakā viya purisavesadhārino purisehīti niṭṭhametthāvagantabbaṁ.",
  "anya-e0803n9:9": "Athāpi te pubbe vuttavacanaṁ puna parivattetvā evaṁ vadeyyuṁ ‘‘citto gahapati, cittā itthī’’tiādīsu cittaṁ etassa atthīti citto, cittaṁ etissā atthīti cittā yathā ‘‘saddho, saddhā’’ti evaṁ assatthīti atthavasena gahetabbato liṅgavipallāso nicchitabbo, ‘‘satipaṭṭhāno dhammo, citto dhammo, cittā dhammā’’tiādīni pana evarūpassa atthassa aggahetabbato ‘‘satipaṭṭhānaṁ dhammo, cittaṁ dhammo, cittāni dhammā’’ti vattabbe liṅgavipallāsena ‘‘satipaṭṭhāno dhammo, citto dhammo, cittā dhammā’’tiādi vuttanti liṅgavipallāso icchitabbo’’ti? Tanna, ‘‘citto gahapatī’’tiādīsu pana ‘‘satipaṭṭhāno dhammo’’tiādīsu ca cittasatipaṭṭhānasaddādīnaṁ gahapati dhammādīnaṁ apekkhanavasena niccaṁ pulliṅgabhāvassa icchitattā.",
  "anya-e0803n9:10": "Tathā hi ekantanapuṁsakaliṅgopi puññasaddo abhisaṅkhārāpekkhanavasena ‘‘puñño abhisaṅkhāro’’ti pulliṅgo jāto, tathā ekantanapuṁsakaliṅgāpi paduma maṅgalasaddādayo aññassatthassāpekkhanavasena ‘‘padumo bhagavā, padumā devī, maṅgalo bhagavā, maṅgalā itthī’’ti ca pumitthiliṅgā jātā. Ekantapulliṅgāpi hatthivisesavācakā kālāvaka gaṅgeyyasaddādayo kulāpekkhanavasena ‘‘kālāvakañca gaṅgeyya’’ntiādinā napuṁsakaliṅgā jātā. Tadapekkhanavasena hi aṭṭhakathāyaṁ ‘‘kālāvako ca gaṅgeyyo’’tiādi pulliṅganiddeso dissati. Evaṁ taṁtadatthānamapekkhanavasena taṁtaṁpakatiliṅgaṁ nāsetvā aparaṁ liṅgaṁ patiṭṭhāpetvā niddeso dissati, na ca tāni sabbānipi liṅgāni taddhitavasena aññaliṅgāni jātāni, atha kho gahapatidhammādīnaṁ apekkhanavaseneva aññaliṅgāni jātāni, tasmā ‘‘petāni bhoti puttāni, khādamānā tuvaṁ pure. Siviputtāni cavhaya. Evaṁ dhammāni sutvāna, vippasīdanti paṇḍitā’’tiādīsuyeva liṅgavipallāso icchitabbo anaññāpekkhakattā vuttadhammasaddādīnaṁ, na pana ‘‘citto gahapati, cittā itthī, satipaṭṭhāno dhammo, citto dhammo, cittā dhammā’’tiādīsu cittasaddādīnaṁ vipallāso icchitabbo gahapati dhammādīnaṁ apekkhakattā tesanti niṭṭhametthāvagantabbaṁ, idañca ekaccānaṁ sammohaṭṭhānaṁ, tasmā saddhammaṭṭhitiyā ayaṁ nīti saddhāsampannehi kulaputtehi sādhukaṁ manasi kātabbā.",
  "anya-e0803n9:11": "Badaratitthavihāravāsī ācariyadhammapālo pana ‘‘aparimāṇā padā aparimāṇā akkharā aparimāṇā byañjanāti pāḷippadese ‘padā akkharā byañjanā’ti liṅgavipallāso katoti daṭṭhabba’’nti āha. Etthāpi mayaṁ ‘‘padā’’ti idaṁ ‘‘indriyā rūpā’’tiādīni viya napuṁsakaliṅgamevāti vadāma okārantavasena paṭhamekavacanantabhāvābhāvato, itaradvayaṁ pana napuṁsakaliṅgantipi pulliṅgantipi gahetabbaṁ niggahītantokārantavasena paṭhamekavacanantabhāvassūpalabbhanato. Tathā hi ‘‘puttāni latāni pabbatāni dhammānī’’tiādīnaṁyeva liṅgavipallāsāni icchitabbāni niggahītantavasena paṭhamekavacanantatāya anupaladdhito, tesañcokārantākārantavasena paṭhamekavacanantatādassanato. ‘‘Jarādhammaṁ mā jīrī’’ti idaṁ pana aññapadatthavasena napuṁsakaṁ jātanti daṭṭhabbaṁ.",
  "anya-e0803n9:12": "Bhūtaṁ, bhūtāni, bhūtā. Bhūtaṁ, bhūtāni, bhūte. Bhūtena, bhūtehi, bhūtebhi. Bhūtassa, bhūtānaṁ. Bhūtā, bhūtasmā, bhūtamhā, bhūtehi, bhūtebhi. Bhūtassa, bhūtānaṁ. Bhūte, bhūtasmiṁ, bhūtamhi, bhūtesu. Bho bhūta, bhavanto bhūtāni, bhavanto bhūtā. Evaṁ cittanayena nāmikapadamālā bhavati.",
  "anya-e0803n9:13": "Iminā nayena ‘‘mahābhūtaṁ bhavittaṁ bhūnaṁ bhavana’’miccādīnaṁ bhūdhātumayānaṁ niggahītantapadānaṁ aññesañca ‘‘vatta’’miccādīnaṁ niggahītantapadānaṁ nāmikapadamālā veditabbā.",
  "anya-e0803n9:14": "Vattaṁ rūpaṁ sotaṁ ghānaṁ, dukkhaṁ pupphaṁ jhānaṁ ñāṇaṁ;",
  "anya-e0803n9:15": "Dānaṁ sīlaṁ puññaṁ pāpaṁ, vajjaṁ saccaṁ yānaṁ chattaṁ.",
  "anya-e0803n9:16": "Sakaṭaṁ kanakaṁ tagaraṁ nagaraṁ, taraṇaṁ caraṇaṁ dharaṇaṁ maraṇaṁ;",
  "anya-e0803n9:17": "Nayanaṁ vadanaṁ karaṇaṁ lavanaṁ, vasanaṁ pavanaṁ bhavanaṁ gaganaṁ.",
  "anya-e0803n9:18": "Amataṁ puḷinaṁ mālaṁ, āsanaṁ savanaṁ mukhaṁ;",
  "anya-e0803n9:19": "Padumaṁ uppalaṁ vassaṁ, locanaṁ sādhanaṁ sukhaṁ.",
  "anya-e0803n9:20": "Tāṇaṁ mūlaṁ dhanaṁ kūlaṁ, maṅgalaṁ naḷinaṁ phalaṁ;",
  "anya-e0803n9:21": "Hiraññaṁ ambujaṁ dhaññaṁ, jālaṁ liṅgaṁ padaṁ jalaṁ.",
  "anya-e0803n9:22": "Aṅgaṁ paṇṇaṁ susānaṁ saṁ, āvudhaṁ hadayaṁ vanaṁ;",
  "anya-e0803n9:23": "Sopānaṁ cīvaraṁ pāṇaṁ, alātaṁ indriyaṁ kulaṁ.",
  "anya-e0803n9:24": "Lohaṁ kaṇaṁ balaṁ pīṭhaṁ, aṇḍaṁ ārammaṇaṁ puraṁ;",
  "anya-e0803n9:25": "Araññaṁ tīramassattha-miccādīni samuddhare.",
  "anya-e0803n9:26": "Imāni cittasaddena sabbathāpi sadisāni, imāni pana visadisāni. Seyyathidaṁ –",
  "anya-e0803n9:27": "‘‘Cammaṁ vesma’’ntiādīni, ekadhāyeva bhijjare;",
  "anya-e0803n9:28": "‘‘Kammaṁ thāmaṁ guṇava’’nti-ādīni tu anekadhā.",
  "anya-e0803n9:29": "Kathaṁ?",
  "anya-e0803n9:30": "Camme, cammasmiṁ, cammamhi, cammani, vesme, vesmasmiṁ, vesmamhi, vesmani, ghamme, ghammasmiṁ, ghammamhi, ghammani. Evaṁ aññānipi yojetabbāni.",
  "anya-e0803n9:31": "Kammaṁ, kammāni, kammā. Kammaṁ, kammāni, kamme. Kammena, kammunā, kammanā, kammehi, kammebhi. Kammassa, kammuno, kammānaṁ. Kammasmā, kammamhā, kammunā, kammehi, kammebhi. Kammassa, kammuno, kammānaṁ. Kamme, kammasmiṁ, kammamhi, kammani, kammesu. Bho kamma, bhavanto kammāni, bhavanto kammā.",
  "anya-e0803n9:32": "Thāmasaddassa pana tatiyekavacanaṭṭhānādīsu ‘‘thāmena, thāmunā, thāmassa, thāmuno’’ti ca, ‘‘thāmā, thāmasmā, thāmamhā, thāmunā’’ti ca yojetabbaṁ.",
  "anya-e0803n9:33": "Vantu mantu imantupaccayavataṁ pana niggahītantasaddānaṁ ‘‘guṇavaṁ cittaṁ, rucimaṁ pupphaṁ, pāpimaṁ kulaṁ’’ iccādipayogavasena –",
  "anya-e0803n9:34": "Guṇavaṁ , guṇavantāni, guṇavantā, guṇavanti. Guṇavantaṁ, guṇavantāni, guṇavante guṇavanti. Guṇavatā, guṇavantena, guṇavantehi, guṇavantebhi. Guṇavato, guṇavantassa, guṇavataṁ, guṇavantānaṁ. Guṇavatā, guṇavantā, guṇavantasmā, guṇavantamhā, guṇavantehi, guṇavantebhi. Guṇavato, guṇavantassa, guṇavataṁ, guṇavantānaṁ. Guṇavati, guṇavante, guṇavantasmiṁ, guṇavantamhi, guṇavantesu. Bho guṇava, bhavanto guṇavantāni, guṇavanti.",
  "anya-e0803n9:35": "Evaṁ ‘‘rucimaṁ, rucimantāni, rucima’’ntiiccādinā, ‘‘pāpimaṁ, pāpimantāni, pāpima’’nti iccādinā ca yojetabbaṁ. Apicettha ‘‘guṇavaṁ balavaṁ yasavaṁ satimaṁ gatimaṁ’’iccādinā payogā vitthāretabbā.",
  "anya-e0803n9:36": "Karontasaddassa ‘‘karontaṁ cittaṁ, karontaṁ kula’’nti payogavasena –",
  "anya-e0803n9:37": "Karontaṁ, karontāni, karontā, karonti. Karontaṁ, karontāni, karonte, karonti. Karotā, karontena, karontehi, karontebhi. Karoto, karato, karontassa, karontānaṁ, karotaṁ. Karotā, karontā, karontasmā, karontamhā, karontehi, karontebhi. Karoto, karato, karontassa, karontānaṁ, karotaṁ. Karoti, karonte, karontasmiṁ, karontamhi, karontesu. Bho karonta, bhavanto, karontāni, karontā, karontīti yojetabbaṁ.",
  "anya-e0803n9:38": "Gacchantasaddassa tu ‘‘gacchantaṁ cittaṁ, gacchantaṁ kula’’nti payogavasena –",
  "anya-e0803n9:39": "Gacchantaṁ, gacchantāni, gacchantā. Gacchantaṁ, gacchantāni, gacchante. Gacchatā, gacchantena, gacchantehi, gacchantebhi. Gacchato, gacchantassa, gacchantānaṁ, gacchataṁ. Gacchatā, gacchantā, gacchantasmā, gacchantamhā, gacchantehi , gacchantebhi. Gacchato, gacchantassa, gacchantānaṁ, gacchataṁ. Gacchati, gacchante, gacchantasmiṁ, gacchantamhi, gacchantesu. Bho gacchaṁ, bho gacchantā, bhavanto gacchantāni, gacchantāti yojetabbaṁ.",
  "anya-e0803n9:40": "Evaṁ ‘‘carantaṁ dadantaṁ tiṭṭhantaṁ cintayanta’’ntiādīsupi nāmikapadamālā yojetabbā.",
  "anya-e0803n9:41": "Mahantasaddassa pana koci bhedo, tathā hi ‘‘bārāṇasirajjaṁ nāma mahā’’ti evaṁ ‘‘mahā’’iti napuṁsakapayogadassanato ‘‘mahantaṁ, mahā, mahantāni, mahantā. Mahantaṁ, mahantāni, mahante. Mahatā’’ti kamo veditabbo. Sabbānetāni cittasaddena visadisāni.",
  "anya-e0803n9:42": "Savinicchayoyaṁ niggahītantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:43": "Avaṇṇukārantatāpakatikaṁ niggahītantaṁ",
  "anya-e0803n9:44": "Napuṁsakaliṅgaṁ niṭṭhitaṁ.",
  "anya-e0803n9:45": "Idāni tassīlatthassa katarassassa atthavibhāvi iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:46": "Aṭṭhi, aṭṭhī, aṭṭhīni. Aṭṭhiṁ, aṭṭhī, aṭṭhīni. Aṭṭhinā, aṭṭhīhi, aṭṭhībhi. Aṭṭhissa, aṭṭhino, aṭṭhīnaṁ. Aṭṭhinā, aṭṭhīhi, aṭṭhībhi. Aṭṭhissa, aṭṭhino, aṭṭhīnaṁ. Aṭṭhismiṁ, aṭṭhimhi, aṭṭhīsu. Bho aṭṭhi, bhavanto aṭṭhī, bhavanto aṭṭhīni. Yamakamahātheramataṁ.",
  "anya-e0803n9:47": "Kiñcāpettha nissakkavacanaṭṭhāne ‘‘aṭṭhismā, aṭṭhimhā’’ti padāni anāgatāni, tathāpi tattha tattha taṁsadisappayogadassanā gahetabbāni. Yathā pana aṭṭhisaddassa, evaṁ ‘‘satthi dadhi vāri akkhi acchi’’iccādīnampi rūpāni bhavanti.",
  "anya-e0803n9:48": "Atthavibhāvi , atthavibhāvī, atthavibhāvīni. Atthavibhāviṁ, atthavibhāvī, atthavibhāvīni. Atthavibhāvinā, atthavibhāvīhi, atthavibhāvībhi. Atthavibhāvissa, atthavibhāvino, atthavibhāvīnaṁ. Atthavibhāvinā, atthavibhāvismā atthavibhāvimhā, atthavibhāvīhi, atthavibhāvībhi. Atthavibhāvissa, atthavibhāvino, atthavibhāvīnaṁ. Atthavibhāvismiṁ, atthavibhāvimhi, atthavibhāvīsu. Bho atthavibhāvi, bhavanto atthavibhāvī, bhavanto atthavibhāvīni.",
  "anya-e0803n9:49": "Evaṁ ‘‘dhammavibhāvi, cittānuparivatti, sukhakāri’’iccādīnipi. Tattha aṭṭhi satthiādīni padhānaliṅgāni anaññāpekkhakattā, atthavibhāvi dhammavibhāviādīni appadhānaliṅgāni aññāpekkhakattā.",
  "anya-e0803n9:50": "Savinicchayoyaṁ ikārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:51": "Ivaṇṇantatāpakatikaṁ ikārantanapuṁsakaliṅgaṁ niṭṭhitaṁ.",
  "anya-e0803n9:52": "Idāni katarassassa gotrabhu iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:53": "Āyu, āyū, āyūni. Āyuṁ, āyū, āyūni. Āyunā, āyūhi, āyūbhi. Āyussa, āyuno, āyūnaṁ. Āyunā, āyūhi, āyūbhi. Āyussa, āyuno, āyūnaṁ. Āyusmiṁ, āyumhi, āyūsu. Bho āyu, bhavanto āyū, bhavanto āyūni. Yamakamahātheramataṁ.",
  "anya-e0803n9:54": "Kiñcāpettha nissakkavacanaṭṭhāne ‘‘āyusmā, āyumhā’’ti padāni anāgatāni, tathāpi tattha tattha taṁsadisappayogadassanato gahetabbāni. Ettha ca āyusaddo puṁnapuṁsakaliṅgo daṭṭhabbo. Tathā hi pāḷiyaṁ aṭṭhakathāsu ca tassa dviliṅgatā dissati. ‘‘Punarāyu ca me laddho, evaṁ jānāhi mārisa. Āyu cassā parikkhīṇo ahosī’’tiādīsu hi āyusaddo pulliṅgo, tabbasena ‘‘āyu, āyū, āyavo’’tiādinā bhikkhunayena yathāsambhavaṁ nāmikapadamālā yojetabbā. ‘‘Aggaṁ āyu ca vaṇṇo ca. Kittakaṁ panassa āyū’’tiādīsu pana napuṁsakaliṅgo, tabbasena ‘‘āyu, āyū, āyūnī’’ti yojitā.",
  "anya-e0803n9:55": "Gotrabhu, gotrabhū, gotrabhūni. Gotrabhuṁ, gotrabhū, gotrabhūni. Gotrabhunā, gotrabhūhi, gotrabhūbhi. Gotrabhussa, gotrabhuno, gotrabhūnaṁ. Gotrabhunā, gotrabhusmā, gotrabhumhā, gotrabhūhi, gotrabhūbhi. Gotrabhussa, gotrabhuno, gotrabhūnaṁ. Gotrabhusmiṁ, gotrabhumhi, gotrabhūsu. Bho gotrabhu, bhavanto gotrabhū, bhavanto gotrabhūni. Bho gotrabhū, bho gotrabhūni, evaṁ bahuvacanaṁ vā. Ayamamhākaṁ mataṁ, evaṁ ‘‘cittasahabhu’’iccādīnaṁ bhūdhātumayānaṁ ukārantasaddānaṁ aññesampi taṁsadisānaṁ nāmikapadamālā yojetabbā. Puggalavācako pana ūkāranto gotrabhūsaddo pulliṅgapariyāpannattā sabbaññūnaye paviṭṭho. Tatraññe saddā nāma ‘‘cakkhu vasu dhanu dāru tipu madhu siṅgu hiṅgu cittagu’’iccādayo.",
  "anya-e0803n9:56": "Savinicchayoyaṁ ukārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:57": "Uvaṇṇokārantatāpakatikaṁ",
  "anya-e0803n9:58": "Ukārantanapuṁsakaliṅgaṁ niṭṭhitaṁ.",
  "anya-e0803n9:59": "Evaṁ niggahītanta ikāranta ukārantavasena tividhāni napuṁsakaliṅgāni niravasesato gahitāneva honti. Tesu kesañci niggahītantānaṁ kvaci paccattekavacanassa bahuvacanassa ekārādesavasena bhedo dissati. Seyyathidaṁ? ‘‘Sukhe dukkhe. Ekūnapaññāsa ājīvakasate ekūnapaññāsa paribbājakasate’’iccevamādi. Nanu bho evaṁvidhānaṁ rūpānaṁ pāḷiyaṁ dassanato ‘‘ekārantampi napuṁsakaliṅgaṁ atthī’’ti vattabbanti? Na vattabbaṁ niggahītantogadharūpavisesattā tesaṁ rūpānaṁ. Ādesavasena hi siddhattā visuṁ ekārantaṁ napuṁsakaliṅgaṁ nāma natthi. Tasmā napuṁsakaliṅgānaṁ yathāvuttā tividhatāyeva gahetabbāti.",
  "anya-e0803n9:60": "Napuṁsakānamiccevaṁ, liṅgānaṁ nayasālinī;",
  "anya-e0803n9:61": "Padamālā vibhattā me, sāsanatthaṁ mahesino.",
  "anya-e0803n9:62": "Yassesā paguṇā sadda-nītiresā subhāvitā;",
  "anya-e0803n9:63": "Sāsane kulaputtānaṁ, saraṇaṁ so parāyaṇaṁ.",
  "anya-e0803n9:64": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n9:65": "Kosallatthāya kate saddanītippakaraṇe",
  "anya-e0803n9:66": "Napuṁsakaliṅgānaṁ pakatirūpassa nāmikapadamālāvibhāgo",
  "anya-e0803n9:67": "Navamo paricchedo."
}