{
  "anya-e0703n47:0": "Aṭṭhacattālīsatima pariccheda",
  "anya-e0703n47:1": "Ekarājako",
  "anya-e0703n47:2": "1.",
  "anya-e0703n47:3": " Tato tassā’nujo seno, chattaṃ ussāpayī pure;",
  "anya-e0703n47:4": "Piyaṃ’va puttaṃ passanto, satte sabbe mahādhano.",
  "anya-e0703n47:5": "2.",
  "anya-e0703n47:6": " Cariyaṃ pubbarājūnaṃ, samācari yathābhataṃ;",
  "anya-e0703n47:7": "Apubbampi ca vattesi, cariyaṃ dhammasaṃhitaṃ.",
  "anya-e0703n47:8": "3.",
  "anya-e0703n47:9": " Bhikkhūnaṃ bhikkhūnīnañca, ñātīnaṃ dīpavāsinaṃ;",
  "anya-e0703n47:10": "Macchānaṃ migapakkhīnaṃ, kattabbaṃ sa samācari.",
  "anya-e0703n47:11": "4.",
  "anya-e0703n47:12": " Mahindaṃ paratīraṃ so, gataṃ yojiyamārayi;",
  "anya-e0703n47:13": "Evaṃ so suvisodhesi, rajjapaccatthike’khile.",
  "anya-e0703n47:14": "5.",
  "anya-e0703n47:15": " Mahādānaṃ pavattesi, yācakānaṃ dhanesinaṃ;",
  "anya-e0703n47:16": "Bhikkhūnaṃ brāhmaṇānañca, manuññaṃ rājabhojanaṃ.",
  "anya-e0703n47:17": "6.",
  "anya-e0703n47:18": " Ahesuṃ anujātassa, mahindo kassapo tathā;",
  "anya-e0703n47:19": "Udayoti tayo tesu, mahindo yuvarājako.",
  "anya-e0703n47:20": "7.",
  "anya-e0703n47:21": " Hutvā tassānuvattanto, sakkaccaṃ tamupaṭṭhahi;",
  "anya-e0703n47:22": "Saṅghānāmāsi rājassa, bhariyā tassa rājinī.",
  "anya-e0703n47:23": "8.",
  "anya-e0703n47:24": " Kīḷanatthaṃ samuddassa, gate rājini paṭṭanaṃ;",
  "anya-e0703n47:25": "Udayo ādipādoso, ohīno nagare tadā.",
  "anya-e0703n47:26": "9.",
  "anya-e0703n47:27": " Nālanāmaṃ gahetvāna, dhītaraṃ māṇilāniyā;",
  "anya-e0703n47:28": "Rakkhitaṃ rājarakkhāya, puḷatthinagaraṃ agā.",
  "anya-e0703n47:29": "10.",
  "anya-e0703n47:30": " Rājā tasmiṃ akujjhitvā, sandhiṃ katvā akuppiyaṃ;",
  "anya-e0703n47:31": "Mahādīpādaṃ pesetvā, tosatvā taṃ idhānayi.",
  "anya-e0703n47:32": "11.",
  "anya-e0703n47:33": " Evaṃ samaggā te āsuṃ, tato paṭṭhāya khattiyā;",
  "anya-e0703n47:34": "Rakkhantā sāsanaṃ lokaṃ, vasiṃsu susamāhitā.",
  "anya-e0703n47:35": "12.",
  "anya-e0703n47:36": " Tato kenaci kālena, paṇḍurājā mahābalo;",
  "anya-e0703n47:37": "Jambudīpā idhā’gamma, dīpa gaṇhitumārabhi.",
  "anya-e0703n47:38": "13.",
  "anya-e0703n47:39": " Rājā sutvā mahāsenaṃ, pesuyittha tadantikaṃ;",
  "anya-e0703n47:40": "Amaccānaṃ vivādena, thaddhotāro nārādhipo.",
  "anya-e0703n47:41": "14.",
  "anya-e0703n47:42": " Paṇḍurājā vināsento, sabbaṃ taṃ desamuttaraṃ;",
  "anya-e0703n47:43": "Khandhāvāraṃ nivesesi, mahātālitagāmake.",
  "anya-e0703n47:44": "15.",
  "anya-e0703n47:45": " Vasantā damiḷā ettha, bahavo ye tahiṃ tahiṃ;",
  "anya-e0703n47:46": "Sabbe taṃ pakkhiyāhesuṃ, tato so balavā ahu.",
  "anya-e0703n47:47": "16.",
  "anya-e0703n47:48": " Tattha gantā mahāsenā, rañño yujjhitumārabhi;",
  "anya-e0703n47:49": "Hatthikkhandhagato paṇḍu-rājāpi samupāvisi.",
  "anya-e0703n47:50": "17.",
  "anya-e0703n47:51": " Ahu damiḷasenāsā, passanti sāmino mukhaṃ;",
  "anya-e0703n47:52": "Sampattabalahussāhā, tadatthe cattajīvitā.",
  "anya-e0703n47:53": "18.",
  "anya-e0703n47:54": " Dīpasenā tu sāmina-mabhāvena nirussukkā;",
  "anya-e0703n47:55": "Yujjhanti paribhinditvā, palāyittha tato tato.",
  "anya-e0703n47:56": "19.",
  "anya-e0703n47:57": " Otaritthamahāsenā, paṇḍurājāssa taṅkhaṇe;",
  "anya-e0703n47:58": "Mārasenāva gacchanti, vicuṇṇenti mahājanaṃ.",
  "anya-e0703n47:59": "20.",
  "anya-e0703n47:60": " Rājā senāya bhinnattaṃ, sukkā sabbaṃ samādiya;",
  "anya-e0703n47:61": "Hatthasāraṃ puraṃ hitvā, malayābhimukho gato.",
  "anya-e0703n47:62": "21.",
  "anya-e0703n47:63": " Tato hatthiṃ samāruyha, yuvarājā mahindako;",
  "anya-e0703n47:64": "Yujjhanto sakasenāya, palātattaṃ samekkhiya.",
  "anya-e0703n47:65": "22.",
  "anya-e0703n47:66": " Ekename na sakkā ve, sabbe etehi mārituṃ;",
  "anya-e0703n47:67": "Etesaṃ na ca nīcānaṃ, hatthesu maraṇaṃ sukhaṃ.",
  "anya-e0703n47:68": "23.",
  "anya-e0703n47:69": " Tasmā varaṃ me maraṇaṃ, mayā eveti cintiya;",
  "anya-e0703n47:70": "Hatthikkhandhagatoyeva, chindi so sīsamattano.",
  "anya-e0703n47:71": "24.",
  "anya-e0703n47:72": " Taṃ disvā bahavo sīse, tattha chindiṃsu sevakā;",
  "anya-e0703n47:73": "Taṃ disvā damiḷī senā, haṭṭhatuṭṭhā pamodisā.",
  "anya-e0703n47:74": "25.",
  "anya-e0703n47:75": " Etaṃ sabbaṃ samekkhitvā, ādāpādo sakassapo;",
  "anya-e0703n47:76": "Turaṅgavaramāruyha, susannaddho mahāyudho.",
  "anya-e0703n47:77": "26.",
  "anya-e0703n47:78": " Vihāramupasaṅkamma, abhayaṃ ekakova so;",
  "anya-e0703n47:79": "Tādisampi mahāsenaṃ, ogāhetvā vidārayi.",
  "anya-e0703n47:80": "27.",
  "anya-e0703n47:81": " Supaṇṇo viya gaṇhanto, bhūjagena salilāla ye;",
  "anya-e0703n47:82": "So taṃ sabbaṃ nivattesi, attānañca sugopayi.",
  "anya-e0703n47:83": "28.",
  "anya-e0703n47:84": " Asso ekova dissittha, turaṅgāvalisannibho;",
  "anya-e0703n47:85": "Attano so janaṃ kañci, apassanto’nugāminaṃ.",
  "anya-e0703n47:86": "29.",
  "anya-e0703n47:87": " Kiṃ me ekena verinaṃ, pūritena manorathaṃ;",
  "anya-e0703n47:88": "Kālantarehaṃ jīvanto, pūressaṃ me manorathaṃ.",
  "anya-e0703n47:89": "30.",
  "anya-e0703n47:90": " Tasmā gantuṃva yuttanti, nimphoṭetvā mahābalaṃ;",
  "anya-e0703n47:91": "Nibbhayova mahāyodho, koṇḍivātamupāgami.",
  "anya-e0703n47:92": "31.",
  "anya-e0703n47:93": " Paṇḍurājā mahāsenā, aggahesi tato puraṃ;",
  "anya-e0703n47:94": "Sīsaṃ taṃ yuvarājassa, paṇḍurājassa dassayuṃ.",
  "anya-e0703n47:95": "32.",
  "anya-e0703n47:96": " So taṃ disvā ca jhāpetvā, rājūnaṃ paṇḍudesinaṃ;",
  "anya-e0703n47:97": "Sabbamāḷāhane kiccaṃ, tassa kātuṃ niyojayi.",
  "anya-e0703n47:98": "33.",
  "anya-e0703n47:99": " Sabbaṃ sāraṃ harāpesi, bhaṇḍāgāramhi rājino;",
  "anya-e0703n47:100": "Aggaṇhittha gahetabbaṃ, vihāre nagarepi ca.",
  "anya-e0703n47:101": "34.",
  "anya-e0703n47:102": " Pāsāde ratane sabbe, sovaṇṇaṃsatthubimbakaṃ;",
  "anya-e0703n47:103": "Silāmaya munindassa, cakkhubhūka maṇidvayaṃ.",
  "anya-e0703n47:104": "35.",
  "anya-e0703n47:105": " Tathā sovaṇṇapaṭṭe ca, thūpārāmamhi cetiye;",
  "anya-e0703n47:106": "Suvaṇṇa paṭimāyo ca, vihāresu tahiṃ tahiṃ.",
  "anya-e0703n47:107": "36.",
  "anya-e0703n47:108": " Sabbaṃ gahetvā nissāraṃ, laṅkādīpa makāsi so;",
  "anya-e0703n47:109": "Chaḍḍayittha puraṃ ramma, yakkhabhakkhita rūpakaṃ.",
  "anya-e0703n47:110": "37.",
  "anya-e0703n47:111": " Rājā’pi rakkhaṃ datvāna, mahāmagge tahiṃ tahiṃ;",
  "anya-e0703n47:112": "Gaṅgādvaya mukhe vāsaṃ, kappesi parisaṅkito.",
  "anya-e0703n47:113": "38.",
  "anya-e0703n47:114": " Paṇḍurājā tato saddhiṃ, kātuṃ sīhaḷasāminā;",
  "anya-e0703n47:115": "Amacce tattha pesesi, disvā te sīhalādhipo.",
  "anya-e0703n47:116": "39.",
  "anya-e0703n47:117": " Suṇitvā sāsanaṃ tesaṃ, sabbaṃ taṃ sampaṭicchiya;",
  "anya-e0703n47:118": "Dūtānaṃ kārayitvāna, yathākāmena saṅgahaṃ.",
  "anya-e0703n47:119": "40.",
  "anya-e0703n47:120": " Hatthidvayaṃ sadatvāna, sabbamābharaṇampi ca;",
  "anya-e0703n47:121": "Tassa pesesi dūteso, attanopi hitāvahe.",
  "anya-e0703n47:122": "41.",
  "anya-e0703n47:123": " Paṇḍurājā sitaṃ sabbaṃ, disvā santuṭṭhamānaso;",
  "anya-e0703n47:124": "Niyyātetvāna dūtānaṃ, tadaheva mahāpuraṃ.",
  "anya-e0703n47:125": "42.",
  "anya-e0703n47:126": " Nikkhamitvā purā gantvā, na cireneva paṭṭanaṃ;",
  "anya-e0703n47:127": "Tattha āruyha nāvaṃ so, saka desa mupāgami.",
  "anya-e0703n47:128": "43.",
  "anya-e0703n47:129": " Tato āgamma nagaraṃ, sīlāmegho mahīpati;",
  "anya-e0703n47:130": "Yathāṭhāne ṭhapetvāna, dīpaṃ vasi samāhito.",
  "anya-e0703n47:131": "44.",
  "anya-e0703n47:132": " Bhātaraṃ dutiyaṃ katvā, udayaṃ nāma khattiyaṃ;",
  "anya-e0703n47:133": "Mahādīpādaṃ tassā’dā, sogatthaṃ dakkhiṇaṃ disaṃ.",
  "anya-e0703n47:134": "45.",
  "anya-e0703n47:135": " Sopi kho na cireneva, katvā puññaṃ yathārahaṃ;",
  "anya-e0703n47:136": "Rogenekena samphuṭṭho, paviṭṭho maccuno mukhaṃ.",
  "anya-e0703n47:137": "46.",
  "anya-e0703n47:138": " Kassapo ādipādopi, pulatthinagare vasaṃ;",
  "anya-e0703n47:139": "Yojetvā paṇḍurājena, ahosi kira mārito.",
  "anya-e0703n47:140": "47.",
  "anya-e0703n47:141": " Tadā kassapanāmassa, puttā āsuṃ mahārahā;",
  "anya-e0703n47:142": "Ādipādassa cattāro, dhaññalakkhaṇa saññutā.",
  "anya-e0703n47:143": "48.",
  "anya-e0703n47:144": " Yo senaṃ sabbapaṭhamo, seno nāma kumārako;",
  "anya-e0703n47:145": "Sūro vīro mahussāho, rājabhārakkhamo samo.",
  "anya-e0703n47:146": "49.",
  "anya-e0703n47:147": " Rājā mahādīpādattaṃ, tassa datvā yathāvidhiṃ;",
  "anya-e0703n47:148": "Bhogatthaṃ dakkhiṇaṃ desaṃ, savāhana mupādisi.",
  "anya-e0703n47:149": "50.",
  "anya-e0703n47:150": " Rohaṇādhipatissā’suṃ, puttā kittaggabodhito;",
  "anya-e0703n47:151": "Cattāro dhītaro tisso, dassaneyyā manoramā.",
  "anya-e0703n47:152": "51.",
  "anya-e0703n47:153": " Tadā jeṭṭhasutaṃ tassa, mahindaṃ nāma khattiyaṃ;",
  "anya-e0703n47:154": "Pitucchā mārayitvāna, desaṃ gaṇhi sasādhanaṃ.",
  "anya-e0703n47:155": "52.",
  "anya-e0703n47:156": " Bhātaro te tayo tasmiṃ,",
  "anya-e0703n47:157": "Saṃruṭṭhā bhātu ghātane;",
  "anya-e0703n47:158": "Ādāya bhagīnī tisso,",
  "anya-e0703n47:159": "Rañño santikamāgamuṃ.",
  "anya-e0703n47:160": "53.",
  "anya-e0703n47:161": " Rājāpi disvā tetīva, mamāyanto dayāluko;",
  "anya-e0703n47:162": "Sabbe devakumāreva, sukhaṃ vaḍḍhesi pemavā.",
  "anya-e0703n47:163": "54.",
  "anya-e0703n47:164": " Tato kassapanāmaṃ so, tesaṃ jeṭṭhaṃ narissaro;",
  "anya-e0703n47:165": "Desaṃ taṃ gaṇha yāhīti, datvā balamapesayi.",
  "anya-e0703n47:166": "55.",
  "anya-e0703n47:167": " So’pi gantvāna taṃ hantvā, rohaṇaṃ kasiṇampi taṃ;",
  "anya-e0703n47:168": "Katvā hatthagataṃ tattha, vasittha nirupaddavo.",
  "anya-e0703n47:169": "56.",
  "anya-e0703n47:170": " Atha so bhātaro dve’pi, senañca udayaṃ tathā;",
  "anya-e0703n47:171": "Pakkositvāna, bhājetvā, desaṃ tehi sahāvasi.",
  "anya-e0703n47:172": "57.",
  "anya-e0703n47:173": " Rājā tā sādhu vaḍḍhetvā, vayapattāsu tīsu so;",
  "anya-e0703n47:174": "Rājakaññāsu dhaññāsu, devaccharasū rūpisu.",
  "anya-e0703n47:175": "58.",
  "anya-e0703n47:176": " Ṭhapetvā rājini ṭhāne, uparājassa dāpayi;",
  "anya-e0703n47:177": "Saṅghanāmaṃ mahābhogaṃ, datvā rajjasarikkhakaṃ.",
  "anya-e0703n47:178": "59.",
  "anya-e0703n47:179": " Kaṇiṭṭho uparājassa, mahindo nāma bhātuko;",
  "anya-e0703n47:180": "Atthi sabbaguṇopeto, sabbasatthavisārado.",
  "anya-e0703n47:181": "60.",
  "anya-e0703n47:182": " Tassā’dāsi duve rājā, rājakaññā manoharā;",
  "anya-e0703n47:183": "Tissavhakitta nāmañca, datvā bhogaṃ yathāruciṃ.",
  "anya-e0703n47:184": "61.",
  "anya-e0703n47:185": " Evaṃ karonto ñātīnaṃ, saṃgahaṃ so yathārahaṃ;",
  "anya-e0703n47:186": "Ārādhento ca dānādi-saṅgahehi mahājanaṃ.",
  "anya-e0703n47:187": "62.",
  "anya-e0703n47:188": " Rājā dasayi rājūnaṃ, dhammehi samupāgato;",
  "anya-e0703n47:189": "Samācaranto puññāni, paribhuñjittha mediniṃ.",
  "anya-e0703n47:190": "63.",
  "anya-e0703n47:191": " Paṃsukūlika bhikkhūnaṃ, katvā’riṭṭhamhi pabbate;",
  "anya-e0703n47:192": "Mahābhogaṃ adārāmaṃ, nimmitaṃ viya iddhiyā.",
  "anya-e0703n47:193": "64.",
  "anya-e0703n47:194": " Parihārañca tassadā, rājārahamasesato;",
  "anya-e0703n47:195": "Ārāmike ca bahavo, dāse kammakarepi ca.",
  "anya-e0703n47:196": "65.",
  "anya-e0703n47:197": " Pāsādaṃ sova kāresi, vihāre jetanāmake;",
  "anya-e0703n47:198": "Anekabhūmiṃ bhūmindo, buddhabhūmigatāsayo.",
  "anya-e0703n47:199": "66.",
  "anya-e0703n47:200": " Vaḍḍhetvā tattha kāretvā, sabba sovaṇṇayaṃ jinaṃ;",
  "anya-e0703n47:201": "Saṇṭhapetvā mahābhogaṃ, vasāpesi ca bhikkhavo.",
  "anya-e0703n47:202": "67.",
  "anya-e0703n47:203": " Mahādi pariveṇamhi, kāresi sumanoharaṃ;",
  "anya-e0703n47:204": "Pāsāda maggisandaṃḍḍhaṃ, tasmiṃyeva vihārake.",
  "anya-e0703n47:205": "68.",
  "anya-e0703n47:206": " Katvā vīraṅkurārāmaṃ, vihāre abhayuttare;",
  "anya-e0703n47:207": "Mahāsaṅghika bhikkhūnaṃ, theriyānañca dāpayi.",
  "anya-e0703n47:208": "69.",
  "anya-e0703n47:209": " Pubbārāmañca kāresi, sampanna catupaccayaṃ;",
  "anya-e0703n47:210": "Saddhiṃ so saṅghanāmāya, deviyāpi ca attano.",
  "anya-e0703n47:211": "70.",
  "anya-e0703n47:212": " Mahāvihāretāyeva, saddhiṃ kāresi bhūmipo;",
  "anya-e0703n47:213": "Āvāsaṃ saṅghasenavhaṃ, mahābhogaṃ mahāmati.",
  "anya-e0703n47:214": "71.",
  "anya-e0703n47:215": " Kāretvā sabbasovaṇṇaṃ, kesadhātu karaṇḍakaṃ;",
  "anya-e0703n47:216": "Mahāpūjaṃ pavattesi, rajjaṃ vissajji uttamo.",
  "anya-e0703n47:217": "72.",
  "anya-e0703n47:218": " Cetiyassa gīrissādā, kāṇavāpiṃ bahudayaṃ;",
  "anya-e0703n47:219": "Bhikkhūnaṃ dipavāsīnaṃ, dāpesi ca ticīvaraṃ.",
  "anya-e0703n47:220": "73.",
  "anya-e0703n47:221": " Pulatthi nagare kāsi, vāpiyo thusavāpiyā;",
  "anya-e0703n47:222": "Senaggabodhimāvāsaṃ, gāmārāmika saññutaṃ.",
  "anya-e0703n47:223": "74.",
  "anya-e0703n47:224": " Tasmiṃyeva ca kāresi, mahāpāḷiṃ subhojanaṃ;",
  "anya-e0703n47:225": "Mahāpāḷiñca sabbesaṃ, mahānettampi pabbate.",
  "anya-e0703n47:226": "75.",
  "anya-e0703n47:227": " Vejjasālampi kāresi, nagarassa ca pacchime;",
  "anya-e0703n47:228": "Anāthānaṃ pavattesi, yāgudānaṃ sakhajjakaṃ.",
  "anya-e0703n47:229": "76.",
  "anya-e0703n47:230": " Paṃsukūlika bhikkhūnaṃ, paccekañca mahānasaṃ;",
  "anya-e0703n47:231": "Katvā dāpesi sakkaccaṃ, niccaṃ bhojanamuttamo.",
  "anya-e0703n47:232": "77.",
  "anya-e0703n47:233": " Hutvā mahādipādo’yaṃ, kappūra pariveṇake;",
  "anya-e0703n47:234": "Uttarāḷhe ca kāresi, paricchede sanāmake.",
  "anya-e0703n47:235": "78.",
  "anya-e0703n47:236": " Tulābhārañca pādāsī, tikkhattuṃ so mahādhane;",
  "anya-e0703n47:237": "Puññamaññampi so’kāsi, rājā nānappakārakaṃ.",
  "anya-e0703n47:238": "79.",
  "anya-e0703n47:239": " Saṅghanāmāpi sā devī, uttaramhi vihārake;",
  "anya-e0703n47:240": "Katvā mahindasenavhā-vāsaṃ vāsesi bhikkhavo.",
  "anya-e0703n47:241": "80.",
  "anya-e0703n47:242": " Āraddho dappulavhassa, kāle rājassa dhīmabho;",
  "anya-e0703n47:243": "Mahādevena so āsi, rammo dappula pabbato.",
  "anya-e0703n47:244": "81.",
  "anya-e0703n47:245": " Dārukassapanāmena, tathā kassaparājikaṃ;",
  "anya-e0703n47:246": "Ubhopi te vippakate, rājā so vasamāpayi.",
  "anya-e0703n47:247": "82.",
  "anya-e0703n47:248": " Bhaddo senāpati tassa, bhaddasenāpati’vhayaṃ;",
  "anya-e0703n47:249": "Pariveṇampi kāresi, dāsabhogasamāyutaṃ.",
  "anya-e0703n47:250": "83.",
  "anya-e0703n47:251": " Uttaro ca amacco’kā, vihāre abhayuttare;",
  "anya-e0703n47:252": "Vāsamuttarasenavhaṃ, ramma muttarapaccayaṃ.",
  "anya-e0703n47:253": "84.",
  "anya-e0703n47:254": " Vajiro nāma tatthevā-vāsaṃ vajirasenakaṃ;",
  "anya-e0703n47:255": "Kāsi rakkhasanāmocā-vāsaṃ rakkhasanāmakaṃ.",
  "anya-e0703n47:256": "85.",
  "anya-e0703n47:257": " Tato vīsati vassesu, pulatthi nagare vasaṃ;",
  "anya-e0703n47:258": "Paṇḍurājakataṃ kāraṃ, saranto saradassano.",
  "anya-e0703n47:259": "86.",
  "anya-e0703n47:260": " Dadanto viya senassa, sūrassāvasarañcaso;",
  "anya-e0703n47:261": "Pahāya dīpaṃ dīpo’va, mahāvāta hato gato.",
  "anya-e0703n47:262": "87.",
  "anya-e0703n47:263": " Bhogo aniccā saha jīvitena;",
  "anya-e0703n47:264": "Pageva te bandhujanā sahāyā;",
  "anya-e0703n47:265": "Narādhīpaṃ passatha ekameva;",
  "anya-e0703n47:266": "Samāgataṃ maccumukhaṃ sughoraṃ.",
  "anya-e0703n47:267": "Sujanappasādasaṃvegatthāya kate mahāvaṃse",
  "anya-e0703n47:268": "Eka rājako nāma",
  "anya-e0703n47:269": "Aṭṭhacattālīsatimo paricchedo."
}