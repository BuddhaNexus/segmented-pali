{
  "anya-e0702n4:0": "4. Yonakaraṭṭhasāsanavaṁsakathāmaggo",
  "anya-e0702n4:1": "4. Idāni pana yonakaraṭṭhe sāsanassuppattiṁ kathessāmi . Bhagavā hi veneyyahitāvaho yonakaraṭṭhe mamasāsanaṁ cirakālaṁ pabhiṭṭhahissatīti āpekkhitvā saddhiṁ bhikkhu saṅghena desacārikaṁ āhiṇḍanto labhuñjaṁ nāma nagaraṁ agamāsi. Tadā eko nesādo hariphalaṁ datvā taṁ paribhuñjitvā haribīje khipite pathaviyaṁ apatitvā ākāseyeva patiṭṭhāsi. Taṁ disvā sitaṁ patvākāsi. Tamatthaṁ disvā ānandatthero pucchi. Anāgate kho ānanda imasmiṁ ṭhāne mama dhātucetiyaṁ patiṭṭhahissati, sāsanaṁ virūḷamāpajjissatīti byākāsi. Bhagavatā pana hariphalassa bhuñjitaṭṭhānattāharibhuñjoti tassa raṭṭhassa nāmaṁ ahosi. Dvinnaṁ tāpasānaṁ ṭhapitaṁ jalasuttikaṁ paṭicca yonakānaṁ bhāsāya labhuñjoti nāmaṁ ahosi.",
  "anya-e0702n4:2": "Tadā tattha mapinnāya nāma ekissā mātikāya samīpe nisinno eko lavakulikajeṭṭhako attano puttaṁ sattavassikaṁ bhagavato niyyādetvā pabbājesi. Kammaṭṭhānānuyogavasena acireneva arahattaṁ pāpuṇi. Sattavassi kassaca sāmaṇerassa arahattaṁ sacchikataṭṭhānataṁ paṭicca yonakabhāsāya etaṁ ṭhānaṁ caṅgamaṅgha iti vuccati. Cirakāla vasena jaṅgamaṅgha iti vuccati. Tato paṭṭhāyayeva yonakaraṭṭhe sāsanaṁ patiṭṭhātīti.",
  "anya-e0702n4:3": "Idaṁ yonakaraṭṭhe paṭhamaṁ sāsanassa patiṭṭhānaṁ.",
  "anya-e0702n4:4": "Sāsane pana pañcatiṁsādhike dvivassasate sampatte mahārakkhitatthero yonakaraṭṭhaṁ gantvā kambojakhemāvara haribhuñjāyuddhayādīsu anekesu raṭṭhesu sāsanaṁ patiṭṭhāpeti. Tāni hi sabbāni raṭṭhāni saṅgahetvā dassentehi aṭṭhakathācariyehi yonakalokanti okāsakālokavācakena sāmaññasaddena vuttaṁ. Pakati hesā ganthakārānaṁ yena kenacākārena atthantarassa viññāpanāti.",
  "anya-e0702n4:5": "Mahārakkhitatthero ca saddhiṁ pañcahi bhikkhūhi pāṭaliputtato anilapathamaggena yonakalokaṁ āgantvā kāḷakārāmasuttena yonake pasādesi. Sattatisahassādhikapāṇasatasahassaṁ maggaphalālaṅkāraṁ adāsi. Santike cassa dasasahassāni pabbajiṁsu. Evaṁ so tatthasāsanaṁ patiṭṭhāpesi. Tathā ca vuttaṁ aṭṭhakathāyaṁ,–",
  "anya-e0702n4:6": "Yonakaraṭṭhaṁ tadā gantvā, so mahārakkhito isi;",
  "anya-e0702n4:7": "Kāḷakārāmasuttena, te pasādesi yonaketi.",
  "anya-e0702n4:8": "Tato paṭṭhāya tesaṁ sissaparamparā bahū honti, gaṇanapathaṁ vītivattā.",
  "anya-e0702n4:9": "Idaṁ yonakaraṭṭhe mahārakkhitattherādayo paṭicca",
  "anya-e0702n4:10": "Dutiyaṁ sāsanassa patiṭṭhānaṁ.",
  "anya-e0702n4:11": "Yonakaraṭṭhe lakunnanagare jinacakke pañcavassasate maṇimayaṁ buddhappaṭimaṁ māpetvā visukammadevaputto nāgasenattherassa adāsi. Nāgesenatthero ca tasmiṁ paṭimamhi dhātu āgantvā patiṭṭhātūti adhiṭṭhāsi. Adhiṭṭhānavaseneva sattadhātuyo āgantvā tattha patiṭṭhahitvā pāṭihāriyaṁ dassesunti rājavaṁse vuttaṁ.",
  "anya-e0702n4:12": "Tañca vacanaṁ mama parinibbānato pañcavassasate atikkante ete uppajjissantīti milindapañhāyaṁ vuttavacanena kālaparimāṇavasena ca sameti. Yonakaraṭṭhe milindarañño kāle jinacakke pañcavassasateyeva nāgasenattheraṁ paṭissa jinacakkaṁ virūḷaṁ hutvā patiṭṭhāsi.",
  "anya-e0702n4:13": "Idaṁ yonakaraṭṭhe nāgasenattheraṁ paṭicca tatiyaṁ",
  "anya-e0702n4:14": "Sāsanassa patiṭṭhānaṁ.",
  "anya-e0702n4:15": "Kaliyuge pañcasaṭṭhivasselabhuñjanagarato saṅkamitvā kyuṅgaranagare māpikassa baññācomaṅgara nāmakassa rañño kāle majjhimadesato kassapatthero pañcahi therehi saddhiṁ āgacchi.",
  "anya-e0702n4:16": "Tadā so rājā vihāraṁ katvā tesaṁ adāsi. Sīhaḷadīpato ca dhātuyo ānetvā eko thero āgacchi. Dhātuto pāṭihāriyaṁ disvā pasīditvā labhuñjacetiya nidhānaṁ akāsi. Te ca there paṭicca yonakaraṭṭhe sāsana vaṁso āgato.",
  "anya-e0702n4:17": "Idaṁ yonakaraṭṭhe catutthaṁ sāsanassa patiṭṭhānaṁ.",
  "anya-e0702n4:18": "Kaliyuge dvāsaṭṭhādhike sattasate sampatthe cinaraṭṭhindo rājā abhibhavitvā sakalampi yonakaraṭṭhaṁ saṅkhubtitaṁ hoti. Tadā mahādhammagambhīratthero mahāmedhaṅkaratthe rocāti dve thero yonakaraṭṭhato saddhiṁ bahūhi bhikkhūhi sīhaḷadīpaṁ agamaṁsu. Tadā ca sīhaḷadīpe dubbhikkhabhayena abhibhūto hutvā tato syāmaraṭṭhe sokkatayanagaraṁ puna agamaṁsu.",
  "anya-e0702n4:19": "Tato pacchā lakunnanagaraṁ gantvā sāsanaṁ paggaṇhantānaṁ lajjipesalānaṁ bhikkhūnaṁ santike puna sikkhaṁ gaṇhiṁsu. Te ca thero syāmaraṭṭhe yonakaraṭṭhe ca sabbattha sāsanaṁ patiṭṭhāpesunti.",
  "anya-e0702n4:20": "Idaṁ yonakaraṭṭhe pattalaṅke dve there paṭicca pañcamaṁ",
  "anya-e0702n4:21": "Sāsanassa patiṭṭhānaṁ.",
  "anya-e0702n4:22": "Kaliyuge pañcavīsādhike aṭṭhavassasate sampatte sirisaddhammalokapaticakkavattirājā labhuñjacetiyaṁ puna mahantaṁ katvā tassa cetiyassa samīpe cattāro vihāre kārāpetvā mahāmedhaṅkarattherassa sāriputtattherassa ca adāsi. Tadāpi te dve therā sāsanaṁ parisuddhaṁ katvā patiṭṭhāpesunti.",
  "anya-e0702n4:23": "Idaṁ yonakaraṭṭhe mahāmedhaṅkarasāriputtatthere",
  "anya-e0702n4:24": "Paṭicca chaṭṭhaṁ sāsanassa patiṭṭhānaṁ.",
  "anya-e0702n4:25": "Kaliyuge tecattālīsādhike navavassasate sampatte haṁsāvatīnagare anekasetibhindo nāma rājā yonakaraṭṭhaṁ abhibhavitvā attano hatthagataṁ katvā bali bhuñjanatthāya jeṭṭhaputtassa anuruddhassa nāma rājakumārassa datvā bahūhi amaccehi saddhiṁ tattha gantvā anurājatāvena rajjaṁ kārāpesi. Sāsanañca visodhāpetuṁ saddhammacakkasāmittheraṁ tena saddhiṁ pahiṇi.",
  "anya-e0702n4:26": "Anekasetibhinno kira rājā yonakaraṭṭhaṁ vijayakāle paṭhamaṁ sāsanassa patiṭṭhānabhūtamidanti katvā taṁraṭṭhavāsino karamarānītabhāvena na aggahesīti.",
  "anya-e0702n4:27": "Yathāvuttattheravaṁsesu ca eko lakunnanagare araññavāsī thero tattha nagare ajja asukasmiṁ ṭhāne eko matoti gihīnaṁ kathetvā yathākathitaṁ bhūtaṁ hutvā ayaṁ abhiññālābhīti pākaṭo ahosi.",
  "anya-e0702n4:28": "Tasmiṁyeva ca nagare mahāmaṅgalo nāma thero anekasetibhindassa rañño yujjhituṁ āgatakāle anekasetibhindo rājā maṁ pakkosissati, samānajātikaṁ dūtaṁ pessessatīti pakkositakālato paṭhamamevavadi. Yathāvuttaniyāmeneva pakkosanato ayaṁ abhiññā lābhīti kitti ghoso ahosi.",
  "anya-e0702n4:29": "Tattha nagare ñāṇavilāsatthero saṅkhyāpakāsakaṁ nāma pakaraṇaṁ akāsi. Taṁḷīkaṁ pana pattalaṅkattherassa vihāre vasanto sirimaṅgalonāma thero akāsi.",
  "anya-e0702n4:30": "Visuddhimaggadīpaniṁ pana saṁññvattaaraññavāsī uttarārāmo nāma eko thero. Maṅgaladīpaniṁ sirimaṅgalatthero. Uppātasantiṁ aññataro thero. Taṁ kira uppātasantiṁ sajjhāyitvā cīnarañño senaṁ ajinīti. Iccevaṁ yonakaraṭṭhe abhiññālābhīnaṁ ganthakārānañca therānaṁ ānubhāvena jinasāsanaṁ parisuddhaṁ hutvā patiṭṭhāti. Evaṁ hetuphalasambandhavasena ādi anta sambandhavasena ca yathāvuttehi tīhi nayehi theraparamparā ghaṭṭetvā gahetabbā.",
  "anya-e0702n4:31": "Iti sāsanavaṁse yonakaraṭṭhasāsanavaṁsakathā",
  "anya-e0702n4:32": "Maggo nāma catuttho paricchedo."
}