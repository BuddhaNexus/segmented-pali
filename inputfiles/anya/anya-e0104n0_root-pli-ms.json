{
  "anya-e0104n0:0": " Namo tassa bhagavato arahato sammāsambuddhassa",
  "anya-e0104n0:1": "Visuddhimagga-mahāṭīkā",
  "anya-e0104n0:2": "(Dutiyo bhāgo)",
  "anya-e0104n0:3": "12. Iddhividhaniddesavaṇṇanā",
  "anya-e0104n0:4": "Abhiññākathāvaṇṇanā",
  "anya-e0104n0:5": "365. Saṁvaṇṇanāvasena anantarasamādhikathāya āsannapaccakkhataṁ dīpento ‘‘ayaṁ samādhibhāvanā’’ti āha. ‘‘Abhiññā sampādetuṁ yogo kātabbo’’ti vatvā tattha payojanavisese dassetuṁ ‘‘evañhī’’tiādi vuttaṁ. Kiñcāpi thiratarabhāvo, vipassanābhāvanāsukhatā ca samādhibhāvanāya ānisaṁso eva, tathāpi pañca lokiyābhiññā yathāvuttasamādhibhāvanāya ānisaṁsabhāvena pākaṭā paññātāti tāsaṁyeva vasena yogino adhigatānisaṁsatā vuttā, cuddasadhā cittaparidamanena thirataratā vuttā. Lokiyābhiññāsu vasībhāvopi samādhisseva vasībhāvo, tathā ca ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; mi. pa. 2.1.14) vacanato ‘‘sukheneva paññābhāvanaṁ sampādessatī’’ti vuttaṁ. Tasmāti yasmā samādhibhāvanāya ānisaṁsalābho thirataratā, sukheneva ca paññābhāvanā ijjhati, tasmā abhiññākathaṁ tāva ārabhissāma, paññābhāvanāya okāse sampattepīti adhippāyo.",
  "anya-e0104n0:6": "Bhagavatā pañca lokikābhiññā vuttāti sambandho. Na catukkajjhānamattameva idha sāsane sampādetabbaṁ, napi iddhividhañāṇameva, atha kho aññampi atthīti uttaruttaripaṇītapaṇītadhammadesanatthañca.",
  "anya-e0104n0:7": "Iddhivikubbananti iddhisaṅkhātaṁ pakativaṇṇajahanakiriyaṁ, idaṁ iddhīsu vikubbaniddhiyā padhānatāya vuttaṁ, iddhiṁ vikubbanañcāti evaṁ vā attho daṭṭhabbo. Vikubbanassa visuṁ gahaṇampi vuttakāraṇeneva daṭṭhabbaṁ. Ākāsakasiṇavasena arūpasamāpattiyo na sambhavanti, ālokakasiṇañca odātakasiṇantogadhaṁ katvā ‘‘odātakasiṇapariyantesū’’ti vuttaṁ kasiṇānulomādicittaparidamanavidhino adhippetattā, ākāsanimmānādiatthaṁ pana tadubhayampi icchitabbameva. Aṭṭha aṭṭhāti yathāvuttesu kasiṇesu ekekasmiṁ aṭṭha aṭṭha samāpattiyo. Kasiṇānulomatoti kasiṇapaṭipāṭito, paṭipāṭi ca desanāvasena veditabbā. Jhānānulomo pana paṭipattivasenapi. Ukkamanaṁ ukkantaṁ, ukkantameva ukkantikaṁ, jhānassa ukkantikaṁ jhānukkantikaṁ, tato, jhānalaṅghanatoti attho. Aṅgasaṅkantito aṅgātikkamato. Cittaṁ paridametabbaṁ yadicchakaṁ yatthicchakaṁ jhānānaṁ samāpajjanādisukhatthaṁ, tesaṁ ārammaṇānañca sallakkhaṇatthaṁ. Evañhissa tattha visavitā samijjhatīti.",
  "anya-e0104n0:8": "366.Jhānaṁ samāpajjatīti kiṁ catubbidhampi jhānaṁ samāpajjati, udāhu ekekanti? Kiñcettha yadi catubbidhampi samāpajjati, aṅgasaṅkantito viseso na siyā, atha ekekaṁ ārammaṇasaṅkantito. Nāyaṁ doso ābhogavasena tesaṁ visesasiddhito. Yadā hi kasiṇānulomameva ābhujitvā tattha tattha kasiṇe jhānāni samāpajjati, na aṅgasaṅkantiṁ, tadā kasiṇānulomo. Yadā pana aṅgasaṅkantiṁ ābhujitvā jhānāni samāpajjati, tadā aṅgasaṅkanti veditabbā. Iminā nayena kasiṇānulomaārammaṇasaṅkantiādīnampi aññamaññaṁ viseso veditabbo. Idaṁ kasiṇānulomaṁ nāma cittaparidamananti adhippāyo.",
  "anya-e0104n0:9": "Tathevāti ‘‘paṭipāṭiyā aṭṭhasu kasiṇesu satakkhattumpi sahassakkhattumpī’’ti etassa upasaṁhārattho tathā-saddo. Paṭilomato cettha paṭipāṭi. Tenāha ‘‘paṭilomakkamenā’’ti. Ayañhettha attho – paṭhamaṁ odātakasiṇe jhānaṁ samāpajjati, tato lohitakasiṇeti yāva pathavīkasiṇā vattabbā.",
  "anya-e0104n0:10": "Punappunaṁ samāpajjananti ‘‘satakkhattuṁ sahassakkhattu’’nti vuttaṁ bahulākāramāha.",
  "anya-e0104n0:11": "Tatthevāti pathavīkasiṇeyeva. Tatoti pacchā tatiyajjhānato vuṭṭhānantarakālaṁ. Tadevāti pathavīkasiṇameva. Tato ākiñcaññāyatananti tato pathavīkasiṇugghāṭimākāse pavattitaākāsānañcāyatanasamāpattito vuṭṭhāya viññāṇañcāyatanaṁ amanasikaritvā taṁ laṅghitvā yathāvuttaākāsānañcāyatanaviññāṇassa abhāve pavattitaṁ ākiñcaññāyatanaṁ samāpajjati. Pathavīkasiṇugghāṭimākāsakasiṇaṁ pathavīkasiṇapakkhikameva hotīti vuttaṁ ‘‘kasiṇaṁ anukkamitvā’’ti. Atha vā aṭṭhasu kasiṇesu kassaci ukkamanaṁ idha kasiṇukkantikaṁ nāmāti āha ‘‘kasiṇaṁ anukkamitvā’’ti. Jhānukkantikanti ettha icchitaṁ avadhāraṇena nivattetabbaṁ, ukkamanassa ca sarūpaṁ dassetuṁ ‘‘evaṁ kasiṇa’’ntiādiṁ vatvā puna taṁ pakāraṁ saha nissayena sesakasiṇesu atidisanto ‘‘evaṁ āpokasiṇādi…pe… kātabbā’’ti āha. Tenāha ‘‘iminā nayenā’’tiādi. Yathā paṭhamajjhānamūlakaṁ pathavīkasiṇādīsu jhānukkantikaṁ dassitaṁ, evaṁ dutiyajjhānādimūlakampi taṁ yathārahaṁ dassetabbaṁ.",
  "anya-e0104n0:12": "Tadevāti paṭhamajjhānameva. Kasiṇukkantikepi āpokasiṇādimūlikā yojanā vuttanayeneva kātabbā, tathā yathārahaṁ dutiyajjhānādimūlikā.",
  "anya-e0104n0:13": "Lohitakasiṇato ākiñcaññāyatananti lohitakasiṇaṁ āvajjento abhimukhaṁ katvā tassa ugghāṭanena upaṭṭhite kasiṇugghāṭimākāse amanasikārena ākāsānañcāyatanajjhānaṁ samāpajjitvā tattha pubbe pavattaviññāṇassa apagamaṁ ārammaṇaṁ katvā ākiñcaññāyatanaṁ samāpajjati.",
  "anya-e0104n0:14": "Itaresanti avasiṭṭharūpāvacarajjhānānaṁ. Na hi arūpajjhānesu aṅgasaṅkanti atthi, nāpi tāni pathavīkasiṇe pavattanti. Yaṁ pana aṅgārammaṇasaṅkantivacane ‘‘nīlakasiṇaṁ ugghāṭetvā ākāsānañcāyatana’’ntiādi vuttaṁ, taṁ yathālābhavasena vuttaṁ, pariyāyena vāti daṭṭhabbaṁ. Nippariyāyato pana yathā aṅgasaṅkanti rūpajjhānesu eva labbhati, evaṁ arūpajjhānesu eva ārammaṇasaṅkanti. Tassa tasseva hi jhānassa ārammaṇantare pavatti ārammaṇasaṅkanti. Tenāha ‘‘sabbakasiṇesu ekasseva jhānassa samāpajjanaṁ ārammaṇasaṅkantikaṁ nāmā’’ti.",
  "anya-e0104n0:15": "Yathā pana ‘‘sabbakasiṇesū’’ti iminā ākāsaviññāṇakasiṇānampi saṅgaho hotīti na sakkā vattuṁ idha aṭṭhannaṁyeva kasiṇānaṁ adhigatattā, evaṁ sabbampi arūpajjhānaṁ ‘‘ekaṁ jhāna’’nti na sakkā vattuṁ aṭṭhannaṁ samāpattīnaṁ vasena cittaparidamanassa icchitattā. Tasmā āruppajjhānānaṁ vasena aṅgārammaṇasaṅkanti pariyāyena vuttāti veditabbaṁ. Tathā hi pītakasiṇugghāṭimākāse yaṁ paṭhamāruppaviññāṇaṁ, tadārammaṇaṁ viññāṇañcāyatanaṁ sandhāyāha ‘‘pītakasiṇato viññāṇañcāyatanaṁ samāpajjitvā’’ti. Iminā nayena sesadvayepi attho veditabbo. Ekantarikavasenāti aññattho antara-saddo. Antarameva antarikaṁ, ekajjhaṁ antarikaṁ etasminti ekantarikaṁ, jhānasamāpajjanaṁ, tassa vasena. Yathā aṅgānaṁ, ārammaṇassa ca ekajjhaṁ aññathā viseso hoti, tathā samāpajjanavasenāti. So pana viseso heṭṭhimānaṁ tesaṁ aṅgārammaṇānaṁ samatikkamanavasena hotīti vuttaṁ ‘‘ekantarikavasena aṅgānañca ārammaṇānañca saṅkamana’’nti. ‘‘Idaṁ jhānaṁ pañcaṅgika’’ntiādinā aṅgesu, ‘‘idaṁ pathavīkasiṇa’’ntiādinā ārammaṇesu ca vavatthāpitesu ekajjhaṁ tesaṁ vavatthāpane na koci viseso atthīti aṭṭhakathāsu ayaṁ vidhi nābhato. Evañca katvā jhānukkantikādīsu paṭilomakkamena, anulomapaṭilomakkamena ca ekantarikabhāvena labbhamānampi jhānādīnaṁ ukkamanaṁ na uddhaṭaṁ, tehi nayehi vināpi cittaparidamanaṁ ijjhatīti papañcaparihāratthaṁ vā te aṭṭhakathāsu anāgatāti daṭṭhabbaṁ.",
  "anya-e0104n0:16": "367.Abhāvitabhāvano jhānābhiññāsu akatādhikāro. Tattha upanissayarahitopīti keci. Ādibhūtaṁ yogakammaṁ ādikammaṁ, taṁ etassa atthīti ādikammiko, pubbe akataparicayo bhāvanaṁ anuyuñjanto. Tenāha ‘‘yogāvacaro’’ti. Kasiṇaparikammampi bhāroti dosavivajjanādividhinā kasiṇamaṇḍale paṭipatti yāva uggahanimittuppatti kasiṇaparikammaṁ, tampi nāma bhāro, pageva iddhivikubbanāti adhippāyo. Nimittuppādananti paṭibhāganimittuppādanaṁ . Taṁ vaḍḍhetvāti taṁ nimittaṁ, bhāvanañca vaḍḍhetvā. Na hi bhāvanāya vināva nimittavaḍḍhanaṁ labbhati. Keci upacārasamādhiṁ labhitvā appanāsamādhiṁ adhigantuṁ na sakkonti, tādisāpi bahū hontevāti āha ‘‘appanādhigamo bhāro’’ti. Appanādhigamoti vā aṭṭhannaṁ samāpattīnaṁ adhigamamāha. Aññova samāpattīnaṁ upanissayo , añño abhiññānanti āha ‘‘paridamitacittassāpi iddhivikubbanaṁ nāma bhāro’’ti. Khippaṁ nisanti nisāmanaṁ jhānacakkhunā pathavīkasiṇādijhānārammaṇassa dassanaṁ etassāti khippanisanti, sīghataraṁ jhānaṁ samāpajjitā, tassa bhāvo khippanisantibhāvo. Ambatarunicitaṁ mahāmahindattherādīhi otiṇṇaṭṭhānaṁ therambatthalaṁ. Yathā paṭipakkhavijayāya yodhājīvā nimmalameva asitomarādiṁ gahetvā vicaranti, evaṁ bhikkhunāpi kilesavijayāya nimmalāva jhānābhiññā vaḷañjitabbāti imamatthaṁ dassetuṁ ‘‘tasmā’’tiādi vuttaṁ.",
  "anya-e0104n0:17": "Patiṭṭhābhāvoti idha parassa upaddavūpasamanaṁ adhippetaṁ. Taṁ hi khippanisantibhāvatopi garutaraṁ accāyikakiccasādhanavasena vidhātabbato durabhisambhavatarattā. Taṁ pana rakkhitattheranidassaneneva siddhampi tato garutarena aṅgāravassaparittāṇena vibhāvetuṁ ‘‘giribhaṇḍavāhanapūjāya…pe… thero viyā’’ti āha. Giribhaṇḍavāhanapūjā nāma cetiyagirimādiṁ katvā sakaladīpe, samudde ca yāva yojanā mahatī dīpapūjā. Pathaviṁ māpetvāti mārena pavattitaṁ aṅgāravassaṁ phuliṅgamattenapi yāva manusse na pāpuṇāti, tāvadeva ākāse pathaviṁ nimminitvā.",
  "anya-e0104n0:18": "Balavapubbayogānanti garutarūpanissayānaṁ, iddhividhādīnaṁ hetubhūtamahābhinīhārānanti attho. Aggasāvakādīnanti ādi-saddena ekacce mahāsāvake saṅgaṇhāti. Bhāvanānukkamo yathāvuttaṁ cittaparidamanaṁ. Paṭisambhidādīti ādi-saddena ṭhānāṭhānañāṇādīnampi saṅgaho veditabbo, na sesābhiññānameva. Sāvakānampi hi ṭhānāṭhānañāṇādīni padesavasena ijjhanti. Tasmāti yasmā pubbahetusampannasseva yathāvuttaṁ bhāvanānukkamaṁ vinā abhiññāyo ijjhanti, na itarassa, tasmā. Aggidhamanādīhīti aggimhi tāpanakoṭṭanādīhi. Yathā cāti ca-saddena lākhākārādīnaṁ lākhākoṭṭanādiṁ avuttampi saṅgaṇhāti. Chanda…pe… vasenāti ‘‘chandavato ce abhiññā sijjhati, mayhampi sijjhatī’’ti kattukamyatāchandaṁ sīsaṁ dhuraṁ jeṭṭhaṁ pubbaṅgamaṁ katvā, chandaṁ vā uppādetvā taṁ bhāvanāya mukhaṁ katvā jhānassa samāpajjanavasena. Eseva nayo sesesupi. ‘‘Āvajjanādivasībhāvavasenā’’ti idaṁ aṭṭhasupi samāpattīsu sātisayaṁ vasībhāvāpādanaṁ sandhāya vuttaṁ. Tañca kho ādikammikavasena, na katādhikāravasenāti āha ‘‘pubbahetu…pe… vaṭṭatī’’ti. Pubbahetusampannassa hi yaṁ jhānaṁ pādakaṁ katvā abhiññā nibbattetabbā, tattheva sātisayaṁ ciṇṇavasitāpi icchitabbā, na sabbatthevāti adhippāyo. ‘‘Catutthajjhānamatte ciṇṇavasinā’’ti vacanato arūpasamāpattiyo vināpi abhiññā ijjhantīti vadanti. Tampi yadi pubbahetusampannassa vasena vuttaṁ, yuttameva. Athetarassa, tesaṁ matimattaṁ. Yathāti yena pakārena yena vidhinā. Etthāti etasmiṁ iddhividhanipphādane.",
  "anya-e0104n0:19": "368.Tatrāti ca tadeva paccāmasati. Pāḷinayānusārenevāti pāḷigatiyā anusaraṇeneva, pāṭhasaṁvaṇṇanānukkamenevāti attho. ‘‘Catutthajjhānaṁ upasampajja viharatī’’ti vatvā ‘‘so’’ti vuttattā āha ‘‘adhigatacatutthajjhāno yogī’’ti. ‘‘Evaṁ samāhite’’ti ettha evaṁ-saddo heṭṭhājhānattayādhigamapaṭipāṭisiddhassa catutthajjhānasamādhānassa nidassanatthoti āha ‘‘evanti catutthajjhānakkamanidassanameta’’nti, catutthajjhānassa, tassa ca adhigamakkamassa nidassanaṁ. Yena samādhānānukkamena catutthajjhānasamādhi laddho, tadubhayanidassananti attho. Tenāha ‘‘iminā…pe… vuttaṁ hotī’’ti. Yadipi ‘‘eva’’nti idaṁ āgamanasamādhinā saddhiṁ catutthajjhānasamādhānaṁ dīpeti. Satipārisuddhisamādhi eva pana iddhiyā adhiṭṭhānabhāvato padhānanti āha ‘‘catutthajjhānasamādhinā samāhite’’ti. Upekkhāsatipārisuddhibhāvenāti upekkhāya janitasatipārisuddhisabbhāvena. Sabbapaccanīkadhammūpakkilesaparisuddhāya hi paccanīkasamanepi abyāvaṭāya pārisuddhiupekkhāya vattamānāya catutthajjhānaṁ, taṁsampayuttadhammā ca suparisuddhā, suvisadā ca honti, satisīsena pana tattha desanā katāti āha ‘‘upekkhāsatipārisuddhibhāvena parisuddhe’’ti. Parisuddhiyā eva paccayavisesena pavattiviseso pariyodātatā sudhantasuvaṇṇassa nighaṁsanena pabhassaratā viyāti āha ‘‘parisuddhattāyeva pariyodāte, pabhassareti vuttaṁ hotī’’ti.",
  "anya-e0104n0:20": "Sukhādīnaṁ paccayānaṁ ghātenāti sukhasomanassānaṁ, dukkhadomanassānañca yathākkamaṁ rāgadosapaccayānaṁ vikkhambhanena. ‘‘Sukhaṁ somanassassa paccayo, somanassaṁ rāgassa, dukkhaṁ domanassassā’’ti hi vuttaṁ. Yathā rāgādayo cetaso malāsucibhāvena ‘‘aṅgaṇānī’’ti vuccanti, evaṁ upagantvā kilesanaṭṭhena upakkilesāti āha ‘‘anaṅgaṇattāyeva vigatūpakkilese’’ti. Tenāha ‘‘aṅgaṇena hi taṁ cittaṁ upakkilissatī’’ti, vibādhīyati upatāpīyatīti attho. Subhāvitattāti paguṇabhāvāpādanena suṭṭhu bhāvitattā. Tenāha ‘‘vasībhāvappatte’’ti, āvajjanādinā pañcadhā, cuddasavidhena vā paridamanena vasavattitaṁ upagateti attho. Vase vattamānaṁ hi cittaṁ paguṇabhāvāpattiyā suparimadditaṁ viya cammaṁ, suparikammakatā viya ca lākhā mudunti vuccati. Kammakkhameti vikubbanādiiddhikammakkhame. Tañca ubhayanti mudutākammaniyadvayaṁ.",
  "anya-e0104n0:21": "Nāhantiādīsu na-kāro paṭisedhattho. Ahanti satthā attānaṁ niddisati. Bhikkhaveti bhikkhū ālapati. Aññanti idāni vuccamānacittato aññaṁ. Ekadhammampīti ekampi sabhāvadhammaṁ na samanupassāmīti sambandho. Ayaṁ hettha attho – ahaṁ, bhikkhave, sabbaññutaññāṇena olokentopi aññaṁ ekadhammampi na samanupassāmi. Yaṁ vasībhāvāpādanena bhāvitaṁ, tathā punappunaṁ karaṇena bahulīkataṁ, evaṁ savisesamudubhāvappattiyā muduṁ, kammakkhamatāya kammaniyañca hoti. Yathayidaṁ cittanti attano, tesañca paccakkhatāya evamāhāti. Yathā yathāvuttā parisuddhatādayo na vigacchanti, evaṁ subhāvitaṁ cittaṁ.",
  "anya-e0104n0:22": "Tattha avaṭṭhitaṁ idha ‘‘ṭhitaṁ, āneñjappatta’’nti ca vuttanti āha ‘‘etesu parisuddhatādīsu ṭhitattā ṭhite, ṭhitattāyeva āneñjappatte’’ti. Yathā mudukammaññatā vasībhāvappattiyā lakkhīyanti, evaṁ vasībhāvappattipi mudukammaññatāhi lakkhīyatīti, mudukammaññabhāvena vā attano vase ṭhitattā ‘‘ṭhite’’ti vuttaṁ. Yathā hi kāraṇena phalaṁ niddharīyati, evaṁ phalenāpi kāraṇaṁ niddharīyatīti niccalabhāvena avaṭṭhānaṁ āneñjappatti. Sā ca sampayuttadhammesu thirabhāvena, paṭipakkhehi akammaniyatāya ca sambhavantī saddhādibalānaṁ ānubhāvena hotīti ‘‘saddhādīhi pariggahitattā āneñjappatte’’ti saṅkhepato vuttamatthaṁ vivarituṁ ‘‘saddhāpariggahitaṁ hī’’tiādi vuttaṁ. Tattha saddhāpariggahitanti evaṁ subhāvitaṁ vasībhāvappattaṁ etaṁ cittaṁ ekaṁsena abhiññāsacchikaraṇīyānaṁ dhammānaṁ abhiññāsacchikiriyāya saṁvattatīti evaṁ pavattāya saddhāya pariggahitaṁ yathāvuttasaddhābalena upatthambhitaṁ. Assaddhiyenāti tappaṭipakkhena assaddhiyena hetunā na iñjati na calati na kampati, aññadatthu upari visesāvahabhāveneva tiṭṭhati. Vīriyapariggahitantiādīsupi iminā nayena attho veditabbo. Ayaṁ pana viseso – vīriyapariggahitanti vasībhāvāpādanaparidamanasādhanena vīriyena upatthambhitaṁ. Satipariggahitanti yathāvutte bhāvanābahulīkāre asammosasādhikāya, kusalānañca dhammānaṁ gatiyo samannesamānāya satiyā upatthambhitaṁ. Samādhipariggahitanti tattheva avikkhepasādhanena samādhānena upatthambhitaṁ. Paññāpariggahitanti tassā eva bhāvanāya upakārānupakāradhammānaṁ pajānanalakkhaṇāya paññāya upatthambhitaṁ. Obhāsagatanti ñāṇobhāsasahagataṁ. Obhāsabhūtena hi yathāvuttasamādhānasaṁvaddhitena ñāṇena saṁkilesapakkhaṁ yāthāvato passanto tato utrasanto ottappanto taṁ adhibhavati, na tena abhibhūyati. Tenāha ‘‘kilesandhakārena na iñjatī’’ti. Etena ñāṇapariggahitaṁ hirottappabalaṁ dasseti.",
  "anya-e0104n0:23": "Aṭṭhaṅgasamannāgatanti catutthajjhānasamādhinā samāhitatā, parisuddhatā, pariyodātatā, anaṅgaṇatā, vigatūpakkilesatā, mudubhāvo, kammaniyatā, āneñjappattiyā ṭhitatā, samāhitassa vā cittassa imāni aṅgānīti ‘‘samāhite’’ti imaṁ aṅgabhāvena aggahetvā ṭhitiāneñjappattiyo visuṁ gahetvā imehi aṭṭhahi aṅgehi samannāgataṁ. Abhinīhārakkhamanti iddhividhādiatthaṁ abhinīhārakkhamaṁ tadabhimukhaṁ karaṇayoggaṁ. Tenāha ‘‘abhiññāsacchikaraṇīyānaṁ dhammānaṁ abhiññāsacchikiriyāyā’’ti.",
  "anya-e0104n0:24": "Kāmaṁ nīvaraṇāni vikkhambhetvā eva paṭhamajjhānasamadhigamo, vitakkādike vūpasame eva ca dutiyajjhānādisamadhigamo, tathāpi na tathā tehi dūrībhūtā apetā vā yathā catutthajjhānato, cetaso malīnabhāvasaṅkhātauppilābhogakarehi nīvaraṇādīhi suṭṭhu vimuttiyā tassa parisuddhi, pariyodātatā ca yuttāti āha ‘‘nīvaraṇa…pe… pariyodāte’’ti. Jhānapaṭilābhapaccayānanti jhānapaṭilābhahetukānaṁ jhānapaṭilābhaṁ nissāya uppajjanakānaṁ. Pāpakānanti lāmakānaṁ. Icchāvacarānanti icchāya avacarānaṁ icchāvasena otiṇṇānaṁ ‘‘aho vata mameva satthā paṭipucchitvā paṭipucchitvā bhikkhūnaṁ dhammaṁ deseyyā’’tiādinayappavattānaṁ mānamāyāsāṭheyyādīnaṁ. Abhijjhādīnanti ādi-saddenāpi tesaṁyeva saṅgaho. Abhijjhā cettha paṭhamajjhānena avikkhambhaneyyā, mānādayo ca tadekaṭṭhā daṭṭhabbā ‘‘jhānapaṭilābhapaccayāna’’nti anuvattamānattā. Vikkhambhaneyyā pana nīvaraṇaggahaṇeneva gahitā, kathaṁ pana paṭhamajjhānena avikkhambhaneyyā idha vigacchantīti? ‘‘Sabbe kusalā dhammā sabbākusalānaṁ paṭipakkhā’’ti sallekhapaṭipattivasena evaṁ vuttaṁ jhānassa aparāmaṭṭhabhāvadassanato. Ye panettha ‘‘icchāvacarānaṁ abhijjhādīna’’nti imehi padehi kopaapaccayakaāmarāgabyāpādādayo gahitāti adhippāyena ‘‘jhānapaṭilābhapaccayāna’’nti pāṭhaṁ paṭikkhipitvā ‘‘jhānapaṭilābhapaccanīkāna’’nti pāṭhoti vadanti, taṁ tesaṁ matimattaṁ tathā pāṭhasseva abhāvato. Jhānapaṭilābhapaccanīkā ca nīvaraṇā ceva tadekaṭṭhā ca tesaṁ dūrībhāvaṁ vatvā puna abhāvavigamacodanāya ayujjamānattā. Nanu ca anaṅgaṇasutta- (ma. ni. 1.57 ādayo) vatthasuttesu (ma. ni. 1.70 ādayo) ayamattho na labbhati, oḷārikānaṁyeva pāpadhammānaṁ tattha adhippetattā? Saccametaṁ, idha pana adhigatacatutthajjhānassa vasena vuttattā sukhumāyeva te gahitā, aṅgaṇūpakkilesatāsāmaññena panettha suttānaṁ apadisanaṁ. Tathā hi ‘‘suttānusārenā’’ti vuttaṁ, na pana suttavasenāti. Avassaṁ ce tamevaṁ sampaṭicchitabbaṁ adhigatajjhānānampi kesañci icchāvacarānaṁ pavattisabbhāvato.",
  "anya-e0104n0:25": "Iddhipādabhāvūpagamenāti iddhiyā pādakabhāvassa padaṭṭhānabhāvassa upagamanena. Bhāvanāpāripūriyāti ito paraṁ kattabbassa abhāvavasena abhinīhārakkhamabhāvanāya paripuṇṇattā. Paṇītabhāvūpagamenāti tato eva padhānabhāvaṁ nītatāya uttamaṭṭhena, atittikaraṭṭhena ca paṇītabhāvassa upagamanena. Ubhayañcetaṁ ṭhitiyā kāraṇavacanaṁ paripuṇṇāya bhāvanāya paṇītabhāvappattiyā ‘‘ṭhite’’ti. ‘‘Āneñjappatte’’ti idaṁ ṭhitiyā visesanaṁ. Tenāha ‘‘yathā āneñjappattaṁ hoti, evaṁ ṭhite’’ti. Imasmiṁ pakkhe ‘‘ṭhite āneñjappatte’’ti ubhayamekaṁ aṅgaṁ, ‘‘samāhite’’ti pana idampi ekamaṅgaṁ. Tenevassa paṭhamavikappato visesaṁ sandhāyāha ‘‘evampi aṭṭhaṅgasamannāgata’’nti.",
  "anya-e0104n0:26": "Dasaiddhikathāvaṇṇanā",
  "anya-e0104n0:27": "369.Nipphattiatthenāti sijjhanaṭṭhena. Paṭilābhaṭṭhenāti pāpuṇanaṭṭhena. Tanti kāmitaṁ vatthuṁ. Samijjhatīti nipphajjati. Pabbajjaṁ ādiṁ katvā yāva jhānamaggā idha nekkhammaṁ. Ijjhatīti pāpuṇīyati. Paṭiharatīti pāṭihāriyanti yasmā paṭipakkhaṁ harati apaneti, tasmā pāṭihāriyaṁ. Attano paṭipakkhaṁ haratīti paṭihāriyaṁ, nekkhammādi, paṭihāriyameva pāṭihāriyaṁ, yathā ‘‘vekataṁ, vesama’’nti ca.",
  "anya-e0104n0:28": "Ijjhanaṭṭhenāti nipphajjanaṭṭhena. Upāyasampadāyāti sampannaupāyassa, ñāyārambhassāti attho. Ijjhatīti pasaveti. Sīlavāti ācārasīlena sīlavā. Kalyāṇadhammoti dasakusalakammapathavasena sundaradhammo. Sīlasampattiyā vā sīlavā. Dānādisesapuññakiriyavatthuvasena kalyāṇadhammo. Paṇidahissatīti patthessati.",
  "anya-e0104n0:29": "Ijjhantīti vaḍḍhanti, ukkaṁsaṁ pāpuṇantīti attho. Sātisayanipphajjanapaṭilābhasijjhanabuddhiatthe hi iddhi vuttā. Sā dasavidhāti sabbā iddhiyo ānetvā atthuddhāravasena idhādhippetaṁ iddhiṁ dassetuṁ vuttaṁ. Bahubhāvādikassa adhiṭṭhānaṁ adhiṭṭhahanaṁ etissā atthīti adhiṭṭhānā. Vividhaṁ rūpanimmānasaṅkhātaṁ kubbanaṁ etissā atthīti vikubbanā. Manomayāti jhānamanena nibbattibhāvato manomayā. Ñāṇassa vipphāro vegāyitattaṁ etissā atthīti ñāṇavipphārā. Ariyānaṁ ayanti ariyā. Yato kutoci kammavipākato jātā iddhi kammavipākajā. Sātisayapuññanibbattā iddhi puññavato iddhi. Kammavipākajā iddhi jātito paṭṭhāya hoti, itarā yadā tadā puññassa vipaccanakāleti evaṁ vā imāsaṁ viseso veditabbo. Āthabbanavijjābhinibbattā vijjāmayā. Sammāpayogo upāyapayogo ñāyārambho.",
  "anya-e0104n0:30": "370.Pakatiyā ekoti sabhāvena eko. Bahukanti bahuṁ. Tena aggahitaparicchedaṁ adhiṭṭhātabbassa anekabhāvaṁ dassetvā puna paricchedato dassetuṁ ‘‘sataṁ vā’’tiādi vuttaṁ. Āvajjatīti parikammasaṅkhātena ābhogena ābhujati bhāvirūpe tena parikammamanasikārena manasi karoti. Ñāṇena adhiṭṭhātīti tathā parikammaṁ katvā abhiññāñāṇena yathādhippete bahuke adhiṭṭhāti, adhiṭṭhānacittena saheva bahubhāvāpattito bahubhāvāpādakaṁ iddhividhañāṇaṁ pavattento ca tathā adhiṭṭhātīti vuccati. Sesesupi eseva nayo. Evanti pakārattho evaṁ-saddo, tena sabbampi adhiṭṭhānappakāraṁ saṅgaṇhāti. Adhiṭṭhānavasenāti ‘‘ñāṇena adhiṭṭhātī’’ti (paṭi. ma. 3.10) evaṁ vuttaadhiṭṭhānavasena nipphannattā.",
  "anya-e0104n0:31": "371.Pakativaṇṇanti pakatisaṇṭhānaṁ attano pākatikarūpaṁ. Pakativaṇṇavijahanavikāravasenāti attano pakativaṇṇavijahanapubbakassa kumārakavaṇṇādivaṇṇavikārassa vasena.",
  "anya-e0104n0:32": "372.Imamhā kāyāti paccakkhabhāvena ‘‘imamhā’’ti vuttā bhikkhussa karajakāyā. Aññaṁ kāyanti aññaṁ iddhimayaṁ kāyaṁ. Tato eva iddhimayarūpavantatāya rūpiṁ. Abhiññāmanena nibbattattā manomayaṁ. Nipphattivasenāti nipphajjanavasena. Abhiññāñāṇassa hi yathā manomayo kāyo nipphajjati, tathā pavatti manomayiddhi. Eseva nayo sesesupi. Yadi evaṁ kathamayameva manomayiddhīti? Ruḷhīvesā veditabbā yathā ‘‘manomayo attabhāvo’’ti, yathā vā ‘‘gosamaññā visāṇādimati piṇḍe’’. Atha vā abbhantarato nikkhante, iddhimatā ca ekantasadise imasmiṁ nimmāne supākaṭo manasā nibbattitabhāvoti yathā sātisayo manomayavohāro, na tathā aññāsu adhiṭṭhānavikubbaniddhīsu samaññantaravantāsūti veditabbaṁ.",
  "anya-e0104n0:33": "373.Ñāṇuppattito pubbe vāti arahattamaggañāṇuppattito pubbe vā vipassanākkhaṇe, tatopi vā pubbe antimabhavikassa paṭisandhiggahaṇato paṭṭhāya. Pacchā vā yāva khandhaparinibbānā. Taṅkhaṇe vā magguppattisamaye. Ñāṇānubhāvanibbatto visesoti sūriyassa uṭṭhitaṭṭhāne, samantato ca ālokakaraṇasamatthatā viya tasseva ñāṇassa ānubhāvena nibbatto sabbaso pahātabbapahānabhāvetabbabhāvanāpāripūrisaṅkhāto viseso. Vatthūni pana anantarāyatāvasena āgatāni. Aniccānupassanāyāti saṅkhāre aniccato anupassantiyā balavavipassanāya. Āraddhavipassanassa hi yathāvuttavipassanāya pavattikkhaṇe tato pubbe, pacchā ca pakiṇṇakasammasanavāre niccasaññāya pahānaṭṭho ijjhati. Eseva nayo sabbattha. Kāmaṁ ettakāya saṅkhepakathāyapi adhippetattho pakāsitova , vitthārakathāya pana vibhūtataro hotīti āha ‘‘vitthārena kathetabba’’nti.",
  "anya-e0104n0:34": "Gabbhagatassevāti anādare sāmivacanaṁ. Vuttanayenāti ‘‘pacchimabhavikassā’’tiādinā bākulattheravatthumhi vuttanayena.",
  "anya-e0104n0:35": "Dārubhāraṁ katvāti dārubhāraṁ sakaṭe katvā, āropetvāti attho. Ossajjitvāti chaḍḍetvā. Sakaṭamūleti sakaṭasamīpe. Vāḷayakkhānucariteti kururehi yakkhehi anuvicaritabbe. Yakkhapariggahitañhi rājagahanagaraṁ.",
  "anya-e0104n0:36": "374.Samādhitoti paṭhamajjhānādisamādhito. Pubbeti upacārajjhānakkhaṇe. Pacchāti samāpattiyā ciṇṇapariyante. Taṅkhaṇeti samāpannakkhaṇe. Samathānubhāvanibbatto visesoti tasmiṁ tasmiṁ jhāne samādhitejena nibbatto nīvaraṇavikkhambhanavitakkādisamatikkamasaññāvedayitanirodhaparissayasahanādiko viseso.",
  "anya-e0104n0:37": "Kapotakandarāyanti evaṁnāmake araññavihāre. Juṇhāya rattiyāti candālokavatiyā rattiyā. Navoropitehi kesehīti itthambhūtalakkhaṇe karaṇavacanaṁ. Yassāti pahārassa. Tassāti yakkhassa. Khippanisantibhāvassa ukkaṁsagatattā thero tasmiṁ paharante eva samāpattiṁ samāpajjīti āha ‘‘paharaṇasamaye samāpattiṁ appesī’’ti. Pāḷiyaṁ pana ‘‘nisinno hoti aññataraṁ samādhiṁ samāpajjitvā’’ti (udā. 34) vuttaṁ. Ime pana therā samāpattito vuṭṭhānasamakālaṁ tena pahāro dinnoti vadanti.",
  "anya-e0104n0:38": "Sañjīvattheranti kakusandhassa bhagavato dutiyaṁ aggasāvakaṁ mahātheraṁ sandhāyāha. So hi āyasmā araññādīsu yattha katthaci nisinno appakasireneva nirodhaṁ samāpajjati, tasmā ekadivasaṁ aññatarasmiṁ rukkhamūle nirodhaṁ samāpajji, taṁ sandhāya vuttaṁ ‘‘nirodhasamāpanna’’ntiādi. Cīvare aṁsumattampi na jhāyittha, sarīre kā kathā. Teneva hi thero ‘‘sañjīvo’’ tveva paññāyittha. Ayamassāti assa āyasmato sañjīvattherassa yo nirodhasamāpattiyaṁ aggiparissayābhāvo, ayaṁ samādhivipphārā iddhīti yojanā. Kathaṁ pana nirodhasamāpattiyaṁ samādhivipphārasambhavoti āha ‘‘anupubba…pe… nibbattattā’’ti.",
  "anya-e0104n0:39": "Paṭhamaṁ ṭhapitabhaṇḍakassāti sabbapaṭhamaṁ ṭhapitabhaṇḍakassa. Tañhi gahaṇakāle sabbapacchimaṁ gayhati. Kālaparicchedavasenāti ‘‘ettake kāle gate vuṭṭhahissāmī’’ti samāpattito pubbe katakālaparicchedavasena. Bhītā viraviṁsūti rattandhakāre rūpadassanena ‘‘pisāco uṭṭhahatī’’ti maññamānā. Ettakehi nāma bhaṇḍakehi ajjhotthaṭo nibbikāro ‘‘aho mahānubhāvo, aho vivekavāsī’’ti ca theragatena pasādena.",
  "anya-e0104n0:40": "Tattatelakaṭāhanti ādhārasīsena ādheyyamāha, kaṭāhe tattatelaṁ kaṭāhena āsiñcīti adhippāyo. Vivaṭṭamānanti katthacipi alagganavasena bhassantaṁ.",
  "anya-e0104n0:41": "Saparivārāti pañcahi itthisatehi saparivārā. Rājānaṁ mettāya pharīti odissakamettāsamāpattiyā rājānaṁ phusi. Khipitunti vijjhituṁ. Oropetunti sarasannāhaṁ paṭisaṁharituṁ.",
  "anya-e0104n0:42": "375.Paṭikkūlādīsūti aniṭṭhādīsu. Aniṭṭhaṁ hi paṭikkūlaṁ, amanuññampi ‘‘paṭikkūla’’nti vuccati. Ādi-saddena apaṭikkūlādiṁ saṅgaṇhāti. Tatthāti paṭikkūlārammaṇe. Upekkhakoti chaḷaṅgupekkhāya upekkhako. Tatthāti paṭikkūlāpaṭikkūlabhede vatthusmiṁ. Satoti sativepullappattiyā satimā. Sampajānoti paññāvepullappattiyā sampajānakārī. Ayanti ayaṁ paṭikkūlādivatthūsu apaṭikkūlasaññīvihārādikā khīṇāsavānaṁ aggamaggādhigamasiddhā cittissariyatā. Tenāha ‘‘cetovasippattānaṁ…pe… vuccatī’’ti.",
  "anya-e0104n0:43": "Aniṭṭhe vatthusmiṁ sattasaññite mettāpharaṇaṁ vā dhātuso paccavekkhaṇāya dhātumanasikāraṁ vā gūthādike dhātumanasikāraṁ karontoti yojetabbaṁ. Apaṭikkūlasaññī viharatīti hitesitāya, dhammasabhāvacintanāya ca na paṭikkūlasaññī hutvā iriyāpathavihārena viharati. Iṭṭhe vatthusmiṁ ñātimittādike. Kesādiasucikoṭṭhāsamattamevāti asubhapharaṇaṁ vā asubhamanasikāraṁ vā. Tattha rūpadhammajātaṁ aniccanti ādiattho iti-saddo, tasmā aniccadukkhānattavipariṇāmadhammoti manasikāraṁ vā karontoti yojanā. Paṭikkūlāpaṭikkūlesūti iṭṭhāniṭṭhāni vatthūni ekajjhaṁ gahetvā vadati. Esa nayo itarattha. Yaṁ vā sattānaṁ paṭhamaṁ paṭikkūlato upaṭṭhitameva pacchā apaṭikkūlato upatiṭṭhati, yañca apaṭikkūlato upaṭṭhitameva pacchā paṭikkūlato upatiṭṭhati, tadubhayepi khīṇāsavo sace ākaṅkhati, vuttanayena apaṭikkūlasaññī vā vihareyya, paṭikkūlasaññī vāti ayamariyiddhi vuttā.",
  "anya-e0104n0:44": "Cakkhunā rūpaṁ disvāti kāraṇavasena ‘‘cakkhū’’ti laddhavohārena rūpadassanasamatthena cakkhuviññāṇena, cakkhunā vā kāraṇabhūtena, dvārabhūtena vā rūpaṁ passitvā. Neva sumano hotīti gehassitasomanassassāyaṁ paṭikkhepo, na nekkhammapakkhikāya kiriyāsomanassavedanāya. Chaḷaṅgupekkhanti iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇaṁ chasu dvāresu pavattiyā ‘‘chaḷaṅgupekkhā’’ti laddhanāmaṁ tatramajjhattupekkhaṁ. Yathāvuttamatthaṁ pāḷiyā samatthetuṁ ‘‘paṭisambhidāya’’ntiādi vuttaṁ.",
  "anya-e0104n0:45": "376.Pakkhīādīnanti ādi-saddena devādīnaṁ saṅgaho. Vehāsagamanādikāti pana ādi-saddena cakkhuvisuddhiādiṁ saṅgaṇhāti. Kusalakammena nibbattitvāpi akusalavipākānubhāvena sukhasamussayato vinipatitattā vinipātikānaṁ. Jhānanti abhiññāpattaṁ jhānaṁ sandhāyāha. Vipassanāpi ukkaṁsagatā ubbegapītisahitā ākāse laṅghāpanamattāpi hotīti vuttaṁ ‘‘vipassanaṁ vā’’ti. ‘‘Paṭhamakappikāna’’nti idaṁ ‘‘ekaccānaṁ manussāna’’nti imassa visesanaṁ daṭṭhabbaṁ. Evamādīnanti ādi-saddena punabbasumātādīnaṁ saṅgaho daṭṭhabbo.",
  "anya-e0104n0:46": "377.Vehāsanti bhummatthe upayogavacanaṁ, accantasaṁyoge vā. Cakkavattī hi cakkaratanaṁ purakkhatvā attano bhavanato abbhuggantvā ākāseneva sineruṁ padakkhiṇaṁ katvā sakalacakkavāḷaṁ anusaṁyāyatīti. Assabandhāti assapālā, ye assānaṁ yavadāyakā. Tathā gobandhā.",
  "anya-e0104n0:47": "Cakkavattiādīnaṁ puññiddhiyā vitthāriyamānāya atipapañco hotīti puññavato iddhiṁ lakkhaṇato dassentena ‘‘paripākaṁ gate puññasambhāre ijjhanakaviseso’’ti vatvāpi jotikādīnaṁ puññiddhiṁ ekadesena dassetuṁ ‘‘ettha cā’’tiādi vuttaṁ. Tattha suvaṇṇapabbatoti sabbasuvaṇṇamayo pabbato. Tassa kira gahitagahitaṭṭhāne odhi na paññāyati. Ekasītāmatteti ettha sītā nāma kasanavasena naṅgalassa gatamaggo. Tumbaṁ nāma āḷhakaṁ. Cuddasa maggāti catuddasa kasanamaggā.",
  "anya-e0104n0:48": "378.Vijjaṁ parijapitvāti gandhārīvijjādikaṁ attano vijjaṁ katūpacāraṁ parivattetvā mantapaṭhanakkamena paṭhitvā.",
  "anya-e0104n0:49": "379.Sammāpayogenāti upāyapayogena, yathā yathicchitatthasiddhi hoti, tathā pavattitañāyārambhena. Tassa tassa kammassāti yathādhippetassa nipphādetabbakammassa. Ettha cāti ‘‘tattha tattha sammāpayogappaccayā ijjhanaṭṭhena iddhī’’ti (paṭi. ma. 3.18) imissā dasamāya iddhiyā niddesepi. Purimapāḷisadisāvā’’ti samādhivipphāraiddhiādīnaṁ niddesasadisāva. Sakaṭabyūhādikaraṇavasenāti sakaṭabyūhacakkabyūhapadumabyūhādīnaṁ saṁvidhānavasena nibbattavisesoti sambandho. Gaṇitagandhabbādi sippakammaṁ. Sallakattakādi vejjakammaṁ. Irubbedādīnaṁ tiṇṇaṁ vedānaṁ.",
  "anya-e0104n0:50": "‘‘Ekopi hutvā bahudhāva hotī’’tiādinā (dī. ni. 1.238; ma. ni. 1.147; saṁ. ni. 5.834; paṭi. ma. 1.102; 3.10) adhiṭṭhāniddhiyā eva gahitattā āha ‘‘adhiṭṭhānā iddhiyeva āgatā’’ti. Imasmiṁ panattheti imasmiṁ abhiññānisaṁsasaṅkhāte, iddhividhasaṅkhāte vā atthe.",
  "anya-e0104n0:51": "380. ‘‘Ekavidhena ñāṇavatthu’’ntiādīsu (vibha. 751) koṭṭhāsattho vidhasaddo, ‘‘vividhampi senābyūhaṁ dassetī’’tiādīsu (paṭi. ma. 3.13) vikappattho, tadubhayampettha yujjatīti dassento āha ‘‘iddhividhāyāti iddhikoṭṭhāsāya, iddhivikappāya vā’’ti. Iddhi hi abhiññāsu eko koṭṭhāso, vakkhamānehi bhedehi anekappabhedā ca. Vuttappakāravasenāti vuttassa cuddasappakārassa, cittaparidamanassa samāhitatādippakārassa ca vasena. ‘‘Iddhividhāyā’’ti tadatthassa sampadānavacananti āha ‘‘iddhividhādhigamatthāyā’’ti. ‘‘Kasiṇārammaṇato apanetvā’’ti idaṁ abhiññāpādakaparikammacittānaṁ samānasantānatāya vuttaṁ, na parikammacittassa kasiṇārammaṇattā. Iddhividhābhimukhaṁ pesetīti nipphādetabbassa iddhividhassa abhimukhabhāvena pavatteti. Yaṁ hi ‘‘sataṁ homī’’tiādinā parikammacittassa pavattanaṁ, tadevassa abhinīharaṇaṁ, iddhividhābhimukhapesanañca tatheva iddhividhassa pavattanato abhininnāmanaṁ idha parikammacittassa iddhividhe adhimuttīti āha ‘‘adhigantabbaiddhipoṇaṁ iddhipabbhāraṁ karotī’’ti. Idha paccanubhavanaphusanā sacchikiriyāpattipariyāyā evāti dassento ‘‘pāpuṇātīti attho’’ti āha. Assāti iddhividhassa.",
  "anya-e0104n0:52": "Ekopīti pi-saddo vakkhamānaṁ bahubhāvaṁ upādāya sampiṇḍanattho. So hissa paṭiyogī ‘‘ekopi hutvā bahudhā hoti, bahudhāpi hutvā eko hotī’’ti. So ca kho bahubhāvaṁ nimminitvā ṭhitassa antarāva ekabhāvūpagamo. Yathākālaparicchedaṁ pana saraseneva ekabhāvūpagamo idha nādhippeto aniddhinimmānabhāvato. Tampi pubbe katakālaparicchedavasena siddhattā iddhānubhāvoyevāti keci. Aṭṭhāne vāyaṁ pi-saddo, eko hutvā bahudhāpi hoti, bahudhā hutvā ekopi hotīti sambandho. Imasmiṁ pakkhe pi-saddo vakkhamānaṁ ekabhāvaṁ upādāya ‘‘sampiṇḍanattho’’ti vatvā ‘‘so hī’’tiādi sabbaṁ yathārahaṁ vattabbaṁ. Bahubhāvanimmāne payojanaṁ dassetuṁ ‘‘bahūnaṁ santike’’tiādi vuttaṁ. Tattha bahūnaṁ santiketi attanā nimmitānaṁ bahūnaṁ samīpe, tehi parivārito hutvāti adhippāyo. Vā-saddo avuttavikappattho, tena ‘‘dhammaṁ vā kathetukāmo’’ti evamādi saṅgayhati. ‘‘Ñāṇena adhiṭṭhahanto evaṁ hotī’’ti ānetvā sambandhitabbaṁ.",
  "anya-e0104n0:53": "381. Bhavati ettha iddhīti bhūmiyo, jhānāni. Etthāti ca hetumhi bhummavacanaṁ. Vivekato jātā bhūmi vivekajabhūmi. Vivekajaṁ hi paṭhamaṁ jhānaṁ nīvaraṇavivekasambhūtattā. Pītisukhabhūtā bhūmi pītisukhabhūmi. Dutiyajjhānañhi pītisukhabhūmibhūtañceva pītisukhasañjātañca samādhivasena. Upari dvīsupi eseva nayo. Iddhilābhāyāti iddhiyā adhigamāya. Iddhipaṭilābhāyāti iddhiyā punappunaṁ labhamānāya, bahulīkaraṇāyāti attho. Iddhivikubbanatāyāti iddhiyā vividharūpakāraṇāya, vikubbaniddhiyāti attho . Iddhivisavitāyāti iddhiyā vividhānisaṁsapasavanāya. Iddhivasitāyāti iddhiyā khippanisantiādibhāvāvahavasībhāvatthāya. Iddhivesārajjāyāti iddhiyā paṭipakkhadūrībhāvena vigatasaṁkilesatāya suṭṭhu visāradabhāvāya. Catutthajjhānaṁ tāva iddhiyā bhūmi hotu tattha patiṭṭhāya nipphādetabbato, itarāni pana kathanti āha ‘‘ettha cā’’tiādi. Tattha tīṇi jhānāni sambhārabhūmiyoti veditabbānīti sambandho. Tatiyajjhāne sukhapharaṇena, paṭhamadutiyesu pītipharaṇena sukhapharaṇena ca hetubhūtenāti yathārahavasena yojanā. Pharaṇaṁ cettha jhānassa subhāvitabhāvena sātisayānaṁ pītisukhānaṁ vasena jhānappaccayādinā sahajātanāmakāyassa paribrūhanaṁ, rūpakāyassa ca taṁsamuṭṭhānehi paṇītarūpehi paripphuṭatā. Tenāha bhagavā ‘‘pītisukhena abhisandeti parisandeti paripūreti parippharatī’’ti (dī. ni. 1.226; ma. ni. 1.427). Sukhasaññanti jhānasukhena sahagataṁ saññaṁ. Lahusaññanti taṁsampayuttalahutāsahagataṁ saññaṁ. Okkamitvāti anupavisitvā. Tesu hi jhānesu sātisayāya lahutāya sampayuttaṁ sukhaṁ santānavasena pavattento yogī taṁ samokkanto viya hotīti evaṁ vuttaṁ. Saññāsīsena niddeso. Jhānasampayuttā hi lahutā vināpi iddhiyā ākāsaṁ laṅghāpanappamāṇappattā viya hoti. Lahubhāvaggahaṇeneva cettha mudukammaññabhāvāpi gahitā eva. Tenāha ‘‘lahumudukammaññakāyo hutvā’’ti.",
  "anya-e0104n0:54": "Imināpariyāyenāti tiṇṇaṁ jhānānaṁ samāpajjanena sukhalahubhāvappattanāmarūpakāyassa sati cittaparidamane catutthaṁ jhānaṁ sukheneva iddhipaṭilābhāya saṁvattatīti iminā pariyāyena. Pakatibhūmiyā hi adhiṭṭhānabhūtā sambhārabhūmiyo pākārassa nemippadeso viyāti.",
  "anya-e0104n0:55": "382. Iddhipādaniddese cattāroti gaṇanaparicchedo. Iddhipādāti ettha ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā ukkaṁsagatā hontīti iddhi. Paṭhamenatthena iddhi eva pādoti iddhipādo, iddhikoṭṭhāsoti attho. Dutiyenatthena iddhiyā pādoti iddhipādo. Pādoti patiṭṭhā, adhigamūpāyoti attho. Tena hi uparūparivisesasaṅkhātaṁ iddhiṁ pajjanti pāpuṇanti. Ayaṁ tāva aṭṭhakathānayo. Tattha iddhi-saddassa paṭhamo kattuattho, dutiyo karaṇattho vutto. Pāda-saddassa eko karaṇatthova. Pajjitabbāva iddhi vuttā, na ca ijjhantī, pajjitabbā ca iddhi pajjanakaraṇena pādena samānādhikaraṇā hotīti paṭhamena atthena ‘‘iddhi eva pādo iddhipādo’’ti na sakkā vattuṁ. Tathā iddhikiriyākaraṇena sādhetabbāva vuddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ na asamānādhikaraṇatā sambhavatīti dutiyenatthena ‘‘iddhiyā pādo iddhipādo’’ti ca na sakkā vattuṁ. Tasmā paṭhamenatthena samānādhikaraṇasamāso, dutiyena sāmivacanasamāso na yujjatīti paṭhamenatthena iddhiyā pādo iddhipādo, dutiyenatthena iddhi eva pādo iddhipādoti samāso yutto, yathāvuttopi vā, pādassa ijjhamānakoṭṭhāsaijjhanakaraṇūpāyabhāvato.",
  "anya-e0104n0:56": "Pubbabhāgachandavasena chandahetuko. Sampayuttachandavasena chandādhiko. Pubbābhisaṅkhāravasena eva pana sahajātachandassāpi adhikatā veditabbā. Atha vā ‘‘chandañce bhikkhu adhipatiṁ karitvā labhati samādhiṁ, labhati cittassekaggataṁ, ayaṁ vuccati chandasamādhī’’ti imāya pāḷiyā chandādhipatisamādhi chandasamādhīti adhipati-saddalopaṁ katvā samāso vuttoti viññāyati. Adhipatisaddatthadassanavasena pana aṭṭhakathāyaṁ ‘‘chandahetuko chandādhiko vā samādhī’’ti vuttaṁ. Tenevāha ‘‘chandaṁ adhipatiṁ karitvā’’tiādi. Padhānabhūtāti vīriyabhūtāti keci vadanti. Saṅkhatasaṅkhāranivattanatthaṁ pana padhānaggahaṇaṁ. Atha vā taṁ taṁ visesaṁ saṅkharotīti saṅkhāro, sabbampi vīriyaṁ. Tattha catukiccasādhakato aññassa nivattanatthaṁ padhānaggahaṇaṁ. Padhānabhūtā seṭṭhabhūtāti attho. Catubbidhassa pana vīriyassa adhippetattā bahuvacananiddeso. Yo pana ‘‘iddhiyā pādo iddhipādo’’ti evaṁ samāsayojanāvasena pādassa upāyatthataṁ gahetvā iddhipādattho vutto, so paṭilābhapubbabhāgānaṁ kattukaraṇiddhibhāvaṁ ‘‘chandiddhipādo’’tiādinā (vibha. 457) vā abhidhamme āgatattā chandādīhi iddhipādehi sādhetabbāya vuddhiyā kattiddhibhāvaṁ, chandādīnaṁ karaṇiddhibhāvañca sandhāya vuttoti veditabbo.",
  "anya-e0104n0:57": "Vīriyiddhipāde ‘‘vīriyasamādhipadhānasaṅkhārasamannāgata’’nti dvikkhattuṁ vīriyaṁ āgataṁ. Tattha purimaṁ samādhivisesanaṁ vīriyādhipati samādhi vīriyasamādhīti. Dutiyaṁ samannāgamaṅgadassanaṁ. Dve eva hi sabbattha samannāgamaṅgāni samādhi , padhānasaṅkhāro ca. Chandādayo samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti. Yasmā pana chandādīhi visiṭṭho samādhi, tathā visiṭṭheneva ca tena sampayutto padhānasaṅkhāro, sesadhammā ca, tasmā samādhivisesanānaṁ vasena cattāro iddhipādā vuttā. Visesanabhāvo ca chandādīnaṁ taṁtaṁavassayavasena hotīti.",
  "anya-e0104n0:58": "Atha vātiādinā nissayaṭṭhepi pāda-sadde upāyaṭṭhena chandādīnaṁ iddhipādatā vuttā. Teneva abhidhamme uttaracūḷabhājanīye ‘‘cattāro iddhipādā chandiddhipādo’’tiādinā (vibha. 457) chandādīnameva iddhipādatā vuttā. Pañhāpucchake ca ‘‘cattāro iddhipādā idha bhikkhu chandasamādhī’’tiādināva (vibha. 462) uddesaṁ katvāpi puna chandādīnaṁyeva kusalādibhāvo vibhatto. Upāyiddhipādadassanatthameva hi sutte, abhidhamme ca nissayiddhipādadassanaṁ kataṁ, aññathā catubbidhatā na hotīti.",
  "anya-e0104n0:59": "383.Chandādīni aṭṭhāti chandasamādhi vīriyasamādhi cittasamādhi vīmaṁsāsamādhīti evaṁ chandādīni aṭṭha. Kāmaṁ cettha catūsupi ṭhānesu samādhi samādhi eva, tathāpi iddhiṁ uppādetukāmatāchandasahitova samādhi iddhipaṭilābhāya saṁvattati, na kevalo. Evaṁ vīriyasamādhiādayopi. Tasmā chandādisahitā ete cattāro ca samādhī, chandādayo ca cattāroti aṭṭha pajjati iddhi etehi pāpuṇīyati, sayaṁ vā pajjanti iddhipaṭilābhāya sampajjantīti padānīti vuccanti. Tenāha ‘‘iddhipaṭilābhāya saṁvattantī’’ti. Yaṁ pana pāḷiyaṁ ‘‘chando na samādhī’’tiādi, taṁ yadipi chandādayo samādhisahitāva iddhiṁ nipphādenti, tathāpi visuṁ nesaṁ padabhāvadassanaṁ. Ekato niyuttova, na ekeko hutvāti adhippāyo. Niyuttovāti sahito eva, na viyutto.",
  "anya-e0104n0:60": "384.Anonatanti na onataṁ, vīriyena paggahitattā alīnanti attho. Tenāha ‘‘kosajje na iñjatī’’ti, kosajjanimittaṁ na calatīti attho. Uddhaṁ nataṁ unnataṁ, uddhataṁ vikkhittaṁ. Na unnataṁ anunnataṁ, avikkhittaṁ samāhitanti attho. Tenāha ‘‘uddhacce na iñjatī’’ti. Abhisaṅgavasena nataṁ abhinataṁ, na abhinataṁ anabhinataṁ, arattaṁ. Apagamanavasena nataṁ apanataṁ, kodhavasena vimukhaṁ. Na apanataṁ anapanataṁ, aduṭṭhaṁ. Diṭṭhiyā ‘‘ahaṁ, mama’’nti nissayavasena na nissitanti anissitaṁ. Chandarāgavasena na paṭibaddhanti appaṭibaddhaṁ. Rāgo kevalaṁ āsattimattaṁ, chandarāgo pana bahalakileso. Tathā hissa dūre ṭhitampi ārammaṇaṁ paṭibaddhameva. Vippamuttanti visesato pamuttaṁ. Jhānānaṁ kāmarāgapaṭipakkhatāya āha ‘‘kāmarāge’’ti. Visaṁyuttanti vivittaṁ saṁkilesato, na vā saṁyuttaṁ catūhipi yogehi. Vimariyādikataṁ kilesamariyādāya, yathā īsakampi kilesamariyādā na hoti, tathā paṭipannaṁ. Ekattagatanti ekaggataṁ upagataṁ accantameva samāhitaṁ. Tato eva nānattakilesehi nānāsabhāvehi kilesehi na iñjati.",
  "anya-e0104n0:61": "Esa atthoti kosajjādinimittaṁ. Imassa cittassa āneñjanattho siddho eva āneñjappattiyā pakāsanavasena dassitattā. Puna vuttoti iddhiyā bhūmipādapadadassanappasaṅgena ‘‘imāni mūlāni nāmā’’ti mūlabhāvadassanatthaṁ puna vutto. Purimoti ‘‘saddhādīhi pariggahitattā’’tiādinā pubbe chadhā dassitanayo. Ayanti adhunā soḷasadhā dassitanayo. Suttanaye, paṭisambhidānaye ca dassite tattha sammoho na hoti, na adassiteti āha ‘‘ubhayattha asammohattha’’nti.",
  "anya-e0104n0:62": "385.Ñāṇena adhiṭṭhahantoti ‘‘kathaṁ panāyaṁ evaṁ hotī’’ti ettha pubbe attanā vuttapadaṁ uddharati adhiṭṭhānavidhiṁ dassetuṁ ‘‘abhiññāpādakaṁ jhānaṁ samāpajjitvā vuṭṭhāyā’’ti. Ettha anupubbena cattāri jhānāni samāpajjitvā catutthajjhānato vuṭṭhāyāti keci, taṁ ayuttaṁ. Yathicchitajjhānasamāpajjanatthañhi cittaparidamanaṁ, catutthajjhānameva ca abhiññāpādakaṁ, na itarāni. Parikammaṁ katvāti pādakajjhānato vuṭṭhāya kāmāvacaracittena ‘‘sataṁ homī’’tiādinā cintanamevettha parikammakaraṇaṁ, tathāvajjanameva ca āvajjanaṁ. Dutiyampīti pi-saddo samuccayattho, tena tatiyampi, tato bhiyyopīti imamatthaṁ dīpeti. Yathā hi jhānabhāvanā, evamabhiññābhāvanāpi. ‘‘Ekavāraṁ dvevāra’’nti idampi nidassanamattaṁ daṭṭhabbaṁ. Nimittārammaṇanti paṭibhāganimittārammaṇaṁ. Parikammacittānīti ettha ekekassa parikammacittassa satārammaṇatā daṭṭhabbā ‘‘sataṁ homī’’ti pavattanato. Sahassārammaṇānīti etthāpi eseva nayo. Vaṇṇavasenāti attanā parikappitavaṇṇavasena. No paṇṇattivasenāti na sattapaṇṇattivasena. Taṁ adhiṭṭhānacittaṁ appanācittamivāti ivaggahaṇaṁ abhiññācittassa jhānacittassa paṭhamuppattisadisabhāvato vuttaṁ, na tassa appanābhāvato. Rūpāvacaracatutthajjhānikanti rūpāvacaracatutthajhānavantaṁ, tena sampayuttaṁ.",
  "anya-e0104n0:63": "386. Yadi evaṁ ‘‘āvajjitvā ñāṇena adhiṭṭhātī’’ti paṭisambhidāvacanaṁ kathanti āha ‘‘yampī’’tiādi. Tatrāpīti paṭisambhidāyampi. Āvajjatīti ‘‘bahukaṁ āvajjatī’’ti idaṁ pāṭhapadaṁ parikammavaseneva vuttaṁ, na āvajjanavasena. Āvajjitvā ñāṇena adhiṭṭhātīti abhiññāñāṇavasena vuttaṁ, na parikammacittasampayuttassa, aññassa vā kāmāvacarassa ñāṇassa vasena. Na hi tassa tādiso ānubhāvo atthīti. Tasmāti yasmā appanāppattassa abhiññāñāṇasseva vasena adhiṭṭhānaṁ, tasmā. Ayamadhiṭṭhānakkamoti dassento ‘‘bahukaṁ āvajjatī’’tiādimāha. Tattha sanniṭṭhāpanavasenāti nipphādanavasena.",
  "anya-e0104n0:64": "Kāyasakkhidassanatthanti na kevalaṁ vacanamattameva, atha kho ayametassatthassa attano kāyena sacchikatattā kāyasakkhīti sakkhidassanatthaṁ.",
  "anya-e0104n0:65": "Kokanadanti padumavisesanaṁ yathā ‘‘kokāsaka’’nti. Taṁ kira bahupattaṁ, vaṇṇasampannaṁ, ativiya sugandhañca hoti. Pātoti pageva. Ayañhettha attho – yathā kokanadasaṅkhātaṁ padumaṁ pāto sūriyassuggamanavelāyaṁ phullaṁ vikasitaṁ avītagandhaṁ siyā virocamānaṁ, evaṁ sarīragandhena, guṇagandhena ca sugandhaṁ saradakāle antalikkhe ādiccamiva attano tejasā tapantaṁ aṅgehi niccharaṇakajutitāya aṅgīrasaṁ sammāsambuddhaṁ passāti.",
  "anya-e0104n0:66": "Abhabboti paṭipattisāramidaṁ sāsanaṁ, paṭipatti ca pariyattimūlikā, tvañca pariyattiṁ uggahetuṁ asamattho, tasmā abhabboti adhippāyo. Abhabbo nāma na hoti vāsadhurasseva padhānabhāvato.",
  "anya-e0104n0:67": "Bhikkhūti pabbajitavohārena vuttaṁ, bhāvinaṁ vā bhikkhubhāvaṁ upādāya yathā ‘‘agamā rājagahaṁ buddho’’ti (su. ni. 410). Pilotikakhaṇḍanti suvisuddhaṁ coḷakhaṇḍaṁ . Rajo haratīti rajoharaṇaṁ. Abhinimminitvā adāsi tattha pubbe katādhikārattā. Tathā hi yoniso ummujjanto ‘‘attabhāvassa panāyaṁ doso’’ti asubhasaññaṁ, aniccasaññañca paṭilabhitvā nāmarūpapariggahādinā pañcasu khandhesu ñāṇaṁ otāretvā kalāpasammasanādikkamena vipassanaṁ vaḍḍhetvā udayabbayañāṇādipaṭipāṭiyā vipassanaṁ anulomagotrabhusamīpaṁ pāpesi. Obhāsavissajjanapubbikā bhāsitagāthā obhāsagāthā.",
  "anya-e0104n0:68": "Rāgo rajo ariyassa vinaye, na ca pana reṇu vuccati ‘‘rajo’’ti. Kasmā? Cittassa malīnabhāvakaraṇato. Rāgassetaṁ adhivacanaṁ ‘‘rajo’’ti. Etaṁ rajanti etaṁ rāgasaṅkhātaṁ rajaṁ. Vippajahitvāti aggamaggena visesato pajahanahetu. Paṇḍitā viharanti teti te pajahanakā paṇḍitā hutvā viharanti. Vītarajassa sabbaso pahīnarāgādirajassa buddhassa bhagavato sāsane. Tathā hi vadanti –",
  "anya-e0104n0:69": "‘‘Cittamhi saṁkiliṭṭhamhi, saṁkilissanti māṇavā;",
  "anya-e0104n0:70": "Citte suddhe visujjhanti, iti vuttaṁ mahesinā’’ti. (dī. ni. aṭṭha. 2.373; ma. ni. aṭṭha. 1.106; saṁ. ni. aṭṭha. 2.3.100; itivu. aṭṭha. 88);",
  "anya-e0104n0:71": "Chaḷabhiññāgahaṇena gahitāya chaḷabhiññāya vibhāvitepi ariyamagge anuttarabhāvasāmaññena phalanibbānehi saddhiṁ saṅgaṇhanto āha ‘‘nava lokuttaradhammā’’ti.",
  "anya-e0104n0:72": "Pattassa pidahanākārena hatthaṁ ṭhapento ‘‘hatthaṁ pidahī’’ti vutto. Hatthanti vā karaṇatthe upayogavacanaṁ, hatthena pidahīti attho.",
  "anya-e0104n0:73": "Sahassakkhattunti sahassadhā. Sahassadhā hi attānaṁ ekacitteneva nimminantopi sahassavāraṁ nimminanto viya hoti. Asatipi kiriyābyāvuttiyaṁ tadatthasiddhitoti imamatthaṁ dassetuṁ ‘‘sahassakkhattu’’nti vuttaṁ. Ambavaneti ambavane katavihāre. Rammeti ramaṇīye. Yāva kālappavedanā, tāva nisīdīti yojanā.",
  "anya-e0104n0:74": "Aniyametvāti vaṇṇāvayavasarīrāvayavaparikkhārakiriyāvisesādīhi niyamaṁ akatvā. Nānāvaṇṇeti nānākāre yathāvuttavaṇṇādivasena nānāvidhe. Missakakeseti palitehi missitakese. Upaḍḍharattavaṇṇaupaḍḍhapaṇḍuvaṇṇādīsu aññataravaṇṇanti evaṁ upaḍḍharattacīvare. Padavasena atthassa , gamanavasena pāḷiyā bhaṇanaṁ padabhāṇaṁ. Parikathādivasena dhammassa kathanaṁ dhammakathā. Sarena bhaññaṁ suttādīnaṁ uccāraṇaṁ sarabhaññaṁ. Aparepīti vuttākārato aññepi dīgharassakisathūlādike nānappakārake. Icchiticchitappakārāyeva hontīti yathā yathā icchitā, taṁtaṁpakārāyeva honti. Yattakā hi visesā vaṇṇādivasena tesu icchitā, tattakavisesavantova te honti. Te pana tathā bahudhā bhinnākārepi vaṇṇavasena ārammaṇaṁ katvā ekameva adhiṭṭhānacittaṁ pavattati. Ayaṁ hissa ānubhāvo – yathā ekāva cetanā nānāvisesavantaṁ attabhāvaṁ nibbatteti, tattha bhavapatthanā kammassa visesapaccayo hoti. Acinteyyo ca kammavipākoti ce, idhāpi parikammacittaṁ visesapaccayo hoti, acinteyyo ca iddhivisayoti gahetabbaṁ. Esa nayoti yvāyaṁ bahubhāvanimmāne ‘‘abhiññāpādakaṁ jhānaṁ samāpajjitvā’’tiādinā adhiṭṭhānanayo vutto, esa nayo itaresupi adhiṭṭhānesu.",
  "anya-e0104n0:75": "Iti avisesaṁ atidesena dassetvā visesaṁ sarūpato dassetuṁ ‘‘ayaṁ pana viseso’’tiādi vuttaṁ. Tattha iminā bhikkhunā icchantenāti sambandho. Maṁ jānissantīti ‘‘iddhimā’’ti maṁ jānissanti. Antarāvāti paricchinnakālassa abbhantare eva. Pādakajjhānantiādi parikammakaraṇākāradassanatthaṁ vuttaṁ, itaraṁ pana atideseneva vibhāvitanti. Evaṁ akarontoti ‘‘eko homī’’ti antarā adhiṭṭhānaṁ akaronto. ‘‘Yathāparicchinnakālavasenā’’ti iminā ‘‘sataṁ homī’’tiādinā adhiṭṭhānaṁ karontena kālaparicchedavaseneva kātabbanti dasseti. Sayameva eko hoti adhiṭṭhānassa paṭippassaddhattā. Ettha ca parikammādhiṭṭhānacittānaṁ iddhimā vaṇṇavasena sayameva ārammaṇaṁ hoti. Tesu parikammacittāni santatipaccuppannārammaṇāni. Adhiṭṭhānacittaṁ sampativattamānārammaṇaṁ adhiṭṭhānassa ekacittakkhaṇikattāti vadanti.",
  "anya-e0104n0:76": "387.‘‘Āvibhāva’’nti padassa heṭṭhā vuttena hoti-saddena sambandho na yujjati upayogavacanena vuttattā, tathā vakkhamānena ca gacchati-saddena attano, paresañca āvibhāvassa icchitattā, nāmapadañca kiriyāpadāpekkhanti kiriyāsāmaññavācinā karoti-saddena yojetvā āha ‘‘āvibhāvaṁ karotī’’ti. Tirobhāvanti etthāpi eseva nayo . Yadi evaṁ kathaṁ paṭisambhidāyanti codanaṁ sandhāyāha ‘‘idameva hī’’tiādi. Kāmaṁ paṭisambhidāyaṁ ‘‘āvibhāvanti kenaci anāvaṭaṁ hotī’’tiādinā (paṭi. ma. 3.11) āgataṁ, tampi idameva āvibhāvakaraṇaṁ, tirobhāvakaraṇañca sandhāya vuttaṁ. Sesapadāni tesaṁyeva vevacanāni. Andhakāranti rattandhakāraṁ, divāpi vā bilaguhādigataṁ andhakāraṁ. Paṭicchannanti kuṭṭakavāṭādinā paṭicchāditaṁ. Anāpāthanti dūratāsukhumataratādinā na āpāthagataṁ. Ayanti iddhimā. Paṭicchannopi dūre ṭhitopi attā vā paro vā yathā dissatīti vibhattiṁ pariṇāmetvā yojetabbaṁ. Ālokajātanti ālokabhūtaṁ, jātālokaṁ vā.",
  "anya-e0104n0:77": "388.Etaṁ pana pāṭihāriyanti āvibhāvapāṭihāriyamāha. Kena katapubbanti tattha kāyasakkhiṁ pucchitvā ‘‘satthā tāva kāyasakkhī’’ti dassentena ‘‘bhagavatā’’ti vatvā tamatthaṁ vibhāvetuṁ ‘‘bhagavā hī’’tiādi vuttaṁ. Sāvatthivāsike passantīti ānetvā sambandho, tathā ‘‘yāva avīciṁ dassesī’’ti. Ākāsagatesu heṭṭhimaheṭṭhimavimānesu uparūparivimānaṁ byavadhāyakesu byūhiyamānesu taggataṁ ākāsaṁ byūḷhaṁ nāma hotīti vuttaṁ ‘‘ākāsañca dvidhā viyūhitvā’’ti.",
  "anya-e0104n0:78": "Ayamatthoti āvibhāvapāṭihāriyassa satthārā katabhāvo. Purimabuddhānaṁ paṭipattiāvajjanaṁ buddhappaveṇiyā anupālanatthaṁ. ‘‘Ekena pādenā’’tiādi tivikkamadassanaṁ. Nayaṁ deti yassa nayassa anusārena vācanāmaggaṁ ṭhapesi.",
  "anya-e0104n0:79": "Cūḷaanāthapiṇḍiko nāma anāthapiṇḍikamahāseṭṭhissa kaniṭṭhabhātā.",
  "anya-e0104n0:80": "Sinerupabbataṁnibbijjhitvāti taṁ parisāya dissamānarūpaṁyeva katvā nibbijjhitvā. Nanti sinerupabbataṁ.",
  "anya-e0104n0:81": "Anekasatasahassasaṅkhassa okāsalokassa, taṁnivāsisattalokassa ca vivaṭabhāvakaraṇapāṭihāriyaṁ lokavivaraṇaṁ nāma. Mahābrahmāti sahampatimahābrahmā.",
  "anya-e0104n0:82": "Passatha tāva apaṇṇakapaṭipadāya phalanti nirayabhayena tajjetvā satthu anupubbikathānayena saggasukhena palobhetvā, na pana saggasampattiyaṁ ninnabhāvāpādanena.",
  "anya-e0104n0:83": "389. Yathā āvibhāvakaraṇe ālokakasiṇaṁ samāpajjitabbaṁ ālokanimmānāya, evaṁ tirobhāvakaraṇe andhakāranimmānāya nīlakasiṇaṁ samāpajjitabbaṁ. Kāmañcetaṁ pāḷiyaṁ sarūpato nāgataṁ, ‘‘vivaṭaṁ āvaṭa’’nti (paṭi. ma. 3.11) pana vacanato atthato āgatameva. Odātakasiṇantogadhaṁ vā ālokakasiṇanti vuttovāyamattho. Andhakāranti andhakāravantaṁ.",
  "anya-e0104n0:84": "390.Avasese iṭṭiyattherādike.",
  "anya-e0104n0:85": "391. Pākaṭo iddhimā etassa atthīti pākaṭaṁ, pākaṭañca taṁ pāṭihāriyañcāti pākaṭapāṭihāriyaṁ. Na ettha iddhimā pākaṭoti apākaṭaṁ, apākaṭañca taṁ pāṭihāriyañcāti apākaṭapāṭihāriyaṁ. Iddhimato eva hi pākaṭāpākaṭabhāvenāyaṁ bhedo, na pāṭihāriyassa. Na hi taṁ apākaṭaṁ atthi.",
  "anya-e0104n0:86": "Uttarimanussadhammāti manussadhammo vuccati dasa kusalakammapathadhammā, tato manussadhammato uttari. Iddhisaṅkhātaṁ pāṭihāriyaṁ iddhipāṭihāriyaṁ. Āḷindeti pamukhe. Okāsehīti pakira. Iddhābhisaṅkhāranti iddhipayogaṁ. Abhisaṅkhāsīti abhisaṅkhari, akāsīti attho. Tālacchiggaḷenāti kuñcikacchiddena. Aggaḷantarikāyāti piṭṭhasaṅghātānaṁ antarena.",
  "anya-e0104n0:87": "Antarahitoti antaradhāyitukāmo. Bako brahmā yathā antaradhāyituṁ na sakkoti, tathā katvā bhagavā sayaṁ tassa, brahmagaṇassa ca anāpāthabhāvagamanena antarahito hutvā ‘‘samaṇassa gotamassa imasmiṁ ṭhāne atthibhāvo vā natthibhāvo vā na sakkā jānitu’’nti evaṁ brahmagaṇassa vacanokāso mā hotūti ‘‘bhavevāha’’nti imaṁ gāthaṁ abhāsi.",
  "anya-e0104n0:88": "Tattha bhavevāhaṁ bhayaṁ disvāti ahaṁ bhave saṁsāre jātijarādibhedaṁ bhayaṁ disvā eva. Bhavañca vibhavesinanti imañca kāmabhavādiṁ tividhampi sattabhavaṁ, vibhavesinaṁ vibhavaṁ gavesamānampi pariyesamānampi punappunaṁ bhave eva disvā. Bhavaṁ nābhivadinti taṇhādiṭṭhivasena kiñci bhavaṁ na abhivadiṁ na gahesiṁ. Nandiñca na upādiyinti bhavataṇhaṁ na upagacchiṁ, na aggahesinti attho.",
  "anya-e0104n0:89": "392.Alaggamānoti vinivijjhitvā gamanena kuṭṭādīsu katthaci na laggamāno. Āvajjitvā kataparikammenāti yassa parato gantukāmo, taṁ āvajjitvā ‘‘ākāso hotu, ākāso hotū’’ti evaṁ kataparikammena iddhimatā. Pākārapabbatāpekkhāya ‘‘susiro, chiddo’’ti ca pulliṅgavasena vuttaṁ. Ubbedhavasena pavattaṁ vivaraṁ susiraṁ. Tiriyaṁ pavattaṁ chiddaṁ.",
  "anya-e0104n0:90": "Yattha katthaci kasiṇe parikammaṁ katvāti pathavīkasiṇādīsu yattha katthaci kasiṇe jhānaṁ samāpajjitvā parikammaṁ katvā ‘‘ākāso hotū’’ti adhiṭṭhātabbo. Tattha kāraṇamāha ‘‘aṭṭhasamāpattivasībhāvoyeva pamāṇa’’nti. Tasmā yaṁ yaṁ icchati, taṁ tadeva hoti. Etena pathaviyā ummujjananimujjane āpokasiṇasamāpajjanaṁ, udakādīsu pathavīnimmāne pathavīkasiṇasamāpajjanaṁ na ekantato icchitabbanti vuttaṁ hoti. Etanti etaṁ tirokuṭṭādigamanapāṭihāriyakaraṇe ākāsakasiṇasamāpajjanaṁ avassaṁ vattabbaṁ anucchavikabhāvato. Evañca katvā ‘‘ākāsakasiṇavasena paṭicchannānaṁ vivaṭakaraṇa’’ntiādivacanaṁ viya pathavīkasiṇavasena ‘‘ekopi hutvā bahudhā hotī’’tiādibhāvo ‘‘ākāse vā udake vā pathaviṁ nimminitvā padasā gamanaṁ icchatī’’tiādinā yaṁ pakiṇṇakanaye vuttaṁ, tampi samatthitaṁ hoti.",
  "anya-e0104n0:91": "‘‘Doso natthī’’ti dvikkhattuṁ baddhaṁ subaddhaṁ viya daḷhīkaraṇaṁ nāma hotīti adhippāyena vatvā tena payojanābhāvaṁ dassetuṁ ‘‘puna samāpajjitvā’’tiādi vuttaṁ. Adhiṭṭhitattā ākāso hotiyevāti sacepi kiñci antarā upaṭṭhitaṁ pabbatādi siyā, tampi ‘‘ākāso hotū’’ti adhiṭṭhitattā ākāso hotiyeva. Idampi aṭṭhānaparikappanamattaṁ, tādisassa upaṭṭhānameva natthīti dassetuṁ ‘‘antarā’’tiādi vuttaṁ.",
  "anya-e0104n0:92": "393.Paricchinditvāti yathicchitaṭṭhānaṁ ñāṇena paricchinditvā. Tatrāti tasmiṁ pathaviyā udakabhāvādhiṭṭhāne ayaṁ yathāvuttapaṭipattivibhāvinī pāḷi. Parato ‘‘tatrāyaṁ pāḷī’’ti āgataṭṭhānesupi iminā nayena attho veditabbo.",
  "anya-e0104n0:93": "Soti iddhimā. Adhiṭṭhānakāle kālaparicchedaṁ katvā adhiṭṭhātīti vuttaṁ ‘‘paricchinnakālaṁ pana atikkamitvā’’ti. Pakatiyā udakaṁ animmānaudakaṁ.",
  "anya-e0104n0:94": "394.Viparītanti yaṁ udakaṁ akkamitvā akkamanto na saṁsīdati, taṁ panettha iddhiyā pathavīnimmānavasena veditabbaṁ. Pathavīkasiṇanti pathavīkasiṇajjhānaṁ.",
  "anya-e0104n0:95": "395.Pallaṅkanti samantato ūrubaddhāsanaṁ. Chinnapakkho, asañjātapakkho vā sakuṇo ḍetuṁ na sakkotīti pāḷiyaṁ ‘‘pakkhī sakuṇo’’ti (paṭi. ma. 3.11) pakkhī-saddena visesetvā sakuṇo vuttoti ‘‘pakkhehi yuttasakuṇo’’ti āha. Parikammaṁ katvāti ‘‘pathavī hotū’’ti parikammaṁ katvā.",
  "anya-e0104n0:96": "Ākāse antalikkheti antalikkhasaññite ākāse. Yattha yattha hi āvaraṇaṁ natthi, taṁ taṁ ‘‘ākāsa’’nti vuccati. Ayañca iddhimā na pathaviyā āsanne ākāse gacchati. Yattha pana pakkhīnaṁ agocaro, tattha gacchati, tādisañca loke ‘‘antalikkha’’nti vuccati. Tena vuttaṁ ‘‘antalikkhasaññite ākāse’’ti.",
  "anya-e0104n0:97": "Theroti pubbe vutta tipiṭakacūḷābhayatthero. Samāpattisamāpajjananti puna samāpattisamāpajjanaṁ. Nanu samāhitamevassa cittanti iddhimato pāṭihāriyavasena pavattamānassa cittaṁ accantaṁ samāhitameva hoti, na aññadā viya asamāhitanti adhippāyo. Taṁ pana therassa matimattaṁ. Pubbe hi pathavīkasiṇaṁ samāpajjitvā pathaviṁ adhiṭṭhāya gacchati, idāni pana ākāso icchitabbo, tasmā ākāsakasiṇaṁ samāpajjitabbameva. Tenāha ‘‘kiñcāpī’’tiādi. Tirokuṭṭapāṭihāriyevuttanayeneva paṭipajjitabbanti yathā tattha kuṭṭādi ‘‘ākāso hotū’’ti adhiṭṭhānena ākāso hoti, evaṁ idhāpi pabbatarukkhādiṁ adhiṭṭhānena ākāsaṁ katvā gantabbanti attho. Atha vā tirokuṭṭapāṭihāriye vuttanayenevāti ‘‘sace panassa bhikkhuno adhiṭṭhahitvā gacchantassā’’tiādinā (visuddhi. 2.392) tattha vuttanayena. Etena ‘‘purimādhiṭṭhānabaleneva cassa antarā añño pabbato vā rukkho vā utumayo uṭṭhahissatīti aṭṭhānameveta’’nti nāgādīhi kayiramāno vibandho gamanantarāyaṁ na karotīti dasseti.",
  "anya-e0104n0:98": "Okāseti janavivitte yuttaṭṭhāne. Pākaṭo hoti ākāsacārī ayaṁ samaṇoti.",
  "anya-e0104n0:99": "396.Dvācattālīsayojanasahassaggahaṇaṁ paṭhamakappavasena kataṁ, tato paraṁ pana anukkamena pathaviyā ussitabhāvena tato katipayayojanūnatā siyā, appakaṁ adhikaṁ vā ūnaṁ vā gaṇanūpagaṁ na hotīti tathā vuttaṁ. Tīsu dīpesu ekakkhaṇe ālokakaraṇenāti yadā yasmiṁ dīpe majjhe tiṭṭhanti, tadā tato purimasmiṁ atthaṁ gacchantā pacchime udentā hutvā ālokakaraṇena. Aññajotīnaṁ vā abhibhavanena, duddasatāya ca mahiddhike. Sattānaṁ sītapariḷāhavūpasamanena, osadhitiṇavanappatīnaṁ paribrūhanena ca mahānubhāve. Chupatīti phusati. Parimajjatīti hatthaṁ ito cito ca sañcārento ghaṁseti. Abhiññāpādakajjhānavasenevāti yassa kassaci abhiññāpādakajjhānavasena. Eva-kārena pādakajjhānavisesaṁ nivatteti, na adhiṭṭhānaṁ. Tenevāha ‘‘natthettha kasiṇasamāpattiniyamo’’ti. Tirokuṭṭapāṭihāriyādīsu viya imasmiṁ nāma kasiṇe jhānaṁ samāpajjitvā adhiṭṭhātabbanti na ettha koci niyamo atthīti attho. Tathā hi pāḷiyaṁ kiñci samāpattiṁ aparāmasitvā ‘‘idha so iddhimā’’tiādi (paṭi. ma. 3.10-11) vuttaṁ. Hatthapāse hoti ‘‘candimasūriye’’ti evaṁ vuttaṁ candimasūriyamaṇḍalaṁ. Rūpagataṁ hatthapāseti hatthapāse ṭhitaṁ rūpagataṁ, hatthapāse vā rūpagataṁ. Hatthaṁ vā vaḍḍhetvā parāmasatīti yojanā.",
  "anya-e0104n0:100": "Upādinnakaṁ nissāya anupādinnakassa vaḍḍhanaṁ vuttaṁ. Yuttiyā panettha upādinnakassapi vaḍḍhanacchāyā dissati. Attano aṇumahantabhāvāpādane upādinnakassa hāpanaṁ viya vaḍḍhanampi labbhateva. Yathā āyasmato mahāmoggallānassa nandopanandadamaneti evaṁ pavattaṁ sahavatthunā theravādaṁ āharitvā tamatthaṁ dassetuṁ ‘‘tipiṭakacūḷanāgatthero āhā’’tiādi āraddhaṁ. Kiṁ pana na hoti, hotiyevāti adhippāyo. Dve hi paṭisedhā pakatiṁ gamentīti. ‘‘Tadā mahantaṁ hoti mahāmoggallānattherassa viyā’’ti idaṁ yathādhikatatthadassanavasena vuttaṁ, khuddakabhāvāpādanampettha labbhateva.",
  "anya-e0104n0:101": "Nandopanandanāgadamanakathāvaṇṇanā",
  "anya-e0104n0:102": "Olokesi buddhāciṇṇavasena ‘‘atthi nu kho assa upanissayo’’ti. Lokiyaṁ ratanattaye pasādalakkhaṇaṁ sāsanāvatāraṁ sandhāyāha ‘‘appasanno’’ti. Micchādiṭṭhito vivecetvā pasādetabboti adhippāyo. Tenāha ‘‘ko nu kho…pe… viveceyyā’’ti.",
  "anya-e0104n0:103": "Taṁ divasanti yadā bhagavā bhikkhusaṅghaparivuto tāvatiṁsabhavanābhimukho gacchati, taṁ divasabhāgaṁ. Āpānabhūmiṁ sajjayiṁsūti yattha so nisinno bhojanakiccaṁ karoti, taṁ parivesanaṭṭhānaṁ sittaṁ sammaṭṭhaṁ bhojanūpakaraṇūpanayanādinā sajjayiṁsu paṭiyādesuṁ. Tividhanāṭakehīti vadhūkumārikaññāvatthāhi tividhāhi nāṭakitthīhi. Olokayamānoti pekkhanto, vicārento vā.",
  "anya-e0104n0:104": "Uparūparīti matthakamatthake. Bhavanenāti bhavanapadesena. Bhogehīti sarīrabhogehi. Avakujjenāti nikujjitena. Gahetvāti yathā tāvatiṁsabhavanassa padesopi nāvasissati, evaṁ pariyādāya.",
  "anya-e0104n0:105": "Sineruparibhaṇḍanti sinerumekhalaṁ. Sinerussa kira samantato bahalato, puthulato ca pañcayojanasahassaparimāṇāni cattāri paribhaṇḍāni tāvatiṁsabhavanassa ārakkhāya nāgehi, garuḷehi, kumbhaṇḍehi, yakkhehi ca adhiṭṭhitāni, tāni paribhaṇḍabhāvasāmaññena ekajjhaṁ katvā ‘‘paribhaṇḍa’’nti vuttaṁ. Tehi kira sinerussa upaḍḍhaṁ pariyādinnaṁ.",
  "anya-e0104n0:106": "Attabhāvaṁ vijahitvāti manussarūpaṁ antaradhāpetvā. Bādhatīti khedamattaṁ uppādeti.",
  "anya-e0104n0:107": "Attabhāvaṁ vijahitvāti sukhumattabhāvanimmānena nāgarūpaṁ vijahitvā. Mukhaṁ vivari ‘‘mukhagataṁ samaṇaṁ saṁkhādissāmī’’ti. Pācīnena ca pacchimena cāti nāgassa tathānipannattā vuttaṁ. Suṭṭhu satiyā paccupaṭṭhāpanatthamāha ‘‘manasi karohī’’ti.",
  "anya-e0104n0:108": "Āditopaṭṭhāya sabbapāṭihāriyānīti tadā therena katapāṭihāriyāni sandhāya vuttaṁ. Imaṁ pana ṭhānanti imaṁ nāsāvātavissajjanakāraṇaṁ.",
  "anya-e0104n0:109": "Anubandhīti ‘‘na sakkā evaṁmahiddhikassa imassa samaṇassa paṭipaharitu’’nti bhayena palāyantaṁ anubandhi.",
  "anya-e0104n0:110": "Ekapaṭipāṭiyāti ekāya paṭipāṭiyā, nirantaranti attho. Ayamevāti yā upādinnakaṁ nissāya anupādinnakassa vaḍḍhi, ayameva. Ettha edise hatthavaḍḍhanādipāṭihāriye yutti yuttarūpā cittato, ututo vā upādinnakarūpānaṁ anuppajjanato. Atha vā upādinnanti sakalameva indriyabaddhaṁ adhippetaṁ. Evampi tassa tathā vaḍḍhi na yujjati evāti vuttanayeneva vaḍḍhi veditabbā. Ekasantāne upādinnaṁ, anupādinnañca sambhinnaṁ viya pavattamānampi atthato asambhinnameva. Tattha yathā āḷhakamatte khīre anekāḷhake udake āsitte yadipi khīraṁ sabbena sambhinnaṁ sabbatthakameva lambamānaṁ hutvā tiṭṭhati, tathāpi na tattha khīraṁ vaḍḍhati, udakameva vaḍḍhati, evamevaṁ yadipi upādinnaṁ anupādinnañca sambhinnaṁ viya pavattati, tathāpi upādinnaṁ na vaḍḍhati, iddhānubhāvena cittajaṁ, tadanusārena utujañca vaḍḍhatīti daṭṭhabbaṁ.",
  "anya-e0104n0:111": "Soti so iddhimā. Evaṁ katvāti vuttākārena hatthaṁ vā vaḍḍhetvā te vā āgantvā hatthapāse ṭhite katvā. Pādaṭṭhapanādipi vuttanayeneva veditabbaṁ. Aparopi iddhimā. Tathevāti pāṭihāriyakaraṇato pubbe viya. Tathūpamametanti yathā udakapuṇṇāsu nānāpātīsu bahūhi nānācandamaṇḍalesu dissamānesu na tena candamaṇḍalassa gamanādiuparodho, bahūnañca paccekaṁ dassanaṁ ijjhati, tathūpamametaṁ pāṭihāriyaṁ candimasūriyānaṁ gamanādiuparodhābhāvato, bahūnañca iddhimantānaṁ tattha iddhipayogassa yathicchitaṁ samijjhanatoti adhippāyo.",
  "anya-e0104n0:112": "397.Paricchedaṁ katvāti abhividhivasena pana paricchedaṁ katvā, na mariyādavasena. Tathā hesa brahmaloke attano kāyena vasaṁ vatteti. Pāḷīti paṭisambhidāmaggapāḷi.",
  "anya-e0104n0:113": "Yāvabrahmalokāpi kāyena vasaṁ vattetīti ettha yasmā na brahmalokasseva gamanaṁ adhippetaṁ, nāpi brahmalokassa gamanameva, atha kho aññathā aññampi. Yāva brahmalokāti pana dūrāvadhinidassanametaṁ, tasmā ‘‘sace brahmalokaṁ gantukāmā hotī’’ti vatvāpi itarampi dassetuṁ ‘‘santikepi dūre adhiṭṭhātī’’tiādi vuttaṁ. Tattha pi-saddo samuccayattho, tena vuttāvasesassa adhiṭṭhāniddhiyā nipphādetabbassa sabbassāpi saṅgaho, na vuttassevāti daṭṭhabbaṁ.",
  "anya-e0104n0:114": "Yamakapāṭihāriyāvasānetiādinā tivikkamassa adhiṭṭhāniddhinipphannatā vuttā, aññattha pana lakkhaṇānisaṁsatā. Tadubhayaṁ yathā aññamaññaṁ na virujjhati, tathā vicāretvā gahetabbaṁ.",
  "anya-e0104n0:115": "Nīlamātikanti nīlavaṇṇodakamātikaṁ.",
  "anya-e0104n0:116": "Mahābodhinti aparājitapallaṅkaṁ mahābodhiṁ. Citte uppanne santike akāsīti tathā cittuppattisamanantarameva pathaviṁ, samuddañca saṁkhipitvā mahābodhisantike akāsi.",
  "anya-e0104n0:117": "Nakkhattadivaseti mahadivase. Candapūveti candasadise candamaṇḍalākāre pūve. Ekapattapūramattamakāsīti yathā te pamāṇato sarūpeneva antopattapariyāpannā honti, tathā akāsi.",
  "anya-e0104n0:118": "Kākavaliyavatthusmiñca ‘‘bhagavā thokaṁ bahuṁ akāsī’’ti ānetvā sambandhitabbaṁ. Taṁ pana vatthuṁ saṅkhepatova dassetuṁ ‘‘mahākassapatthero kirā’’tiādi vuttaṁ. Samāpattiyāti nirodhasamāpattiyā.",
  "anya-e0104n0:119": "Gaṅgātīreti tambapaṇṇidīpe gaṅgānadiyā tīre. Saññaṁ adāsīti yathā te yathādhiṭṭhitaṁ sappiṁ passanti, tathā saññaṁ adāsi.",
  "anya-e0104n0:120": "Tassāti yassa brahmuno rūpaṁ daṭṭhukāmo, tassa brahmuno rūpaṁ passati. Saddaṁ suṇātīti dibbāya sotadhātuyā brahmuno saddaṁ suṇāti. Cittaṁ pajānātīti cetopariyañāṇena brahmuno cittaṁ pajānāti. Karajakāyassa vasenāti cātumahābhūtikarūpakāyassa vasena. ‘‘Cittaṁ pariṇāmetī’’ti ettha kiṁ taṁ cittaṁ, kathaṁ vā pariṇāmananti āha ‘‘pādakajjhānacittaṁ gahetvā kāye āropetī’’ti. Kathaṁ pana kāye āropetīti āha ‘‘kāyānugatikaṁ karotī’’ti. Evampi saddadandharovāyanti vacanapathaṁ pacchindanto āha ‘‘dandhagamana’’nti. Karotīti sambandho. Kāyagamanaṁ hi dandhaṁ, dandhamahābhūtapaccayattāti adhippāyo. Ayañhettha attho – dissamānena kāyena gantukāmatāya vasena cittaṁ pariṇāmento yogī pādakajjhānaṁ samāpajjitvā vuṭṭhāya ‘‘idaṁ cittaṁ kāyo viya dandhagamanaṁ hotū’’ti parikammaṁ karoti. Tathā parikammakaraṇaṁ hi sandhāya ‘‘pādakajjhānacittaṁ gahetvā’’ti vuttaṁ. Parikammaṁ pana katvā puna samāpajjitvā ñāṇena adhiṭṭhahanto taṁ cittaṁ kāye āropeti, kāyānugatikaṁ dandhagamanaṁ karoti.",
  "anya-e0104n0:121": "Sukhasaññanti sukhasahagataṁ saññaṁ, saññāsīsena niddeso. Lahubhāvena saññātanti lahusaññaṁ. Kathaṁ pana iddhicittena saha sukhasaññāya sambhavoti āha ‘‘sukhasaññā nāma upekkhāsampayuttā saññā’’ti. Sukhanti saññātanti vā sukhasaññaṁ. Tenevāha ‘‘upekkhā hi santaṁ sukhanti vuttā’’ti ekantagarukehi nīvaraṇehi, oḷārikehi anupasantasabhāvehi ca vitakkādīhi vippayogo cittacetasikānaṁ lahubhāvassa kāraṇanti dassento āha ‘‘sāyeva…pe… veditabbā’’ti. Taṁ okkantassāti taṁ sukhalahusaññaṁ anuppattassa. Assāti yogino. Gantukāmatā eva ettha pamāṇanti ettha etasmiṁ dissamānena kāyena gamane yaṁ ṭhānaṁ gantukāmo, taṁ uddissa gantukāmatāvasena pavattaparikammādhiṭṭhānāni eva pamāṇaṁ, tāvatā gamanaṁ ijjhati. Tasmā magganimmānavāyuadhiṭṭhānehi vināpi icchitadesappatti hotīti. Idāni tamevatthaṁ pākaṭataraṁ kātuṁ ‘‘sati hī’’tiādi vuttaṁ.",
  "anya-e0104n0:122": "Kāyaṁ gahetvāti karajakāyaṁ ārammaṇakaraṇavasena parikammacittena gahetvā. Citte āropetīti ‘‘ayaṁ kāyo idaṁ cittaṁ viya hotū’’ti pādakajjhānacitte āropeti taggatikaṁ karoti. Tenāha ‘‘cittānugatikaṁ karoti sīghagamana’’nti. Cittagamananti cittappavattimāha. Idaṁ pana cittavasena kāyapariṇāmanapāṭihāriyaṁ. Cittagamanamevāti cittena samānagamanameva. Kathaṁ pana kāyo dandhappavattiko lahuparivattinā cittena samānagatiko hotīti? Na sabbathā samānagatiko. Yatheva hi kāyavasena cittapariṇāmane cittaṁ sabbathā kāyena samānagatikaṁ na hoti. Na hi tadā cittaṁ sabhāvasiddhena attano khaṇena avattitvā garuvuttikassa rūpadhammassa khaṇena vattati. ‘‘Idaṁ cittaṁ ayaṁ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti, tāva kāyagatianulomeneva hutvā santānavasena pavattamānaṁ cittaṁ kāyagatiyā pariṇāmitaṁ nāma hoti, evaṁ ‘‘ayaṁ kāyo idaṁ cittaṁ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṁ viya dandhaṁ avattitvā yathā lahukatipayacittavāreheva icchitaṭṭhānappatti hoti, evaṁ pavattamāno kāyo cittagatiyā pariṇāmito nāma hoti, na ekacittakkhaṇeneva icchitaṭṭhānappattiyā.",
  "anya-e0104n0:123": "Evañca katvā ‘‘seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyyā’’ti idampi upamāvacanaṁ nippariyāyeneva samatthitaṁ hoti. Avassaṁ cetaṁ evaṁ sampaṭicchitabbaṁ, aññathā suttābhidhammapāṭhehi, vinayaaṭṭhakathāya ca virodho siyā, dhammatā ca vilomitā. ‘‘Nāhaṁ, bhikkhave, aññaṁ ekadhammampī’’ti (a. ni. 1.11 ādayo) hi ettha aññagahaṇena rūpadhammā gahitā alahuparivattitāya. Abhidhamme (paṭṭhā. 1.1.10-11) ca purejātapaccayo rūpameva vutto, pacchājātapaccayo ca tasseva. Yattha yattha ca dhammā uppajjanti, tattha tattheva bhijjanti. Natthi desantarasaṅkamanaṁ, na ca sabhāvo aññathā hotīti. Na hi iddhibalena dhammānaṁ kenaci lakkhaṇaṁ aññathattaṁ kātuṁ sakkā, bhāvaññathattameva pana kātuṁ sakkā. ‘‘Tīsupi khaṇesū’’ti idampi gamanārambhaṁ sandhāya vuttaṁ, na gamananiṭṭhānanti vadanti. Theroti aṭṭhakathācariyānaṁ antare eko thero. Idhāti idaṁ pāṭihāriyaṁ vibhajitvā vuttapāṭhe. Sayaṁ gamanameva āgataṁ ‘‘brahmalokaṁ gacchatī’’ti vuttattā.",
  "anya-e0104n0:124": "Cakkhusotādīnanti cakkhusotādīnaṁ aṅgānaṁ. Tathā hi vuttaṁ ‘‘sabbaṅgapaccaṅga’’nti, sabbaaṅgapaccaṅgavantanti attho. Pasādo nāma natthīti imināva bhāvajīvitindriyānampi abhāvo vuttoti daṭṭhabbaṁ. Rucivasenāti icchāvasena. Aññampīti bhagavatā kariyamānato aññampi kiriyaṁ karoti. Ayañcettha buddhānubhāvo. Yadi sāvakanimmitesu nānappakāratā natthi, ‘‘sace pana nānāvaṇṇe kātukāmo hotī’’tiādi yaṁ heṭṭhā vuttaṁ, taṁ kathanti? Taṁ tathā tathā parikammaṁ katvā adhiṭṭhahantassa te te vaṇṇavayādivisesā parikammānurūpaṁ ijjhantīti katvā vuttaṁ. Idha pana yathādhiṭṭhite nimmitarūpe sace sāvako ‘‘ime visesā hontū’’ti icchati, na ijjhati, buddhānaṁ pana ijjhatīti ayamattho dassitoti na koci virodho.",
  "anya-e0104n0:125": "Idāni yāni tāni ‘‘yāva brahmalokāpi kāyena vasaṁ vattetī’’ti (paṭi. ma. 3.10) pāḷiyā atthadassanavasena vibhattāni ‘‘dūrepi santike adhiṭṭhātī’’tiādīni cuddasa pāṭihāriyāni , tattha sikhāppattaṁ kāyena vasavattanapāṭihāriyaṁ dassetuṁ ‘‘ettha cā’’tiādi āraddhaṁ. Tattha yanti kiriyāparāmasanaṁ, tena ‘‘rūpaṁ passatī’’ti ettha yadetaṁ rūpadassanaṁ, ‘‘saddaṁ suṇātī’’ti ettha yadetaṁ saddasavanaṁ, ‘‘cittaṁ pajānātī’’ti ettha yadetaṁ cittajānananti evaṁ dibbacakkhusotacetopariyañāṇakattukaṁ dassanasavanajānanakiriyaṁ parāmasatīti daṭṭhabbaṁ. Ito paresu santiṭṭhatītiādīsupi eseva nayo. Yampissāti yampi assa. Yogino adhiṭṭhānanti sambandho. Yañca khoti ettha kho-saddo avadhāraṇattho, visesattho vā, tena ayamevettha kāyena vasavattanapāṭihāriyesu ukkaṭṭhataranti dīpeti. Kasmā? ‘‘Ayaṁ nu kho iddhimā, ayaṁ nu kho nimmito’’ti ekaccassa brahmuno āsaṅkuppādanato. Yadaggena cetaṁ adhiṭṭhitaṁ visesato manomayanti vuccati, tadaggena ukkaṭṭhataranti veditabbaṁ. Tenāha ‘‘ettāvatā kāyena vasaṁ vatteti nāmā’’ti. Yadi evaṁ kasmā idha sesāni gahitānīti āha ‘‘sesaṁ…pe… vutta’’nti.",
  "anya-e0104n0:126": "398.Idaṁ nānākaraṇanti kāmamimāpi dve iddhiyo adhiṭṭhānavaseneva ijjhanti, tathāpi idaṁ idāni vuccamānaṁ imāsaṁ nānākaraṇaṁ viseso. Pakativaṇṇaṁ vijahitvāti attano pakatirūpaṁ vijahitvā apanetvā, paresaṁ adassetvāti attho. Kumārakavaṇṇanti kumārakasaṇṭhānaṁ. Dassetīti tathā vikubbanto attani dasseti. Nāgavaṇṇaṁ vātiādīsupi eseva nayo. Hatthimpi dassetīti attānampi hatthiṁ katvā dasseti, bahiddhāpi hatthiṁ dasseti. Etadatthameva hi idha ‘‘hatthivaṇṇaṁ vā dassetī’’ti avatvā ‘‘hatthimpi dassetī’’ti (paṭi. ma. 3.13) vuttaṁ. Yaṁ pana keci bahiddhā hatthiādidassanavacanaṁ ‘‘pakativaṇṇaṁ vijahitvā’’ti vacanena vikubbaniddhibhāvena virujjhatīti vadanti, tadayuttaṁ. Kasmā? Pakativaṇṇavijahanaṁ nāma attano pakatirūpassa aññesaṁ adassanaṁ, na sabbena sabbaṁ tassa nirodhanaṁ. Evaṁ sati attānaṁ adassetvā bahiddhā hatthiṁ dassento ‘‘pakativaṇṇaṁ vijahitvā hatthiṁ dassetī’’ti vuccamāne ko ettha virodho, attanā pana hatthivaṇṇo hutvā bahiddhāpi hatthiṁ dassante vattabbameva natthi. Tenevāha ‘‘bahiddhāpi hatthiādidassanavasena vutta’’nti. Evañca katvā vikubbaniddhibhāvena ca na koci virodho.",
  "anya-e0104n0:127": "Pāḷiyañca kumārakavaṇṇaṁ vātiādīsu aniyamattho vā-saddo vutto. Tesu ekekasseva karaṇadassanatthaṁ. Hatthimpītiādīsu pana hatthiādīnaṁ bahūnaṁ ekajjhaṁ kātabbābhāvadassanatthaṁ samuccayattho pi-saddo vutto. Tena ‘‘hatthimpi dassetī’’tiādīsu dutiye vuttanayeneva attho gahetabbo.",
  "anya-e0104n0:128": "Iddhimato attano kumārakākārena paresaṁ dassanaṁ kumārakavaṇṇanimmānaṁ, na ettha kiñci apubbaṁ pathavīādivatthu nipphādīyatīti kasiṇaniyamena payojanābhāvato ‘‘pathavīkasiṇādīsu aññatarārammaṇato’’ti vuttaṁ. Satipi vā vatthunipphādane yathārahaṁ taṁ pathavīkasiṇādivaseneva ijjhatīti evampettha kasiṇaniyamena payojanaṁ nattheva. Kumārakavaṇṇañhi dassentena nīlavaṇṇaṁ vā dassetabbaṁ siyā, pītādīsu aññataravaṇṇaṁ vā. Tathā sati nīlādikasiṇāni samāpajjitabbānīti āpannova kasiṇaniyamo. Eseva nayo sesesupi. Evamadhiṭṭhite yadeke pathavīkasiṇavasena ‘‘ekopi hutvā bahudhā hotī’’tiādi (dī. ni. 1.238; ma. ni. 1.147; saṁ. ni. 5.842; paṭi. ma. 3.10) bhāvoti evaṁ pavattena kasiṇaniddesena idha vikubbaniddhiniddese ‘‘pathavīkasiṇādīsu aññatarārammaṇato’’tiādivacanassa virodhaṁ āsaṅkanti, so anokāsovāti daṭṭhabbaṁ. Nimminitabbabhāvena attanā icchitoti attano kumārakavaṇṇo, na pana attano daharakāle kumārakavaṇṇoti. Nāgādivaṇṇesupi ayaṁ nayo byāpī evāti yadeke ‘‘nāgādinimmāne na yujjati viyā’’ti vadanti, tadapohataṁ daṭṭhabbaṁ.",
  "anya-e0104n0:129": "Bahiddhāpīti pi-saddena ajjhattaṁ sampiṇḍeti. Ayañhettha attho – hatthimpi dassetītiādi ajjhattaṁ, bahiddhāpi hatthiādidassanavasena vuttaṁ, na ‘‘kumārakavaṇṇaṁ vā’’tiādi viya ajjhattameva kumārakavaṇṇādīnaṁ dassanavasenāti. Yaṁ ettha vattabbaṁ adhiṭṭhānavidhānaṁ, taṁ heṭṭhā vuttameva.",
  "anya-e0104n0:130": "399.Kāyanti attano karajakāyaṁ. Vuttanayenevāti ‘‘ayaṁ kāyo susiro hotū’’ti parikammaṁ katvā puna ‘‘pādakajjhānaṁ samāpajjitvā vuṭṭhāyā’’ti imaṁ heṭṭhā vuttanayānusāramāha. Aññaṁ kāyanti yaṁ manomayaṁ kāyaṁ nimminitukāmo, taṁ. Muñjamhāti muñjatiṇato. Īsikanti tassa kaṇḍaṁ. Kosiyāti asikosato. Karaṇḍāyāti peḷāya, nimmokatoti ca vadanti. Abbāhatīti uddharati. Pavāheyyāti ākaḍḍheyya.",
  "anya-e0104n0:131": "Iddhividhaniddesavaṇṇanā niṭṭhitā.",
  "anya-e0104n0:132": "Iti dvādasamaparicchedavaṇṇanā."
}