{
  "anya-e0703n23:0": "Catuvīsatima pariccheda",
  "anya-e0703n23:1": "Dvebhātikayuddhaṁ",
  "anya-e0703n23:2": "1.",
  "anya-e0703n23:3": " Hatthassa tharukammassa, kusalo katupāsano;",
  "anya-e0703n23:4": "So gāmaṇirājasuto, mahāgāme vasī tadā.",
  "anya-e0703n23:5": "2.",
  "anya-e0703n23:6": " Rājā rājasutaṁ tissaṁ, dīghavāpimhi vāsayi;",
  "anya-e0703n23:7": "Ārakkhituṁ janapadaṁ, sampanna balavāhanaṁ.",
  "anya-e0703n23:8": "3.",
  "anya-e0703n23:9": " Kumāro gāmaṇikāle, sampassanto balaṁ sakaṁ;",
  "anya-e0703n23:10": "‘‘Yujjhissaṁ damiḷehī’’ti, piturañño kathāpayī.",
  "anya-e0703n23:11": "4.",
  "anya-e0703n23:12": " Rājā taṁ anurakkhanto, ‘‘oragaṅgaṁ alaṁ’’ iti;",
  "anya-e0703n23:13": "Vāresi yāvatatiyaṁ, so tatheva kathāpayī.",
  "anya-e0703n23:14": "5.",
  "anya-e0703n23:15": " Pitā me puriso honto, ne’vaṁ vakkhati teni’daṁ;",
  "anya-e0703n23:16": "Pilandhatūti pesesi, itthālaṅkāramassa so.",
  "anya-e0703n23:17": "6.",
  "anya-e0703n23:18": " Rājā’ha tassa kujjhitvā, ‘‘karotha hemasaṅkhaliṁ;",
  "anya-e0703n23:19": "Tāya taṁ bandhayissāmi, nā’ññathā rakkhiyo hi so.",
  "anya-e0703n23:20": "7.",
  "anya-e0703n23:21": " Palāyitvāna malayaṁ, kujjhitvā pituno agā;",
  "anya-e0703n23:22": "Duṭṭhattāyeva pitari, āhu taṁ duṭṭhagāmaṇi.",
  "anya-e0703n23:23": "8.",
  "anya-e0703n23:24": " Rājā’tha ārabhī kātuṁ, mahāmaṅgalacetiyaṁ;",
  "anya-e0703n23:25": "Niṭṭhite cetiye saṅghaṁ, sannipātayi bhūpati.",
  "anya-e0703n23:26": "9.",
  "anya-e0703n23:27": " Dvādasā’suṁ sahassāni, bhikkhū cittalapabbatā;",
  "anya-e0703n23:28": "Tato tato dvādaseva, sahassāni samāgamuṁ.",
  "anya-e0703n23:29": "10.",
  "anya-e0703n23:30": " Katvāna cetiyamahaṁ, rājā saṅghassa sammukhā;",
  "anya-e0703n23:31": "Sabbe yodhe samānetvā, kāresi sapathaṁ tadā.",
  "anya-e0703n23:32": "11.",
  "anya-e0703n23:33": " ‘‘Puttānaṁ kalahaṭṭhānaṁ, na gacchissāma no’’iti;",
  "anya-e0703n23:34": "Akaṁsu sapathaṁ sabbe, taṁ yuddhaṁ tena nāgamuṁ.",
  "anya-e0703n23:35": "12.",
  "anya-e0703n23:36": " Catusaṭṭhi vihāre so, kārāpetvā mahīpati;",
  "anya-e0703n23:37": "Tattakāneva vassāni, ṭhatvā maritahiṁ tadā.",
  "anya-e0703n23:38": "13.",
  "anya-e0703n23:39": " Rañño sarīraṁ gāhetvā, channayānena rājini;",
  "anya-e0703n23:40": "Netvā tissa mahārāmaṁ, taṁ saṅghassa nivedayi.",
  "anya-e0703n23:41": "14.",
  "anya-e0703n23:42": " Sutvā tissakumāro taṁ, āgantvā dīghavāpito;",
  "anya-e0703n23:43": "Sarīrakiccaṁ kāretvā, sakkaccaṁ pituno sayaṁ.",
  "anya-e0703n23:44": "15.",
  "anya-e0703n23:45": " Mātaraṁ kaṇḍulaṁ hatthiṁ, ādiyitvā mahabbalo;",
  "anya-e0703n23:46": "Bhātubhayā dīghavāpiṁ, agamāsi lahuṁ tato.",
  "anya-e0703n23:47": "16.",
  "anya-e0703n23:48": " Taṁ pavattiṁ nivedetuṁ, duṭṭhagāmaṇi santikaṁ;",
  "anya-e0703n23:49": "Lekhaṁ datvā visajjesuṁ, saccemaccā samāgatā.",
  "anya-e0703n23:50": "17.",
  "anya-e0703n23:51": " So guttahālamāgantvā, tattha cāre visajjiya;",
  "anya-e0703n23:52": "Mahāgāmamupagantvā, sayaṁ rajje’bhisecayi.",
  "anya-e0703n23:53": "18.",
  "anya-e0703n23:54": " Mātatthaṁ kaṇḍūlatthañca, bhātulekhaṁ visajjayi;",
  "anya-e0703n23:55": "Aladdhā yāvatatiyaṁ, yuddhāya samupāgami.",
  "anya-e0703n23:56": "19.",
  "anya-e0703n23:57": " Ahu dvinnaṁ mahāyuddhaṁ, cūḷaṅgaṇiyapiṭṭhiyaṁ;",
  "anya-e0703n23:58": "Tattha nekasahassāni, patiṁsu rājino narā.",
  "anya-e0703n23:59": "20.",
  "anya-e0703n23:60": " Rājā ca tissāmacco ca, vaḷavādīghutunikā;",
  "anya-e0703n23:61": "Tayoyeva palāyiṁsu, kumāro anubandhite.",
  "anya-e0703n23:62": "21.",
  "anya-e0703n23:63": " Ubhinnamantare bhikkhū, mantayiṁsu mahīdharaṁ;",
  "anya-e0703n23:64": "Taṁ disvā ‘‘bhikkhusaṅghassa, kammaṁ’’ iti nivatti so.",
  "anya-e0703n23:65": "22.",
  "anya-e0703n23:66": " Kappakandaranajjāso, javamālititthamāgato;",
  "anya-e0703n23:67": "Rājā’ha tissamaccaṁ taṁ, ‘‘chātajjhattā mayaṁ’’iti.",
  "anya-e0703n23:68": "23.",
  "anya-e0703n23:69": " Suvaṇṇasarake khitta-bhattaṁ nīharitassa so;",
  "anya-e0703n23:70": "Saṅghe datvā bhuñjanato, kāretvā catubhāgakaṁ.",
  "anya-e0703n23:71": "24.",
  "anya-e0703n23:72": " ‘‘Ghosehi kāla’’miccā’ha,",
  "anya-e0703n23:73": "Tisso kālamaghosayi;",
  "anya-e0703n23:74": "Suṇitvā dibbasotena,",
  "anya-e0703n23:75": "Rañño sakkhāya dāyako.",
  "anya-e0703n23:76": "25.",
  "anya-e0703n23:77": " Thero piyaṅgu dīpaṭṭho, theraṁ tattha niyojayi;",
  "anya-e0703n23:78": "Tissaṁ kuṭumbikasutaṁ, so tattha nabhasā’gamā.",
  "anya-e0703n23:79": "26.",
  "anya-e0703n23:80": " Tassa tisso karāpatta-ādāyā’dāsi rājino;",
  "anya-e0703n23:81": "Saṅghassa bhāgaṁ sambhāgaṁ, rājā patte khipāpayi.",
  "anya-e0703n23:82": "27.",
  "anya-e0703n23:83": " Sambhāgaṁ khipi tisso ca, sambhāgaṁ vaḷavāpi ca;",
  "anya-e0703n23:84": "Na icchitassābhāgañca, tisso pattamhi pakkhipi.",
  "anya-e0703n23:85": "28.",
  "anya-e0703n23:86": " Bhattassa puṇṇapattaṁ taṁ, adātherassa bhūpati;",
  "anya-e0703n23:87": "Adā gotamatherassa, so gantvā nabhasā lahuṁ.",
  "anya-e0703n23:88": "29.",
  "anya-e0703n23:89": " Bhikkhūnaṁ bhuñjamānānaṁ, datvā ālopabhāgaso;",
  "anya-e0703n23:90": "Pañcasatānaṁ so thero, laddhehi tu tadantikā.",
  "anya-e0703n23:91": "30.",
  "anya-e0703n23:92": " Bhāgehi pattaṁ pūretvā, ākāse khipi rājino;",
  "anya-e0703n23:93": "Disvā’ gataṁ gahetvā taṁ, tisso bhojisi bhūpatiṁ.",
  "anya-e0703n23:94": "31.",
  "anya-e0703n23:95": " Bhuñjitvāna sayañjāpi, vaḷavañca abhojayi;",
  "anya-e0703n23:96": "Sattāhaṁ cumbaṭaṁ katvā, rājā pattaṁ visajjayi.",
  "anya-e0703n23:97": "32.",
  "anya-e0703n23:98": " Gantvāna so mahāgāmaṁ, samādāya balaṁ puna;",
  "anya-e0703n23:99": "Saṭṭhisahassaṁ yuddhāya, gantvā yujjhi sabhātarā.",
  "anya-e0703n23:100": "33.",
  "anya-e0703n23:101": " Rājā vaḷavamāruyha, tisso kaṇḍūla hatthinaṁ;",
  "anya-e0703n23:102": "Dve bhātaro samāgañchuṁ, yujjhamānā raṇe tadā.",
  "anya-e0703n23:103": "34.",
  "anya-e0703n23:104": " Rājā kariṁ karitva’nto, vaḷavāmaṇḍalaṁ akā;",
  "anya-e0703n23:105": "Tathāpi chiddaṁ no disvā, laṅghā petuṁ matiṁakā.",
  "anya-e0703n23:106": "35.",
  "anya-e0703n23:107": " Vaḷavaṁ laṅghayitvāna, hatthinaṁ bhātiko’pari;",
  "anya-e0703n23:108": "Tomaraṁ khipi cammaṁva, yathā chijjati piṭṭhiyaṁ.",
  "anya-e0703n23:109": "36.",
  "anya-e0703n23:110": " Anekāni sahassāni, kumārassa narātahiṁ;",
  "anya-e0703n23:111": "Patiṁsu yuddhe yujjhantā, bhijja ceva mahabbalaṁ.",
  "anya-e0703n23:112": "37.",
  "anya-e0703n23:113": " ‘‘Ārohakassa vekallā, itthī maṁ laṅghayī’’iti;",
  "anya-e0703n23:114": "Kuddhokarī taṁ cālento, rukkhameka mupāgami.",
  "anya-e0703n23:115": "38.",
  "anya-e0703n23:116": " Kumāro āruhī rukkhaṁ, hatthī sāmimupāgami;",
  "anya-e0703n23:117": "Tamāruyha palāyantaṁ, kumāro manubandhi so.",
  "anya-e0703n23:118": "39.",
  "anya-e0703n23:119": " Pavisitvā vihāraṁ so, mahāthera gharaṁgato;",
  "anya-e0703n23:120": "Nipajjaheṭṭhā mañcassa, kumāro bhātunobhayā.",
  "anya-e0703n23:121": "40.",
  "anya-e0703n23:122": " Pasārayi mahāthero, cīvaraṁ tattha mañcake;",
  "anya-e0703n23:123": "Rājā anupadaṁ gantvā, ‘‘kuhiṁ tisso’’ti pucchatha.",
  "anya-e0703n23:124": "41.",
  "anya-e0703n23:125": " ‘‘Mañce tattha mahārāja’’, iti thero avoca taṁ;",
  "anya-e0703n23:126": "Heṭṭhā mañceti jānitvā, tato nikkhamma bhūpati.",
  "anya-e0703n23:127": "42.",
  "anya-e0703n23:128": " Samantato vihārassa, rakkhaṁ kārayi taṁ pana;",
  "anya-e0703n23:129": "Pañcakamhi nipajjetvā, datvā upari cīvaraṁ.",
  "anya-e0703n23:130": "43.",
  "anya-e0703n23:131": " Mañcapādesu gaṇhitvā, cattāro daharā yatī;",
  "anya-e0703n23:132": "Matabhikkhuniyāmena, kumāraṁ bahi nīharuṁ.",
  "anya-e0703n23:133": "44.",
  "anya-e0703n23:134": " Nīyamānantu taṁ ñatvā, idha māha mahīpati;",
  "anya-e0703n23:135": "‘‘Tissa tvaṁ kuladevatānaṁ, sīse hutvāna niyyāsi.",
  "anya-e0703n23:136": "45.",
  "anya-e0703n23:137": " Balakkārena gahaṇaṁ, kuladevehi natthi me;",
  "anya-e0703n23:138": "Guṇaṁ tvaṁ kuladevānaṁ, sareyyāsi kadācipi’’.",
  "anya-e0703n23:139": "46.",
  "anya-e0703n23:140": " Tatoyeva mahāgāmaṁ, agamāsi mahīpati;",
  "anya-e0703n23:141": "Āṇāpesi ca tattheva, mātaraṁ mātugāravo.",
  "anya-e0703n23:142": "47.",
  "anya-e0703n23:143": " [Vassāni aṭṭhasaṭṭhiṁso, aṭṭhā dhammaṭṭhamānaso;",
  "anya-e0703n23:144": "Aṭṭhasaṭṭhivihāre ca, kārāpesi mahīpati.]",
  "anya-e0703n23:145": "48.",
  "anya-e0703n23:146": " Nikkhāmito so bhikkhūhi, tissorāja suto pana;",
  "anya-e0703n23:147": "Dīghavāpiṁ tatoyeva, agama’ññataro viya.",
  "anya-e0703n23:148": "49.",
  "anya-e0703n23:149": " Kumāro godhagattassa, tissatherassa āha so;",
  "anya-e0703n23:150": "‘‘Sāparādho ahaṁ bhante, khamāpessāmi bhātaraṁ.",
  "anya-e0703n23:151": "50.",
  "anya-e0703n23:152": " Veyyāvaccakarā kāraṁ, tissaṁ pañcasatāni ca;",
  "anya-e0703n23:153": "Bhikkhunamādiyitvā so, thero rāja mupāgami.",
  "anya-e0703n23:154": "51.",
  "anya-e0703n23:155": " Rājaputtaṁ ṭhapetvāna, thero sopāna matthake;",
  "anya-e0703n23:156": "Sasaṅgho pāvisi saddho, nisīdāviya bhūmipo.",
  "anya-e0703n23:157": "52.",
  "anya-e0703n23:158": " Upānayī yāguādiṁ, thero pattaṁ vidhesiso;",
  "anya-e0703n23:159": "‘‘Kinti vutto’bravi tissaṁ, ādāya agatā’’iti.",
  "anya-e0703n23:160": "53.",
  "anya-e0703n23:161": " ‘‘Kuhiṁ coro’’ti vutto ca, ṭhitaṭhānaṁ nivedayi;",
  "anya-e0703n23:162": "Vihāradevī gantvāna, chādiyaṭhāsi puttaka.",
  "anya-e0703n23:163": "54.",
  "anya-e0703n23:164": " Rājā’ha theraṁ ‘‘ñāto vo,",
  "anya-e0703n23:165": "Dāsabhāvo idāni no;",
  "anya-e0703n23:166": "Sāmaṇeraṁ pesayetha,",
  "anya-e0703n23:167": "Tumhe me sattavassikaṁ.",
  "anya-e0703n23:168": "55.",
  "anya-e0703n23:169": " Janakkhayaṁ vināyeva, kalaho na bhaveyya no;",
  "anya-e0703n23:170": "Rājā saṅghassa doseso, bhaṁghe daṇḍaṁ karissati.",
  "anya-e0703n23:171": "56.",
  "anya-e0703n23:172": " Hessatā’gatakiccā vo,",
  "anya-e0703n23:173": "Yāgādiṁ gaṇhāthāti so;",
  "anya-e0703n23:174": "Datvā taṁ bhikkhusaṅghassa,",
  "anya-e0703n23:175": "Pakkositvāna bhātaraṁ.",
  "anya-e0703n23:176": "57.",
  "anya-e0703n23:177": " Tattheva saṅghamajjhamhi, nisinno bhātarā saha;",
  "anya-e0703n23:178": "Bhuñjitvā ekatoyeva, bhikkhu saṅghaṁ visajjayi.",
  "anya-e0703n23:179": "58.",
  "anya-e0703n23:180": " Sassakammāni kāretuṁ, tissaṁ tattheva pāhiṇi;",
  "anya-e0703n23:181": "Sayampi bheriṁ cāretvā, sassakammāni kārayi.",
  "anya-e0703n23:182": "59.",
  "anya-e0703n23:183": " Iti veramanekavikappacitaṁ,",
  "anya-e0703n23:184": "Samayanti bahuṁ api sappurisaṁ;",
  "anya-e0703n23:185": "Iti cintiya kohi naro matimā,",
  "anya-e0703n23:186": "Na bhaveyya paresu susanta manoti.",
  "anya-e0703n23:187": "Sujanappasādasaṁvegatthāya kate mahāvaṁse",
  "anya-e0703n23:188": "Dvebhātikayuddhaṁ nāma",
  "anya-e0703n23:189": "Catuvīsatimo paricchedo."
}