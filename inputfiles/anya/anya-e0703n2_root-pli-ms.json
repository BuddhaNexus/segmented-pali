{
  "anya-e0703n2:0": "Tatiya pariccheda",
  "anya-e0703n2:1": "Paṭhamadhammasaṃgīti",
  "anya-e0703n2:2": "1.",
  "anya-e0703n2:3": " Pañcanetto jino pañca-cattālīsasamā’samo;",
  "anya-e0703n2:4": "Ṭhatvā sabbāni kiccāni, katvā lokassa sabbathā.",
  "anya-e0703n2:5": "2.",
  "anya-e0703n2:6": " Kusinārāyayamaka-sālānamantare vare;",
  "anya-e0703n2:7": "Vesākhapuṇṇamāyaṃ so, dīpo lokassa nibbuto.",
  "anya-e0703n2:8": "3.",
  "anya-e0703n2:9": " Saṅkhyāpathamatikkantā, bhikkhū tattha samāgatā;",
  "anya-e0703n2:10": "Khattiyā brāhmaṇā vassā, suddhā devā tatheva ca.",
  "anya-e0703n2:11": "4.",
  "anya-e0703n2:12": " Sattasatasahassāni, tesu pāmokkhabhikkhavo;",
  "anya-e0703n2:13": "Thero mahākassapova, saṅghatthero tadā ahu.",
  "anya-e0703n2:14": "5.",
  "anya-e0703n2:15": " Satthusarīrasārīra-dhātukiccāni kāriya;",
  "anya-e0703n2:16": "Icchanto so mahāthero, satthu dhammaciraṭṭhitiṃ.",
  "anya-e0703n2:17": "6.",
  "anya-e0703n2:18": " Lokanāthe dasabale, sattāhaparinibbute;",
  "anya-e0703n2:19": "Dubbhāsitaṃ subhaddassa, buddhassa vacanaṃ saraṃ.",
  "anya-e0703n2:20": "7.",
  "anya-e0703n2:21": " Saraṃ cīvaradānañca, samatte ṭhapanaṃ tathā;",
  "anya-e0703n2:22": "Saddhammaṭhapanatthāya, muninā’nuggahaṃ kataṃ.",
  "anya-e0703n2:23": "8.",
  "anya-e0703n2:24": " Kātuṃ saddhammasaṃgītiṃ, sambuddhānamate yati;",
  "anya-e0703n2:25": "Navaṅgasāsanadhare, sabbaṅgasamupāgate.",
  "anya-e0703n2:26": "9.",
  "anya-e0703n2:27": " Bhikkhū pañcasateyeva, mahākhīṇāsave vare;",
  "anya-e0703n2:28": "Sammanni ekenūne tu, ānandattherakāraṇā.",
  "anya-e0703n2:29": "10.",
  "anya-e0703n2:30": " Puna ānandattherā’pi, bhikkhūhi abhiyācito;",
  "anya-e0703n2:31": "Sammanni kātuṃ saṃgītiṃ, sā na sakkā hi taṃ vinā.",
  "anya-e0703n2:32": "11.",
  "anya-e0703n2:33": " Sādhukīḷanasattāhaṃ, sattāhaṃ dhātubhājanaṃ;",
  "anya-e0703n2:34": "Iccaddhamāsaṃ khepetvā, sabbalokānukampakā.",
  "anya-e0703n2:35": "12.",
  "anya-e0703n2:36": " Vassaṃ vasaṃ rājagahe, kassāma dhammasaṅgahaṃ;",
  "anya-e0703n2:37": "Nāññehi tatta vatthabba-miti katvāna nicchayaṃ.",
  "anya-e0703n2:38": "13.",
  "anya-e0703n2:39": " Sokāturaṃ tattha tattha, assāsento mahājanaṃ;",
  "anya-e0703n2:40": "Jambudīpamhi te therā, vicaritvāna cārikaṃ.",
  "anya-e0703n2:41": "14.",
  "anya-e0703n2:42": " Āsaḷhisukkapakkhamhi, sukkapakkhaṭhitatthikā;",
  "anya-e0703n2:43": "Upāgamuṃ rājagahaṃ, sampannacatupaccayaṃ.",
  "anya-e0703n2:44": "15.",
  "anya-e0703n2:45": " Tattheva vassūpagatā, te mahākassapādayo;",
  "anya-e0703n2:46": "Therā thiraguṇūpetā, sambuddhamatakovidā.",
  "anya-e0703n2:47": "16.",
  "anya-e0703n2:48": " Vassānaṃ paṭhamaṃ māsaṃ, sabbasenāsanesu’pi;",
  "anya-e0703n2:49": "Kāresuṃ paṭisaṅkhāraṃ, vatvānā’jātasattuno.",
  "anya-e0703n2:50": "17.",
  "anya-e0703n2:51": " Vihārapaṭisaṅkhāre, niṭṭhite ahu bhūpati;",
  "anya-e0703n2:52": "Idāni dhammasaṃgītiṃ, karissāmi mayaṃ iti.",
  "anya-e0703n2:53": "18.",
  "anya-e0703n2:54": " Kattabbaṃ kintipuṭṭhassa, nisajjaṭhānamādisuṃ;",
  "anya-e0703n2:55": "Rājā katthāti pucchitvā, vuttaṭhānamhi tehi so.",
  "anya-e0703n2:56": "19.",
  "anya-e0703n2:57": " Sīghaṃ vebhāraselassa, passe kāresi maṇḍapaṃ;",
  "anya-e0703n2:58": "Sattapaṇṇiguhādvāre, rammaṃ devasabhopamaṃ.",
  "anya-e0703n2:59": "20.",
  "anya-e0703n2:60": " Sabbathā maṇḍayitvā taṃ, attharāpesi tattha so;",
  "anya-e0703n2:61": "Bhikkhūnaṃ gaṇanāyeva, anagghattharaṇāni ca.",
  "anya-e0703n2:62": "21.",
  "anya-e0703n2:63": " Nissāya dakkhiṇaṃ bhāgaṃ, uttarāmukhamuttamaṃ;",
  "anya-e0703n2:64": "Therāsanaṃ supaññattaṃ, āsi tattha mahārahaṃ.",
  "anya-e0703n2:65": "22.",
  "anya-e0703n2:66": " Tasmiṃ maṇḍapamajjhasmiṃ, puratthamukhamuttamaṃ;",
  "anya-e0703n2:67": "Dhammāsanaṃ supaññattaṃ, ahosi sugatārahaṃ.",
  "anya-e0703n2:68": "23.",
  "anya-e0703n2:69": " Rājā’rocayi therānaṃ, kammaṃ no niṭṭhitaṃ iti;",
  "anya-e0703n2:70": "Te therā theramānanda-mānandakaramabravuṃ.",
  "anya-e0703n2:71": "24.",
  "anya-e0703n2:72": " Sve sannipāto ānanda, sekhena gamanaṃ tahiṃ;",
  "anya-e0703n2:73": "Na yuttante sadatthe tvaṃ, appamatto tato bhava.",
  "anya-e0703n2:74": "25.",
  "anya-e0703n2:75": " Iccevaṃ codito thero, katvāna vīriyaṃ samaṃ;",
  "anya-e0703n2:76": "Iriyāpathato muttaṃ, arahattamapāpuṇi.",
  "anya-e0703n2:77": "26.",
  "anya-e0703n2:78": " Vassānaṃ dutiye māse, dutiye divase pana;",
  "anya-e0703n2:79": "Rucire maṇḍape tasmiṃ, therā sannipatiṃsu te.",
  "anya-e0703n2:80": "27.",
  "anya-e0703n2:81": " Ṭhapetvā’nandattherassa, anucchavikamāsanaṃ;",
  "anya-e0703n2:82": "Āsanesu nisīdiṃsu, arahanto yathārahaṃ.",
  "anya-e0703n2:83": "28.",
  "anya-e0703n2:84": " Thero’rahattapattiṃ so, ñāpetuṃ tehi nāgamā;",
  "anya-e0703n2:85": "Kuhiṃ ānandatthero’ti, vuccamāne tu kehici.",
  "anya-e0703n2:86": "29.",
  "anya-e0703n2:87": " Nimmujjitvā pathaviyā, gantvā jotipathena vā;",
  "anya-e0703n2:88": "Nisīdi thero ānando, attano ṭhapitāsane.",
  "anya-e0703n2:89": "30.",
  "anya-e0703n2:90": " Upālithero vinaye, sesadhamme asesake;",
  "anya-e0703n2:91": "Ānandattheramakaruṃ, sabbe therā dhurandhare.",
  "anya-e0703n2:92": "31.",
  "anya-e0703n2:93": " Mahāthero sakattānaṃ, vinayaṃ pucchituṃ sayaṃ;",
  "anya-e0703n2:94": "Sammannu’pālithero ca, vissajjetuṃ tameva tu.",
  "anya-e0703n2:95": "32.",
  "anya-e0703n2:96": " Therāsane nisīditvā, vinayaṃ tamapucchi so;",
  "anya-e0703n2:97": "Dhammāsane nisīditvā, vissajjesi tameva so.",
  "anya-e0703n2:98": "33.",
  "anya-e0703n2:99": " Vinayaññūnamaggena, vissajjitakamena te;",
  "anya-e0703n2:100": "Sabbe sajjhāyamakaruṃ, vinayaṃ nayakovidā.",
  "anya-e0703n2:101": "34.",
  "anya-e0703n2:102": " Aggaṃ bahussutādīnaṃ, kosārakkhaṃ mahesino;",
  "anya-e0703n2:103": "Sammannitvāna attānaṃ, thero dhammamapucchi so.",
  "anya-e0703n2:104": "35.",
  "anya-e0703n2:105": " Tathā sammanniya’ttānaṃ, dhammāsanāgato sayaṃ;",
  "anya-e0703n2:106": "Vissajjesi tamānanda-tthero dhammamasesato.",
  "anya-e0703n2:107": "36.",
  "anya-e0703n2:108": " Vedehamuninā tena, vissajjitakamena te;",
  "anya-e0703n2:109": "Sabbe sajjhāyamakaruṃ, dhammaṃ dhammatthakovidā.",
  "anya-e0703n2:110": "37.",
  "anya-e0703n2:111": " Evaṃ sattahi māsehi, dhammasaṃgīti niṭṭhitā;",
  "anya-e0703n2:112": "Sabbalokahitatthāya, sabbalokahi tehi sā.",
  "anya-e0703n2:113": "38.",
  "anya-e0703n2:114": " Mahākassapatherena, idaṃ sugatasāsanaṃ;",
  "anya-e0703n2:115": "Pañcavassasahassāni, samatthaṃ vattane kataṃ.",
  "anya-e0703n2:116": "39.",
  "anya-e0703n2:117": " Atīva jātapāmojjā, sandhārakajalantikā;",
  "anya-e0703n2:118": "Saṃgītipariyosāne, chaddhākampi mahāmahī.",
  "anya-e0703n2:119": "40.",
  "anya-e0703n2:120": " Acchariyāni cā’hesuṃ, lokenekāninekadhā;",
  "anya-e0703n2:121": "Thereheva katattā ca, theriyāyaṃ paramparā.",
  "anya-e0703n2:122": "41.",
  "anya-e0703n2:123": " Paṭhamaṃ saṅgahaṃ katvā, sabbalokahitaṃ bahuṃ;",
  "anya-e0703n2:124": "Te yāvatāyukaṃ ṭhatvā, therā sabbepi nibbutā.",
  "anya-e0703n2:125": "42.",
  "anya-e0703n2:126": " Therā’pi te matipadīpahatandhakārā,",
  "anya-e0703n2:127": "Lokandhakārahananamhi mahāpadīpā;",
  "anya-e0703n2:128": "Nibbāpitā maraṇaghoramahānilena,",
  "anya-e0703n2:129": "Tenāpi jīvitamadaṃ matimā jaheyyāti.",
  "anya-e0703n2:130": "Sujanappasādaṃsaṃvegatthāya kate mahāvaṃse",
  "anya-e0703n2:131": "Paṭhamadhammasaṃgītināma",
  "anya-e0703n2:132": "Tatiyo paricchedo."
}