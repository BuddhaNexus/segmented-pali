{
  "anya-e0703n19:0": "Vīsatima pariccheda",
  "anya-e0703n19:1": "Theraparinibbānaṃ",
  "anya-e0703n19:2": "1.",
  "anya-e0703n19:3": " Aṭṭhārasamhi vassamhi, dhammāsokassa rājino;",
  "anya-e0703n19:4": "Mahāmeghavanārāme, mahābodhi patiṭṭhati.",
  "anya-e0703n19:5": "2.",
  "anya-e0703n19:6": " Tato dvādasame vasse, mahesī tassa rājino;",
  "anya-e0703n19:7": "Piyā asandhīmittā sā, matā sambuddhamāmakā.",
  "anya-e0703n19:8": "3.",
  "anya-e0703n19:9": " Tato catutthe vassamhi, dhammāsoko mahīpati;",
  "anya-e0703n19:10": "Tissarakkha mahesitte, ṭhapesi visamāsayaṃ.",
  "anya-e0703n19:11": "4.",
  "anya-e0703n19:12": " Tato tu tatiye vasse, sābālā rūpamāninī;",
  "anya-e0703n19:13": "‘‘Mayāpi ca ayaṃ rājā, mahābodhiṃ ma māyati’’.",
  "anya-e0703n19:14": "5.",
  "anya-e0703n19:15": " Iti kodhavasaṃ gantvā, attano’nattha kārikā;",
  "anya-e0703n19:16": "Maṇḍukaṇṭakayogena, mahābodhi maghā tayi.",
  "anya-e0703n19:17": "6.",
  "anya-e0703n19:18": " Tato ca tutthevassamhi, dhammā soko mahāyaso;",
  "anya-e0703n19:19": "Anicca tāva saṃpatto, sattatiṃsasamā ime.",
  "anya-e0703n19:20": "7.",
  "anya-e0703n19:21": " Devānaṃ piyatisso tu, rājā dhammaguṇe rato;",
  "anya-e0703n19:22": "Mahāvihāre navakammaṃ, tathā cetiyapabbate.",
  "anya-e0703n19:23": "8.",
  "anya-e0703n19:24": " Thūpārāme navakammaṃ, niṭṭhāpetvā yathārahaṃ;",
  "anya-e0703n19:25": "Dīpappasādakaṃ theraṃ, pucchi pucchitakovidaṃ.",
  "anya-e0703n19:26": "9.",
  "anya-e0703n19:27": " Kārāpessamahaṃ bhante, vihāresu bahū idha;",
  "anya-e0703n19:28": "Patiṭṭhāpetuṃ thūpesu, kathaṃ lacchāma dhātuyo.",
  "anya-e0703n19:29": "10.",
  "anya-e0703n19:30": " Sambuddhapattaṃ pūretvā, sumanenā’haṭā idha;",
  "anya-e0703n19:31": "Cetiyapabbate rāja, ṭhapitā atthi dhātuyo.",
  "anya-e0703n19:32": "11.",
  "anya-e0703n19:33": " Hatthikkhandhe ṭhapetvā tā, dhātuyo idha āhara;",
  "anya-e0703n19:34": "Iti vutto satherena, tathā āhari dhātuyo.",
  "anya-e0703n19:35": "12.",
  "anya-e0703n19:36": " Vihāre kārayitvāna, ṭhāne yojanayojane;",
  "anya-e0703n19:37": "Dhātuyo tattha thūpesu, nidhāpesi yathārahaṃ.",
  "anya-e0703n19:38": "13.",
  "anya-e0703n19:39": " Sambuddhabhuttapattaṃ tu, rājavatthughare subhe;",
  "anya-e0703n19:40": "Ṭhapayitvāna pūjesi, nānāpūjāhi sabbadā.",
  "anya-e0703n19:41": "14.",
  "anya-e0703n19:42": " Pañcasatehi’ssareti, mahātherassa santike;",
  "anya-e0703n19:43": "Pabbajjavasitaṭhāne, issarasamaṇako ahu.",
  "anya-e0703n19:44": "15.",
  "anya-e0703n19:45": " Pañcasatehi vassehi, mahātherassa santike;",
  "anya-e0703n19:46": "Pabbajjavasitaṭhāne, tathā vassagiri ahu.",
  "anya-e0703n19:47": "16.",
  "anya-e0703n19:48": " Yā yā mahāmahindena, therena vasitā guhā;",
  "anya-e0703n19:49": "Sapabbatavihāresu, sā mahindaguhā ahu.",
  "anya-e0703n19:50": "17.",
  "anya-e0703n19:51": " Mahāvihāraṃ paṭhamaṃ, dutiyaṃ cetiyavhayaṃ;",
  "anya-e0703n19:52": "Thūpārāmaṃ tu tatiyaṃ, thūpapubbaṅgamaṃ subhaṃ.",
  "anya-e0703n19:53": "18.",
  "anya-e0703n19:54": " Catutthaṃ tu mahābodhi-patiṭṭhāpanameva ca;",
  "anya-e0703n19:55": "Thūpaṭhānīyabhūtassa, pañcamaṃ pana sādhukaṃ.",
  "anya-e0703n19:56": "19.",
  "anya-e0703n19:57": " Mahācetiyaṭhānamhi, silāthūpassa cāruno;",
  "anya-e0703n19:58": "Sambuddhagīvādhātussa, patiṭṭhāpanameva ca.",
  "anya-e0703n19:59": "20.",
  "anya-e0703n19:60": " Issarasamaṇaṃ chaṭṭhaṃ, tissavāpintusattamaṃ;",
  "anya-e0703n19:61": "Aṭṭhamaṃ paṭhamaṃ thūpaṃ, navamaṃ vassagirivhayaṃ.",
  "anya-e0703n19:62": "21.",
  "anya-e0703n19:63": " Upāsikāvhayaṃ rammaṃ, tathā hatthāḷhakavhayaṃ;",
  "anya-e0703n19:64": "Bhikkhunupassake dve’me, bhikkhunī phāsukāraṇā.",
  "anya-e0703n19:65": "22.",
  "anya-e0703n19:66": " Hatthāḷhake osaritvā, bhikkhunīnaṃ upassaye;",
  "anya-e0703n19:67": "Gantvāna bhikkhusaṅghena, bhattaggahaṇakāraṇā.",
  "anya-e0703n19:68": "23.",
  "anya-e0703n19:69": " Hattasālaṃ sūpahāraṃ, mahāpāḷikanāmakaṃ;",
  "anya-e0703n19:70": "Sabbupakaraṇūpetaṃ, sampattaparicārikaṃ.",
  "anya-e0703n19:71": "24.",
  "anya-e0703n19:72": " Tathā bhikkhusahassassa, saparikkhāramuttamaṃ;",
  "anya-e0703n19:73": "Pavāraṇāya dānañca, anuvassakameva ca.",
  "anya-e0703n19:74": "25.",
  "anya-e0703n19:75": " Nāgadīpe jambukola-vihāraṃ ta mhipaṭṭane;",
  "anya-e0703n19:76": "Tissamahāvihārañca, pācīnārāma meva ca.",
  "anya-e0703n19:77": "26.",
  "anya-e0703n19:78": " Iti etāni kammāni, laṃkājanahitatthiko;",
  "anya-e0703n19:79": "Devānaṃpiyatisso so, laṃkindo puññapaññavā.",
  "anya-e0703n19:80": "27.",
  "anya-e0703n19:81": " Paṭhameyeva vassamhi, kārāpesi guṇappiyo;",
  "anya-e0703n19:82": "Yāva jīvantunekāni, puññakammāni ācini.",
  "anya-e0703n19:83": "28.",
  "anya-e0703n19:84": " Ayaṃ dīpo ahu ṭhito, vijite tassa rājino;",
  "anya-e0703n19:85": "Vassāni cattālīsaṃ so, rājā rajjamakārayi.",
  "anya-e0703n19:86": "29.",
  "anya-e0703n19:87": " Tassa’cca ye taṃ kaniṭṭho, uttiyo iti vissuto;",
  "anya-e0703n19:88": "Rājaputto aputtaṃ taṃ, rajjaṃ kāresi sādhukaṃ.",
  "anya-e0703n19:89": "30.",
  "anya-e0703n19:90": " Mahāmahindatthero tu, jinasāsanamuttamaṃ;",
  "anya-e0703n19:91": "Pariyattiṃ paṭipattiṃ, paṭivedhañca sādhukaṃ.",
  "anya-e0703n19:92": "31.",
  "anya-e0703n19:93": " Laṃkādīpamhi dīpetvā, laṃkādīpo mahāgaṇi;",
  "anya-e0703n19:94": "Laṃkāyaso satthu kappo, katvā laṃkāhitaṃ bahuṃ.",
  "anya-e0703n19:95": "32.",
  "anya-e0703n19:96": " Tassa uttiyarājassa, jayavassamhi aṭṭhame;",
  "anya-e0703n19:97": "Antovassaṃ saṭṭhivasso, cetiyapabbate vasaṃ.",
  "anya-e0703n19:98": "33.",
  "anya-e0703n19:99": " Assayujassa māsassa, sukkapakkhaṭhame dine;",
  "anya-e0703n19:100": "Parinibbāyite netaṃ, dinaṃ tannāmakaṃ ahu.",
  "anya-e0703n19:101": "34.",
  "anya-e0703n19:102": " [Nibbutassa mahindassa, aṭṭhamiyaṃ dine pana,",
  "anya-e0703n19:103": "Tena taṃ divasaṃ nāma, aṭṭhamiyāti sammataṃ.]",
  "anya-e0703n19:104": "35.",
  "anya-e0703n19:105": " Taṃ sutvā uttiyo rājā, sokasallasamappito;",
  "anya-e0703n19:106": "Gantvāna theraṃ vanditvā kanditvā bahudhā bahuṃ.",
  "anya-e0703n19:107": "36.",
  "anya-e0703n19:108": " Āsittagandhatelāya, bahuṃ sovaṇṇadoṇiyā;",
  "anya-e0703n19:109": "Theradebhaṃ khipāpetvā, taṃ doṇiṃ sādhuphussitaṃ.",
  "anya-e0703n19:110": "37.",
  "anya-e0703n19:111": " Sovaṇṇakūṭāgāramhi, ṭhapāpetvā alaṅkate;",
  "anya-e0703n19:112": "Kūṭāgāraṃ gāhayitvā, kārento sādhukīḷitaṃ.",
  "anya-e0703n19:113": "38.",
  "anya-e0703n19:114": " Mahatā ca janoghena, āgatenatato tato;",
  "anya-e0703n19:115": "Mahatā ca baloghena, kārento pūjanāvidhiṃ.",
  "anya-e0703n19:116": "39.",
  "anya-e0703n19:117": " Alaṅkatena maggena, bahudhā’laṅkataṃ puraṃ;",
  "anya-e0703n19:118": "Ānayitvāna nagare, cāretvā rājavīthiyo.",
  "anya-e0703n19:119": "40.",
  "anya-e0703n19:120": " Mahāvihāraṃ ānetvā, ettha pañhambamāḷake;",
  "anya-e0703n19:121": "Kuṭāgāraṃ ṭhapāpetvā, sattāhaṃ so mahīpati.",
  "anya-e0703n19:122": "41.",
  "anya-e0703n19:123": " Toraṇaddhajapupphehi, gandhapuṇṇaghaṭehi ca;",
  "anya-e0703n19:124": "Vihārañca samantā ca, maṇḍihaṃ yojanattayaṃ.",
  "anya-e0703n19:125": "42.",
  "anya-e0703n19:126": " Ahu rājānubhāvena, dīpantu sakalaṃ pana;",
  "anya-e0703n19:127": "Ānubhāvena devānaṃ, tathevā’laṅkataṃ ahu.",
  "anya-e0703n19:128": "43.",
  "anya-e0703n19:129": " Nānāpūjaṃ kārayitvā, sattāhaṃ so mahīpati;",
  "anya-e0703n19:130": "Puratthimadisābhāge, therānaṃ baddhamāḷake.",
  "anya-e0703n19:131": "44.",
  "anya-e0703n19:132": " Kāretvā gandhacitakaṃ, mahāthūpaṃ padakkhiṇaṃ;",
  "anya-e0703n19:133": "Karonto tattha netvā taṃ, kūṭāgāraṃ manoramaṃ.",
  "anya-e0703n19:134": "45.",
  "anya-e0703n19:135": " Citakamhi ṭhapāpetvā, sakkāraṃ antimaṃ akā;",
  "anya-e0703n19:136": "Cetiyañcettha kāresi, gāhā petvāna dhātuyo.",
  "anya-e0703n19:137": "46.",
  "anya-e0703n19:138": " Upaḍḍhadhātuṃ gāhetvā, cetiye pabbatepi ca;",
  "anya-e0703n19:139": "Sabbesu ca vihāresu, thūpe kāresi khattiyo.",
  "anya-e0703n19:140": "47.",
  "anya-e0703n19:141": " Isino dehanikkhepa-kataṭhānañhi tassa taṃ;",
  "anya-e0703n19:142": "Vuccate bahumānena, isibhūmaṅganaṃ iti.",
  "anya-e0703n19:143": "48.",
  "anya-e0703n19:144": " Tato pabhutya’riyānaṃ, samantā yojanattaye;",
  "anya-e0703n19:145": "Sarīraṃ āharitvāna, tamhi desamhi ḍayhati.",
  "anya-e0703n19:146": "49.",
  "anya-e0703n19:147": " Saṅghamittā mahātherī, mahā’bhiññā mahāmatī;",
  "anya-e0703n19:148": "Katvā sāsanakiccāni, tathā lokahitaṃ bahuṃ.",
  "anya-e0703n19:149": "50.",
  "anya-e0703n19:150": " Ekūnasaṭṭhivassā sā, uttiyasse’va rājino;",
  "anya-e0703n19:151": "Vassamhi navame kheme, hatthāḷhakaupassaye.",
  "anya-e0703n19:152": "51.",
  "anya-e0703n19:153": " Vasantī parinibbāyī, rājā tassāpi kārayi;",
  "anya-e0703n19:154": "Therassa viya sattāhaṃ, pūjāsakkāra muttamaṃ.",
  "anya-e0703n19:155": "52.",
  "anya-e0703n19:156": " Sabbā alaṅkatā laṃkā, therassa viya āsi ca;",
  "anya-e0703n19:157": "Kūṭāgāragataṃ theri-dehaṃ sattadinaccaye.",
  "anya-e0703n19:158": "53.",
  "anya-e0703n19:159": " Nikkhāmetvāna nagaraṃ, thūparāma puratthato;",
  "anya-e0703n19:160": "Cittasālā samīpamhi, mahābodhipa dassaye.",
  "anya-e0703n19:161": "54.",
  "anya-e0703n19:162": " Theriyā vuṭṭhaṭhānamhi, aggikicca makārayi;",
  "anya-e0703n19:163": "Thūpañca tattha kāresi, uttiyo so mahīpati.",
  "anya-e0703n19:164": "55.",
  "anya-e0703n19:165": " Pañcāpi te mahātherā, therāriṭṭhādayopi ca;",
  "anya-e0703n19:166": "Tathā’neka sahassāni, bhikkhu khīṇāsavāpi ca.",
  "anya-e0703n19:167": "56.",
  "anya-e0703n19:168": " Saṅghamittā pabhutiyo, tā ca dvādasatheriyo;",
  "anya-e0703n19:169": "Khīṇāsavā bhikkhuniyo, sahassāni bahūni ca.",
  "anya-e0703n19:170": "57.",
  "anya-e0703n19:171": " Bahussutā mahāpaññā, vinayādijānāgamaṃ;",
  "anya-e0703n19:172": "Jotayitvāna kālena, payātā’niccatāvasaṃ.",
  "anya-e0703n19:173": "58.",
  "anya-e0703n19:174": " Dasavassāni so rājā, rajjaṃ kāresi uttiyo;",
  "anya-e0703n19:175": "Evaṃ aniccatā esā, sabbalokavināsinī.",
  "anya-e0703n19:176": "59.",
  "anya-e0703n19:177": " Taṃ etaṃ atisāhasaṃ atibalaṃ na vāriyaṃ naro;",
  "anya-e0703n19:178": "Jānantopi aniccataṃ bhavagate nibbindateneva ca;",
  "anya-e0703n19:179": "Nibbindo viratiṃ ratiṃ na kurute pāpehi puññehi ca;",
  "anya-e0703n19:180": "Tasse’sāatimohajālabalatājānampi sammuyhatīti.",
  "anya-e0703n19:181": "Sujanappasādasaṃvegatthāya kate mahāvaṃse",
  "anya-e0703n19:182": "Theraparinibbānaṃ nāma",
  "anya-e0703n19:183": "Vīsatimo paricchedo."
}