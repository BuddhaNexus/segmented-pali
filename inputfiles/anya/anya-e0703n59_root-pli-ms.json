{
  "anya-e0703n59:0": "Saṭṭhima pariccheda",
  "anya-e0703n59:1": "Kumārodayo",
  "anya-e0703n59:2": "1.",
  "anya-e0703n59:3": " Rohaṇe nivasitthā’va, jayabāhumahīpati;",
  "anya-e0703n59:4": "Mittāvhā rājinī ceva, tadā kālamakaṃsu te.",
  "anya-e0703n59:5": "2.",
  "anya-e0703n59:6": " Sirīvallabhajāyā’tha, janesi sugalā duve;",
  "anya-e0703n59:7": "Māṇabharaṇakaṃ puttaṃ, puttiṃ līlāvatimpi ca.",
  "anya-e0703n59:8": "3.",
  "anya-e0703n59:9": " Māṇābharaṇabhūpāla-devī’pi ratanāvalī;",
  "anya-e0703n59:10": "Mittaṃ pabhāvatiñcāpi, alabhī dhītaro duve.",
  "anya-e0703n59:11": "4.",
  "anya-e0703n59:12": " Passantassa ubho tāyo, dhītaro vīrabāhuno;",
  "anya-e0703n59:13": "Tadā mahādipādassa, evaṃ āsi vitakkitaṃ.",
  "anya-e0703n59:14": "5.",
  "anya-e0703n59:15": " Lokābhisammate sabba-bhūpālanvayamuddhani;",
  "anya-e0703n59:16": "Visuddhe somavaṃsamhi, abhijātā mayaṃ pana.",
  "anya-e0703n59:17": "6.",
  "anya-e0703n59:18": " Pihanīyatarākārā, sabbasattisamunnatā;",
  "anya-e0703n59:19": "Nānāvijjāsu nipuṇā, hatthiassādisukkhamā.",
  "anya-e0703n59:20": "7.",
  "anya-e0703n59:21": " Tathā pekākinā ve’te, tayo vikkamabāhunā;",
  "anya-e0703n59:22": "Parājayaṃ paribhavaṃ, pāpitā bahuso raṇe.",
  "anya-e0703n59:23": "8.",
  "anya-e0703n59:24": " Sūnuno susamatthassa, visodhetu mimaṃ malaṃ;",
  "anya-e0703n59:25": "Na dissate pātubhāvo, aho no appapuññatā.",
  "anya-e0703n59:26": "9.",
  "anya-e0703n59:27": " Janavādakiliṭṭhena , rājattenāpi kiṃ mama;",
  "anya-e0703n59:28": "Idāni visayāsaṅgaṃ, hitvā kalyāṇakammasu.",
  "anya-e0703n59:29": "10.",
  "anya-e0703n59:30": " Appamattassa satataṃ, netabbā vāsarā’iti;",
  "anya-e0703n59:31": "Niyyātetvā amaccānaṃ, sabbaṃ rajjavicāraṇaṃ.",
  "anya-e0703n59:32": "11.",
  "anya-e0703n59:33": " Tahiṃ satta’ṭṭhamāsañhi, vasaṃ rattiyamekadā;",
  "anya-e0703n59:34": "Devarājaghareseyyaṃ, kappesi sīlasaṃyato.",
  "anya-e0703n59:35": "12.",
  "anya-e0703n59:36": " Tato paccūsakālamhi, devaputtaṃ mahiddhikaṃ;",
  "anya-e0703n59:37": "Vicittavatthābharaṇaṃ, gandhamālāvibhūsitaṃ.",
  "anya-e0703n59:38": "13.",
  "anya-e0703n59:39": " Uḷāratararūpena, dehobhāsena attano;",
  "anya-e0703n59:40": "Obhāsentaṃ asesā’sā, sūriyañca na bhuggataṃ.",
  "anya-e0703n59:41": "14.",
  "anya-e0703n59:42": " Vadantaṃ supine evaṃ, adakkhi daraṇīpati;",
  "anya-e0703n59:43": "Pasīdassu mahābhāga, pitobhava mahipati.",
  "anya-e0703n59:44": "15.",
  "anya-e0703n59:45": " Dhaññalakkhaṇasampanno, icchitatthassasādhako;",
  "anya-e0703n59:46": "Vinīto lokakuhara-byāpitejo parakkamo.",
  "anya-e0703n59:47": "16.",
  "anya-e0703n59:48": " Āṇabalayasokitti-bhāsuro sagguṇākaro;",
  "anya-e0703n59:49": "Lokasāsanasaṃvuddhi-karo puttavaro tava.",
  "anya-e0703n59:50": "17.",
  "anya-e0703n59:51": " Labbhīssate mahārāja, na cirasseva sampati;",
  "anya-e0703n59:52": "Puttadārādhivutthaṃ taṃ, puraṃ khippaṃ payāhīti.",
  "anya-e0703n59:53": "18.",
  "anya-e0703n59:54": " Pabujjhitvāna sañjāta-pītivegotha rattiyā;",
  "anya-e0703n59:55": "Vibhātāya tatopoṅkha-gāmaṃ gañchinaruttamo.",
  "anya-e0703n59:56": "19.",
  "anya-e0703n59:57": " Yathā diṭṭhappakārantaṃ, kathesi supinaṃ subhaṃ;",
  "anya-e0703n59:58": "Mahesī pamukhānaṃ so, amaccānaṃ mahīpati.",
  "anya-e0703n59:59": "20.",
  "anya-e0703n59:60": " Saddhiṃ mahesiyā tattha, patthento puttamuttamaṃ;",
  "anya-e0703n59:61": "Cintonto dānasīlādiṃ, subhaṃ nānappakārakaṃ.",
  "anya-e0703n59:62": "21.",
  "anya-e0703n59:63": " Athekadivasaṃkāle, paccūse supine pana;",
  "anya-e0703n59:64": "Sabbalakkhaṇasampannaṃ, sabbasetaṃ manoharaṃ.",
  "anya-e0703n59:65": "22.",
  "anya-e0703n59:66": " Dantīpotavaraṃ dantaṃ, kaṇṇe gaṇiyapemato;",
  "anya-e0703n59:67": "Pavisantamivattānaṃ, seyyāgabbhaṃ mahesiyā.",
  "anya-e0703n59:68": "23.",
  "anya-e0703n59:69": " Sampassiya pabujjhitvā, uṭṭhāya sayanāvarā;",
  "anya-e0703n59:70": "Sañjātapītipāmojja-vegapīṇitamānaso.",
  "anya-e0703n59:71": "24.",
  "anya-e0703n59:72": " Tāyaṃ velāyamedāsu-seyyāgabbhaṃ mahesiyā;",
  "anya-e0703n59:73": "Pavissasupinaṃ tassā, yathādiṭṭhaṃ pakāsayī.",
  "anya-e0703n59:74": "25.",
  "anya-e0703n59:75": " Ahampi tādisaṃ hatthi-potakaṃ sayanaṃ mama;",
  "anya-e0703n59:76": "Padakkhiṇaṃ karitvāna, ṭhitaṃ soṇḍe samādiya.",
  "anya-e0703n59:77": "26.",
  "anya-e0703n59:78": " Ākaḍḍhitvāna sayanaṃ, samāropiya pemato;",
  "anya-e0703n59:79": "Āliṅgiṃ supinamhīti, devī cāpi tamabravī.",
  "anya-e0703n59:80": "27.",
  "anya-e0703n59:81": " Ubho te aññamaññassa, diṭṭhamevaṃ pakāsiya;",
  "anya-e0703n59:82": "Uṭṭhāpesuṃ pahaṭṭhāva, vītaniddāruṇaṃ tadā.",
  "anya-e0703n59:83": "28.",
  "anya-e0703n59:84": " Tato pāto upaṭṭhātu, mupayātaṃ purohitaṃ;",
  "anya-e0703n59:85": "Nemittake ca pucchiṃsu, sunitvā te pamoditā.",
  "anya-e0703n59:86": "29.",
  "anya-e0703n59:87": " Na cirasseva puttassa, dhaññalakkhaṇasālino;",
  "anya-e0703n59:88": "Uppattiyā avassaṃ’va, bhavaṃtabbanti kittayuṃ.",
  "anya-e0703n59:89": "30.",
  "anya-e0703n59:90": " Taṃ suṇitvā amaccā ca, tathā nagaravāsino;",
  "anya-e0703n59:91": "Avindiṃsu janindo ca, sabbepīti mahussavaṃ.",
  "anya-e0703n59:92": "31.",
  "anya-e0703n59:93": " Tato paṭṭhāya sotthānaṃ, patthayaṃ patthivobhusaṃ;",
  "anya-e0703n59:94": "Bhikkhusaṅghena bahuso, bhaṇāpesi parittakaṃ.",
  "anya-e0703n59:95": "32.",
  "anya-e0703n59:96": " Maṇimuttādikaṃ cittaṃ, mahagghamanuvāsaraṃ;",
  "anya-e0703n59:97": "Pariccaji dānamukhe, yācakānamanekaso.",
  "anya-e0703n59:98": "33.",
  "anya-e0703n59:99": " Purohitādivippehi, vedavedaṅgaviññūhi;",
  "anya-e0703n59:100": "Vattāpesi ca homādi-vidhānaṃ sotthi sammataṃ.",
  "anya-e0703n59:101": "34.",
  "anya-e0703n59:102": " Suvinaṭṭhe vihāre ca, dhātugabbhe ca vāpiyo;",
  "anya-e0703n59:103": "Jiṇṇā ca paṭisaṅkhattuṃ, yojayī rājakappike.",
  "anya-e0703n59:104": "35.",
  "anya-e0703n59:105": " Dinaṃ nayante kalyāṇa-kammene’vaṃ narissare;",
  "anya-e0703n59:106": "Na ciraṃ saṇṭhahi gabbha-varo kucchimhi deviyā.",
  "anya-e0703n59:107": "36.",
  "anya-e0703n59:108": " Tatovagamma taṃ haṭṭha-pahaṭṭho so narissaro;",
  "anya-e0703n59:109": "Mahantaṃ deviyā gabbha-parihāramadāpayi.",
  "anya-e0703n59:110": "37.",
  "anya-e0703n59:111": " Paripakkagabbhā devī, kamena janayīsukaṃ;",
  "anya-e0703n59:112": "Samaye bhaddanakkhatta-muhuttenabhilakkhite.",
  "anya-e0703n59:113": "38.",
  "anya-e0703n59:114": " Suppasannā asesā ca, disāyo taṃkhaṇe ahu;",
  "anya-e0703n59:115": "Samīraṇe ca vāsiṃsu, sugandhimudusītalā.",
  "anya-e0703n59:116": "39.",
  "anya-e0703n59:117": " Dantīnaṃ koñcanādena, hayānaṃ hesitena ca;",
  "anya-e0703n59:118": "Rājaṅgaṇaṃ tadājātaṃ, mahākolāhalā kūlaṃ.",
  "anya-e0703n59:119": "40.",
  "anya-e0703n59:120": " Accherātisaye evaṃ, pātubhūte anekadhā;",
  "anya-e0703n59:121": "Disvā taṃ vimhayappatto, māṇabharaṇabhūpati.",
  "anya-e0703n59:122": "41.",
  "anya-e0703n59:123": " Sutvā nijassa puttassa, tadā sañjātasāsanaṃ;",
  "anya-e0703n59:124": "Amatenābhisittova, pītipuṇṇamanoratho.",
  "anya-e0703n59:125": "42.",
  "anya-e0703n59:126": " Mocāpetvā tadā kārā-ghare baddhe bahūjane;",
  "anya-e0703n59:127": "Dānaṃ uḷāraṃ samaṇa-brāhmaṇānaṃ padāpayi.",
  "anya-e0703n59:128": "43.",
  "anya-e0703n59:129": " Amaccapamukhā cāpi, janāpuranivāsino;",
  "anya-e0703n59:130": "Kadalītoraṇādīhi, rājadhānī manekadhā.",
  "anya-e0703n59:131": "44.",
  "anya-e0703n59:132": " Alaṅkaritvā sakalaṃ, sumaṇḍitapasādhitā;",
  "anya-e0703n59:133": "Chaṇaṃ mahantaṃ vattesuṃ, katipāhaṃ manoramaṃ.",
  "anya-e0703n59:134": "45.",
  "anya-e0703n59:135": " Vede vuttavidhānena, jātakammādikaṃ vidhiṃ;",
  "anya-e0703n59:136": "Sabbaṃ samāpayitvāna, kumārassā’vanīpati.",
  "anya-e0703n59:137": "46.",
  "anya-e0703n59:138": " Purohitādayo vippe, tato lakkhaṇapāṭhake;",
  "anya-e0703n59:139": "Āṇāpetvāna sakkāra-sammānavidhipubbakaṃ.",
  "anya-e0703n59:140": "47.",
  "anya-e0703n59:141": " Niyojesi kumārassa, lakkhaṇānaṃ paṭiggahe;",
  "anya-e0703n59:142": "Sādhakaṃ sakalaṃ tassa, yatthapādādilakkhaṇaṃ.",
  "anya-e0703n59:143": "48.",
  "anya-e0703n59:144": " Upadhāriya mahāmacca-gaṇamajjhagatassa te;",
  "anya-e0703n59:145": "Rājino deviyā cāpi, pakāsesuṃ pamoditā.",
  "anya-e0703n59:146": "49.",
  "anya-e0703n59:147": " Laṅkādīpaṃ ṭhapetvāna, jambudīpatalampi ca;",
  "anya-e0703n59:148": "Ekacchattaṅkitaṃ katvā-nubhottuṃ nipuṇo iti.",
  "anya-e0703n59:149": "50.",
  "anya-e0703n59:150": " Te santappiya bhogehi, bhiyyo pucchittha sādaraṃ;",
  "anya-e0703n59:151": "Sandissamānaṃ yaṃkiñci, ariṭṭhaṃ atthi natthī’ti.",
  "anya-e0703n59:152": "51.",
  "anya-e0703n59:153": " Dīghāyuko kumāro’yaṃ, kiñci paññāyate vata;",
  "anya-e0703n59:154": "Janakāriṭṭhayogo’ti, te mahīpatino’bravuṃ.",
  "anya-e0703n59:155": "52.",
  "anya-e0703n59:156": " Tassārijanasammaddi-patāpabhujayo gato;",
  "anya-e0703n59:157": "So parakkamabāhū’ti, anvatthanāmamaggahī.",
  "anya-e0703n59:158": "53.",
  "anya-e0703n59:159": " Kaṇṇave dhamahañceva, annupāsanamaṅgalaṃ;",
  "anya-e0703n59:160": "Kārāpiya vidhānaññū, yathāvidhimasesato.",
  "anya-e0703n59:161": "54.",
  "anya-e0703n59:162": " Rañño vikkamabāhussa, saputtuppattisāsanaṃ;",
  "anya-e0703n59:163": "Vattuṃ sadūte pesesi, pulatthinagaraṃ tadā.",
  "anya-e0703n59:164": "55.",
  "anya-e0703n59:165": " Tehiso bhāgineyyassa, mahābhāgattanampi ca;",
  "anya-e0703n59:166": "Janakāriṭṭhayogañca, sutvā vikkamabāhuso.",
  "anya-e0703n59:167": "56.",
  "anya-e0703n59:168": " Dhaññaṃ vijayarājādi-rājamālāya nāyakaṃ;",
  "anya-e0703n59:169": "Maṇiṃva bhāsuraṃ mayhaṃ, bhāgineyyaṃ janesiso.",
  "anya-e0703n59:170": "57.",
  "anya-e0703n59:171": " Hāni yākācisatataṃ, yathā tassa na hessati;",
  "anya-e0703n59:172": "Tathā mamantikeyeva, kumāro ettha vaḍḍhataṃ.",
  "anya-e0703n59:173": "58.",
  "anya-e0703n59:174": " Aladdhaṃ labhituṃ lābhaṃ, laddhañca parirakkhituṃ;",
  "anya-e0703n59:175": "Sabbathā na samatthoyaṃ, putto gajabāhu mama.",
  "anya-e0703n59:176": "59.",
  "anya-e0703n59:177": " Sūrabhāvādiyutto’pi, mahindavhaparosuto;",
  "anya-e0703n59:178": "Nihīno mātugottena, na rajjassa raho mama.",
  "anya-e0703n59:179": "60.",
  "anya-e0703n59:180": " Ṭhitassa vikkajātena, nekaso sañcitena me;",
  "anya-e0703n59:181": "Rajjassa bhāgineyyo’va, kāmaṃ bhāgī bhavissati.",
  "anya-e0703n59:182": "61.",
  "anya-e0703n59:183": " Itipesesi dūte so, ānetuṃ taṃ kumārakaṃ;",
  "anya-e0703n59:184": "Kumārā bharaṇaṃ datvā, sesaṃ sārañcupāyanaṃ.",
  "anya-e0703n59:185": "62.",
  "anya-e0703n59:186": " Sabbaṃ dūtamukhā sutvā, vīrabāhu mahīpati;",
  "anya-e0703n59:187": "Tassetaṃ vacanaṃ yuttaṃ, vuttaṃ mehita buddhiyā.",
  "anya-e0703n59:188": "63.",
  "anya-e0703n59:189": " Tathāpi ca nijāriṭṭha-paṭikāratthamīdisaṃ;",
  "anya-e0703n59:190": "Orasaṃ puttaratanaṃ, pesetuṃ nā’nurūpakaṃ.",
  "anya-e0703n59:191": "64.",
  "anya-e0703n59:192": " Kiñca tattha kumāramhi, nīte vikkama bāhuno;",
  "anya-e0703n59:193": "Pakkho laddhamahāvāha-balo viya hutāsano.",
  "anya-e0703n59:194": "65.",
  "anya-e0703n59:195": " Accunnatena mahatā, tejasā sañjalissati;",
  "anya-e0703n59:196": "Hānireva vatamhākaṃ, mahatī hessate bhusaṃ.",
  "anya-e0703n59:197": "66.",
  "anya-e0703n59:198": " Iti hatthe gatānaṃ so, dūtānaṃ thanayaṃ sakaṃ;",
  "anya-e0703n59:199": "Apesetvā visajjesi, pasādiya manena so.",
  "anya-e0703n59:200": "67.",
  "anya-e0703n59:201": " Saputtadārehi samaggavāsaṃ,",
  "anya-e0703n59:202": "Narādinātho nivasaṃ tahiṃso;",
  "anya-e0703n59:203": "Tibbena phuṭṭho mahatāgadena,",
  "anya-e0703n59:204": "Rajjena saddhiṃ vijahittha desaṃ.",
  "anya-e0703n59:205": "Sujanappasādasaṃve gatthāya kate mahāvaṃse",
  "anya-e0703n59:206": "Kumārodayo nāma",
  "anya-e0703n59:207": "Saṭṭhimo paricchedo."
}