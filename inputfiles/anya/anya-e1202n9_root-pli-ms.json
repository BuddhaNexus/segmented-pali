{
  "anya-e1202n9:0": "Mahiyaṅgana thūpakathā",
  "anya-e1202n9:1": "17. Tato rājā damiḷehi saddhiṁ yujjhitvā chattadamiḷaṁ gaṇhitvā tatra bahu damiḷe ghātetvā ambatitthaṁ āgantvā ambadamiḷaṁ catūhi māsehi gaṇhi. Tato oruyha mahabbale sattadamiḷe ekāheneva gaṇhi tato antarasobbhe mahākoṭṭha damiḷaṁ-doṇagāme gavara damiḷaṁ-hālakole mahissariya damiḷaṁ-nāḷisobbhe nāḷika damiḷaṁ-dighābhasagallamhi dighābhaya damiḷaṁ gaṇhi. Tato kacchatitthe kiñcisīsa damiḷaṁ catūhi māsehi gaṇhi tato veṭha nagare tāḷa damiḷaṁ, bhāṇakadamiḷañca-vahiṭṭhe vahiṭṭha damiḷaṁ=gāmaṇimhi gāmaṇi damiḷaṁ-kumbugāmamhi kumbu damiḷaṁ-naṇdika gāmamhi naṇdika damiḷaṁ-khāṇugāmamhi khāṇu damiḷaṁ-tambunnagāmake mātula bhāgineyye dve damiḷe gaṇhi tadā-",
  "anya-e1202n9:2": "‘‘Ajānitvā sakaṁ senaṁ-ghātenti sajanā iti,",
  "anya-e1202n9:3": "Sutvāna saccakiriyaṁ-akari tattha bhupati;",
  "anya-e1202n9:4": "Rajjasukhāya vāyāmo-nāyaṁ mama kadāpi ca,",
  "anya-e1202n9:5": "Sambuddhasāsanasseva-ṭhapanāya ayaṁ mama;",
  "anya-e1202n9:6": "Tena saccena me senā-kāyopagata bhaṇḍakaṁ,",
  "anya-e1202n9:7": "Jālavaṇṇaṁva hotūti-taṁ tatheva tadā ahu;’’",
  "anya-e1202n9:8": "Evaṁ rājā gaṅgātīre damiḷe ghātesi. Ghātita so sabbe āgantvā vijita nagare pavisiṁsu. Tadā rājā vijita nagaraṁ gaṇhituṁ vīmaṁsanatthāya āgacchantaṁ naṇdhimittaṁ disvā kaṇḍulaṁ muñcesi. Kaṇḍulopi taṁ gaṇhituṁ āgañchi tadā naṇdhimitto hatthetahi ubho dante bāḷhaṁ gahetvā pīḷetvā ukkuṭikaṁ nisīdāpesi. Rājā ubho vimaṁsetvā vijitanagaraṁ āgato. Tato dakkhiṇadvāre yodhānaṁ mahāsaṅgāmo ahosi puratthimadvāre veḷusumano assaṁ āruyha bahū damiḷe ghātesi damiḷā anto pivisitvā dvāraṁ thakesuṁ. Tato rājā yodhe vissajjesi, kaṇḍulahatthi naṇdhimitto suranimmalo ca dakkhiṇadvāre kammaṁ kariṁsu mahāsoṇo goṭhayimbaro theraputtābhayo cāti ime tayo itaresu tīsu dvāresu kammaṁ kariṁsu.",
  "anya-e1202n9:9": "Tañca nagaraṁ parikhāttaya parikkhittaṁ, daḷha pākāra gopuraṁ, ayo dvārayuttaṁ ahosi kaṇḍulo jāṇuhi ṭhatvā silā sudhā iṭṭhakā bhiṇditvā ayodvāraṁ pāpuṇi tadā damiḷā gopure ṭhatvā nānāvudhāni khipiṁsu pakka ayoguḷe cevapakkaṭṭhita silesañca hatthipiṭṭhiyaṁ pakkhipiṁsu? Tadā kaṇḍulo vedanaṭṭo udakaṭṭhānaṁ gantvā udake ogāhi. Tadā goṭhayimbaro na idaṁ surāpānaṁ bhavati. Ayodvāra vighāṭanaṁ nāma, gaccha dvāraṁ vighāṭehīti āha. Taṁ sutvā jātābhimāto kuñcanādaṁ katvā udana uggamma thale aṭṭhāsi atha hatthivejjo silesaṁ dhovitvā osadhaṁ akāsi. Tato rājā hatthiṁ āruyha pāṇinā kumbhe parāmasitvā sakala laṅkātale rajjaṁ tava dammīti tosetvā varabhojanaṁ bhojetvā vaṇaṁ sāṭakena veṭhetvā suvammītaṁ katvā vammapiṭṭhiyaṁ mahisacammaṁ sattaguṇaṁ katvā baṇdhitvā tassupari telacammaṁ baṇdhitvā taṁ vissajjesi so asani viyagajjanto gantvā dāṭhāhi padaraṁ vijjhitvā pādena ummāraṁ hani. Dvāraṁ bāhāhi saddhiṁ ayodvāraṁ mahāsaddena bhūmiyaṁ pati. Gopure dabbasambhāraṁ pana hatthipiṭṭhiyaṁ patantaṁ disvā naṇdhimitto bāhāhi paharitvā pavaṭṭesi tadā kaṇḍulo dāṭhāpīḷanaveraṁ chaḍḍhesi.",
  "anya-e1202n9:10": "Tato kaṇḍulo attano piṭṭhiṁ ārūhanatthāya naṇdhimittaṁ olokesi. So tayā katamaggena na pavisissāmīti aṭṭhārasa hatthubbedhaṁ pākāraṁ bāhunā paharitvā aṭṭhusahappamāṇaṁ pākārappadesaṁ pātetvā suranimmalaṁ olokesi sopi tena katamaggaṁ anicchanto pākāraṁ laḍḍītvā nagarabbhantare pati goṭhayimbaropi - soṇopi - theraputtābhayopi ekeka dvāraṁ bhiṇditvā pavisiṁsu-tato.",
  "anya-e1202n9:11": "‘‘Hatthi gahetvā rathacakkaṁ-mitto sakaṭa pañjaraṁ,",
  "anya-e1202n9:12": "Nāḷikerataruṁ goṭho-nimmalo khaggamuttamaṁ;",
  "anya-e1202n9:13": "Tālarukkhaṁ mahāsoṇo-theraputto mahāgadaṁ,",
  "anya-e1202n9:14": "Visuṁ visuṁ vīthigatā-damiḷe nattha cuṇṇayuṁ’’;",
  "anya-e1202n9:15": "Evaṁ vijitanagaraṁ catūhi māsehi bhiṇditvā damiḷe māretvā tato garilokaṁ nāma gantvā giriya damiḷaṁ aggahesi. Tato mahela nagaraṁ gantvā catūhi māsehi mahela rājānaṁ gaṇhiṁ tato rājā anurudhapuraṁ gacchanto paritokāsapabbate nāma khaṇdhāvāraṁ nivāsetvā tattha taḷākaṁ kāretvā jeṭṭhamūlamāsamhi udakakīḷaṁ kīḷi. Eḷāropi duṭṭhagāmaṇissa āgatabhāvaṁ sutvā amaccehi saddhiṁ mantetvā sve yuddhaṁ karissāmāti nicchayaṁ akāsi punadivase sannaddho mahāpabbata hatthiṁ āruyha mahā balakāya parivuto nikkhami. Gāmaṇīpi mātarā saddhiṁ mantetvā dvattiṁsa bala koṭṭhake kāretvā chattadhare rājarūpake tattha tattha ṭhapesi. Abbhantara koṭṭhake sayaṁ aṭṭhāsi.",
  "anya-e1202n9:16": "Tato saṅgāme vattamāne eḷāra rañño dīghajattu nāma mahā yodho khaggaphalakaṁ gahetvā bhūmito aṭṭhārasa hatthaṁ nabhamuggantvā rājarūpaṁ chiṇditvā paṭhamaṁ bala koṭṭhakaṁ bhiṇdi evaṁ sesepi balakoṭṭhake bhiṇditvā mahāgamaṇinā ṭhataṁ balakoṭṭhakaṁ āgami. Tadā suranimmalo rañño parigacchantaṁ disvā attano nāmaṁ sāvetvā taṁ akkosi taṁ sutvā dīghajantu paṭhamaṁ imaṁ māremīti kujjhitvā ākasamabbhuggantvā attanopari otarantaṁ disvā saranimmalo attano phalakaṁ upanāmesi. Itaropi phalakena saddhiṁ taṁ bhiṇdissa mīti cintetvā phalakaṁ pahari. Itaro phalakaṁ muñci, dīghajantu phalakaṁ chiṇdanto bhūmiyaṁ pati. Suranimmalo taṁ sattiyā pahari, phussadevo taṁ khaṇe saṅkhaṁ dhami, asanisaddo viya ahosi ummādappattā viya manussā ahesuṁ. Tato damiḷa senā bhijjittha, eḷāro palāyittha tadāpi bahu damiḷe ghātesuṁ.",
  "anya-e1202n9:17": "‘‘Tattha vāpijalaṁ āsi-hatānaṁ lohitāvilaṁ,",
  "anya-e1202n9:18": "Tasmā kulatthavāpīti-nāmato vissutā ahū;",
  "anya-e1202n9:19": "Carāpetvā tahiṁ bheriṁ-duṭṭhagāmiṇi bhūpati,",
  "anya-e1202n9:20": "Na hanissatu eḷāraṁ-maṁ muñciya paro iti;",
  "anya-e1202n9:21": "Sannaddho sayamāruyha-sannaddhaṁ kaṇḍulaṁ kariṁ,",
  "anya-e1202n9:22": "Eḷāraṁ anubaṇdhanto-dakkhiṇadvāra māgami;",
  "anya-e1202n9:23": "Pure dakkhiṇabhāgamhi-ubho yujjhiṁsu bhūmipā,",
  "anya-e1202n9:24": "Tomaraṁ khipi eḷāro-gāmaṇi taṁ avañcayi;",
  "anya-e1202n9:25": "Vijjhāpesi ca dantehi-taṁ hatthiṁ sakahatthinā,",
  "anya-e1202n9:26": "Tomaraṁ khipi eḷāro-sahatthi tattha so pati;",
  "anya-e1202n9:27": "Tato vijita saṅgāmo-sayoggabalavāhano,",
  "anya-e1202n9:28": "Laṅkā ekātapattaṁ so-katvāna pāvisi puraṁ;’’",
  "anya-e1202n9:29": "Atha rājā nagare bheriṁ carāpetvā samantā yojanappamāṇe manusse sannipātetvā eḷāra rañño sarīraṁ mahantaṁ sakkāraṁ kāretvā kūṭāgārena netvā jhāpetvā tattha teciyaṁ kāretvā parihāramadāsi. Ajjapi rājāno taṁ padesampatvā bheriṁ na vādāpenti. Evaṁ duṭṭhagāmaṇi abhaya mahārājā dvattiṁsa damiḷa rājāno māretvā laṅkādīpaṁ ekacchattamakāsi.",
  "anya-e1202n9:30": "Yadā duṭṭhagāmaṇi vijitaṁ nagaraṁ gaṇhi tadā dīghajantu yodho eḷāraṁ upasaṅkamitvā attano bhāgineyyassa bhallukassa yodha bhāvaṁ ācikkhitvā idhāgamanatthāya tassa santikaṁ pesesi. Bhallukopi eḷārassa daḍḍhadivasato sattame divase saṭṭhiyā purisa sahassehi saddhiṁ otiṇṇo rañño matabhāvaṁ sutvāpi lajjāya yujjhissāmīti mahātitthato nikkhamitvā kolambahālake nāma gāme khaṇdhāvāraṁ nivesesi. Rājāpi tassā’gamanaṁ sutvā sannaddho kaṇḍulaṁ āruyha yodhaparivuto mahatā balakāyena abhinikkhami. Phussadevopi pañcāvudha sannaddho rañño pacchimāsane nisīdi. Bhallukopi pañcāvudha sannaddho hatthiṁ āruyha rājābhimukho agañchi. Tadā kaṇḍulo tassa vegamaṇdi bhāvatthaṁ sanikaṁ sanikaṁ paccosakaki senāpi hatthinā saddhiṁ tatheva paccosakaki.",
  "anya-e1202n9:31": "Rājā phussadevaṁ āha ayaṁ hatthi pubbe aṭṭhavīsatiyā yuddhesu apaccosakakitvā idāni kasmā pana paccosakkatīti. So āhādeva. Amhākameva jayo ayaṁ gajo jayabhūmiṁ avekkhanto paccosakkati jayabhūmiṁ patvā ṭhassatīti? Nāgopi paccosakakitva pura devassa passe mahāvihāra sīmante aṭṭhāsi.",
  "anya-e1202n9:32": "Tato bhalluko rājābhimukhā āgantvā rājānaṁ uppaṇḍesi rājāpi khaggatalena mukhaṁ pidhāya taṁ akkosi rañño mukhe vijjhissāmīti saraṁ khipi. So khaggatala māgaccabhūmiyaṁ pati, bhalluko mukhe viddhesmiti saññāya ukkuṭṭhi, akāsi tadā rañño pacchimāsane nisinno phussadevo rañño kuṇḍalaṁ ghaṭento tassa mukhe kaṇḍaṁ pātesi rañño pāde katvā patamānassa jāṇumhi aparena kaṇḍena vijjhitvā rañño sīsaṁ katvā pātesi. Rājā laddhajayo nagaraṁ āgantvā saraṁ āharāpetvā puṅkhena ujukaṁ ṭhapāpetvā taṁ pamāṇaṁ kahāpaṇarāsiṁ katvā phussadevassa adāsi.",
  "anya-e1202n9:33": "Evaṁ laṅkārajjaṁ ekacchattaṁ katvā rājā yodhānaṁ yathānurūpaṁ ṭhānantaraṁ adāsi. Theraputtābhayo pana dīyamānaṁ ṭṭhānantaraṁ na gaṇhi kasmā na gaṇhasiti pucchino yuddhaṁ atthi mahārājāti āhaṁ. Idāni ekarajje kate kiṁ nāma yuddhanti pucchite kilesa corehi yujjhissa mīti āha. Rājā punappunaṁ nivāresi sopi punappuna yācitvā rājānuññāya pabbajitvā vipassanāya kammaṁ karonto arahattaṁ patvā pañca khīṇāsavasata parivāro ahosi.",
  "anya-e1202n9:34": "Tato rājā attano pāsādatale sirīsayanagato mahatiṁ sampattiṁ oloketvā akkhobhiṇi senāghātaṁ anussari. Anussarantassa rañño mahantaṁ demanassaṁ uppajji sagga maggantarāyo me bhaveyyāti.",
  "anya-e1202n9:35": "Tadā piyaṅgudīpe arahanto rañño paricitakkaṁ ñatvā taṁ assāsetuṁ aṭṭha arahante pesse. Te āgantvā āgatabhāvā nivedetvā pāsādatalaṁ abhiruhiṁsu rājā there vaṇditvā āsane nisīdāpetvā āgata kāraṇaṁ pucchi. Therāpi āgata kāraṇaṁ vatvā rañño tena kammunā sagga-mokkhantarāyabhāvaṁ bodhetva pakkamiṁsu rājā tesaṁ vacanaṁ sutvā assāsaṁ paṭilabhitvā vaṇditvā (te vissajjetvā) sirisayanagato puna cintesi.",
  "anya-e1202n9:36": "Mātipitaro kho pana mā co kadācipi vinā saṅghena āhāraṁ bhuñjathāti amhehi sapathaṁ kāresuṁ bhikkhusaṅghassa adatvā bhuttaṁ atthi nu kho natthiti cintayanto satisammosena saṅghassa adatvā pātarāsakāle paribhuttaṁ ekaṁyeva maricavaṭṭiṁ addasa. Disvā ca ayuttaṁ mayā kataṁ daṇḍakammaṁ me kātabbantī cintesi atha rājā chattamaṅgala sattāhe vītivatte mahatā rājānubhāvena mahantena kīḷāvidhānena udakakīḷaṁ kīḷituṁ abhisittānaṁ rājunaṁ cārittānu pālanatthañca tissavāpiṁ agamāsi. Rañño sabbaṁ paricchadaṁ upāhanachattāni ca maricavaṭṭi vihāraṭṭhānamhi ṭhapayiṁsu.",
  "anya-e1202n9:37": "Tatrāpi thūpaṭṭhāne rājapurisā rañño sadhātukaṁ kuntaṁ ujukaṁ ṭhapesuṁ. Rājā divasabhāgaṁ orodha parivuto kīḷitvā sāyaṇhe jāte nagaraṁ gamissāma kuntaṁ vaḍḍhethāti āha. Rājapurisā kuntaṁ gaṇhantā cāletuṁ nāsakkhiṁsu rājasena, taṁ acchariyaṁ disvā samāgantvā gaṇdhamālādīhi pūjesi rājāpi mahantaṁ acchariyaṁ disvā haṭṭhamānaso samantā ārakkhaṁ saṁvidahitvā nagaraṁ pāvisi.",
  "anya-e1202n9:38": "Tato rājā kuntaṁ parikkhipāpetvā cetiyaṁ taṁ parikkhipāpetvā vihārañca kāresi. Vihāro tīhi saṁvaccharehi niṭṭhāsiṁ rājā vihāramahatthāya saṅghaṁ sannipātesi bhikkhūnaṁ satasahassāni bhikkhunīnaṁ navuti sahassāni sannipatiṁsu tasmiṁ samāgame rājā saṅghaṁ vaṇditvā evamāha bhante vissaritvā vinā saṅghena maricavaṭṭikaṁ paribhuñjiṁ tadatthaṁ daṇḍakammaṁ me hotūti-sacetiyaṁ maricavaṭṭiyaṁ vihāraṁ kāresiṁ patigaṇhātu bhante saṅgho sacetiyaṁ vihāranti dakkhiṇodakaṁ pātetvā bhikkhusaṅghassa vihāraṁ adāsi.",
  "anya-e1202n9:39": "Vihārassa samantato bhikkhusaṅghassa nisīdanatthāya mahantaṁ maṇḍapaṁ kāresi maṇḍapa pādā abhayavāpiyā jale patiṭṭhitā ahesuṁ. Sesokāse kathācanatthi. Tattha bhikkhusaṅghaṁ nisīdāpetvā sattāhaṁ mahādānaṁ datvā sabbaparikkhāraṁ adāsi. Tattha saṅghattherena laddha parikkhāro satasahassagghanako ahosi.",
  "anya-e1202n9:40": "Evaṁ- ",
  "anya-e1202n9:41": "‘‘Yuddhe dāne ca sūrena-sūrinā ratanattame,",
  "anya-e1202n9:42": "Pasannāmalacittena-sāsanujjotanatthinā;",
  "anya-e1202n9:43": "Raññā kataññunā tena-thūpakārāpanādito,",
  "anya-e1202n9:44": "Vihāramahanantāni - pūjetuṁ ratanattayaṁ;",
  "anya-e1202n9:45": "Pariccattadhanānettha-anagghāni vimuñciya,",
  "anya-e1202n9:46": "Sesāni honti ekāya-ūnā visatikoṭiyo;’’",
  "anya-e1202n9:47": "Evaṁ sapañño bhidūre asāre,",
  "anya-e1202n9:48": "Dehe dhane saṅgamatikkamitvā",
  "anya-e1202n9:49": "Katvāna puññaṁ sukhasādanatthaṁ,",
  "anya-e1202n9:50": "Sāraṁ gahetuṁ satataṁ yateyyāti;"
}