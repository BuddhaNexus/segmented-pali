{
  "anya-e0501n0:0": " Namo tassa bhagavato arahato sammāsambuddhassa",
  "anya-e0501n0:1": "Paṭṭhānuddesa dīpanīpāṭha",
  "anya-e0501n0:2": "1. Hetupaccayo",
  "anya-e0501n0:3": "Katamo hetupaccayo. Lobho hetupaccayo. Doso, moho, alobho, adoso, amoho hetu paccayo.",
  "anya-e0501n0:4": "Katame dhammā hetupaccayassa paccayuppannā. Lobha sahajātā cittacetasikā dhammā ca rūpakalāpādhammā ca dosasaha jātā mohasahajātā alobhasahajātā adosasaha jātā amohasahajātā cittacetasikā dhammā ca rūpakalāpā dhammā ca hetupaccayato uppannā hetupaccayuppannā dhammā.",
  "anya-e0501n0:5": "Sahajātarūpakalāpā nāma sahetukapaṭisandhikkhaṇe kammajarūpāni ca pavattikāle sahetukacittajarūpāni ca. Tattha paṭisandhikkhaṇo nāma paṭisandhicittassa uppādakkhaṇo. Pavattikālo nāma paṭisandhicittassa ṭhitikkhaṇato paṭṭhāya yāva cutikālaṁ vuccati.",
  "anya-e0501n0:6": "Kenaṭṭhena hetu, kenaṭṭhena paccayoti. Mūlaṭṭhena hetu, upakārakaṭṭhena paccayoti. Tattha mūlayamake vuttānaṁ lobhādīnaṁ mūladhammānaṁ mūlabhāvo mūlaṭṭho nāma. So mūlaṭṭho mūlayamakadīpaniyaṁ amhehi rukkhopamāya dīpitoyeva.",
  "anya-e0501n0:7": "Api ca eko puriso ekissaṁ itthiyaṁ paṭibaddha citto hoti. So yāva taṁ cittaṁ na jahati, tāva taṁ itthiṁ ārabbha tassa purisassa lobhasahajātāni kāyavacīmanokammāni ca lobhasamuṭṭhitāni cittajarūpāni ca cirakālaṁpi pavattanti. Sabbāni ca tāni cittacetasikarūpāni tassaṁ itthiyaṁ rajjanalobhamūlakāni honti. So lobho tesaṁ mūlaṭṭhena hetu ca, upakārakaṭṭhena paccayo ca. Tasmā hetupaccayo. Esa nayo sesāni rajjanīyavatthūni ārabbharajjanavasena uppannesu lobhesu, dussanīyavatthūni ārabbha dussanavasena uppannesu dosesu, muyhanīyavatthūni ārabbha muyhanavasena uppannesu mohesu ca.",
  "anya-e0501n0:8": "Tattha yathā rukkhassa mūlāni sayaṁ antopathaviyaṁ suṭṭhu patiṭṭhahitvā pathavirasañca āporasañca gahetvā taṁ rukkhaṁ yāva aggā abhiharanti, tena rukkho cirakālaṁ vaḍḍhamāno tiṭṭhati. Tathā lobho ca tasmiṁ tasmiṁ vatthumhi rajjanavasena suṭṭhu patiṭṭhahitvā tassa tassa vatthussa piyarūparasañca sātarūparasañca gahetvā sampayuttadhamme yāva kāyavacīvītikkamā abhiharati, kāya vītikkamaṁ vā vacīvītikkamaṁ vā pāpeti. Tathā doso ca dussana vasena appiyarūparasañca asātarūparasañca gahetvā, moho ca muyhanavasena nānārammaṇesu niratthakacittācārarasaṁ vaḍḍhetvāti vattabbaṁ. Evaṁ abhiharantā tayo dhammā rajjanīyādīsu vatthūsu sampayuttadhamme modamāne pamodamāne karonto viya cira kālaṁ pavattenti. Sampayuttadhammā ca tathā pavattanti. Sampayutta dhammesu ca tathā pavattamānesu sahajātarūpakalāpāpi tathā pavattantiyeva. Tattha sampayuttadhamme abhiharatīti dve piyarūpa sātarūparase sampayuttadhammānaṁ santikaṁ pāpetīti attho.",
  "anya-e0501n0:9": "Sukkapakkhe so puriso yadākāmesu ādīnavaṁ passati, tadā so taṁ cittaṁjahati, taṁ itthiṁ ārabbha alobho sañjā yati. Pubbe yasmiṁ kāle taṁ itthiṁ ārabbha lobhamūlakāni asuddhāni kāyavacīmanokammāni vattanti. Idāni tasmiṁ kālepi alobhamūlakāni suddhāni kāyavacīmanokammāni vattanti. Pabbajita sīlasaṁvarāni vā jhānaparikammāni vā appanājhānāni vā vattanti. So alobho tesaṁ mūlaṭṭhena hetu ca hoti, upakārakaṭṭhena paccayoca. Tasmā hetupaccayo. Esa nayo sesesu lobha paṭipakkhesu alobhesu, dosapaṭipakkhesu adosesu, moha paṭipakkhesu amohesu ca.",
  "anya-e0501n0:10": "Tattha rukkhamūlāni viya alobho lobhaneyyavatthūsu lobhaṁ pahāya lobhavivekasukharasaṁ vaḍḍhetvā tena sukhena sampayuttadhamme modamāne pamodamāne karonto viya yāva jhānasamāpattisukhā vā yāva maggaphalasukhā vā vaḍḍhāpeti. Tathā adoso ca dosaneyyavatthūsu dosavivekasukharasaṁ vaḍḍhetvā, amoho ca mohaneyyavatthūsu mohavivekasukharasaṁ vaḍḍhetvāti vattabbaṁ. Evaṁ vaḍḍhāpentā tayo dhammā kusalesu dhammesu sampayuttadhamme modamāne pamodamāne karonto viya cira kālaṁpi pavattenti. Sampayuttadhammā ca tathā pavattanti. Sampayutta dhammesu ca tathā pavattamānesu sahajātarūpakalāpāpi tathā pavattantiyeva.",
  "anya-e0501n0:11": "Tattha lobhavivekasukharasanti viviccanaṁ vigamanaṁ viveko. Lobhassa viveko lobhaviveko. Lobhaviveke sukhaṁ lobhavivekasukhaṁ. Lobhavivekaṁ paṭicca uppannasukhanti vuttaṁ hoti. Tadeva raso lobhavivekasukharasoti samāso. Ayaṁ abhidhamme paṭṭhānanayo.",
  "anya-e0501n0:12": "Hattantanayo pana avijjāsaṅkhāto moho ca taṇhāsaṅkhāto lobho cāti dve dhammā sabbesaṁpi vaṭṭadukkhadhammānaṁ mūlāni honti. Doso pana lobhassa nissandabhūtaṁ pāpamūlaṁ hoti. Vijjāsaṅkhāto amoho ca nikkhamadhātusaṅkhāto alobho cāti dve dhammā vivaṭṭadhammānaṁ mūlāni honti. Adoso pana alobhassa nissandabhūtaṁ kalyāṇamūlaṁ hoti. Evaṁ chabbidhāni mūlāni sahajātānaṁpi asahajātānaṁpi nāmarūpadhammānaṁ paccayā hontīti. Ayaṁ suttantesu nayo. Hetupaccayadīpanā niṭṭhitā."
}