{
  "anya-e0803n13:0": "13. Savinicchayasaṅkhyānāmanāmikapadamālā",
  "anya-e0803n13:1": "Ito paraṁ pavakkhāmi, saṅkhyānāmikapantiyo;",
  "anya-e0803n13:2": "Bhūdhātujehi rūpehi, aññehi cupayojituṁ.",
  "anya-e0803n13:3": "Yā hi sā heṭṭhā amhehi eka dviti catuiccetesaṁ saṅkhyāsabbanāmānaṁ nāmikapadamālā kathitā, taṁ ṭhapetvā idha asabbanāmānaṁ pañca cha sattādīnaṁ saṅkhyānāmānaṁ nāmikapadamālā bhūdhātumayehi aññehi ca rūpehi yojanatthaṁ vuccate –",
  "anya-e0803n13:4": "Pañca, pañcahi, pañcabhi, pañcannaṁ, pañcasu. Sattannaṁ vibhattīnaṁ vasena ñeyyaṁ. ‘‘Pañca bhūtā, pañca abhibhavitāro, pañca purisā, pañca bhūmiyo, pañca kaññāyo, pañca bhūtāni, pañca cittānī’’tiādinā sabbattha yojetabbaṁ. Cha, chahi, chabhi, channaṁ, chasu, chassu itipi. ‘‘Chassu loko samuppanno, chassu krubbati santhava’’nti hi pāḷi. Satta, sattahi, sattabhi, sattannaṁ, sattasu. Aṭṭha, aṭṭhahi, aṭṭhabhi, aṭṭhannaṁ, aṭṭhasu. Nava, navahi, navabhi, navannaṁ, navasu. Dasa, dasahi, dasabhi, dasannaṁ, dasasu. Evaṁ ekādasa. Dvādasa, bārasa. Terasa, tedasa, teḷasa. Catuddasa, cuddasa. Pañcadasa, pannarasa. Soḷasa. Sattarasa. Aṭṭhārasa, aṭṭhārasahi, aṭṭhārasabhi, aṭṭhārasannaṁ, aṭṭhārasasu. Sabbametaṁ bahuvacanavasena gahetabbaṁ.",
  "anya-e0803n13:5": "Ekūnavīsati, ekūnavīsaṁ iccādipi. Ekūnavīsāya, ekūnavīsāyaṁ, ekūnavīsa bhikkhū tiṭṭhanti, ekūnavīsaṁ bhikkhū passati, evaṁ ‘‘kaññāyo cittānī’’ti ca ādinā yojetabbaṁ. Ekūnavīsāya bhikkhūhi dhammo desito, ekūnavīsāya kaññāhi kataṁ, ekūnavīsāya cittehi kataṁ, ekūnavīsāya bhikkhūnaṁ cīvaraṁ deti, ekūnavīsāya kaññānaṁ dhanaṁ deti, ekūnavīsāya cittānaṁ ruccati, ekūnavīsāya bhikkhūhi apeti . Evaṁ kaññāhi cittehi. Ekūnavīsāya bhikkhūnaṁ santakaṁ, evaṁ kaññānaṁ cittānaṁ. Ekūnavīsāyaṁ bhikkhūsu patiṭṭhitaṁ. Evaṁ ‘‘kaññāsu cittesū’’ti yojetabbaṁ. Ekūnavīsati, ekūnavīsatiṁ, ekūnavīsatiyā, ekūnavīsatiyaṁ.",
  "anya-e0803n13:6": "Vīsati, vīsatiṁ, vīsatiyā, vīsatiyaṁ. Vīsa, vīsaṁ, vīsāya, vīsāyaṁ. Tathā ekavīsa dvāvīsa bāvīsa tevīsa catuvīsa iccādīsupi. Tiṁsa, tiṁsaṁ, tiṁsāya, tiṁsāyaṁ. Cattālīsa, cattālīsaṁ, cattālīsāya, cattālīsāyaṁ. Cattārīsa iccādipi. Paññāsa, paññāsaṁ, paññāsāya, paññāsāyaṁ. Paṇṇāsa, paṇṇāsaṁ, paṇṇāsāya, paṇṇāsāyaṁ. Saṭṭhi, saṭṭhiṁ, saṭṭhiyā, saṭṭhiyaṁ. Sattati, sattatiṁ, sattatiyā, sattatiyaṁ. Sattari iccādipi. Asīti, asītiṁ, asītiyā, asītiyaṁ. Navuti. Navutiṁ, navutiyā, navutiyaṁ.",
  "anya-e0803n13:7": "Itthañca aññathāpi saṅkhyārūpāni gahetabbāni. Ekūnavīsehi, ekūnavīsānaṁ, ekūnavīsesu. ‘‘Channavutīna’’nti ca ādināpi saṅkhyārūpānaṁ katthaci dassanato keci saddasatthavidū ūnavīsatisaddaṁ sabbadāpi ekavacanantamitthiliṅgameva payuñjanti. Keci ‘‘vīsatiādayo ānavuti ekavacanantā itthiliṅgā’’ti vadanti. Keci panāhu –",
  "anya-e0803n13:8": "‘‘Saddā saṅkhyeyyasaṅkhāsu, ekatte vīsatādayo;",
  "anya-e0803n13:9": "Saṅkhatthe dvibahuttamhi, tā tu cānavutitthiyo’’ti.",
  "anya-e0803n13:10": "Ettha dvivacanaṁ chaḍḍetabbaṁ buddhavacane tadabhāvato. Sabbesampi ca tesaṁ yathāvuttavacanaṁ kiñci pāḷippadesaṁ patvā yujjati, kiñci pana patvā na yujjati vīsativīsaṁtiṁsaṁiccādīnañhi saṅkhatthānaṁ saddānaṁ bahuvacanappayogavasenapi pāḷiyaṁ dassanato , kaccāyane ca yovacanasambhūtarūpavantatādassanato. Tasmā yathāsambhavaṁ yathāpāvacanañca itthiliṅgabhāve tesamekavacanantatā veditabbā atthi natthisaddānaṁ viya.",
  "anya-e0803n13:11": "Atthinatthisaddā hi nipātattā ekattepi bahuttepi pavattanti ‘‘puttā matthi dhanammatthi. Natthi attasamaṁ pemaṁ. Natthi samaṇabrāhmaṇā’’tiādīsu. Aliṅgattepi panetesaṁ katthaci itthiliṅgabhāvo diṭṭho. Abhidhamme hi dhammasenāpatinā anudhammacakkavattinā vohārakusalena vohārakusalasādhakena ‘‘atthiyā nava. Natthiyā navā’’ti ekavacanantaṁ itthiliṅgarūpaṁ dassitaṁ, tasmā vīsativīsatimiccādīnampi yathāsambhavaṁ yathāpāvacanañca itthiliṅgabhāve ekavacanantatā veditabbā.",
  "anya-e0803n13:12": "Tattheke ‘‘hetuyā adhipatiyā’’ti ca idaṁ liṅgavipallāsavasena gahetabbaṁ maññanti. Tammativasena ‘‘hetumhi adhipatimhī’’ti pulliṅgabhāvo paṭipādetabbo, ‘‘hetupaccaye adhipatipaccaye’’ iccevattho. Atha vā ‘‘hetuyā adhipatiyā’’ti dvayamidaṁ itthiliṅgarūpapaṭibhāgaṁ pulliṅgarūpanti gahetabbaṁ ‘‘hetuyo jantuyo’’tiādīnaṁ itthiliṅgarūpapaṭibhāgānaṁ pulliṅgarūpānampi vijjamānattā, ‘‘atthiyā natthiyā’’ti idaṁ pana liṅgavipallāsavasena vuttanti na gahetabbaṁ atthi natthisaddānaṁ aliṅgabhedattā. Na hi atthi natthisaddā tīsu liṅgesu ekasmimpi antogadhā. Etesu hi atthisaddo ākhyātanipātavasena bhijjati ‘‘atthi santi saṁvijjati. Atthikhīrā brāhmaṇī’’tiādīsu , natthisaddo pana nipātoyeva. Iccevaṁ atthi natthisaddānaṁ nipātānañca liṅgavacanavasena kathanaṁ yujjati itthiliṅgādivasena ekattādivasena ca appavattanato. Vuttañca –",
  "anya-e0803n13:13": "‘‘Sadisaṁ tīsu liṅgesu, sabbāsu ca vibhattisu;",
  "anya-e0803n13:14": "Vacanesu ca sabbesu, yaṁ na byeti tadabyaya’’nti.",
  "anya-e0803n13:15": "Ettha siyā – nanu ca bho ‘‘atthi sakkā labbhā iccete paṭhamāyā’’ti vacanato atthisaddo paṭhamāya vibhattiyā yutto, evaṁ sante kasmā ‘‘sadisaṁ tīsu liṅgesū’’tiādi vuttanti? Saccaṁ atthisaddo paṭhamāya vibhattiyā yutto, tathā natthisaddo atthisaddassa vacanalesena gahetabbattā yugaḷapadattā ca. Idaṁ pana ‘‘sadisaṁ tīsu liṅgesū’’tiādivacanaṁ upasagganipātasaṅkhāte asaṅkhyāsadde sandhāya vuttaṁ, na ekekamasaṅkhyāsaddaṁ sandhāya. Tathā hi ‘‘asaṅkhyā’’ti ca ‘‘abyayā’’ti ca laddhavohāresu upasagganipātesu upasaggā sabbepi sabbavibhattivacanakā. Nipātānaṁ pana ekacce paṭhamādīsu yathārahaṁ vibhattiyuttā, ekacce avibhattiyuttā. Tattha ye yadaggena vibhattiyuttā, te tadaggena tabbacanakā. Upasagganipātesu hi paccekaṁ ‘‘idaṁ nāma vacana’’nti laddhuṁ na sakkā, sabbasaṅgāhakavasena pana ‘‘sadisaṁ tīsu liṅgesū’’tiādi pubbācariyehi vuttaṁ. Kaccāyanācariyenapi imamevatthaṁ sandhāya ‘‘sabbāsamāvusopasagganipātādīhi cā’’ti vuttaṁ. Na hi āvusosaddato sabbāpi vibhattiyo labbhanti, atha kho ālapanatthavācakattā ekavacanikaanekavacanikā paṭhamāvibhattiyoyeva labbhanti. Ayamasmākaṁ khanti.",
  "anya-e0803n13:16": "Keci pana sabbehipi nipātehi sabbavibhattilopaṁ vadanti, taṁ na gahetabbaṁ. ‘‘Atthi sakkā labbhā iccete paṭhamāya. Divā bhiyyo namo iccete paṭhamāya ca dutiyāya cā’’tiādivacanato, padapūraṇamattānañca avibhattiyuttānaṁ atha khalu vata vatha iccādīnaṁ nipātānaṁ vacanato. Etthāpi siyā ‘‘nanu ca bho avibhattiyuttānampi nipātānaṁ sambhavato atthi natthisaddānaṁ avibhattiko niddeso kātabbo, atha kimatthaṁ ‘atthiyā nava, natthiyā navā’ti savibhattiko niddeso kato’’ti? Sabbathā vibhattīhi vinā atthassa niddisitumasakkuṇeyyattāti.",
  "anya-e0803n13:17": "Yadi evaṁ ‘‘atthi sakkā labbhā iccete paṭhamāyā’’ti vacanato atthi natthisaddā luttāya paṭhamāya vibhattiyā vasena paṭhamāvibhattikāyeva niddisitabbā, evamakatvā kasmā sattamyantavasena ‘‘atthiyā natthiyā’’ti niddiṭṭhāti? Saccaṁ, atthi natthisaddā paṭhamāvibhattiyuttāyeva niddisitabbā, tathāpi ‘‘atthipaccaye nava, natthipaccaye navā’’ti etassatthassa paridīpane paṭhamāya okāso natthi, sattamiyāyeva pana atthi, tasmā ‘‘atthiyā nava, natthiyā navā’’ti vuttaṁ. Iti atthiyānatthiyāsaddānaṁ sattamyantabhāve siddheyeva tatiyācatutthīpañcamīchaṭṭhiyantabhāvopi siddhoyeva hoti. Tasmā ‘‘atthibhāvo atthitā’’tiādīsupi atthiyā bhāvo atthibhāvo, natthiyā bhāvo natthibhāvo, atthiyā bhāvo atthitābhiādinā samāsataddhitaviggaho avassamicchitabbo. Yadidamamhehi vuttaṁ, taṁ ‘‘pāḷiyā virujjhatī’’ti na vattabbaṁ pāḷinayānusārena vuttattāti.",
  "anya-e0803n13:18": "Evaṁ hotu, kasmā bho ‘‘atthiyā, natthiyā’’ti itthiliṅganiddeso kato, nanu nipātopasaggā aliṅgabhedāti? Saccaṁ, idaṁ pana ṭhānaṁ atīva sukhumaṁ, tathāpi pubbācariyānubhāvaññeva nissāya vinicchayaṁ brūma. Yathā hi vīsatiiccādīnaṁ saṅkhyāsaddānaṁ sarūpato adabbavācakattepi dabbavācakānaṁ latāmatirattiitthī yāguvadhūsaddānaṁ viya itthiliṅgabhāvo saddasatthavidūhi anumato, evaṁ adabbavācakattepi atthi natthisaddānaṁ katthaci itthiliṅgabhāvo saddhammavidūhi anumato. Tenāha āyasmā dhammasenāpati ‘‘atthiyā nava, natthiyā navā’’ti. Atha vā ‘‘atthiyā, natthiyā’’ti imāni liṅgabhāvavinimuttāni sattamiyantāni nipātapadānītipi gahetabbāni, na ettha codetabbaṁ, evarūpāni nipātapadāni pubbācariyehi vuttāni na santi, tasmā chaḍḍetabbamidaṁ vacananti.",
  "anya-e0803n13:19": "Pāvacanasmiñhi garūhi aniddiṭṭhānipi anekavihitāni nipātapadāni sandissanti, nāpi ‘‘hetuyā, adhipatiyā, atthiyā, natthiyā’’ti evamādīsu ‘‘apasaddā ime’’ti virodho uppādetabbo. Na hi acinteyyānubhāvena pāramitāpuññena nipphannena anāvaraṇañāṇena sabbaṁ ñeyyamaṇḍalaṁ hatthatale āmalakaṁ viya paccakkhaṁ katvā passato buddhassa vacane aññesaṁ vācāvippalāpo avassaṁ labbhatīti. Nanu ca bho ‘‘hetuyā, adhipatiyā, atthiyā, natthiyā’’ti ca idaṁ sāriputtattheravacanaṁ tena nikkhittattā. Tathāgatena hi tāvatiṁsabhapane desitakāle imāni padāni na santi, evaṁ sante kasmā ‘‘buddhavacana’’nti vadathāti? Buddhavacanaṁyeva nāma. Āyasmato hi sāriputtassa tathāgatena nayo dinno, tenapi pabhinnapaṭisambhidena satthukappena aggasāvakena satthu santikā nayaṁ labhitvā byañjanaṁ suropitaṁ kataṁ. Sabbepi hi paṭisambhidappattā ariyā dunniruttiṁ na vadanti niruttipabhedasmiṁ sukusalattā, tasmā aññesamavisayo esa ariyānaṁ vohāroti daṭṭhabbaṁ.",
  "anya-e0803n13:20": "Idāni satādīnaṁ nāmikapadamālā vuccate –",
  "anya-e0803n13:21": "Sataṁ, satāni, satā. Sataṁ, satāni, sate. Satena, satehi, satebhi. Satassa, satānaṁ. Satā, satasmā, satamhā, satehi, satebhi. Satassa, satānaṁ. Sate, satasmiṁ, satamhi, satesu. Evaṁ sahassaṁ, sahassānīti yojetabbaṁ. Dasasahassaṁ satasahassaṁ dasasatasahassanti etthāpi eseva nayo. Ayaṁ panettha payogo ‘‘sataṁ bhikkhū, sataṁ itthiyo, sataṁ cittāni. Bhikkhūnaṁ sataṁ, itthīnaṁ sataṁ, cittānaṁ sataṁ. Sahassādīsupi eseva nayo. Itthañca aññathāpi saddarūpāni bhavanti. Koṭi, koṭī, koṭiyo. Rattinayena ñeyyaṁ.",
  "anya-e0803n13:22": "Ekappabhutito yāva, dasakā yā pavattati;",
  "anya-e0803n13:23": "Saṅkhyā tāva sā saṅkhyeyya-ppadhānāti garū vaduṁ.",
  "anya-e0803n13:24": "Vīsatito yāva satā, yā saṅkhyā tāva sā pana;",
  "anya-e0803n13:25": "Saṅkhyāppadhānā saṅkhyeyya-ppadhānāti ca vaṇṇayuṁ.",
  "anya-e0803n13:26": "Apica –",
  "anya-e0803n13:27": "Vīsato yāva koṭiyā, saṅkhyā tāva hi sā khalu;",
  "anya-e0803n13:28": "Saṅkhyāppadhānā saṅkhyeyya-ppadhānā cāti niddise.",
  "anya-e0803n13:29": "Tathā hi ‘‘asīti koṭiyo hitvā, hiraññassāpi pabbaji’’nti, ‘‘khīṇāsavā vītamalā, samiṁsu satakoṭiyo’’ti ca pāḷi dissati.",
  "anya-e0803n13:30": "Imasmiṁ pana ṭhāne sabbesaṁ saṅkhyāsaddarūpānaṁ pākaṭīkaraṇena viññūnaṁ sukhumañāṇapaṭilābhatthaṁ sāṭṭhakathaṁ udānapāḷippadesaṁ aññañca pāḷippadesamaṭṭhakathāvacanañca āharitvā dassayissāmi –",
  "anya-e0803n13:31": "‘‘Yesaṁ kho visākhe sataṁ piyāni, sataṁ tesaṁ dukkhāni, yesaṁ navuti piyāni, navuti tesaṁ dukkhāni. Yesaṁ asīti…pe… yesaṁ sattati. Yesaṁ saṭṭhi. Yesaṁ paññāsaṁ, yesaṁ cattārīsaṁ, yesaṁ tiṁsaṁ. Yesaṁ kho visākhe vīsaṁ piyāni, vīsati tesaṁ dukkhāni. Yesaṁ dasa. Yesaṁ nava. Yesaṁ aṭṭha. Yesaṁ satta. Yesaṁ cha. Yesaṁ pañca. Yesaṁ cattāri. Yesaṁ tīṇi. Yesaṁ dve. Yesaṁ ekaṁ piyaṁ, tesaṁ ekaṁ dukkha’’nti.",
  "anya-e0803n13:32": "Tattha sataṁ piyānīti sataṁ piyāyitabbavatthūni. ‘‘Sataṁ piya’’ntipi keci paṭhanti. Ettha ca yasmā ekato paṭṭhāya yāva dasa, tāva saṅkhyāsaṅkhyeyyappadhānā, tasmā ‘‘yesaṁ dasa piyāni, dasa tesaṁ dukkhānī’’tiādinā pāḷi āgatā. Keci pana ‘‘yesaṁ dasa piyānaṁ, dasa tesaṁ dukkhāna’’ntiādinā paṭhanti, taṁ na sundaraṁ. Yasmā pana vīsatito paṭṭhāya yāva sataṁ, tāva saṅkhyeyyappadhānā saṅkhyāppadhānā ca, tasmā tatthāpi saṅkhyeyyappadhānaṁyeva gahetvā ‘‘yesaṁ kho visākhe sataṁ piyāni, sataṁ tesaṁ dukkhānī’’tiādinā pāḷi āgatā. Sabbesampi ca yesaṁ ekaṁ piyaṁ, ekaṁ tesaṁ dukkhanti pāṭho, na pana dukkhassāti. Ekasmiñhi padakkame ekarasāva bhagavato desanā hotīti. Tasmā yathāvuttanayāva pāḷi veditabbā. Ayaṁ tāva sāṭṭhakatho udānapāḷippadeso.",
  "anya-e0803n13:33": "Idāni añño pāḷippadeso aṭṭhakathāpāṭhappadeso ca nīyate –",
  "anya-e0803n13:34": "‘‘Sataṁ hatthī sataṁ assā, sataṁ assatarīrathā;",
  "anya-e0803n13:35": "Sataṁ kaññā sahassāni, āmukkamaṇikuṇḍalā;",
  "anya-e0803n13:36": "Ekassa padavītihārassa, kalaṁ nāgghanti soḷasi’’nti",
  "anya-e0803n13:37": "Pāḷi. Ettha ‘‘sataṁ hatthī’’tiādīni visesitāni, ‘‘sahassānī’’ti visesanaṁ, tasmā sataṁsaddaṁ sahassasaddena yojetvā ‘‘hatthī’’tiādīni pana upapadaṁ katvā attho gahetabbo. Hatthī sataṁ sahassāni. Assā sataṁ sahassāni. Assatarīrathā sataṁ sahassāni. Āmukkamaṇikuṇḍalā kaññā sataṁ sahassāni. Idaṁ saṅkhyeyyappadhānavasenatthagahaṇaṁ. Saṅkhyāppadhānavasena pana ayampi attho gahetabbo ‘‘hatthīnaṁ satasahassaṁ, assānaṁ satasahassaṁ, assatarīrathānaṁ satasahassaṁ, āmukkamaṇikuṇḍalānaṁ kaññānaṁ satasahassa’’nti. Ayaṁ nayo aññesupi īdisesu ṭhānesu netabbo. ‘‘Yojanānaṁ satānucco, himavā pañca pabbato’’ti ayamaṭṭhakathāpāṭho. Ettha ‘‘pañcā’’ti saddaṁ satasaddena saddhiṁ yojetvā ‘‘sippikānaṁ sataṁ natthī’’ti ettha viya himavā pabbato yojanānaṁ pañca satāni uccoti saṅkhyāppadhānavasena attho gahetabbo. ‘‘Pañca satānī’’ti ca addhuno accantasaṁyogavasena upayogavacanaṁ. Ayaṁ nayo aññesupi īdisesu ṭhānesu netabbo. Satamiti saddo ‘‘sataṁ homi, sahassaṁ homī’’tiādīsu ekavacano. ‘‘Athetthekasataṁ khatyā, anuyantā yasassino’’tiādīsu bahuvacano. Evaṁ sahassādīnampi ekavacanabahuvacanatā labbhati. Tathā hi ‘‘bhiyyo naṁ satasahassaṁ, yakkhānaṁ payirupāsatī’’ti ettha ‘‘satasahassa’’nti ekavacanaṁ. ‘‘Parosahassaṁ kho panassa puttā bhavissantī’’ti ettha sahassanti bahuvacananti daṭṭhabbaṁ.",
  "anya-e0803n13:38": "‘‘Kappe ca satasahasse, caturo ca asaṅkhiye;",
  "anya-e0803n13:39": "Amaraṁ nāma nagaraṁ, dassaneyyaṁ manorama’’nti",
  "anya-e0803n13:40": "Pāḷi. Ettha ‘‘kappe ca satasahasse caturo ca asaṅkhiyeti sāmiatthe upayogabahuvacanaṁ, tasmā ‘‘mahākappānaṁ satasahassānaṁ catunnaṁ asaṅkhiyānaṁ matthake’’ti attho gahetabbo, ‘‘matthake’’ti cettha vacanaseso. ‘‘Kappasatasahassādhikānaṁ catunnaṁ asaṅkhiyānaṁ matthake’’iccevattho. Ayaṁ nayo aññesupi īdisesu ṭhānesu netabbo.",
  "anya-e0803n13:41": "‘‘Kappe ca satasahasse, caturo ca asaṅkhiye;",
  "anya-e0803n13:42": "Etthantare yaṁ caritaṁ, sabbaṁ taṁ bodhipācana’’nti",
  "anya-e0803n13:43": "Pāḷi. Ettha ‘‘kappe’’ti accantasaṁyogavasena upayogabahuvacanaṁ. ‘‘Satasahasse kappe’’ti kappasaddasambandhena cāyaṁ pulliṅganiddeso upayoganiddeso ca. Samānādhikaraṇañhi idaṁ kappasaddena. ‘‘Caturo ca asaṅkhiye’’ti acchantasaṁyogavasena upayogabahuvacanāni. Kassa pana asaṅkhiyeti? Aññassa avuttattā kappassa ca vuttattā pakaraṇato ‘‘kappāna’’nti ayamattho viññāyateva. Na hi vuttaṁ vajjetvā avuttassa kassaci gahaṇaṁ yuttanti. Casaddo sampiṇḍanattho ‘‘mahākappānaṁ caturo asaṅkhyeyye satasahasse ca mahākappe’’ti. Ayaṁ nayo aññesupi īdisesu ṭhānesu netabbo.",
  "anya-e0803n13:44": "‘‘Ghaṭānekasahassāni, kumbhīnañca satā bahū’’ti pāḷi. Ettha ghaṭāti ghaṭānaṁ. Sāmiatthe hi idaṁ paccattavacanaṁ. ‘‘Ghaṭānaṁ anekasahassāni’’ iccevattho. Kumbhīnañca satā bahūti anekāni ca kumbhīnaṁ satāni. Ettha nikāralopo daṭṭhabbo. Ayaṁ nayo aññesupi īdisesu ṭhānesu netabbo.",
  "anya-e0803n13:45": "‘‘Dasavīsasahassānaṁ , dhammābhisamayo ahu;",
  "anya-e0803n13:46": "Ekadvinnaṁ abhisamayo, gaṇanāto asaṅkhiyo’’ti",
  "anya-e0803n13:47": "Pāḷi. Ettha dasavīsasahassānanti dasasahassānaṁ vīsasahassānañca. Dhammābhisamayoti catusaccappaṭivedho. Ekadvinnanti sīsamattakathanaṁ, tena ‘‘ekassa ceva dvinnañca tiṇṇaṁ catunnaṁ…pe… dasanna’’ntiādinā nayena asaṅkhyeyyoti attho. Ayaṁ nayo aññesupi īdisesu ṭhānesu netabbo.",
  "anya-e0803n13:48": "‘‘Cattāri satasahassāni, chaḷabhiññā mahiddhikā;",
  "anya-e0803n13:49": "Dīpaṅkaraṁ lokaviduṁ, parivārenti sabbadā’’ti",
  "anya-e0803n13:50": "Pāḷi. Ettha cattāri satasahassānīti idaṁ liṅgabhedavasena ‘‘chaḷabhiññā mahiddhikā’’ti imehi dvīhi padehi samānādhikaraṇaṁ. Īdisesu hi ṭhānesu asaṅkhyeyya vācakopi saddo napuṁsakova hoti, tasmā ‘‘cattāri satasahassānī’’ti ca ‘‘chaḷabhiññā’’ti ca ‘‘mahiddhikā’’ti ca etaṁ padattayaṁ samānādhikaraṇaṁ. Atha vā chaḷabhiññā mahiddhikāti chaḷabhiññānaṁ mahaddhikānanti sāmiatthe paccattavacanaṁ daṭṭhabbaṁ. Imasmiṁ panatthe ‘‘cattāri satasahassānī’’ti ayaṁ saṅkhyāvacano bhavati. ‘‘Tīṇi satasahassāni, nāriyo samalaṅkatā’’tiādīsupi ayaṁ nayo netabbo. ‘‘Tā ca satta satā bhariyā, dāsyo satta satāni cā’’ti pāḷi. Ettha satāti ‘‘satānī’’ti napuṁsakavasena gahetabbaṁ, na itthiliṅgavasena. ‘‘Satā’’ti hi ‘‘pañca cittā vipākā’’tiādīni viya napuṁsakarūpaṁ. Itthiliṅgabhūtā hi satasaddo natthi, tathā pulliṅgabhūto. Yadi ca dviliṅgo satasaddo siyā , evañca sati ‘‘puriso, kaññā’’ti ca okārantapulliṅgaākārantitthirūpehipibhavitabbaṁ. Rūpadvayampi satasaddassa natthi, tena ñāyati ‘‘satasaddo ekantanapuṁsako’’ti.",
  "anya-e0803n13:51": "Nanu ca bho ‘‘tā devatā sattasatā uḷārā’’ti ettha satasaddo itthiliṅgo hutvā dissatīti? Na, napuṁsakoyevāti. Nanu ca bho devatāsaddena samānādhikaraṇoti? Saccaṁ samānādhikaraṇo, tathāpi napuṁsakoyeva. Īdisesu hi saṅkhyāvisayesu samānādhikaraṇabhāvo appamāṇo. Tathā hi ‘‘pañca paccekabuddhasatāni imasmiṁ isigilismiṁ pabbate ciravāsino ahesu’’nti napuṁsakaliṅgena pulliṅgassa samānādhikaraṇatā dissati, tasmā ‘‘tā devatā sattasatā uḷārā’’ti etthāpi ‘‘sattasatānī’’ti napuṁsakabhāvoyevāti avagantabbo. ‘‘Satta hatthisate datvā’’tiādīsupi satasaddo napuṁsakoyeva. Ayaṁ nayo aññesupi īdisesu ṭhānesu netabbo.",
  "anya-e0803n13:52": "‘‘Navutikoṭisahassehi, parivāresi mahāmunī’’ti pāḷi. Ettha ‘‘navutikoṭisahassehi bhikkhūhī’’ti vā ‘‘bhikkhūnaṁ navutikoṭisahassehī’’ti vā saṅkhyeyyasaṅkhyāpadhānavasena attho gahetabbo. Ayaṁ nayo aññesupi īdisesu ṭhānesu netabbo.",
  "anya-e0803n13:53": "‘‘Satasahassavassāni, āyu tassa mahesino’’ti pāḷi. Ettha ‘‘satasahassavassānī’’ti kālassa accantasaṁyogavasena upayogavacanaṁ. Tathā ‘‘dasavassasahassāni, agāra’majjha so vasī’’ti pāḷiyampi. Ayaṁ nayo aññesupi īdisesu ṭhānesu netabbo.",
  "anya-e0803n13:54": "‘‘Ito satasahassamhi, kappe uppajji nāyako’’ti pāḷi, ‘‘ekanavute ito kappe’’ti pāḷi ca. Ettha satasahassamhi kappeti satasahassānaṁ kappānaṁ matthake. Ekanavute kappeti ekanavutiyā kappānaṁ matthaketi bhummavacanassa sāmibhummavacanavasena attho gahetabbo. Tathā hi ‘‘bhagavati brahmacariyaṁ vussatī’’ti ettha bhummavacanassa ‘‘bhagavato santike’’ti sāmibhummavacanavasena attho gahito. Ayaṁ nayo aññesupi īdisesu ṭhānesu netabbo.",
  "anya-e0803n13:55": "‘‘Yadi tattha sahassāni, satāni nahutāni ca;",
  "anya-e0803n13:56": "Nevamhākaṁ bhayaṁ koci, vane vāḷesu vijjatī’’ti",
  "anya-e0803n13:57": "Pāḷi. Ayametassā attho – tattha vane vāḷānaṁ sahassāni ca satāni ca nahutāni ca yadi vijjanti. Atha vā sahassāni satānīti satasahassāni, vāḷānaṁ satasahassāni ca nahutāni ca yadi vijjanti, evaṁ vijjantesupi vāḷesu kocīti kvaci. Kocisaddo hi ‘‘ko te balaṁ mahārājā’’ti ettha kosaddo viya kvasaddatthe vattati, nimittatthe cāyaṁ niddeso. Tena ‘‘koci kvaci kismiñci vāḷe ekassapi vāḷamigassa kāraṇā nevamhākaṁ bhayaṁ vijjatī’’ti attho gahetabbo. Atha vā kocīti kiñci appamattakampi. Ettha pana ‘‘vāḷesū’’ti nimittatthe bhummaṁ. Vāḷānaṁ kāraṇā appamattakampi amhākaṁ bhayaṁ na vijjatīti. Ayaṁ nayo aññesupi īdisesu ṭhānesu netabbo.",
  "anya-e0803n13:58": "‘‘Sabbaṁ satasahassāni, chattiṁsaparimaṇḍalaṁ;",
  "anya-e0803n13:59": "Dasañceva sahassāni, aḍḍhuḍḍhāni satāni cā’’ti",
  "anya-e0803n13:60": "Aṭṭhakathāpāṭho . Ettha yasmā saddato samānavibhattiliṅgavacanānaṁ padānaṁ asamānavibhattiliṅgavacanānaṁ vā atthato pana samānānaṁ dūre ṭhitānampi ekasambandho hoti, itaresaṁ samīpe ṭhitānampi na hoti, tasmā ‘‘sabba’’ntidaṁ ‘‘parimaṇḍala’’ntiminā sambandhitabbaṁ. ‘‘Chattiṁsā’’ti idaṁ pana ‘‘satasahassānī’’timinā sambandhitabbaṁ. Ayaṁ nayo aññesupi īdisesu ṭhānesu netabbo.",
  "anya-e0803n13:61": "‘‘Duve satasahassāni, cattāri nahutāni ca;",
  "anya-e0803n13:62": "Ettakaṁ bahalattena, saṅkhātāyaṁ vasundharā’’ti",
  "anya-e0803n13:63": "Aṭṭhakathāpāṭho. Ettha ‘‘duve’’ti visesanaṁ, ‘‘satasahassānī’’ti visesitabbaṁ. Tathā ‘‘cattārī’’ti visesanaṁ, ‘‘nahutānī’’ti visesitabbaṁ. Tathā hi ‘‘satasahassāni nahutāni cā’’ti imāni ‘‘duve cattārī’’ti imehi visesitabbattā ‘‘dvisatasahassaṁ catunahuta’’nti atthappakāsanāni bhavanti. Evaṁ santepi ‘‘duve’’iccādīnaṁ saṅkhyāsaddānaṁ ‘‘satasahassānī’’tiādīhi saṅkhyāsaddehi samānādhikaraṇatā pubbācariyehi na vuttā. Yasmā pana yathā ‘‘duve puthujjanā vuttā. Satasahassaṁ bhikkhū’’tiādīsu samānādhikaraṇatā labbhati dabbavācakattā visesitabbapadānaṁ, na tathā ‘‘duve satasahassānī’’tiādīsu adabbavācakattā visesitabbapadānaṁ, tasmā īdisesu ṭhānesu samānādhikaraṇatā na icchitabbā yuttiyā abhāvato. Yadi evaṁ ‘‘kusalā, rūpaṁ, cakkhumā’’tiādīnaṁ viya imesamaññamaññasambandharahitā siyāti? Na, visesanavisesitabbabhāvena gahitattā. Yajjevaṁ samānādhikaraṇabhāvo laddhabboti? Na, niyamābhāvato. Ekantena hi guṇaguṇīnaṁyeva visesanavisesitabbānaṁ samānādhikaraṇabhāvo, na itaresaṁ visesanavisesitabbattepi.",
  "anya-e0803n13:64": "Tattha ‘‘ettaka’’nti pamāṇavacanaṁ. ‘‘Bahalattenā’’ti visesane tatiyā. Ubhayena imamatthaṁ dasseti ‘‘ayaṁ vasundharā bahalattena yojanānaṁ duve satasahassāni cattāri nahutāni ca ettakaṁ saṅkhātā’’ti. ‘‘Ettaka’’nti padassa ca ‘‘duve satasahassāni cattāri nahutāni cā’’ti imehi vā ‘‘vasundharā’’ti iminā vā samānādhikaraṇatā na icchitabbā. Ettakanti hi bhāvanapuṁsakaṁ, yaṁ saddasatthe kriyāvisesananti vadanti. Tassa ‘‘ettakena pamāṇena’’iccevattho. Apica ‘‘duve satasahassāni cattāri na hutāni cā’’ti imesampi ‘‘vasundharā’’ti iminā samānādhikaraṇatā na icchitabbā ‘‘bhikkhūnaṁ sata’’nti ettha satasaddassa viya saṅkhyāvacanamattattā. Tathā hi ‘‘ettaka’’nti vuttaṁ. ‘‘Saṅkhātā’’ti pana ‘‘aya’’nti ca imesaṁ ‘‘vasundharā’’ti iminā samānādhikaraṇatā labbhati. Sabbopāyaṁ nayo aññesupi īdisesu ṭhānesu netabbo.",
  "anya-e0803n13:65": "‘‘Dasettha rājiyo setā, dassanīyā manoramā;",
  "anya-e0803n13:66": "Cha piṅgalā pannarasa, haliddā tā catuddasā’’ti",
  "anya-e0803n13:67": "Pāḷi. Ettha cha piṅgalā pannarasāti cha ca pannarasa cāti ekavīsati piṅgalā rājiyoti attho gahetabbo.",
  "anya-e0803n13:68": "Tathā –",
  "anya-e0803n13:69": "‘‘Puttāpi tassa bahavo, ‘ekanāmā’ti me sutaṁ;",
  "anya-e0803n13:70": "Asīti dasa eko ca, indanāmā mahabbalā’’ti",
  "anya-e0803n13:71": "Pāḷi . Ettha pana ‘‘ekanavutī’’ti vattabbe ‘‘asīti dasa eko cā’’ti vuttaṁ. Vicitrasaddaracanañhi pāvacanaṁ. Ayaṁ nayo aññesupi īdisesu ṭhānesu netabbo.",
  "anya-e0803n13:72": "‘‘Tiṁsapurisanāvutyo, sabbevekekaniccitā;",
  "anya-e0803n13:73": "Yesaṁ samaṁ na passāmi, kevalaṁ mahi’maṁ cara’’nti",
  "anya-e0803n13:74": "Pāḷi. Ettha ‘‘purisānaṁ tiṁsasahassāni navuti ca satāni tiṁsa nāvutyo’’ti vuccanti. Imasmiṁ pana ṭhāne tiṁsasaddato sahassasaddassa navutisaddato ca satasaddassa lopaṁ katvā ‘‘tiṁsa nāvutyo’’ti vuttanti na gahetabbaṁ. Evañhi gahaṇe sati yattha katthacipi edisī saddaracanā kātabbā siyā, katāya ca edisāya saddaracanāya atthāvagamo vinā upadesena suṇantānaṁ na siyā, tasmā nevaṁ gahetabbaṁ. Evaṁ pana gahetabbaṁ – ‘‘tiṁsa nāvutyo’’ti idaṁ lokasaṅketarūḷhaṁ vacanaṁ, saṅketarūḷhassa pana vacanassattho yasmā gahitapubbasaṅketehi sutvā ñāyate, na upadesato, tasmā brahmadattena raññā vuttakālepi satthārā taṁ kathaṁ āharitvā vuttakālepi sabbe manussā vināpi upadesena vacanatthaṁ jānantīti gahetabbaṁ.",
  "anya-e0803n13:75": "Tiṁsañceva sahassāni, navuti ca satāni tu;",
  "anya-e0803n13:76": "Tiṁsa nāvutiyo nāma, vuttā umaṅgajātake.",
  "anya-e0803n13:77": "Yasmā pāvacane santi, nayā ceva acintiyā;",
  "anya-e0803n13:78": "Vohārā ca suguḷhatthā, dayāpannena desitā.",
  "anya-e0803n13:79": "Tasmā sāṭṭhakathe dhīro, gambhīre jinabhāsite;",
  "anya-e0803n13:80": "Upadesaṁ sadā gaṇhe, garuṁ sammā upaṭṭhahaṁ.",
  "anya-e0803n13:81": "Garūpadesahīno hi, atthasāraṁ na vindati;",
  "anya-e0803n13:82": "Atthasāravihīno so, saddhammā parihāyati.",
  "anya-e0803n13:83": "Garūpadesalābhī ca, atthasārasamāyuto;",
  "anya-e0803n13:84": "Saddhammaṁ paripālento, saddhammasmā na hāyati.",
  "anya-e0803n13:85": "Saddhammatthāya me tasmā, saṅkhyāmālāpi bhāsitā;",
  "anya-e0803n13:86": "Sappayogā yathāyogaṁ, sahevatthavinicchayā.",
  "anya-e0803n13:87": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n13:88": "Kosallatthāya kate saddanītippakaraṇe",
  "anya-e0803n13:89": "Savinicchayo saṅkhyānāmānaṁ nāmikapadamālāvibhāgo",
  "anya-e0803n13:90": "Nāma",
  "anya-e0803n13:91": "Terasamo paricchedo."
}