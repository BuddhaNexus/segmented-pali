{
  "anya-e0301n9:0": "Samuccaya saṅgaha paramatthadīpanī",
  "anya-e0301n9:1": "162. Evaṁ chahi paricchedehi cattāro paramatthe dassetvā idāni tesaṁ taṁtaṁrāsisaṅkhātaṁ samuccayaṁ dassento ādigātha māha. Ye salakkhaṇā dvāsattatividhā vatthudhammā mayā vuttā. Idāni tesaṁ samuccayaṁ yathāyogaṁ pavakkhāmīti yojanā. Tattha salakkhaṇāvatthudhammāti padehi dasavidhāni anipphannarūpāni paṭikkhipati. Na hi tāni attano āvenikabhūtena sabhāva lakkhaṇena aniccatādi sāmaññalakkhaṇenaca salakkhaṇāni honti. Ekantaparamatthatāya abhāvato. Tatoyevaca vatthudhammāca nahonti. Sarūpato anupalabbhamānattā. Dabbavācako hi idha vatthusaddo. Dabbañcanāma idha sarūpato labbhamāno sabhāvo eva. Etena nibbānassapi maggaphala paccavekkhanañāṇesu sarūpato labbhamāna sabhāvatā vuttā hoti. Anipphannarūpānaṁ viya ca vatthudhamma sannissayena dissamānadhammamattabhāvaṁ vā paññattidhammānaṁ viya parikappitākāramattabhāvaṁvā sasavisāṇa kacchapalomādīnaṁ viya sabbaso abhūta parikappita mattabhāvaṁvā nivāretīti veditabbaṁ. Etthaca dvāsattatividhāsalakkhaṇāvatthudhammāti vacane payojanaṁ nadissati. Tesu hi dvāsattatividhesu ekacce eva dhammā purimesu tīsu saṅgahesu āgatā. Pacchimeca sabbasaṅgahe anipphannarūpānipi adhippetānievāti. Etthaca vatthudhammāsalakkhaṇāti padehi anipphannarūpānaṁ salakkhaṇatā paṭikkhipane yaṁ vattabbaṁ. Taṁ rūpasamuddesa dīpaniyaṁ vuttamevāti. Ekantākusalajātiyānaṁ āsava catukkādīnaṁ saṅgaho akusalasaṅgaho, na akusala sampayuttattāyeva akusalabhūtānaṁ cittaphassādīnanti. Kusalā kusalābyākatamissakānaṁ saṅgaho missakasaṅgaho.",
  "anya-e0301n9:2": "Bodhi vuccati catūsu maggesu ñāṇaṁ, bujjhanti etāyāti katvā. Bodhiyā pakkhā bodhipakkhā. Bodhisambhārāti attho. Bodhi pakkhesu bhavā antogadhāti bodhipakkhiyā. Tesaṁ saṅgahoti bodhipakkhiyasaṅgaho. Sabbesaṁ anavasesānaṁ paramatthadhammānaṁ saṅgaho sabbasaṅgaho. Cirapārivāsiyaṭṭhena madaniyaṭṭhenaca āsava sadisattā āsavā. Yadica tadubhayaṭṭhena āsavānāma siyuṁ. Ime lobhādayo eva āsavānāma siyuṁ. Pupphāsavādayo hi loke cha pañca rattimattaṁ vā sattaṭṭharattimattaṁ vā sayaṁpi kumbhesu parivāsaṁ gaṇhanti. Kumbheca parivāsaṁ gāhāpenti. Ime pana anamatagge saṁsāre sayaṁpi sattasantāne parivāsaṁ gaṇhanti. Sattasantānañca parivāsaṁ gāhāpenti. Sakalaṁ sattasantānaṁ sadā āsavapūritameva hoti. Yathāha-cakkhuṁ loke piyarūpaṁ sātarūpaṁ etthesā taṇhā uppajjamānā uppajjati. Ettha nivīsamānā nivīsatītiādi. Tattha esā taṇhā pariyuṭṭhānavasena uppajjamānā ettheva uppajjati. Uppajjitvāca puna anusayabhāvena parivāsaṁ katvā nivīsamānā ettheva nivīsatīti attho. Yāvaca ariyamaggadhovanaṁ nalabbhati. Tāva santānaṁ gūthapūritakūpaṁ viya dubbisodhaṁ katvā pavattati. Pupphāsavādayoca madaṁ janentā muhuttameva janenti. Ime pana yāva ariyamaggaṁ nalabhati. Tāva niccamadaṁ janenti. Tasmā ekantena imeyeva cirapārivāsiyaṭṭhena madani yaṭṭhenaca āsavānāma bhavituṁ arahantīti.",
  "anya-e0301n9:3": "Visandanaṭṭhenavā āsavasadisattā āsavā, yathā hi kudhita kuṭṭhino mahāvaṇamukhehi yūsasaṅkhāto āsavo visanditvā pilotikakhaṇḍāni dūseti, evaṁ imepi chahidvārehi visanditvā chaḷārammaṇānidūsentīti. Āyataṁvā saṁsāradukkhaṁ savantipasavanti vaḍḍhentīti āsavā. Athavā, bhavato ābhavaggā dhammato āgotratumhā savanti ārammaṇakaraṇavasena pavattantīti āsavā. Āsaddassa avadhiatthajotakattā. Avadhica duvidho mariyādavisayo abhividhivisayocāti tattha yassa sambandhinīkriyā avadhibhūtaṁ attānaṁ bahikatvā pavattati. So mariyādavisayo nāma. Yathā āpātaliputtā devo vuṭṭhoti. Yassa sambandhinīkriyā avadhibhūtaṁ attānaṁ byāpetvā anto katvā pavattati, so abhividhivisayonāma. Yathā ābrahmalokā bhagavato kittisaddo abbhuggatoti. Idha pana abhividhivisayo daṭṭhabbo. Tasmā bhavaggañca gotrabhuñca byāpetvā anto katvā savantīti attho veditabbo.",
  "anya-e0301n9:4": "[204] Vibhāvaniyaṁ pana",
  "anya-e0301n9:5": "Avadhica mariyādaabhividhivasena duvidhoti vatvā puna taṁ vibhāvento ‘‘tattha āpātaliputtā devo vuṭṭhotiādīsuviya kriyaṁ bahikatvā pavatto mariyādo. Ābhavaggāsaddo abbhuggatotiādīsuviya kriyaṁ byāpetvā pavatto abhividhī’’ti vadati. Taṁ na yujjati.",
  "anya-e0301n9:6": "Na hi avavidhivisayabhūto bhavaggo lokattayabyāpakaṁ saddassa abbhuggamanakriyaṁ byāpetvā pavattati. Naca avadhibhūto attho kriyaṁ bahivā antovā katvā pavattatīti yutto. Kriyāeva pana taṁ bahivā antovā katvā pavattatīti yutto. Evañca katvā mūlaṭīkāyaṁ-duvidhohi avadhi abhividhivisayo anabhividhivisayoca. Abhividhivisayaṁ kriyābyāpetvā pavattati, ābhavaggā bhagavato yaso gatoti. Itaraṁ bahikatvā, āpātaliputtā vuṭṭho devoti. Kāmeti icchatīti kāmo. Soeva āsavoti kāmāsavo. Kāmīyativā oḷārikena kāmena icchīyatīti kāmo. Pañcakāmaguṇamukhena desito sabbo kāmāvacaradhammo. Idha pana taṁ nāmena tadārammaṇā taṇhāeva adhippetā, kāmoeva āsavoti kāmāsavo. Kāmāvacaradhammesu assādanābhinandana vasena pavatto kāmarāgo. Therena pana ayamatthova icchito. Vakkhati hi kāmabhava nāmena tabbatthukā taṇhā adhippetāti.",
  "anya-e0301n9:7": "[205] Vibhāvaniyaṁ pana",
  "anya-e0301n9:8": "Purimatthova vutto. So anupapanno, theramatānugatassa idhādhippetassa atthassa avuttattā.",
  "anya-e0301n9:9": "Bhavāsavoti ettha duvidho bhavo kammabhavo upapattibhavo ca. Tattha mahaggatakusaladhammā kammabhavo. Taṁnibbattā vipāka dhammā upapattibhavo. Idhapi bhavasaddena tadārammaṇā taṇhāeva adhippetā. Bhavoeva āsavoti bhavāsavo. Tasmiṁ duvidhe bhave nikantivasena pavatto rūpārūparāgo.",
  "anya-e0301n9:10": "[206] Yaṁ pana vibhāvaniyaṁ",
  "anya-e0301n9:11": "‘‘Sassata diṭṭhisahagatoca rāgo ettheva saṅgayhatī’’ti vuttaṁ. Taṁ na yuttaṁ.",
  "anya-e0301n9:12": "Bhavāsavo catūsu diṭṭhigata vippayutta lobhasahagatesu cittuppādesu uppajjatīti hi aṭṭhakathākaṇḍe vuttaṁ. Yattha pana kāmataṇhā bhavataṇhā vibhavataṇhāti āgataṁ. Tattheva sassatadiṭṭhi sahagato rāgo yākāci kusalākusala kammabhavanikanti yākāci upapattibhavapatthanā. Sabbā bhavataṇhāyaṁ saṅgahitāti yuttā. Idha pana yathāvuttaṁ bhavāsavaṁ thapetvā sabbo lobho kāmāsave eva saṅgahitoti yuttoti.",
  "anya-e0301n9:13": "[207] Eteneva yañca tattha vuttaṁ.",
  "anya-e0301n9:14": "‘‘Tatiyo bhādiṭṭhisahagato’’ti. Taṁpi paṭikkhittaṁ hoti.",
  "anya-e0301n9:15": "Yākāci diṭṭhi diṭṭhāsavo. Yokoci moho avijjāsavo. Ettha siyā, kasmā ime eva āsavāti vuttā. Nanu aññepi mānādayo cirapārivāsiyaṭṭhādiyuttā eva hontīti. Saccaṁ. Imesu pana kāmāsave parivuṭṭhe sati sabbekāmavisayā mānādayo parivuṭṭhāeva honti. Tasmiṁ vimutte vimuttāeva, tathā bhavāsave parivuṭṭhe sati bhavavisayā. Diṭṭhāsaveca parivuṭṭhe sati diṭṭhivisayāti. Avijjāpana tesaṁ tiṇṇaṁpi mūlabhūtāti. Iti ime eva pārivāsiyaṭṭhādīsu padhānabhūtā honti. Itare pana tadanubandhamattāeva sampajjantīti na te āsavāti visuṁ vattuṁ arahantīti. Attani patitaṁ janaṁ anassāsikaṁ katvā ajjhottha ranto hanati māretīti ogho. Pakatimahogho. Tathā avahananaṭṭhena duttaraṭṭhenaca oghasadisāti oghā. Yadica avahaññanaṭṭheca duttaraṭṭhenaca oghānāma siyuntiādiko pasaṅgo mānādīnañca oghabhāva parihāro vutta nayena veditabbo.",
  "anya-e0301n9:16": "Vaṭṭasmiṁvā bhavayantakevā satte yojentīti yogā. Bhavantaracutiyā saha bhavantarapaṭisandhiṁ gantenti ghaṭentīti ganthā. Abhijjhāti sabbassa rāgassetaṁ nāmaṁ. Tasmā rūpārūpa rāgāpi ettha saṅgahitāti daṭṭhabbā. Byāpādotipi sabbo doso eva. Idaṁ saccāti nivesoti idameva saccaṁ, moghamaññanti pavatto micchābhiniveso. Vaṭṭadukkhato vimuttiyā amaggabhūtaṁyeva gosīlagovatādikaṁ parato āmasanaṁ tathā tathā kappetvā gahaṇaṁ sīlabbataparāmāso. Etthaca paratoti bhūtasabhāvapaccanikatoti attho. Kāyasaddo pana sabbattha rūpakāye nāmakāyeca pavattoti atitakāyena paccuppanna kāyaṁ paccuppannakāyenaca anāgatakāyaṁ gantheti ghaṭetīti kāyagantho. Athavā, kāye gaṇṭhoti kāyagaṇṭho. Ajjhatta gaṇṭhoti attho. Nigaṇṭhonāṭaputtotiādīsuviya gaṇṭhasaddo gaṇṭhiyaṁ pavatto. Bhusaṁ ādiyanti amuñcanagāhaṁ gaṇhantīti upādānāni. Kilesabhūto kāmoeva upādānaṁ kāmu pādānaṁ. Vatthubhūtaṁvā kāmaṁ upādiyatīti kāmupādānaṁ.",
  "anya-e0301n9:17": "Dvāsaṭṭhidiṭṭhiyo tividha mahādiṭṭhiyo aññāpivā sāsane lokeca sandissamānā viparītagāhabhūtā diṭṭhiyo diṭṭhupādānaṁ. Yathāgahitaṁvā purimadiṭṭhiṁ idameva saccaṁ moghamaññanti upādiyatīti diṭṭhupādānaṁ. Goṇakukkurādīnaṁ taṁtaṁpakaticārittaṁ sīlaṁ nāma. Tameva suṭṭhuṁ samādinnaṁ vataṁnāma. Tadubhayaṁ saṁsāramuttiyā maggoti daḷhagahaṇaṁ sīlabbatu pādānaṁ nāma. Attavādupādānanti ettha attā vuccati parikappabuddhiyā gahito ekekasmiṁ satta santāne padhānissaro. Yaṁ lokiyamahājanā sattotivā puggalotivā jīvotivā tathāgatotivā lokotivā sañjānanti. Yañca nānātitthiyā issaranimmitaṁvā adhiccasamuppannaṁvā accantasassataṁvā ekaccasassataṁvā ucchedaṁvā paññapentīti. Taṁ attānaṁ abhivadanticeva upādiyantica sattā etenāti attavā dupādānaṁ. Vīsatividhā sakkāyadiṭṭhi. Tattha abhivadantīti visiṭṭhaṁ padhānaṁ katvā vadanti. Upādiyantīti daḷhaṁ ādiyanti. Yathāha –",
  "anya-e0301n9:18": "Tattha katamā sakkāyadiṭṭhi. Idha assutavā puthujjano rūpaṁ attato samanupassati. Rūpavantaṁvā attānaṁ. Attani vā rūpaṁ. Rūpasmiṁvā attānaṁ. Vedanaṁ attato samanupassati. Vedanāvantaṁvā attānaṁ. Attanivā vedanaṁ. Vedanāpavā attānaṁ. Saññaṁ. Saṅkhāre. Viññāṇanti.",
  "anya-e0301n9:19": "Tattha rūpaṁ attato samanupassatīti rūpameva attāti gaṇhāti. Rūpavantaṁvā attānanti attā me rūpavāti gaṇhāti. Attani vā rūpanti attānaṁ paṭicca rūpaṁ tiṭṭhatīti gaṇhāti. Rūpasmiṁvā attānanti rūpaṁ paṭicca attā tiṭṭhatīti gaṇhāti. Kathaṁ rūpakāyaṁ uddissa ajja ahaṁ thaddhomhīti vā ajja ahaṁ mudukomhītivā vadanto pathavi saṅkhātaṁ rūpaṁ attato samanupassatināma. Ajja mama kāyo thaddhotivā mudūtivā vadanto sesadhammevā dhammamuttakaṁvā attānaṁ gahetvā taṁ attānaṁ pathavīvantaṁ samanupassatināma. Ajja thaddhabhāvovā mudubhāvovā mayi jātoti vadanto attani pathaviṁsa manupassatināma. Ajjāhaṁ thaddhabhāve ṭhitomhi mudubhāve ṭhito mhīti vadantopathavimhi attānaṁ samanussatināma. Ayaṁ pathavimhi caturāvatthikāya saṁkkāyadiṭṭhiyā pavattākāro. Sesesu sattavīsatirūpesu yathāsambhavaṁ vattabbo. Ahaṁ marāmi marissāmītiādinā hi aniccatāyaṁpi sādiṭṭhi pavattatiyeva. Sesarūpesu vattabbaṁ natthi. Idaṁ nāma ahaṁ pubbe saṁbhuñjiṁ. Ajja saṁbhuñjāmi. Parato saṁbhuñjissāmītivā sukhitomhi dukkhitomhītivā vedanaṁ attato samanupassati. Ajja mama kāyo sukhito dukkhitotivā mamacittaṁ sukhitaṁ dukkhitantivā attānaṁ vedanāvantaṁ samanupassati. Ajjasukhaṁvā dukkhaṁvā mayijātanti attani vedanaṁ samanupassati. Ajjāhaṁ sukhita bhāve ṭhitomhi dukkhitabhāve ṭhitomhīti vedanāya attānaṁ samanupassatīti.",
  "anya-e0301n9:20": "Saññāya sabbesuca paññāsamattesu saṅkhāresu visuṁ visuṁ vitthāretvā vattabbo. Ahaṁ passāmīti cakkhuviññāṇaṁ attato samanupassati. Dassanaṁ meti attānaṁ viññāṇavantaṁ samanupassati. Mayidassanaṁnāma atthīti attani viññāṇaṁ samanupassati, ahaṁ dassane samatthomhīti viññāṇasmiṁ attānaṁ samanupassati. Ese vanayo sesesu pañcasu viññāṇesūti. Aha masmi ahaṁ eko satto ekopuggalo eko jīvo eko loko eko naro manusso devosakko brahmātivā ahaṁgacchāmi ahaṁ tiṭṭhāmi ahaṁ nisīdāmi ahaṁ nippajjāmi ahaṁ samiñjemi pasāremītiādinā vā khandhapañcakaṁvā ekamekaṁvā khandhaṁ samūhato gahetvā pavattipi vattabbā. Apariññātavatthukānañhi ekamuhutta mattepi yaṁkiñci attanovā parassavā attapaṭisaṁyuttavacanaṁ kathentānaṁ cittaṁvā vacanaṁvā yathāvutte rūpārūpadhamme kadāci attato upādiyitvā pavattati. Kadāci attaparivāra bhāvena. Kadāci attanissitabhāvena. Kadāci attanissayabhāvena. Kadāci ekekadhammavasena. Kadāci samūhadhammavasenāti.",
  "anya-e0301n9:21": "Yasmā pana attanimittaṁnāma vasavattanākāraṁ paṭicca upaṭṭhāti. Vasavattanā kāroca rūpārūpadhammānaṁ paccayāyatta vuttikattaṁ khaṇi kattañca suṭṭhu passantānaṁ natthi. Tasmā pariññātavattukānaṁ atta paṭisaṁyuttavacanaṁ kathentānaṁpi cittaṁ paduminipatte udakabindu viya tesu dhammesu alaggitvāeva pavattatīti veditabbaṁ. Sattānaṁ cittasantāne kusale dhamme anuppannevā uppādetuṁ uppannevā vā setuṁ adatvā nīvārentīti nīvaraṇāni. Kāmanaṭṭhena kāmo, chandanaṭṭhenachandoti kāmacchando. Balavarāgo. Soevanīvaraṇanti kāmacchandanīvaraṇaṁ. Paṭṭhāneāruppekāmacchandaṁ nīvaraṇaṁ paṭiccauddhaccanīvaraṇanti vuttattā pana thapetvā rūpārūparāge avaseso sabbolobho kāmacchande asaṅgahitonāma natthi. Jhānapaṭipakkhabhāvopana pañcakāmaguṇikarāgasseva hotīti veditabbo. Byāpajjanaṁ byāpādo. Cittassa pūtibhāvoti attho. Yokocidoso. Kasmā panettha thinamiddha nīvaraṇanti ca uddhacca kukkucca nīvaraṇanti ca dve dve dhammā ekaṁ nīvaraṇaṁ katvā vuttāti. Kiccato paccayato paṭipakkhatoca sadisattā. Tathā hi kiccato tāva thinamiddhadvayaṁ cittuppādānaṁ līnabhāvā pādanakiccaṁ. Uddhaccakukkuccadvayaṁ avūpasantabhāvāpādanakiccaṁ. Paccayato purimadvayaṁ tandivijambhi tatāpaccayaṁ. Pacchimadvayaṁ ñātibyasanādivitakkapaccayaṁ. Paṭipakkhato purimadvayaṁ vīriyapaṭipakkhaṁ. Pacchimadvayaṁ samathapaṭipakkhanti.",
  "anya-e0301n9:22": "Anusentīti anusayā. Anurūpaṁ kāraṇaṁ labhitvā uppajjantīti attho. Anuanu sentītivā anusayā. Yāva maggaṁ napaṭilabhati. Tāva antarā aparikkhiyyamānā hutvā kāraṇalābhe sati punappunaṁ uppajjantīti attho. Uppajjanañcettha appahīnaṭṭhena uppajjanā rahabhāvo veditabbo. Na pana sarūpato uppatti, kathaṁ viññā yatīti ce. Yassa kāmarāgānusayo uppajjati, tasseva paṭighānusayo uppajjatīti vuttattā. Evañca katvā pāḷiyaṁ puthujjanassa sattapi anusayā anusayavāre saha anusentīti uppajjanavāre saha uppajjantīti vuttā. Yathāha puthujjanassa avijjānusayoca anuseti. Kāmarāga. Paṭigha. Māna. Diṭṭhi. Vicikicchā. Bhavarāganusayoca anusetīti. Tathā uppajjanavārepīti.",
  "anya-e0301n9:23": "Apica, sarūpato pariyuṭṭhānaṁ apatvā santāne pavattamānehi kusalākusalā byākatacittuppādehi saha anurūpā aviruddhā hutvā senti. Visuṁ sampayuttadhammabhāvena avuṭṭhitā hutvā sayitā hontīti anusayā. Anu anu sentītivā anusayā. Pakatiyā yathānusayitesueva kāmarāgādīsu punappunaṁ uppajjitvā diguṇa tiguṇādi vasena punappunaṁ senti. Sayanākārena uparupari paliveṭhentīti attho.",
  "anya-e0301n9:24": "Tīsu rāgādīnaṁ avatthāsu pathamāvatthāya ṭhitānaṁ kāmarāgā dīnametaṁ adhivacanaṁ. Tisso hi avatthā anusayāvatthā pariyuṭṭhānāvatthā vītikkamāvatthāti. Tattha ye kāmarāgādayo uppajjitvā kāyaṅgavācaṅgaṁ cālenti, tesaṁ tathāpavattā avatthā vītikkamāvatthānāma. Ye manasmiṁ eva javanacittasahajātā hutvā pavattanti, tesaṁ tathāpavattā avatthā pariyuṭṭhānāvatthānāma. Ye pana javanasahajātabhāvaṁpi apatvā vāsanādhātuyo viya cikkasantānā nusayitā hutvā pariyuṭṭhānappattiyā bījabhāvena tiṭṭhanti, subhanimittādikeca ārammaṇe āpātamāgate yesaṁ vasena āvajjanaṁ rāgādipātubhāvatthāya ayoniso bhavaṅgaṁ āvaṭṭeti, abhāvitañca cittaṁ yesaṁ vasena damathaṁ naupeti, tesaṁ tathā pavattā avatthā anusayāvatthānāma. Tadavatthikā kāmarāgādayo anusayānāma. Te pana aparamatthabhūtāpi na honti. Ekantaparamatthajātikattā. Naca kusalābyākatabhūtā ekantākusalajātikattā. Nāpi kusalābyākataviruddhā, visuṁ sampayuttadhammabhāvena anupaladdhattā. Nāpi kālattayavinimuttā, tekālikadhammasannissayena pavattanato. Yadā pana te samuṭṭha hitvā pariyuṭṭhānabhāvaṁ gacchanti, tadā visuṁ sampayuttadhamma bhāvañca gacchanti. Sārammaṇādibhāvoca tesaṁ paribyatto hoti. Etadatthaṁ sandhāya kathāvatthumhi tesaṁ sārammaṇadhammabhāvo saṅkhārakkhandhabhāvoca patiṭṭhāpito hotīti.",
  "anya-e0301n9:25": "Yathā pana phaladhārimhi rukkhamhi visakaṇṭake dinne rukkhānusayito phaluppattiyā paccayabhūto sineho parikkhayaṁ gacchati. Samaye uppajjissamānāni phalāni nuppajjanti. Evaṁ sānusaye citta santāne yasmiṁ khaṇe maggo pātubhavati, tasmiṁ sahamagguppādā so so anusayo parikkhayaṁ gacchati. Parikkhīṇassa pana puna pariyuṭṭhānaṁnāma natthi, kuto vītikkamoti imamatthaṁ sandhāya maggo anāgatasāmaññaṁ kilesajātaṁ pajahatīti tattha tattha vutto. Tattha anāgatasāmaññanti anāgatasammataṁ, na ekanta anāgataṁ. Teneva hi aṭṭhakathāyaṁ maggo yekilese pajahati, te atītākivā anāgatātivā paccuppannātivā navattabbāti vuttaṁ. Etenaca maggo kilesamukhena yāni kusalākusalakammānica upādinnakakhandhapañcakeca pajahati, te atītātivāanāgatātivā paccuppannātivā navattabbāti dīpeti. Yadi evaṁ maggena pahīnā sabbe tebhūmakadhammā kālavimuttānāma ataṅkhatā nāma apaccayānāma siyunti.Na. Tekālikajātikattā saṅkhata sapaccayajātikattā ca. Te hi magge anuppanne ime nāmadhammā uppajjissanti nirujjhissantīti evaṁ saṅkhatalakkhaṇaṁ āhacca ñāṇena gahitattā lakkhaṇavasena tebhūmakādibhāvaṁ bhajantīti. Evañca katvā visuṁ sampayuttadhammabhāvaṁ apattānaṁ anusayāvatthāya vā vāsanāvatthāyavā kammasamaṅgītāvatthāyavā āsayajjhāsayā dhimutticaritavatthāsuvā ṭhitānaṁ sabhāvānaṁ jātivasena paramattha dhammatā akusalāditāca paccetabbā hotīti.",
  "anya-e0301n9:26": "[208] Vibhāvaniyaṁ pana",
  "anya-e0301n9:27": "‘‘Appahīnā hi kilesā kāraṇalābhe sati uppajjanā rahā santāne anuanusayitā viya hontīti tadavatthā anusayāti vuccanti. Te pana nippariyāyato anāgata kilesā. Atītapaccuppannāpi taṁsabhāvattā tathā vuccantī’’ti vuttaṁ. Tattha anusayānāma santāne kadācipi anuppanna pubbā anāgata kilesā evāti katvā santāne anu anusayitā viya hontīti vuttaṁ. Taṁ na yujjati.",
  "anya-e0301n9:28": "Na hi te anuanusayitā viya honti. Ekantena anusayitāeva hontīti.",
  "anya-e0301n9:29": "[209] Yañca tattha",
  "anya-e0301n9:30": "‘‘Te pana nippariyāyato anāgatakilesā’’ti vuttaṁ. Taṁpi na yuttaṁ.",
  "anya-e0301n9:31": "Na hi maggena appahīnā anusayā anāgatānāma honti. Pahīnāpica nippariyāyato anāgatāti nasakkā vattuṁ. Anāgata sāmaññassa adhippetattāti. Etena atītapaccuppannāpi taṁsabhāvattātathā vuccantīti idaṁvipaṭikkhittaṁ hoti. Apica, uppādaṭṭhitibhaṅga pattānaṁeva ekantena tekālikatā hotīti tadapattānaṁ anusayānaṁ paccuppannatā pariyāyova vattuṁ yutto. Evañca katvā pāḷiyaṁ yassa kāmarāganusayo uppajjati, tassa paṭighānusayo uppajjatītiādinā paccuppannakāliko uppādavāro eva vutto, na nirodhavāro, naca atītānāgata vārāti. Yaṁ pana paṭisambhidāmagge hañci paccuppanne kilese pajahati. Tena hi ratto rāgaṁ pajahati, duṭṭho dosaṁ, muḷho mohanti vuttaṁ. Taṁ pariyuṭṭhānapattānaṁ ekantapaccuppannakkhaṇaṁ sandhāya vuttanti daṭṭhabbaṁ. Teneva hi aṭṭhakathāyaṁ vattamānuppannaṁ bhutvā vigatuppannaṁ okāsakatuppannaṁ samudācāruppannanti catubbidhaṁ uppannaṁ na maggavajjhaṁ. Bhūmiladdhuppannaṁ ārammaṇā dhiggahi tuppannaṁ avikkhambhituppannaṁ asamugghāṭituppannanti catubbidhaṁ maggavajjhanti vuttaṁ. Tattha vattamānuppannaṁ samudā cāruppannanti idaṁ dvayaṁ khaṇapaccuppannameva. Bhutvāvigatuppannaṁ atītameva. Okāsa katuppannaṁ anāgatameva. Tadubhayaṁ pana paccuppannasamīpattā uppannanti vuttaṁ. Samīpapaccuppannanti vuttaṁ hoti.",
  "anya-e0301n9:32": "Bhūmiladdhuppannaṁnāma attano khandhesu anusayitānaṁ maggena appahīnānaṁ anusayānaṁeva nāmaṁ. Ārammaṇādhiggahituppannaṁ nāma subhanimittādike ārammaṇe sakiṁ javitvā yāva tammūlako pariyuṭṭhānavego na vūpasammati, tāva adhimattathāmagata bhāvena ṭhitānaṁ tesaññeva nāmaṁ. Anusayā hi nāma anamatagge saṁsāre punappunaṁ pariyuṭṭhānapattānaṁ kilesānaṁ vasena uparupari thira tara daḷhatara pattiyā pakatiyāpi thāmagatāevanāma honti. Na yenavā tenavā vāyāmena pajahituṁ sakkuṇeyyā. Evaṁ santepi yadā yo yo anusayo paccayalābhena pariyuṭṭhāna bahulo hoti, tadā so so visesena adhimattathāma gatabhāvaṁ patvā ṭhito hoti. Yadā yo yo paṭipakkhadhamma samādānena niggahapatto hoti, tadā so so mandathāma gatabhāvaṁ patvā ṭhito hotīti. Avikkhambhituppannaṁnāma samatha vipassanāhi suṭṭhuaniggahitānaṁ tesaññeva nāmaṁ. Asamugghāṭi tuppannaṁnāma maggena appahīnānaṁ bhūmiladdhānaṁ tesaṁeva nāmanti. Yasmā pana lokuttaradhammānāma kilesānaṁ accantapaṭipakkhā hontīti heṭṭhimā maggaṭṭhaphalaṭṭhā sekkhā attano maggaphalakkhaṇesu upari maggājjhehipi anusayehi sānusayātivā nirānusayātivā thāmavatātivā athāmagatātivā navattabbā. Tasmā anusayānaṁ tādise paccuppanna bhāve satipi hañci paccuppanne kilese pajahati. Tenahi thāmagato anusayaṁ pajahatīti vutta doso natthīti veditabboti. Kāmarāgoeva anusayo kāmarāgānusayo.",
  "anya-e0301n9:33": "Saṁyojenti bandhantīti saṁyojanāni, tāni pana sakkāyadiṭṭhi vicikicchā sīlabbataparāmāso kāmacchando byāpādoti pañca orambhāgiyāni. Rūparāgo arūparāgo māno uddhaccaṁ avijjāti pañca uddhaṁbhāgiyānīti suttante abhidhammeca dasasaṁyojanāni āgatāni. Itarāni pana abhidhammeeva āgatānīti tato visesakaraṇatthaṁ suttanteti vuttaṁ. Kamo pana dvinnaṁpi pāḷiyā nasameti. Sabhāga dhammasaṅgahavasena pana idha aññathā kamo vutto siyāti. Cittaṁ kilissanti vibādhenti upatāpenticāti kilesā. Kilissantivā malīnabhāvaṁ nihīnabhāvañca gacchanti sattā etehīti kilesā. Kāmabhavanāmenāti vatthukāmadīpakena kāmanāmena rūpārūpabhavadīpakena ca bhavanāmena. Tādisaṁ kāma bhavasaṅkhātaṁ ārammaṇabhūtaṁ vatthu etissāti tabbatthukā. Tathā pavattanti sīlabbatāni parato āmasanākārena idaṁ me saccaṁ moghamaññanti abhinivisanākārena khandhesu attābhinivesākārenaca pavattaṁ. Vatthutoti sabhāvadhammato. Ayaṁ pāpasaṅgaho akusalaṅgaho navadhā vuttoti yojanā. [Akusalasaṅgaho]",
  "anya-e0301n9:34": "163. Missaka saṅgahe pāṇātipātādīni pāpakammāni karontānaṁpi cittassa ārammaṇe ujukaraṇaṁnāma jhānena vinā na sijjhatīti vuttaṁ sattajhānaṅgānīti. Kalyāṇevā pāpakevā ārammaṇe ujukaṁ cittapaṭipādanasaṅkhātassa upanijjhāyana kiccassa aṅgānīti attho. Tattha domanassaṁ akusalajjhānaṅgaṁ. Sesāni kusalākusalābyākatānīti. Kalyāṇakamma pāpakammasaṅkhātāsu sugati duggati vivaṭṭasaṅkhātāsuca nānādisāsu taṁtaṁdisāti mukhappavattisaṅkhātā cittassa gatināma sammāvā micchāvā pavattehi dassanādīhi eva sijjhatīti vuttaṁ dvādasamaggaṅgānīti. Cittassa ujugatiyāvā vaṅkagatiyāvā gamanassa pathaṅgāni upāyaṅgānīti attho. Tattha micchādiṭṭhi micchāsaṅkappa micchāvāyāma micchāsamādhayo pāpakamma duggatibhava saṅkhātāsu ahitadisāsu cittassa vaṅkagatiyā gamanassa upāyaṅgāni, itarāni kalyāṇakamma sugatibhava vivaṭṭadhammasaṅkhātāsu hitadisāsu ujugatiyāti daṭṭhabbaṁ. Tattha pāṇātipātakamme vitakka vicāra domanassekaggatā saṅkhātaṁ caturaṅgikajjhānaṁ micchāsaṅkappa micchāvāyāma micchāsamādhi saṅkhāto tiyaṅgīkamaggoca veditabbo. Evaṁ sesesu sucaritaduccaritakammesu jhānamaggā uddharitabbā. Vibhaṅge pana suttantesuca micchāvācā micchākammanto micchāājīvo micchāsatīti imepi cattāro āgatā. Ime pana visuṁ cetasikadhammā nahonti. Tathā tathā pavattānaṁ catunnaṁ khandhānaṁ adhivacananti katvā idha nagahitā.",
  "anya-e0301n9:35": "[210] Yaṁ pana vibhāvaniyaṁ",
  "anya-e0301n9:36": "‘‘Sugati duggatīnaṁ nibbānassa ca abhimukhaṁ pāpanato maggā; Tesaṁ pathabhūtāni aṅgāni maṅgānī’’ti vuttaṁ; Taṁ na sundaraṁ;",
  "anya-e0301n9:37": "Na hi aṅgāni maggānaṁ pathabhūtānināma honti; Maggasaddoyeva pathapariyāyo aṭṭhakathāsu vutto na aṅgasaddoti;",
  "anya-e0301n9:38": "[211] Yañca tattha",
  "anya-e0301n9:39": "‘‘Maggassavā aṭṭhaṅgikassa aṅgāni maggaṅgānī’’ti vuttaṁ. Taṁpi anupapannaṁ.",
  "anya-e0301n9:40": "Idha hi katthaci citte tiyaṅgiko katthaci caturaṅgikotiādinā nānāmaggova adhippetoti. Ādhipaccaṭṭhena indriyāni. Kiñca ādhipaccaṁ. Attādhīnavuttike dhamme attano gatiyaṁ sabbaso vattetuṁ samatthabhāvo. Iti tesu tesu kiccesu attano ādhipaccasaṅkhātaṁ indaṭṭhaṁ karonti sādhentīti indriyāni. Indaṭṭhaṁ kārentītipi indriyāni. Issarā adhipatinoti vuttaṁ hoti. Tattha pañcacakkhādīni dassanādikiccesu cakkhuviññāṇādīnaṁ issarāhonti. Balavadubbalamanda tikkhādīsu attākārānuvattāpanato. Bhāvadvayaṁ itthākārādivasena pavattiyaṁ catusamuṭṭhānika rūpānaṁ sakalakhandhapañcakasseva vā issaro hoti. Aññathā appavattito. Tathā hi yasmiṁ santāne paṭisandhiyaṁ itthibhāvo pavattati. Tasmiṁ sabbe kammādipaccayā catusamuṭṭhānarūpasantatiṁ samuṭṭhāpentā itthākārasahitameva samuṭṭhāpenti, no aññathā. Chandacittādhippāyāpi tasmiṁ mandākārasahitāva pavattanti. Tabbiparītena purisasantānaṁ veditabbaṁ. Jīvitadvayaṁ rūpā rūpasantatīnaṁ ratti diva māsa saṁvaccharānukkamena addhānapharaṇe sahajātadhammānaṁ issaro hoti. Tesaṁ tadāyattavutti kattā. Mano vijānanakicce. Vedanāpañcakaṁ tathā tathā ārammaṇarasānubhavane. Saddhā ārammaṇāvīmuccane. Vīriyaṁ kammani alīna vuttibhāve. Sati ārammaṇupaṭṭhāne. Samādhi ārammaṇe niccalaṭṭhi tiyaṁ. Paññā asammohakicce sampayuttadhammānaṁ issaro hoti. Anaññābhibhavanīyabhāvena pavattanato. Yathā hi silāyaṁ pathavī sahajātehi anabhibhavanīyā hoti. Attanāvate abhibhavitvā visuṁ avijjamāneviya katvā pavattati. Yathā ca udake āpo aggimhi tejo vāte vāyo. Evaṁ sampadamidaṁ daṭṭhabbaṁ.",
  "anya-e0301n9:41": "Aññāyittha paṭivijjhitthāti aññātaṁ. Na aññātaṁ anaññātaṁ. Catusaccadhammo. Amataṁvā padaṁ. Anaññātaṁ ñassāmi jānissāmīti anaññātaññassāmi. Ākhyātikaṁpi hi padaṁ saññāsaddabhāve ṭhitaṁ nāmikaṭṭhāne tiṭṭhati. Yathā makkhaligosālo ehipassi koti. Evañhi sati tassa padantarena saha samāsabhāvo navirujjhatīti. Anaññātaññassāmīti evaṁ paṭipannassa indriyaṁ anaññā taññassāmītindriyaṁ. Ādimanasikārato paṭṭhāya tādisena ussāhena saha vipassanaṁ ārabhantassa tasmiṁ ussāhe apaṭipassaddheyeva sotāmattimaggaṁ paṭilabhantassa indriyanti vuttaṁ hoti. Ājānātīti aññaṁ. Tameva indriyanti aññindriyaṁ, pathamamaggena anaññātaṁ ñatvāpi kilesappahānakiccassa apariniṭṭhitattā tassa jānanakiccassa vippakatabhāvena yathā diṭṭhe tasmiṁ catusaccadhamme amatapadeeva vā punappunaṁ jānanakicca yuttānaṁ indriyanti vuttaṁ hoti. Aññātāvindriyanti aññā tāvino pariniṭṭhita ājānana kiccassa khīṇāsavassa indriyanti aññātāvindriyaṁ. Tividhaṁ petaṁ tathārūpe jānane sampayutta dhammānaṁ issaro hotīti veditabbaṁ.",
  "anya-e0301n9:42": "Tattha imesaṁ sattānaṁ pākaṭe rūpakāye attagāhadaḷhattaṁ tabbimuttica imesaṁ apariññāya pariññāyaca hotīti dīpetuṁ ādito pañca pasādindriyāni vuttāni. Tassa attassa itthipuma tābhedo imesaṁ vasena hoti. Tasmiṁ vā itthipurisa gāho tabbimuttica imesaṁ apariññāya pariññāyaca hotīti dīpetuṁ kadanantaraṁ bhāvindriyadvayaṁ vuttaṁ. Soca attā imassa vasena jīvasaññaṁ labhati. Tasmiṁvā jīvagāho tabbimuttica imassa apariññāya pariññāyaca hotīti dīpetuṁ tadanantaraṁ jīvitindriyaṁ vuttaṁ. Idaṁ pana bhāvindriyato pure vattabbaṁpi rūpārūpa missakattā idha vuttanti daṭṭhabbaṁ. Nāmakāye attagāhadaḷhattaṁ tabbimuttica imassa apariññāya pariññāyaca hotīti dīpetuṁ nāmindriyesu manindriyaṁ ādito vuttaṁ. Soca arūpī attā imesaṁ vasena saṁkiliṭṭho vipphanditoca hoti. Tasmiṁvā sukhitadukkhitagāho tabbimuttica imesaṁ apariññāya pariññāyaca hotīti dīpetuṁ tadanantaraṁ pedanindriyapañcakaṁ vuttaṁ. Tassa saṁkiliṭṭhassa vodānappattiyā taṁtaṁgāhavimuttiyāvā paṭipattidassanatthaṁ tadanantaraṁ saddhādipañcindriyaṁ vuttaṁ. Tāya paṭipattiyā vodānappatti yā ādi majjha pariyosāna dassanatthaṁ ante tīṇi lokuttarindriyāni vuttānīti.",
  "anya-e0301n9:43": "[212] Vibhāvaniyaṁ pana",
  "anya-e0301n9:44": "‘‘Ettāvatā adhippetatthasiddhīti aññesaṁ agahaṇanti’’ vuttaṁ. Taṁ na yujjati.",
  "anya-e0301n9:45": "Nahi santesupi aññesu indriyabhāvārahesu dhammesu ettāvatā adhippetatthasiddhiyā tesaṁ aññesaṁ bhagavato therassaca agahaṇanti yuttaṁ vattuṁ. Indriyabhāvārahassa aññassa asambhavato. Yadi hi sambhaveyya, sataṁpi sahassaṁpi gaṇhissatiyevāti. Baliyanti uppannuppanne paṭipakkhadhamme sahanti maddantīti balāni. Yathā abalānaṁ baliyanti. Maddantenaṁ parissayāti. Etthaca abalāti dubbalā. Nanti hīnavīriyaṁ janaṁ. Baliyantīti balasā karonti ajjhottharanti. Parissayāti abalā rāgādi parissayāti attho. Apica, paṭipakkhadhammehi akampiyaṭṭhena akkho bhaṇiyaṭṭhena balānināma. Tasmā assaddhiyasaṅkhātena paṭipakkhadhammena kampetuṁ asakkuṇeyyatā saddhābalaṁnāma. Kosajjasaṅkhātena kampetuṁ asakkuṇeyyatā vīriyabalaṁnāma. Muṭṭhasaccena kampetuṁ asakkuṇeyyatāsatibalaṁnāma. Uddhaccena kampetuṁ asakkuṇeyyatāsamādhibalaṁnāma. Avijjāyakampetuṁ asakkuṇeyyatā paññābalaṁ nāma. Sesadukadvayaṁ pana aññamaññaṁ paṭipakkhenayojetabbaṁ.",
  "anya-e0301n9:46": "[213] Vibhāvaniyaṁ pana",
  "anya-e0301n9:47": "Pāpabaladukaṁ paṭipakkhena yojetuṁ nalabbhatīti katvā ‘‘ahirikānottappadvayaṁ pana sampayuttadhammesu thirabhāve nevāti’’ vuttaṁ. Taṁ na sundaraṁ.",
  "anya-e0301n9:48": "Sampayuttadhammesu thirabhāvotica paṭipakkhehi akampiyatā tica atthato nānattābhāvatoti. Vīriyasamādhibalāni kusalākusalābyākatāni. Ahirikānottappāni akusalabalāni. Sesāni kusalābyākatānīti. Adhipatīti ettha patīti sāmi issaro. So pana padesa issaro sakalissaroti duvidho. Tattha indriyāni paresaṁ visaye sayaṁ paravase vattitvā attano visayeeva parehi attano vase vattāpentīti padesissarā nāma. Pubbāti saṅkhāravasena pubbāgamanavasena vā visesetvā pavattaṁ adhipatiṭṭhānaṁ patvā pana añño dutiyo issaronāma natthi. Tasmā adhiko patīti adhipati. Attā dhīnavuttīnaṁ patīti adhipatītica vadanti.",
  "anya-e0301n9:49": "Chandoeva adhipatīti chandādhipati. Chandavato kiṁnāma kammaṁ nasijjhatīti evaṁ pubbābhisaṅkhāravasenavā pubbe atītabhavesu suṭṭhu āsevitachandāgamanavasenavā tesu tesu kalyāṇa pāpakammesu sampayuttadhamme mahoghoviya tiṇapaṇṇakasaṭe attaparādhīne niccaṁ paggahitadhure katvā pavatto kattukamyatā chando. Esa nayo sesesupi. Nanu cettha pacchimā tayo dhammā adhipatibhāvaṁ gaṇhantā indriyabhāvaṁ avijahitvāva gaṇhantīti adhipatibhūtāva samānā indriyakiccavasena paravasepi vattantīti. Saccaṁ, aññaṁ pana adhipatikiccaṁ, aññaṁ indriyakiccanti natthettha dosoti. Yathā hi rājā cakkavattī ekassa attano purohitassa santike ekaṁ dibbavijjaṁ gaṇhāti. Na ettāvatā rājā cakkavattināma nahoti. Naca vijjāhetu aññassa vasena vattati. Aññañhi cakkavatti rajjakiccaṁ, aññaṁ vijjāgahaṇa kiccanti. Evaṁ sampadamidaṁ daṭṭhabbaṁ. Tattha adhipatikiccaṁnāma taṁtaṁkicca visesaṁ anapekkhitvā atulyabalena abhibhavitvā sahajāta dhamme attano attano kiccesu anivattamāne katvā dhura vāhitā. Indriyakiccaṁ pana vijānanādikiccaṁ ārabbha pavuccatīti.",
  "anya-e0301n9:50": "Āharanti sahajātādipaccayasāmaññato atirekena asādhāraṇapaccayasattivisesena haranti pavattentīti āhārā. Āharantivā ajjhattasambhūtā te te paccayadhammā paccayuppannadhammāca attānañceva attano attano paccayakiccaṁ paccayuppannakiccañca suṭṭhu haranti vahanti etehīti āhārā. Yathāhasabbe sattā āhāraṭṭhitikāti. Etthaca sabbe sattāti etena sabbe ajjhattasambhūtā paccayapaccayuppannadhammā vuttā. Āhāraṭṭhitikāti paccayaṭṭhitikā. Yathārahaṁ catuvīsatipaccayehi ṭhitisabhāvāti attho. Nanucettha paccayāhārova vutto. Na āhārapaccayo. Idha pana catubbidho āhārapaccayadhammova vuttoti. Saccaṁ, paccayaṭṭhena pana āhāranāmakānaṁ sabbesaṁ catuvīsatipaccayadhammānaṁ majjhe yedhammā cattāro āhārāti visesetvā vuttā. Te tesaṁ paccayāhārānaṁpi āhārabhūtāti siddhā hontīti. Imasmiṁ atthe catunnaṁ āhārānaṁ mahanta bhāvo pākaṭo hotīti.",
  "anya-e0301n9:51": "Tattha yathā yavabījānaṁvā sālibījānaṁvā ānubhāvo nāma kaḷiraṅkurānaṁ uppādāna padhānaṁ hoti. Tatoparaṁ pana sassabhāvaṁ patvā cha pañca māse vaḍḍhiyāvā ṭhitiyāvā pathavi rasaāporasānaṁ ānubhāvo padhānaṁ hoti. Evamevaṁ kabaḷī kārāhārūpajīvīnaṁ kāmasattānaṁ kammassa ānubhāvonāma paṭisandhirūpuppādane padhānaṁ hoti. Tatoparaṁ pana yāvatāyukaṁ vaḍḍhīyāvāṭhitiyāvā utuāhārānaṁ ānubhāvo padhānaṁ hoti. Kammajarūpāni hi yāva āsannamaraṇā pavattamānānipi utuāhārehi anuggahitānieva pavattanti. Utuca āhāru patthambhitoyeva attano kiccaṁ karoti. Tasmā tesaṁ sattānaṁ catusantatirūpaṁ kabaḷīkārāhārena anupatthambhīyamānaṁ ciraṁ napavattati. Upatthambhīyamānaṁeva yāvatāyukaṁ pavattati. Yathāca sakuṇāvā ḍaṁsamakasā dayovā tuṇḍena āhāraṁ gahetvā attabhāvaṁ posenti. Tuṇḍe asante āhāraṁ alabhantā maranti. Evameva ime sattā phassena ārammaṇesu rasaṁ gahetvā vedanāsaṅkhātaṁ upabhogaparibhogaṁ sampādetvā taṇhāvepullaṁ patvā tividhaṁ vaṭṭaṁ pūretvā yāvajjatanāpi vaṭṭe anukaṇṭhamānā pavattanti.",
  "anya-e0301n9:52": "Yadi hi phassonāma na siyā, ārammaṇarasaṁ alabhitvā vedanā paribhogarahitena taṇhuppattiyā okāso natthīti tividhavaṭṭameva nasiyāti. Yathāca te sakuṇādayo pakkhe viyūhitvā antarā apatamānā rukkhato rukkhaṁ vanato vanaṁ vicaritvā attānaṁ yāpenti. Pakkhesu asantesu gamanaṁ asampādentā patitvā maranti. Evamevaṁ ime sattā āyūhanalakkhaṇāya cetanāya cetayitvā kammasamaṅgitaṁ sampādetvā bhavato bhavaṁ vicaritvā yāvajjatanā vaṭṭe saṁsaranti. Yadi hi cetanānāma na siyā, kammavaṭṭassa abhāvo. Tadabhāveca vipākavaṭṭassa abhāvo. Tadabhāveca tadanusayitassa kilesavaṭṭassa abhāvoti vaṭṭaṁnāma na siyāti. Yathāca te sakuṇādayo cakkhunā gocaraṭṭhānaṁvā taṁtaṁdisābhāgaṁvā vibhāvetvā yāvajīvaṁ attānaṁ yāpenti. Cakkhusmiṁ asante kiñcigahetabbavatthuṁvā gantabbaṭṭhānaṁvā alabhitvā tattheva maranti. Evamevaṁ sampayuttā dhammā ārammaṇavijānalakkhaṇena viññāṇena taṁtaṁārammaṇaṁ labhitvā tasmiṁ tasmiṁ phassādayo uppādetvā tividhaṁ vaṭṭaṁ vaṭṭenti. Yadi hi viññāṇaṁnāma na siyā, phassādīnaṁ ārammaṇalābhoyeva natthīti vaṭṭameva na siyāti. Tenāha cattāro āhārā.La. Viññāṇaṁ catutthanti. Saṁyuttakeca –",
  "anya-e0301n9:53": "Cattārome bhikkhave āhārā bhūtānaṁ vā sattānaṁ ṭhitiyā sambhavesīnaṁvā sattānaṁ anuggahāya kabaḷīkāro āhāro oḷārikovā sukhumovā, phasso dutīyo, manosañcetanā tatīyā, viññāṇaṁ catutthanti vuttaṁ.",
  "anya-e0301n9:54": "Tattha bhūtānanti vuddhippattānaṁ. Sambhavesīnanti kalalādi kāle ṭhitānaṁ. Catunnaṁpana āhārānaṁ yathāsambhavaṁ anamatagge saṁsāravaṭṭevā tasmiṁ tasmiṁ bhavevā ṭhitiyāvā anuggahāyavā pavatti ākāro vuttanayena veditabbo. Aṭṭhakathāyaṁ pana kopanettha āhāro. Kiṁ āhāretīti. Kabaḷīkārā hāro ojaṭṭhamakarūpāni āhāreti. Phassāhāro tisso vedanā. Manosañcetanāhāro tayo bhave. Viññāṇā hāro paṭisandhināmarūpanti vuttaṁ. Taṁ pākaṭaphalavasena vuttanti daṭṭhabbaṁ. Ojaṭṭhamakarūpuppādanaṁ pana kabaḷīkārāhārassa mahantaṁ kiccaṁ nahoti. Catusantatirūpupatthambhanameva mahantaṁ. Teneva hi pāḷiyaṁ ṭhitiyātica anuggahāyātica vuttaṁ.",
  "anya-e0301n9:55": "Apica yathā upanissayāsevanapaccayā suttanti kapariyāyā abhidhammapariyāyātica duvidhā honti. Tathā āhārapaccayopi duvidho. Tattha yaṁ vuttaṁ manosañcetanāhāro tayobhaveti. Taṁ suttantikapariyāyaṁ sandhāya vuttaṁ. Nahi paṭṭhāne arūpā hārā asahajātānaṁ dhammānaṁ āhāraṭṭhena paccayānāma hontīti. Pañcaviññāṇesu jhānaṅgāni nalabbhanti. Tāni hi dubbalakiccaṭṭhānavatthukattā rūpādīsu abhinipātamattāni hontīti na tesu vijjamānā vedanā ekaggatā jhānakiccaṁ sādhentīti. Vitakkapacchimakaṁ jhānantica vuttaṁ. Jhānaṅgānaṁ nāyakabhūtoca vitakko tesu natthīti tattha tāvedanā ekaggatāyo taṁ na sādhentīti. Vīriyupatthambharahitā dhammā sampayuttadhammesu thirabhāvappattā nahontīti avīriyesu soḷasāhetukacittesu samādhibalakiccaṁ na sādheti. Vīriyapacchimakaṁ balanti hi vuttanti āha avīriyesu balāni nalabbhantīti. Heturahitā ca dhammā vaṭṭassa vivaṭṭassaca pattiyā pathabhāvaṁ nagacchanti. Hetupacchimako maggoti hi vuttanti āha ahetukesu maggaṅgāni na labbhantīti. Vicikicchāsampayuttecitte ekaggatā adhimokkharahi tattā ekantena saṁsappanasabhāvāya vicikicchāya abhibhūtattā ca maggindriyabalabhāvāya balavatī nahotīti vuttaṁ vicikicchā citte ekaggatā maggindriyabalabhāvaṁ na gacchatīti. Dvihetuka tihetuka javanesvevāti ettha dvihetuka tihetukasaddena momūhadvayahasanajavanāni nivatteti. Javanasaddena tibhūmakāni dvihetukatihetukavipākāni nivatteti.",
  "anya-e0301n9:56": "[214] Vibhāvaniyaṁ pana",
  "anya-e0301n9:57": "‘‘Dvihetukatihetukagahaṇena ekahetukesu adhipatīnaṁ abhāvaṁ dassetī’’ti vuttaṁ, javanabhāvasāmaññattā pana hasanacittepi tesaṁ abhāvo dassetabboyeva hotīti.",
  "anya-e0301n9:58": "Yathāsambhavanti laddhapubbāti saṅkhārassa laddhapubbāgamassa ca ekekassa adhipatino sambhavānurūpaṁ ekova labbhati. Na dutiyo. Itarathā adhipatieva nasiyāti. Evañca katvā paṭṭhāne yathā indriyapaccayavibhaṅge arūpinoindriyā sampayuttakānaṁdhammānaṁ taṁsamuṭṭhānānañca rūpānaṁ indriyapaccayena paccayoti vuttaṁ. Na tathā adhipatipaccayavibhaṅge. Tattha pana chandādhipati chandasampayuttakānantiādinā ekekādhipati vibhāgavaseneva vuttanti. Evañhi sati adhipati indriyānaṁ viseso pākaṭo hotīti. Naveritāti nava īritā kathitā. Kusalā kusalā byākatehi samākiṇṇo kusalādi samākiṇṇo. [Missakasaṅgaho]",
  "anya-e0301n9:59": "164. Cattāri saccāni bujjhatīti bodhi. Bujjhantivā tāni taṁ samaṅgino etāyāti bodhi. Catumaggañāṇaṁ. Vuttañhetaṁ mahā niddese bodhi vuccati catūsu maggesu-ñāṇanti. Pakkhoti koṭṭhāso sambhāro. Bodhiyā pakkhe bhavāti bodhipakkhiyā. Adhisīlā dhicittā dhipaññā saṅkhātāsu tīsu sikkhāsu pariyāpannānaṁ satthusāsanadhammānaṁ etaṁnāmaṁ. Te pana koṭṭhāsato satta vidhā hontīti āha cattārosatipaṭṭhānātiādi. Sampayutta dhammesu pamukhā padhānā hutvā kāyādīsu ārammaṇesu tiṭṭhanti nānārammaṇesu cittagamanaṁ nivattetvā tesveva kāyādīsu citta nibandhanavasena pavattantīti paṭṭhānāni. Satieva paṭṭhānānīti sati paṭṭhānāni. Cattārisatipaṭṭhānānīti vattabbe dhammabhāvaṁ apekkhitvā cattārosatipaṭṭhānā tivuttanti daṭṭhabbaṁ. Kāyeanupassanā kāyā nupassanā. Rūpakāye rūpasamūhe assāsapassāsādikassa avayavakāyassa taṁtaṁkāyabhāvenavā aniccādibhāvenavā yāva tasmiṁ tasmiṁ kāye sammoho pahiyyati. Tāva punappunaṁ nirantaraṁ samanupassanāti attho. Navappabhedāsu vedanāsu sukhavedanādi kāyaavayavavedanāya taṁtaṁ vedanābhāvena udayabbayavasena ca anupassanā vedanānupassanā. Soḷasa pabhedesu sarāgā dīsu cittesu sarāgādikassa avayavacittassa taṁtaṁ cittabhāvena udayabbayavasenaca anupassanā cittānupassanā. Pañcapabhedesu nīvaraṇādīsu dhammesu kāmacchandādikassa avayavadhammassa taṁ taṁ dhammabhāvena udayabbayavasenaca anupassanā dhammānupassanā.",
  "anya-e0301n9:60": "[215] Yaṁ pana vibhāvaniyaṁ",
  "anya-e0301n9:61": "‘‘Kucchitānaṁ kesādīnaṁ āyoti kāyo. Assāsa passāsānaṁvā samūho kāyo’’ti vuttaṁ. Taṁ na sundara meva.",
  "anya-e0301n9:62": "[216] Yañca tattha",
  "anya-e0301n9:63": "‘‘Kāyassa anupassanā kāyānupassanā’’ti vuttaṁ. Taṁpi na sundaraṁ.",
  "anya-e0301n9:64": "Kāye kāyānupassī viharatīti hi vuttaṁ. Etena hi kāye anupassanā kāyānupassanāti ayamatthova padhānato dassitoti.",
  "anya-e0301n9:65": "[217] Yañca tattha",
  "anya-e0301n9:66": "‘‘Vedanānaṁ vasena anupassanā’’ti vuttaṁ. Taṁpi na sundaraṁ. Vedanāsu vedanānupassīti hi vuttaṁ. Tathā cittānupassanā padepi.",
  "anya-e0301n9:67": "[218] Yaṁpi tattha",
  "anya-e0301n9:68": "‘‘Saññāsaṅkhārānaṁ dhammānaṁ bhinnalakkhaṇānameva anupassanā dhammānupassanā’’ti vuttaṁ. Taṁpi na sundarameva.",
  "anya-e0301n9:69": "Na hi katthaci pāḷiyaṁ saññāsaṅkhārāva visesetvā dhammāti vuttā atthīti. Pāḷiyañhi chanīvaraṇā pathamaṁ dhammāti vuttā. Tato pañcupādānakkhandhā. Tato dvādasāyatanāni. Tato sattabojjhaṅgā. Tato cattāri saccānīti. Yadievaṁ ekāya dhammānupassanāya vuttāya itarāpi siddhāti satipaṭṭhānaṁ ekameva vattabbaṁ, na cattāroti.Na. Yo hi dhammānupassanāyaṁ rūpakkhandho vutto. So ruppanalakkhaṇānupassanavasena vutto. Ruppanalakkhaṇañhi nibbattitapara matthadhammo. Soca tathā anupassantassa visesato sukhumassa attavipallāsassa pahānāya hotīti. Kāyoti pana taṁtaṁ samūhabhūtarūpadhammavasena veditabbo. Naruppanalakkhaṇavasena. Naca taṁtaṁ kāyabhāvena gahito taṁtaṁ rūpadhammasamūho nibbattita paramatthadhammonāma hoti. Paññattimissakattā. Soca tathā anupassantassa visesato oḷārikassa subhādi vipallāsassa pahānāya hotīti. Tathā vedanācittesupi oḷārikavipallāso sukhumavipallāsoti dve dve vipallāsā honti. Tattha attupanibandhā niccasukha vipallāsā oḷārikā. Attavipallāso sukhumo. Tattha vedanā cittā nupassanā oḷārikavipallāsānaṁ pahānāya visuṁ vuttā. Dhammesu vedanākkhandhaviññāṇakkhandhā sukhuma vipallāsa pahānāyāti. Tasmā cattārova satipaṭṭhānā vattabbāti. Sammā padahanti etehīti sammappadhānāni. Kāmaṁ tacoca nhāruca, aṭṭhica avasissatu. Upassussatu me sarīre maṁsalohitaṁ. Yantaṁ purisathāmena purisaparakkamena pattabbaṁ. Na taṁ apatvā vīriyassa saṇṭhānaṁ bhavissatīti evaṁ anivattanavutti vasena pavattassa sammāvāyāmassa etaṁ nāmaṁ. So pana tathā pavatto ekopi samāno kiccasiddhivasena catudhā hotīti. Vuttaṁ uppannānantiādi.",
  "anya-e0301n9:70": "Tattha uppannānaṁpāpakānanti asukasmiṁ kāle dese ṭhāne vā ahaṁ idañcidañca nāma pāpaṁ akāsiṁ, idañcidañcanāma mayhaṁ uppannanti evaṁ attano santāne uppannabhāvena viditānaṁ akusalānaṁ. Pahānāyāti tesaṁ attano santāne ajjatagge yāvaparinibbānāpuna anuppādadhammatāpādanakaraṇatthaṁ. Vāyāmoti sīla pūraṇa samatha vipassanābhāvanākammesu daḷhaṁ vāyāmo. Anuppannānanti attano santāne uppannapubbanti aviditānaṁ parasantānesuvā suttantesuvā disvāvā sutvāvā viditānaṁ. Anuppādāyāti yesaṁ akusala mūlānaṁ atthitāya imesaṁ sattānaṁ īdisāni kilesajātāni vā pāpakammānivā uppajjanti. Tāni mayi vijjantieva. Ahaṁpi tehi kilesehivā kammehivā aparimuttoyeva. Ahaṁpi svevā parasuvevā bhavantaresuvā tāni attano santāne uppādessā miyevāti evaṁ paccavekkhitvā tesaṁ akusalamūlānaṁ attano santāne uppattiyā paccayasamucchindanatthaṁ. Anuppannānaṁkusalānanti catubhūmakesu kusaladhammesu sattavisuddhipabhedesu imenāma visuddhidhammā mayā appattā anadhigatāeva hontīti evaṁ ñatvā samaye anatikkanteeva appattānaṁ anadhigatānaṁ upari visuddhidhammānaṁ adhigamanatthāya.",
  "anya-e0301n9:71": "Uppannānaṁ kusalānaṁ bhiyyo bhāvāyāti yāni sīlādīni kusalāni mayi uppannāni. Tāni yāva niyāmaṁ naokkamanti, tāva mayhaṁ etānīti vattuṁ nārahanti. Svevā parasuvevā bhavantaraṁ patvāvā bhijjissanti yevāti evaṁ paccavekkhitvā attano santāne uppannānaṁ tesaṁ sabbaso akuppadhammatāpādanavasena suṭṭhutaraṁ vaḍḍhanatthāya. Etesu pana catūsu mukhesu yena kenaci ekena mukhena uppanno vāyāmo catukiccasādhakoeva hotīti veditabbo. Aṭṭhakathāyaṁ pana maggakkhaṇe eva ekassa tassa catukiccasādhakatā vuttāti.",
  "anya-e0301n9:72": "Ijjhanaṁ iddhi, tassa tassa yogakammassa siddhi samiddhi nibbattīti attho. Sā pana saṅkhepato abhiññeyyānaṁ dhammānaṁ abhiññāsiddhi, pariññeyyānaṁ pariññāsiddhi, pahātabbānaṁ pahānasiddhi, sacchikā tabbānaṁ sacchikaraṇasiddhi, bhāvetabbānaṁ bhāvanāsiddhīti pañcavidhā hoti. Ijjhatītivā iddhi satthusāsane yogakammena ijjhantānaṁ sabbesaṁ mahaggata lokuttaradhammānaṁ nāmaṁ. Pajjati etenāti pādo. Iddhiyā pādoti iddhipādo. Iddhipattiyā balavupāyo padhānakāraṇanti vuttaṁ hoti. So pana catunnaṁ adhipatidhammānaṁ vasena catudhā hotīti vuttaṁ cattāro iddhipādātiādi. Adhipatibhūto chandova iddhipādoti chandiddhipādo. Esanayo sesesupīti. Etthaca sabbe mahaggatānuttarabhūtā uttarimanussa dhammānāma napākatikena chandenavā vīriyenavā cittenavā paññāya vā adhigantabbā honti. Yena kenaci palibodhena paṭibāhituṁ asakkuṇeyyena adhipatibhāvapattena chandādināeva adhigantabbā. Tasmā ime cattāro dhammā adhipatibhūtāva idha adhippetāti daṭṭhabbāti.",
  "anya-e0301n9:73": "[219] Yaṁpana vibhāvaniyaṁ",
  "anya-e0301n9:74": "‘‘Ijjhati adhiṭṭhānādikaṁ etāyāti iddhi, iddhividhaññāṇaṁ. Iddhiyā pādo iddhipādo’’ti vuttaṁ. Taṁ saṁyuttake katamāca bhikkhave iddhi. Idha bhikkhave bhikkhu anekavihitaṁ iddhividhaṁ paccanubhoti. Ekopi hutvā bahudhā hoti.La. Yāva brahmalokāpi kāyena vasaṁ vatteti. Ayaṁ vuccati bhikkhave iddhīti imāya pāḷiyā sameti. Evaṁsantepi idha abhidhammapariyāyova adhippetoti taṁ na yujjatiyeva.",
  "anya-e0301n9:75": "Vibhaṅge pana pathamavāre lokiya lokuttaramissakā citta cetasikarāsīeva iddhipādāti vuttā. Aṭṭhakathāyañca-pathamajjhāna parikammaṁhi iddhipādonāma. Pathamajjhānaṁ iddhināma.La. Nevasaññā nāsaññāyatanajjhānaparikammaṁ iddhipādonāma. Nevasaññānāsaññā yatanajjhānaṁ iddhināma. Sotāpattimaggassa vipassanā iddhipādo nāma. Sotāpattimaggo iddhināma.La. Arahattamaggassa vipassanā iddhipādonāma. Arahattamaggo iddhināmātica. Pathamajjhānaṁ iddhipādonāma. Dutiyajjhānaṁ iddhināma. La. Ākiñcaññāyatanajjhānaṁ iddhi pādonāma. Nevasaññā nāsaññā yatanajjhānaṁ iddhināma. Sotā pattimaggo iddhipādonāma. Sakadāgāmimaggo iddhināma.La. Arahattamaggo iddhināmāti ca vuttaṁ. Taṁtaṁ pādakajjhānaṁ iddhipādonāma. Tato tato vuṭṭhahitvā uppāditamaggo iddhināmātipi vattuṁ vaṭṭatiyeva. Idha pana uttaracūḷabhājaniye āgatanayena cattāro adhipatidhammāeva iddhipādāti vuttā.",
  "anya-e0301n9:76": "Tattha pana lokuttarabhūtāeva adhippetā. Idha lokiya lokuttara missakabhūtāti. Indriyabalāni atthato heṭṭhā vuttāneva. Pākaṭaṭṭhānato pana catūsu sotāpattiyaṅgesu saddhāya thāmo veditabbo. Yathāha-kattha bhikkhave saddhindriyaṁ daṭṭhabbaṁ. Catūsu sotāpattiyaṅgesu ettha saddhindriyaṁ daṭṭhabbanti. Catūsu sammappadhānesu vīriyassa. Yathāha-kattha bhikkhave vīriyindriyaṁ daṭṭhabbaṁ. Catūsu sammappadhānesu ettha vīriyindriyaṁ daṭṭhabbanti. Catūsu satipaṭṭhānesu satiyā. Yathāha-kattha bhikkhavesatindriyaṁ daṭṭhabbaṁ. Catūsu satipaṭṭhānesuettha satindriyaṁ daṭṭhabbanti. Catūsu jhānesu samādhissa. Yathāha-kattha bhikkhave samādhindriyaṁ daṭṭhabbaṁ. Catūsu jhānesu ettha samādhindriyaṁ daṭṭhabbanti. Catūsu ariyasaccesu paññāya thāmo veditabbo. Yathāha-kattha bhikkhave paññindriyaṁ daṭṭhabbaṁ. Catūsu ariyasaccesu ettha paññindriyaṁ daṭṭhabbanti. Sambodhi vuccati catūsu maggesu ñāṇaṁ, samantato bujjhati paṭivijjhati bujjhanti vā etāyāti katvā. Sā hi catusaccadhammaṁ bujjhamānā ekakkhaṇe soḷasahi atthehi saddhiṁ samantato bujjhati, na ekadesa toti tassā sambodhiyā samuṭṭhāpanaṭṭhena sambodhiyā aṅgo sahakārībalavapaccayoti sambojjhaṅgo. Satieva sambojjhaṅgo satisambojjhaṅgo. Sā hi kāyādīsu catūsu attano gocaresu bhāvanāvasena suṭṭhusaṁvaḍḍhamānā anupubbena sabbapamāda pakkhaṁ vidhametvā sabbaṁ appamādapakkhañca pūretvā catumaggaññāṇa saṅkhātaṁ sambodhiṁ samuṭṭhāpetīti. Vipassanāya bhūmibhūte ajjhatta bahiddhādhamme vicināti kakkhaḷattaphusanādīhi aniccatādīhica vividhā kārehi cuṇṇavicuṇṇaṁ kurumānoviya tesu daṭṭhabbākāraṁ asesaṁ upadhāretīti dhammavicayo. Soeva sambojjhaṅgoti dhammavicaya sambojjhaṅgo. Sopi hi attano gocarabhūtesu tesu dhammesu bhāvanāvasena suṭṭhusaṁvaḍḍhamāno anupubbena sabbaṁsammoha pakkhaṁ vidhametvā sabbaṁ asammohapakkhaṁ pūretvā sayaṁ catumaggañāṇa sambodhi hutvā samuṭṭhahatīti. Sammappadhānavīriyameva sambojjhaṅgoti vīriyasambojjhaṅgo. Tampi hi catubbidhesu attano gocaresu bhāvanāvasena suṭṭhu saṁvaḍḍhamānaṁ anupubbena sabbaṁ kusalesu dhammesu līnasaṅkoca kosajjapakkhaṁ kilesajātaṁ vidhametvā sabbaṁ dhurasaṁpaggahapakkhaṁ pūretvā vuttappakāraṁ sambodhiṁ samuṭṭhā petīti.",
  "anya-e0301n9:77": "Pītiyeva sambojjhaṅgo pīti sambojjhaṅgo. Sāpi hi vuttappakāresu gocaresu suṭṭhu saṁvaḍḍhamānā kusalesu dhammesu sabbaṁ cittassa aratiukkaṇṭhapakkhaṁ vidhametvā sabbaṁ dhammarati dhammanandidhammārāma pakkhaṁ pūretvā vuttappakāraṁ sambodhiṁ samuṭṭhāpeti. Passaddhieva sambojjhaṅgo passaddhi sambojjhaṅgo. Sāpi hi vuttapakāresu gocaresu bhāvanāvasena suṭṭhu saṁvaḍḍhamānā sabbaṁ cittassa sārambha darathapakkhaṁ vidhametvā sabbaṁ vūpasantasītalapakkhaṁ pūretvā vuttappakāraṁ sambodhiṁ samuṭṭhāpeti. Samādhieva sambojjhaṅgoti samādhi sambojjhaṅgo. Tassa sambodhisamuṭṭhāpanatā pākaṭā. Tatramajjhattatā saṅkhātā upekkhāeva sambojjhaṅgoti upekkhā sambojjhaṅgo. Sāpihi vuttappakāresu satiādīnaṁ gocaresu bhāvanāvasena suṭṭhu saṁvaḍḍhamānā sabbaṁ cittassa līnuddhaccapakkhaṁ vidhametvā samavāhitapakkhaṁ pūretvā vuttappakāraṁ sambodhiṁ samuṭṭhāpetīti. Sammā aviparītato dassanaṁ sammādiṭṭhi. Sā pana dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhaniro dhagāminipaṭipadāya ñāṇanti catubbidhā hoti. Sammā aviparītato saṁkappanaṁ sammāsaṅkappo. Yathā sammādiṭṭhi daṭṭhabbasabhāvesu pharamānā pavattati tathā tassā saṁvidhānanti attho. Teneva hi so paññākkhandhe saṅgahitoti. Yathāha-yācāvuso visākha sammādiṭṭhi, yoca sammāsaṅkappo, ime dhammā paññākkhandhe saṅgahitāti. Sammāvācā dayo pubbe vuttatthāyeva. Sammā vāyamanti ekenāti sammāvāyāmo. Catukiccasādhakaṁ sammappadhāna vīriyaṁ. Passaddhidvayaṁ passaddhisāmaññena ekaṁ katvā cuddasete sabhāvatoti vuttaṁ. Sattadhāti vuttappakārānaṁ satipaṭṭhānacatukka sammappadhānacatukkādīnaṁ vasena sattadhā. Idāni tesaṁ cuddasannaṁ kiccānaṁ ṭhānabhedaṁ dassetuṁ saṅkappapassaddhicātiādimāha.",
  "anya-e0301n9:78": "[220] Yaṁpana vibhāvaniyaṁ",
  "anya-e0301n9:79": "‘‘Sattadhā tattha saṅgahoti vatvā puna taṁ dassetuṁ saṅkappapassaddhicātiādimāhā’’ti vuttaṁ. Taṁ na yujjati.",
  "anya-e0301n9:80": "Na hi tattha satta sarūpaṁ labbhatīti. Saṅkappo viratittayañca ekaṁ maggaṅgaṭṭhānaṁ pāpuṇāti. Passaddhica pītica upekkhāca ekaṁ bojjhaṅgaṭṭhānaṁ. Chandoca cittañca ekaṁ iddhipādaṭṭhānanti evaṁ navadhammā ekaṭṭhānikā honti. Ekaṁ vīriyaṁ catusammappadhāna iddhi pādindriya balabojjhaṅga maggaṅga vasena navaṭṭhānikaṁ. Ekā sati catusatipaṭṭhāna indriya bala bojjhaṅga maggaṅga vasena aṭṭhaṭṭhānikā. Eko samādhi indriya bala bojjhaṅga maggaṅga vasena catuṭṭhāniko. Ekāpaññā iddhipādindriya bala bojjhaṅga maggaṅga vasena pañcaṭṭhānikā. Ekā saddhā indriya bala vasena duṭṭhānikāti. Te pana sattatiṁsa pabhedā dhammā pubbabhāge nānārammaṇā nānākhaṇikāca honti. Maggaphalesu pana navaṭṭhānikaṁ vīriyaṁ ekameva nibbānaṁ ārammaṇaṁkatvā navasuṭhānesu atta paṭipakkhānaṁ pāpa dhammānaṁ paccaya yamugghātavasena nava kiccāni sādhayamānaṁ ekameva pavattati. Esa nayo aṭṭhaṭṭhānikādīsu. Tasmā te ekakkhaṇe ekacitte sabbe ekato upalabbhantīti vuttaṁ sabbe lokuttare hontīti. Navāsaṅkappa pītiyoti ettha vāsaddo kvaci saddattho. Saṅkappo kvaci dutīyajjhānikā dikepītica kvaci catutthajjhānikādike lokuttare nahontīti attho.",
  "anya-e0301n9:81": "Lokiyepīti sīlavisodhanādivasena pavatte kāmā vacarakusalādike lokiyakusala kriyacittuppādepi. Yathā yoganti sīlavisodhanakamma samathakammanāmarūpapariggahādikammesu yujjitabbānaṁ viratittayādīnaṁ anurūpaṁ. Chabbisuddhipavattiyanti sīla visuddhādīnaṁ channaṁ visuddhīnaṁ anukkamena pavattikāle. Etena diṭṭheva dhamme maggaphalapatiṭṭhābhāvatthāya pūrite catupārisuddhi sīlepi saddhāsatiādayo bodhipakkhiyesu saṅgahitā eva honti. Tathā maggapādakatthāya uppāditesu mahaggatajjhānesu mīti dasseti. Tathā hi bojjhaṅgasaṁyuttake –",
  "anya-e0301n9:82": "Evaṁ bhāvito kho kuṇḍaliya indriyasaṁvaro tīṇi sucaritāni paripūreti. Evaṁ bhāvitāni tīṇi sucaritāni cattāro satipaṭṭhāne paripūrenti. Evaṁ bhāvitā cattāro satipaṭṭhānā satta bojjhaṅge paripūrenti. Evaṁ bhāvitā satta bojjhaṅge vijjāvimuttiyo paripūrentīti vuttaṁ.",
  "anya-e0301n9:83": "Aṭṭhakathāyaṁpi nakevalaṁ balavavipassanā maggaphalesueva bojjhaṅge uddharanti. Vipassanāpādaka kasiṇajjhāna ānāpāṇā suka brahmavihārajjhānesupi uddharantīti vuttaṁ. [Bodhipakkhiyasaṅgaho]",
  "anya-e0301n9:84": "165. Sabbasaṅgahe pañcakkhandhāti pañca rāsayo. Atītādi bheda bhinnānaṁ rūpānaṁ khandho rāsīti rūpakkhandho. Ekasmiṁ ruppana lakkhaṇe rāsiṁ katvā ñāṇena pariggahitā rūpadhammāeva. Tathā ekasmiṁ vedayitalakkhaṇe sañjānana lakkhaṇe rāsiṁ katvā pariggahitā atītādibhedabhinnā vedanāsaññāyo vedanākkhandho saññākkhandho canāma. Saṅkharontīti saṅkhārā. Phassa cetanā dayo. Tehi chasuvā upapattidvāresu tīsuvā kammadvāresu ekato saṅgamma samāgamma phusanacetayitādīhi attano attano kiccehi dassanasavanādīni sādhāraṇakiccānivā kāyika vācasikamānasikānivā sayana nisajjaṭṭhāna gamana kathana cintanādīni sabbāni kiccāni karonti vidahantīti. Vuttañhetaṁ saṁyuttake –",
  "anya-e0301n9:85": "Kiñca bhikkhave saṅkhāre vadetha. Saṅkhataṁ abhisaṅkharontīti kho bhikkhave tasmā saṅkhārāti vuccanti. Kiñca saṅkhataṁ abhi saṅkharonti, rūpaṁ rūpatthāya saṅkhataṁ abhisaṅkharonti. Vedanaṁ vedanatthāya saṅkhataṁ abhisaṅkharonti. Saññaṁ saññatthāya saṅkhata abhisaṅkharonti. Saṅkhāre saṅkhāratthāya saṅkhata mabhisaṅkharonti. Viññāṇaṁ viññāṇatthāya saṅkhata mabhi saṅkharontīti. Saṅkhata mabhisaṅkharontīti kho bhikkhave tasmā saṅkhārāti vuccantīti.",
  "anya-e0301n9:86": "Tattha rūpaṁ rūpatthāya saṅkhatamabhisaṅkharontīti yasmiṁ yasmiṁ kāle sayana nisajjādivasena pavattā yā yā rūpavikati icchīyati, tasmiṁtasmiṁ kāle tassā tassā rūpavikatiyā jātatthāya iriyāpatha parivattanādi vasena taṁ taṁ rūpavikatiṁ saṅkhataṁ abhisaṅkharontīti attho. Khajjabhojjādikaṁ vatthālaṅkārādikaṁ mañca pīṭha geha rathādikaṁ sabbaṁ upabhoga paribhogabhūtaṁ bāhira rūpaṁpi gahetvā yojetuṁ vaṭṭatiyeva. Vedananti diṭṭhadhammikaṁ samparāyikañca sabbaṁpi vedanaṁ. Tattha diṭṭhadhammikaṁ vedanaṁ saṅkhataṁ abhisaṅkharontā cittakammanaccagītādīni taṁ taṁ vedanupakaraṇāni sampādana vasena samparāyikañca abhisaṅkharontā mānusakaṁvā dibbaṁvā taṁtaṁ vedanaṁ patthetvā dāna sīlādi sampādana vasena abhisaṅkharonti. Esanayo sesesupi. Saṅkhāresu pana phassaṁ phassatthāya cetanaṁ cetanatthāyātiādinā dānaṁ dānatthāya sīlaṁ sīlatthāya pāṇātipātaṁ pāṇātipātatthāyātiādinā vā sabbaṁ lokapavattiṁ ñatvā vitthāretabbāti. Ettha siyā, kasmā saṅkhāresu pākaṭā cetanādayo vitakkādayo lobhādayo saddhāsatipaññādayoca dhamme visuṁ visuṁ khandhabhāvena avatvā vedanāsaññāva vuttāti. Vuccate.",
  "anya-e0301n9:87": "Yathā hi cheko mahābhisakko bhesajjamūlāni gahetvā cuṇṇaṁ karonto tesu mūlesu imāni thūlānipi mudūni honti. Imāni khuddakānipi kakkhaḷāni hontīti ñatvā tato pathamataraṁ kakkhaḷāni visuṁ uddharitvā suṭṭhu koṭṭetvā cuṇṇaṁ karoti. Sesāni pana sabbāni mudūni ekato katvā koṭṭetvā cuṇṇaṁ karoti. Tato ubhayāni missetvā silāyaṁ pisetvā bhesajjakamme upaneti. Evaṁ karonto nakilamati. Evamevaṁ bhagavāpi nāmarūpadhammesu tilakkhaṇaṁ āropetvā niccasukhaatta vipallāsānaṁ pahānatthāya anuyuñjantā devamanussā vibhāge akate tīsu dhammesu kilamissantīti ñatvā nāmadhammesu vedanāsaññācittasaṅkhāte tayo dhamme visuṁ uddharitvā ekamekaṁ khandhaṁ nāma katvā desesi. Tathā hi yathā macchānāma udake sati ukkaṇṭhitā nāma natthi. Asati pana ekantena ukkaṇṭhitāyeva honti. Yathāvā madhukarāvā bhamarāvā yasmiṁ vane puppharasa phalarase labhanti, tattha ukkaṇṭhitānāma natthi. Alabhamānā pana ekantena ukkaṇṭhitāeva honti. Evameva imesaṁ sattānaṁ sukha saññitesu patisaraṇesu vedanāsadisaṁ patisaraṇaṁnāma natthi. Manussadevabrahmasampattiyo assādentāpi sukhavedanatthāyaeva assādenti. Yadica tāhi vinā yathicchitaṁ sukhavedanaṁ labheyyuṁ. Konāma tā sādiyissati. Tathā phassacetanādīhi vitakkavicāravīriyādīhi lobhadosādīhi saddhāsatipaññādīhi ca saṅkhārakkhandhadhammehi diṭṭhadhammikaṁ samparāyikañca yaṁkiñci saṅkhataṁ abhisaṅkharontāpi sukhavedanatthāyaeva abhisaṅkharonti. Yadica tādisena abhisaṅkharaṇena vināpi yathicchitaṁ sukhaṁ labheyyuṁ, tehi dhammehi attho natthīti konāma te dhamme abhisaṅkharissatīti.",
  "anya-e0301n9:88": "Iti sukhasaññitesu dhammesu vedanānāma imesaṁ sattānaṁ paramukkaṁsagataṁ sukhasaññitaṭṭhānaṁ hoti. Tasmā bhagavā taṁ visuṁ ekaṁ khandhaṁ katvā khandhadesanaṁ desetīti. Tathā imesaṁ sattānaṁ attasaññitesu patisaraṇesu saññāsadisaṁ patisaraṇaṁ nāma natthi. Tathā hi tasmiṁ tasmiṁ sattanikāye uppannā te te sattā attāno attano visayesu sabbaṁ jānitabbaṁ saññāya sañjānitvā viññuttaṁ āpajjanti. Tathā viññuttaṁ āpajjantā yattakaṁ pare jānanti. Tattakaṁ mayaṁpi jānāma. Ko amhākaṁ uttaritaroti evaṁ loke ñāṇasammabhaṁ saññaṁ paramaṁ attānaṁ katvā vicaranti. Iti attasaññitesu dhammesu saññānāma imesaṁ sattānaṁ paramukkaṁ sagataṁ attasaññitaṭṭhānaṁ hoti. Tasmā bhagavātaṁpi visuṁ ekaṁ khandhaṁ katvā khandhadesanaṁ desetīti. Tathā imesaṁ sattānaṁ niccasaññitesu patisaraṇesu cittasadisaṁ patisaṁraṇaṁ nāma natthi. Tathā hi sattā sukhaṁ dukkhaṁnāma aniccaṁ sukhapattānaṁ dukkhaṁ natthi. Dukkha pattānaṁ sukhaṁ natthītivā. Saññānāma aniccā, kadāci pamussati kadāci napamussatītivā. Vīriyaṁnāma aniccaṁ. Kadāci ārabhati, kadāci na ārabhatītivā. Lobhonāma anicco. Kadāci uppajjati, kadāci nauppajjatītivā. Dosonāma anicco. Kadāci uppajjati, kadāci na uppajjatītivā. Saddhānāma aniccā. Kadāci pasannacitto hoti, kadāci appasannacitto hotītivā. Paññānāma aniccā. Jānitabbaṁpi kadāci jānāti, kadāci na jānātītivā evaṁ cetasikadhammānaṁ anicca bhāvonāma kesañci lokiyajanānaṁpi pākaṭo hoti. Na pana cittassa. Na hi sattā cittaṁnāma aniccaṁ. Kadāci uppajjati, kadāci na uppajjatīti gaṇhanti. Taṁ pana sayaṁ niccaṁ pavattamānaṁ hutvā kadāci sukhena yuttaṁ hoti, kadāci dukkhenātiādinā tasmiṁ niccasaññameva uppādentīti. Iti cittaṁnāma niccasaññitesu dhammesu paramukkaṁ sagataṁ niccasaññitaṭṭhānaṁ hoti. Tasmā bhagavā taṁpi visuṁ ekaṁ khandhaṁ katvā khandhadesanaṁ desetīti.",
  "anya-e0301n9:89": "[221] Yaṁpana vibhāvaniyaṁ",
  "anya-e0301n9:90": "‘‘Bhājana bhojana byañjana bhattakāraka bhuñjaka vikappavasena pañceva vuttā’’ti vatvā taṁ vibhāvantena ‘‘rūpañhi vedanā nissayattā bhājanaṭṭhāniyaṁ. Vedanā bhuñjitabbattā bhojanaṭṭhāniyā. Saññā vedanassāda lābha hetuttā byañjanaṭṭhāniyā. Saṅkhārā abhisaṅkharaṇato bhattakārakaṭṭhāniyā. Viññāṇaṁ upabhuñjakattā bhuñjakaṭṭhāniyaṁ. Ettāvatāca adhippe tatthasiddhīti pañceva vuttā’’ti vuttaṁ. Taṁ sārato nadaṭṭhabbaṁ.",
  "anya-e0301n9:91": "Na hi taṁ aṭṭhakathāyaṁ etapparamavinicchaye āgataṁ. Upamādīpaneeva āgataṁ. Na ca bhagavatā bhājanādivikappasiddhimattaṁ uddissa pañceva khandhā vuttāti sakkā vattuṁ. Tathāsiddhassa atthassa payojanābhāvatoti.",
  "anya-e0301n9:92": "[222] Yañca tattha",
  "anya-e0301n9:93": "‘‘Desanākkamepi idameva kāraṇaṁ. Yattha bhuñjati, yañca bhuñjati, yenaca bhuñjati, yoca bhojako, yoca bhuñjitā. Tesaṁ anukkamena dassetukāmattā’’ti vuttaṁ. Taṁpi asāraṁ.",
  "anya-e0301n9:94": "Catunnaṁ upādānānaṁ visayabhūtā khandhā upādānakkhandhā. Sabba sabhāgadhamma pariyādānavasena sāsavā anāsavāca dhammā pañcakkhandhāti vuttā, vipassanā bhūmipariggahavasena sāsavāeva pañcupādānakkhandhāti vuttā. Āyatanti attano phaluppattiyā bhusaṁ ussahantā viya hontīti āyatanāni. Āyatanasaddo pana chasu ajjhattikesu dvāradhammesu pavattamāno sañjātidesaṭṭhena nivāsaṭṭhānaṭṭhena ākaraṭṭhena, chasu bāhiresu ārammaṇadhammesu pavattamāno samosaraṇaṭṭhena, ubhayatthapi kāraṇaṭṭhena pavattati. Tattha citta cetasikā dhammā ekasmiṁvā bhave anamataggevā saṁsāre punappunaṁ saha jāyamānā cakkhādīsu chasu dvārapadesesueva jāyanti, na aññattha. Santānānubandhavasena nivasantāpi tesveva nivasanti, na aññattha. Ākiritvā thapitā viya pavattamānāpi tesveva pavattanti, na aññattha. Tasmā cakkhādīni chasañjātidesaṭṭhena nivāsaṭṭhānaṭṭhena ākaraṭṭhenaca āyatanānināma. Devāyatanaṁ viya adhiṭṭhānaṭṭhenātipi vattuṁ vaṭṭatiyeva.",
  "anya-e0301n9:95": "Yathāca sampannapupphaphalesu khemesu rukkhesu tato tato pakkhino nilinatthāya āhāratthāyaca niccaṁ samosaranti. Evaṁ rūpādīsu chasuṭhānesu tato tato cittacetasikā dhammā ārammaṇakaraṇatthāya niccaṁ samosaranti. Tasmā rūpādīni cha samosaraṇaṭṭhena āyatanānināma. Tadubhayāni pana tesaṁ citta cetasikānaṁ kāraṇaṭṭhena āyatanānināma. Cakkhuca taṁ āyatanañcāti cakkhāyatanaṁ. Evaṁ sesāni. Tattha cakkhusotāni sattānaṁ hitakriyāsu bahupakārattā kāmarūpa byāpitattā ca pākaṭānītiādimhi vuttāni. Tehi āsannattā tadanantaraṁ ghānaṁ. Tato jivhāti imāni cattāri padesāyatanānināma. Tato sakalakāyabyāpako kāyo. Tato tesaṁ sabbesaṁ gocaravisayaggāhakaṁ manoti. Sesāni pana tesaṁ visayattā tadanukkameneva vuttānīti.",
  "anya-e0301n9:96": "Kassaci pana puggalassavā sattassavā manussassavā devassavā brahmunovā vase avattitvā attanoeva sabhāvaṁ dhārentīti dhātuyo. Visuṁ visuṁ vavatthitasabhāvattāvā yathāsabhāvaṁ dhārīyanti sallakkhīyanti vavatthapīyantīti dhātuyo. Apica, nissatta nijjīvaṭṭhena dhātuyo. Tattha nissattaṭṭhenāti sattākārā bhāvaṭṭhena sattakiccābhāvaṭṭhena. Ko panettha sattākāro kiṁ sattakiccanti. Jīvayogo sattākāro. Īhāca byāpāro ca sattakiccaṁ. Nijjīvaṭṭhenāti ekasmiṁ bhave yāva namarati. Bhavaparaṁparāyavā yāva saṁsāro na nivattati. Tāva abhijjamāno acchijjamāno ekova vattatīti evaṁ gahitassa jīvassa abhāvaṭṭhena. Cakkhādayoca dhammā sabbaso sattākārarahitā satta kiccarahitāca honti. Naca sayaṁ jīvānāma honti. Nāpi jīvayogāti. Iti nissattaṭṭhena nijjīvaṭṭhenacatedhātuyonāmāti. Tesaṁ pana daṭṭhabbākāro aṭṭhakathāyaṁ vutto. Yathāha-bheritalaṁ viya cakkhudhātu daṭṭhabbā. Daṇḍo viya rūpadhātu. Saddoviya cakkhuviññāṇadhātu. Tathā ādāsatalaṁ viya cakkhudhātu. Mukhaṁ viya rūpadhātu. Mukhanimittaṁ viya cakkhuviññāṇadhātu. Athavā, ucchuyanta kilayantaṁ viya cakkhudhātu. Yantacakkayaṭṭhi viya rūpadhātu. Ucchurasa telāni viya cakkhuviññāṇadhātu. Tathā adharāraṇi viya cakkhudhātu. Uttarāraṇi viya rūpadhātu. Aggi viya cakkhuviññāṇadhātu. Esanayo sotaviññāṇadhātuādīsu. Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā.",
  "anya-e0301n9:97": "Dhammadhātuyā vedanākkhandho sallamiva sūlamivaca daṭṭhabbo. Saññā saṅkhārakkhandhā vedanāsalla sūlayogā āturā viya daṭṭhabbā. Puthujjanānaṁvā saññā āsā dukkhajananato rittamuṭṭhi viya ayathābhuccanimittagāhato vanamigoviya. Saṅkhārā paṭisandhiyaṁ pakkhipanato aṅgārakāsuyaṁ khipanapurisā viya. Jātidukkhānubandhato rājapurisānubandhacoro viya. Sabbānatthāvahassa khandhasantānassa hetuto visarukkhabījāni viya. Rūpaṁ nānāvidhupaddavanimittato khura cakkaṁviya daṭṭhabbaṁ. Asaṅkhatāpidhātu amatato santato khemato ca daṭṭhabbā. Kasmā, sabbānatthapaṭipakkhabhūtattā. Manoviññāṇadhātu gahitārammaṇaṁ muñcitvāpi aññaṁ gahetvā pavattanato vanamakkaṭo viya, duddamanato assakhaluṅgo viya, yattha kāmanipātito vehāsaṁ khittadaṇḍo viya, lobhadosādi nānāppakāra kilesayogato raṅganaṭo viya daṭṭhabbāti. Ariyasaccānīti ettha santassa dhammassa bhāvo saccaṁ. Santassāti bhūtassa tathassa aviparītassa. Apica, kenaṭṭhena saccanti. Tathaṭṭhena avitathaṭṭhena anaññathaṭṭhena. Yañhi cakkhussa dukkhattaṁ, taṁ tathaṁ hoti avitathaṁ anaññathaṁ. Dukkhadukkha saṅkhāradukkha vipariṇāmadukkha saṅkhātehi tīhi dukkhehi taṁ samaṅgipuggalassa abhiṇhapīḷanato. Tattha saṅkhāradukkhaṁ nāma kammajānaṁ uppattiyā pageva taṁtaṁkammā bhisaṅkharaṇadukkhaṁ. Tathā utujādīnaṁ uppattiyā pageva taṁtaṁ utucittāhārānaṁ abhisaṅkharaṇadukkhaṁ.",
  "anya-e0301n9:98": "Cakkhu hi nāma rūpibrahmānaṁpi purimabhave jhānabhāvanā saṅkhātaṁ mahantaṁ kammābhisaṅkharaṇa dukkhaṁ anubhavantānaṁyeva uppajjati. No aññathā. Kāmasattānaṁ pana purimabhave kammasaṅkhāradukkhaṁ anubhavitvā uppannaṁpi yāvajīvaṁ pavattiyā āhārādisaṅkhāradukkhañca paṭijaggana dukkhañca anubhavantānaññeva pavattati, no aññathā. Pavattamānañca paccayavekallevā jāte antarāyevā āgate yadākadāci bhijjati. Maraṇakālaṁ patvā pana ekantena bhijjatiyeva. Tasmā taṁ assādetvā tadatthāya kammaṁvā āhārādipaccayaṁvā paṭijagganaṁ vā saṅkharontānaṁ anamatagge saṁsāre saṅkhāradukkhassa pariyantonāma natthi. Iti sabbaṁ cakkhu apariyantena saṅkhāradukkhena puggalaṁ abhiṇhaṁ pīḷetiyeva. Idamassa saṅkhāradukkhaṁ. Idaṁ cakkhu nāma paccayavekallevā jāte antarāyevā āgate yadā kadāci bhijjanajātikaṁ. Tasmā tassa bhijjanabhayena pageva paccaya sampādanadukkhaṁ rakkhāvaraṇaguttisaṁvidhānadukkhaṁ bhijjananimittāni disvā vā bhijjamānevā bhinnevā socanaparidevanādidukkhañca vipariṇāma dukkhaṁnāma. Iti sabbaṁ cakkhu apariyantena vipariṇāmadukkhena puggalaṁ abhiṇhaṁ pīḷetiyeva. Idamassa vipariṇāmadukkhaṁ. Dukkhadukkhaṁ pana tadubhayena dukkhena saheva sijjhati. Evaṁ cakkhu dukkhadukkha saṅkhāra dukkha vipariṇāma dukkhasaṅkhātehi tīhi dukkhehi taṁ samaṅgipuggalaṁ abhiṇhaṁ pīḷetiyeva. Yañca tassa tathāpīḷanaṁ, taṁ tathaṁ hoti, avitathaṁ, anaññathaṁ. Tasmā cakkhu dukkhasaccaṁnāma. Esa nayo sotādīsu tebhūmakadhammesu.",
  "anya-e0301n9:99": "Sesasaccesupi yaṁ lobhasseva dukkhasamudayattaṁ. Yaṁ nibbānasseva dukkhanirodhattaṁ. Yaṁ aṭṭhaṅgikamaggasseva dukkhanirodhamaggattaṁ taṁ kathaṁ hotītiādinā vattabbaṁ. Yāvaca lobho na pahiyyati. Tāva cakkhādīni assādetiyeva. Yāvaca tāni assādeti. Tāva tesaṁ pavattiyā kammādīni saṅkharontiyeva. Yāvaca kammādīni saṅkharonti. Tāva cakkhādīni pavattantiyeva. Yāvacatāni pavattanti. Tāva tesaṁ vuttappakārehi saṅkhāra dukkhādīhi namuccatiyeva. Tasmā lobhassa dukkhasamudayattaṁ tathaṁ hoti. Cakkhādīsuca pavattamānesu vuttappakāraṁ sabbaṁ dukkhaṁ āgacchatiyeva. Apavattamānesu nāgacchati. Tasmā tesaṁ pavattinirodhabhūtassa nibbānasseva dukkhanirodhattaṁ tathaṁ hoti. Tathā lobhapahānato añño dukkhamuttimaggonāma natthi. Aṭṭhaṅgikamaggoca uppajja māno ekantena taṁ pajahati. Tasmā aṭṭhaṅgikamaggasseva dukkhanirodhamaggattaṁ tathaṁ hoti, avitathaṁ, anaññathanti.",
  "anya-e0301n9:100": "Evaṁsantepi saccasaddo pariyāya saccesupi vattatīti vuttaṁ cattāriariyasaccānīti. Tattha dukkhasacce tāva sakkāyapariyā pannā ajjhattadhammāeva ariyasaccaṁnāma. Teyeva hi asmimānassa adhiṭṭhānabhūtā hutvā yāvataṁ mānaṁ na samūhanati. Tāva dukkhakiccaṁ karonti. Dukkhapariññācanāma yāvadeva asmimānasamugghātāya hoti. Asmimānoca tesveva ajjhattadhammesu nivisatīti tesu pariññātesu pariññākiccaṁ siddhameva hotīti. Tabbiparī tena pana anindriya baddhadhammā maggaphaladhammāca aṭṭhaṅgikavajjā udayabbaya pīḷanato saṅkhāradukkhavipariṇāmadukkhehica aparimuttattā dukkhasaccaṁ nāma. Samudayasacce eko lobhoyeva ariyasaccaṁnāma. Sohi attasamaṅgino satte attanica ārammaṇadhammesuca assādaṁ janayitvā niccaṁ vaṭṭadukkhato anukkaṇṭhamāne karotīti tesaṁ lobhasadiso añño ñātivā mittovā sahāyovā attāvā attaniyaṁvā natthiviya khāyati. Tasmā taṁsadiso añño koci vaṭṭadukkhasaṁvidhāyakonāma natthi. Tañca pajahituṁ sakkontassa añño dujjahonāma natthi. Avasesāpana sabbepi sāsavā kusalākusaladhammā samudayasaccaṁnāma.",
  "anya-e0301n9:101": "Ettha siyā, nanu avijjāpi sabbassa vaṭṭadukkhassa mūlabhāvena vuttāti sāpi samudaye ariyasacceeva vattabbāti. Vuccate, yathāhi eko cheko uyyānapālo sampattiyuttaṁ bhūmi bhāgaṁ labhitvā attano ñāṇabalena bhūmibhāgañca nānābījānica abhisaṅkharitvā nandanasadisaṁ uyyānaṁ māpesi. Tattha bhūmi uyyāna pālassa bījānaṁ rukkhānañca patiṭṭhānakiccaṁ sādheti. Bījānica aṅkuruppādanakiccaṁ sādhenti, uyyānapāloyeva pana sabbakiccāni sādheti. So hi bhūmiyaṁ bījesu rukkhesuca yaṁyaṁ kattabbaṁ hoti. Taṁ sabbaṁ karoti. Mametanti pariggaṇhāti rakkhati. Tato uppanne bhoge bhuñjati. Tasmā ko idaṁ māpesi, kassedaṁ uyyānanti vutte uyyānapāloyeva māpesi. Tassedaṁ uyyānaṁ icceva vuccati. Na bhūmiṁ māpesi. Bījāni māpenti. Tesaṁ idaṁ uyyānanti vuccati. Kā pana uyyānasampattiyā paccayaparaṁparāti vutte pana bhūmieva ādito vattabbā. Na uyyānapālo. Naca bījānīti. Evaṁ sampadamidaṁ daṭṭhabbaṁ. Paṭiccasamuppāda nayañhi patvā paccayaparaṁ paravasena dukkha dhammānaṁ pavatti nivattividhāne avijjāeva ādi pabhavapadhānabhūtā hoti, na taṇhā. Saccadesanāyaṁ pana tesaṁ nibbattakadhammavidhāne taṇhāeva sāmijeṭṭhaka padhānabhūtā hoti. Na avijjāti natthi samudayāriyasaccabhāve avijjāya okāsoti daṭṭhabbo. Kilesānaṁ tadaṅganirodhavikkhambhana nirodhā nirodhasaccaṁnāma. Nibbānaṁ nirodhāriyasaccaṁnāma. Chasu lokiyavisuddhīsu maggaṅgāni maggasaccaṁ nāma. Aṭṭhaṅgiko lokuttaramaggoeva maggaariyasaccaṁnāmāti.",
  "anya-e0301n9:102": "Ariyasaddo cettha katthaci kadāci kesañci kutoci kathañci avitathabhāvena uttamatthavācakoti. Vibhāvaniyaṁ pana aṭṭhakathāyaṁ vuttanayena saccasaddassa attho vibhāvito dukkhaṁariya saccanti ettha pīḷanaṭṭho, saṅkhataṭṭho, santāpaṭṭho, vipariṇāmaṭṭhoti imehi catūhi atthehi cakkhādikassa ekekassa tebhūmakadhammassa dukkhasaccatā veditabbā. Tattha saṅkhataṭṭha vipariṇāmaṭṭhā pubbe saṅkhāra dukkhavipariṇāmadukkhesu vuttanayāeva. Padatthatopana paccayehi saṅkharīyatīti saṅkhato. Pageva kammādipaccayābhisaṅkharaṇadukkhena vinā na uppajjati, napavattatīti vuttaṁ hoti. Virūpo hutvā pariṇāmo vipariṇāmo. Parihāniceva paribhedoca. Pīḷanaṭṭhoti ettha pīḷitabbanti pīḷanaṁ. Pīḷetīti pīḷanaṁ. Pīḷīyate pīḷanaṁ. Atthoti sabhāvo. Pīḷanaṁ attho yassāti viggaho. Tattha yathā ekissā duggatitthiyā kucchimhi putto uppajjati. Soca nānārogehi sayaṁ niccaṁ pīḷito hutvā paṭijagganadukkhehi mātarañca niccaṁ pīḷetiyeva. Yañca tassā kucchimhi tādisassa puttassa uppajjanaṁ, tañca tassā itthiyā pīḷanakiccameva hoti. Evamevaṁ ye cakkhādayo dhammā jarāmaraṇehi niccaṁ pīḷīyanti, te paṭijagganadukkhehi taṁ samaṅgīnaṁ puggalaṁ niccaṁ pīḷentiyeva. Yañca tassa santāne tesaṁ uppajjanaṁ, tañca tassa pīḷanakiccamevāti. Yathāhayo bhikkhave cakkhussa uppādo ṭhiti abhinibbatti pātubhāvo. Dukkhasseso uppādo. Rogānaṁ ṭhiti jarāmaraṇassa pātubhāvo. Yo bhikkhave sotassa ghānassa jivhāya kāyassa manassa uppādotiādi.",
  "anya-e0301n9:103": "Santāpaṭṭhoti rāgaggiādīhi ekādasahi aggīhi bhusaṁ paridayhanaṭṭho. Yathāha –",
  "anya-e0301n9:104": "Cakkhuṁ ādittaṁ. Kena ādittaṁ. Rāgagginā ādittaṁ. Dosagginā. Mohagginā. Jātiyā. Jarāya. Maraṇena. Sokena. Paridevena. Dukkhena. Domanassena. Upāyāsena ādittanti vadāmi. Sotaṁ ādittaṁ. Ghānaṁ ādittaṁ. Jivhā ādittā. Kāyo āditto. Mano ādittoti.",
  "anya-e0301n9:105": "Ādipanaṁ santāpanaṁ paridayhananti idha atthato ekanti. Ettha siyā, ariyamaggopi cirakālaṁ pāramitābhisaṅkharaṇadukkhena antimabhaveca sīlādivisuddhibhāvanābhisaṅkharaṇadukkhena puggalaṁ susaṁ pīḷetiyeva. Tathā vipariṇāmadhammoca. Tasmā sopi piḷanādiatthena dukkhasaccasaṅgaho siyāti.Na. Sabbadukkhasanti vaṁhattā. So hi vuttappakāraṁ abhisaṅkharaṇadukkhaṁ paripuṇṇaṁ anubhūtassa puggalassa sakiṁ uppajjamāno sabbaṁ kilesajātaṁ khepento uppajjati. Nirujjhamānoca sabbaṁ āyatiṁ anamatagge saṁsāre vaṭṭadukkhaṁ vūpasamento nirujjhati. Vūpasantaṁca anāgata dukkhaṁ upādāya vuttappakāraṁ abhisaṅkharaṇadukkhaṁ gaṇanupagaṁ nahoti. Bhijjantoca anuttaraṁ vimuttisukhaṁ datvāva bhijjati. Tasmā tassa vipariṇāmapaccayāpi puggalassa kāci hānināma natthīti na so dukkhasaccasaṅgahoti. Lokiyadhammā pana uppajjamānā pavatta mānāca pubbe vuttapakārehi saṅkhāradukkhehi bhusaṁ pīḷetvā eva uppajjanti pavattantica. Nirujjhamānā mahantaṁ pariḷāhadukkhaṁ janetvā apariyante khuracakkasadise vaṭṭadukkhayante puggalaṁ yojentāva nirujjhanti. Tasmā teeva pīḷanādiatthehi ekantadukkhā hontīti. Etena nibbānassapi sampāpakapaccayābhisaṅkharaṇalesaṁ gahetvā dukkhasaccattapasaṅgo nivattito hotīti.",
  "anya-e0301n9:106": "Dukkhasamudayoariyasaccanti ettha bhavābhavasaṅkhātaṁ dukkhakkhandhaṁ samudeti. Punappunaṁ abbocchinnaṁ katvā udayati uṭṭhāpeti vaḍḍhetivāti dukkhasamudayo, āyūhanaṭṭho, nidānaṭṭho, saṁyogaṭṭho, palibodhaṭṭhoti catūhi atthehi lobhassa dukkhasamudayatā veditabbā. Tattha āyūhanaṭṭhoti bhavābhava saṅkhātassa ekekasmiṁ bhavepi vatthukāmapaṭisaṁyuttassa dukkhakkhandhassa bhiyyo paribyūhanaṭṭho rāsikaraṇaṭṭho nidānaṭṭhoti tadeva nirantaraṁ katvā anuppadānaṭṭho niyyātanaṭṭhoti vuttaṁ hoti. Saṁyogaṭṭhoti dukkhakkhandhasmiṁeva daḷhaṁ bandhanaṭṭho. Palibodhaṭṭhoti tato tassa tassa muccanupāyassa nīvāraṇa vasena palibundhanaṭṭho uparundhanaṭṭhoti attho. Dukkhanirodho ariyasaccanti ettha vaṭṭadukkhassa nirujjhanaṁ anuppāda dhammatāpatti vasena khiyyānaṁ dukkhanirodho. Dukkhaṁ vā nirujjhati napavattati etasminti dukkhanirodho. Nissaraṇaṭṭho vivekaṭṭho, asaṅkhataṭṭho, amataṭṭhoti catūhi atthehi nibbānassa dukkhanirodhatā veditabbā. Tattha nissaraṇaṭṭhoti nissaraṇa vimuttiyā vimuccanaṭṭho. Vivekaṭṭhoti vaṭṭadukkhapalibodhato viviccanaṭṭho. Asaṅkhataṭṭhoti saṅkhāradukkhassa abhāvaṭṭho. Amataṭṭhoti maraṇadukkhassa abhāvaṭṭhoti.",
  "anya-e0301n9:107": "Dukkhanirodhagāminipaṭipadāti ettha dukkhanirodhaṁ gameti sampāpetīti dukkhanirodhagāminī. Attano santāne paṭilābhakaraṇa vasena paṭipajjitabbāti paṭipadā. Dukkhanirodhagāminīca sā paṭipadā cāti viggaho. Niyyānaṭṭho, hetvaṭṭho, dassanaṭṭho, adhipateyyaṭṭhoti catūhi atthehi aṭṭhaṅgikamaggassa dukkhanirodhamaggatā veditabbā. Tattha niyyānaṭṭhoti avijjāpaccayā saṅkhārātiādikaṁ vaṭṭasotaṁ paṭinivattetvā avijjānirodhā saṅkhāranirodhotiādikaṁ vaṭṭapaṭisotaṁ abhimukhaṁ niggamanaṭṭho. Hetvaṭṭhoti sabbesaṁ ariyaguṇānaṁ suppatiṭṭhitabhāva sādhanaṭṭho. Dassanaṭṭhoti aññāṇaadassanasaṅkhātassa sammohassa pahāna vasena catusaccadhammassa paṭivijjhanaṭṭho. Adhipateyyaṭṭhoti taṇhā dāsabyavimuttiyā bhūjissabhāvapattivasena sayameva attano adhipati hutvā virocanaṭṭho. Lokiyamaggā hi taṇhāya ārammaṇabhāve ṭhitā taṇhādāsabyaṁ nātivattantīti. Etthaca ime sattānāma ekantena dukkhapaṭikūlā honti dukkhabhīrukā. Yeca attani dukkhaṁ janenti. Tesu verisaññaṁ uppādenti. Attano pana ekantadukkhaṁvā ekantadukkhajanakaṁvā te najānanti. Tasmā te attano dukkhamuttiyā yaṁ yaṁ kammaṁ āyūhanti. Taṁ taṁ attano dukkhavaḍḍhiyāeva sampajjati. Kiṁ pana ekantadukkhaṁ, kiṁca ekanta dukkhajanakanti. Atītānāgatapaccuppannabhūtā attano attano attahāvapariyāpannā tebhūmakadhammāeva attano attano ekantadukkhānāma. Kasmā, tehi mutteeva sabbadukkhehi muccanato, amutteca amuccanatoti. Attano taṇhāeva attano ekantadukkhajanakaṁnāma. Kasmā, tāya pahīnāyaeva ekanta dukkhehi muccanato, apahīnāyaca amuccanatoti.",
  "anya-e0301n9:108": "Tathā ime sattā ekantena sukhakāmā honti sukhābhinandino. Yeca attani sukhaṁ janenti. Tesu piyamittasaññaṁ uppādenti. Attanopana ekantasukhaṁvā ekantasukhamaggaṁvāte najānanti. Tasmā te attano sukhavaḍḍhiyā yaṁ yaṁ kammaṁ āyūhanti. Taṁ taṁ attano dukkhavaḍḍhiyāeva sampajjati. Kiṁ pana ekantasukhaṁ koca ekanta sukhamaggoti. Ekantadukkhadhammassa abhāvoeva attano ekanta sukhaṁnāma. Ekantadukkhajanakassa pahānamaggoeva attano ekanta sukhamaggonāmāti imamatthaṁ dassento imāni catusaccapadāni kathesīti veditabbaṁ.",
  "anya-e0301n9:109": "[223] Yaṁ pana vibhāvaniyaṁ",
  "anya-e0301n9:110": "‘‘Dukkhassa anuppādanirodho ettha etenātivā dukkhanirodho’’ti vuttaṁ. Tattha etenāti idaṁ nayujjati.",
  "anya-e0301n9:111": "Na hi nibbānaṁ dukkhassa anuppādanirodha kriyāsādhane dukkhena sahakārī kāraṇaṁ hotīti. Sesacetasikāti vedanā saññāhi sesā paññāsa cetasikā. Atītādivasena tividha bhinnānaṁ ajjhattādi oḷārikādi hīnādi dūrādivasena duvidhabhinnānañca dhammānaṁ rāsaṭṭhena khandhavohāro hoti. Nibbānassa pana tādi so bhedo natthīti vuttaṁ bhedābhāvenātiādi. Tañhi atītādike tividhabhede ekaṁpi na hoti. Kasmā. Aniddisitabba dhammattā. Tañhi tekālikadhammānaṁ khayavirāganirodhabhūto animitta dhammoyeva hoti. Tasmā idaṁ atīte asukabuddhakāle nibbānaṁ. Idaṁ anāgate. Idaṁ etarahīti evaṁ kālabhedena niddisitabbaṁ nahoti. Tathā disā desaṭhānabhedena parinibbutapuggalabhedena ca. Kevalaṁ pana anamatagge saṁsāravaṭṭe yattakāni anattha padāni dissanti. Tappaṭipakkhasiddhehi guṇapadehieva taṁ kathe tabbanti. Dukesu pana ajjhattadukaṁ patvā taṁ bahiddhāeva hoti. Na ajjhattaṁ. Oḷārikadukaṁ patvā sukhumameva hoti, na oḷārikaṁ. Hīnadukaṁ patvā paṇītameva hoti, na hīnaṁ. Dūre dukaṁ patvā dūreeva hoti, na santiketi. Khandhasaṅgahanissaṭanti khandhasaṅgahato vimuttaṁ.",
  "anya-e0301n9:112": "Dvārālambaṇabhedenāti dvārachakka ārammaṇachakkānaṁ bhedena. Āyatanāni dvādasa bhavantīti yojanā. Etthaca dvārachakkaṁ dhammārammaṇaṁevāti sesadhammālambaṇaṁ sandhāya ārammaṇachakkaṁ vuttanti daṭṭhabbaṁ. Dvārā.La. Pariyāyenāti channaṁ dvārānaṁ channaṁ ālambaṇānaṁ tesu dvārālambaṇesu uppannānaṁ viññāṇānañca kamena dhātuyo aṭṭhārasa bhavantīti yojanā. Etthapi dvārachakke manodvāraṁ viññāṇekadesameva hoti. Dvārachakkaṁ viññāṇasattakañca dhammā lambaṇekadesamevāti. Maggo lokuttaro maggonāma matoti yojanā. Maggayuttā ekūnatiṁsadhammā phalabhūtāca sattatiṁsa dhammā catusacca vinissaṭā catūhi ariyasaccehi vinissaṭā vimuttā. Yamettha vattabbaṁ, taṁ heṭṭhā vuttamevāti.",
  "anya-e0301n9:113": "Iti paramatthadīpaniyānāma abhidhammatthasaṅgahassa",
  "anya-e0301n9:114": "Catutthavaṇṇanāya samuccaya saṅgahassa",
  "anya-e0301n9:115": "Paramatthadīpanā niṭṭhitā."
}