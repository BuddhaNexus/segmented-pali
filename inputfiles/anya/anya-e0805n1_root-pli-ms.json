{
  "anya-e0805n1:0": "2. Nāmakaṇḍa",
  "anya-e0805n1:1": "Atha nāmikavibhatyāvatāro vuccate.",
  "anya-e0805n1:2": "Atthābhimukhaṁ namanato, attani catthassa nāmanato nāmaṁ, dabbābhidhānaṁ.",
  "anya-e0805n1:3": "Taṁ pana duvidhaṁ anvattharuḷhīvasena, tividhaṁ pumitthinapuṁsakaliṅgavasena. Yathā – rukkho, mālā, dhanaṁ.",
  "anya-e0805n1:4": "Catubbidhaṁ sāmaññaguṇakriyāyadicchāvasena, yathā – rukkho, nīlo, pācako, sirivaḍḍhotiādi.",
  "anya-e0805n1:5": "Aṭṭhavidhaṁ avaṇṇivaṇṇuvaṇṇokāraniggahītantapakatibhedena.",
  "anya-e0805n1:6": "Pulliṅga",
  "anya-e0805n1:7": "Tattha paṭhamaṁ akārantamhā pulliṅgā jātinimittā purisasaddā syādivibhattiyo parā yojīyante.",
  "anya-e0805n1:8": "60.Jinavacanayuttañhi.",
  "anya-e0805n1:9": "Adhikāroyaṁ. Tattha pañca māre jitavāti jino, buddho. Jinassa vacanaṁ jinavacanaṁ, tassa jinavacanassa yuttaṁ jinavacanayuttaṁ, tepiṭakassa buddhavacanassa māgadhikāya sabhāvaniruttiyā yuttaṁ anurūpamevāti idaṁ adhikāratthaṁ veditabbaṁ.",
  "anya-e0805n1:10": "Sā māgadhī mūlabhāsā, narā yāyādikappikā;",
  "anya-e0805n1:11": "Brahmāno ca’ssutālāpā, sambuddhā cāpi bhāsare.",
  "anya-e0805n1:12": "Adhikāro pana tividho sīhagatikamaṇḍūkagatikayathānupubbikavasena, ayaṁ pana sīhagatiko pubbāparavilokanato, yathānupubbikoyeva vā.",
  "anya-e0805n1:13": "Sakkatavisadisaṁ katvā jinavacanānurūpavasena pakatiṭṭhapanatthaṁ paribhāsamāha.",
  "anya-e0805n1:14": "61.Liṅgañca nipaccate.",
  "anya-e0805n1:15": "Liṅgaṁpāṭipadikaṁ, yathā yathā jinavacanayuttañhi liṅgaṁ, tathā tathā idha liṅgaṁ nipaccate ṭhapīyati. Casaddena dhātavo cāti jinavacanānurūpato ‘‘purisa’’iti liṅge ṭhapite tato tassa dhātuppaccayavibhattivajjitassa atthavato saddassa ‘‘parasamaññā payoge’’ti paribhāsato liṅgasaññāyaṁ –",
  "anya-e0805n1:16": "Ito paraṁ vibhattippaccayādividhāne sabbattha liṅgaggahaṇamanuvattate.",
  "anya-e0805n1:17": "62.Tato ca vibhattiyo.",
  "anya-e0805n1:18": "Tato jinavacanayuttehi liṅgehi parā vibhattiyo honti. Casaddaggahaṇena tavetunādipaccayantanipātatopi. Kammādivasena, ekattādivasena ca liṅgatthaṁ vibhajantīti vibhattiyo.",
  "anya-e0805n1:19": "Kā ca pana tā vibhattiyo? ‘‘Vibhattiyo’’ti adhikāro.",
  "anya-e0805n1:20": "63.Siyo, aṁyo, nāhi, sanaṁ, smāhi, sanaṁ, smiṁsu.",
  "anya-e0805n1:21": "Syādayo dvisatta vibhattiyo nāma honti. Tattha si, yo iti paṭhamā, aṁ, yo iti dutiyā, nā, hi iti tatiyā, sa, naṁ iti catutthī, smā, hi iti pañcamī, sa, naṁ iti chaṭṭhī, smiṁ, su iti sattamī.",
  "anya-e0805n1:22": "Idaṁ pana saññādhikāraparibhāsāvidhisuttesu saññāsuttanti daṭṭhabbaṁ, vuttañhi vuttiyaṁ ‘‘vibhattiiccanena kvattho, amhassa mamaṁ savibhattissa se’’ti, itarathā purimasuttena ekayogo kattabboti. Ettha ca paṭhamādivohāro, ekavacanādivohāro ca anvatthavasena, parasamaññāvasena vā siddhoti veditabbo.",
  "anya-e0805n1:23": "Ekassa vacanaṁ ekavacanaṁ, bahūnaṁ vacanaṁ bahuvacanaṁ, dvinnaṁ pūraṇī dutiyātiādi, itarathā purimasutte casaddena saññākaraṇe appakataniratthakavidhippasaṅgo siyā.",
  "anya-e0805n1:24": "‘‘Jinavacanayuttañhi, liṅgañca nipaccate’’ti ca vattate. Idha pana padanipphādanampi jinavacanassāvirodhenāti ñāpetuṁ paribhāsantaramāha.",
  "anya-e0805n1:25": "64.Tadanuparodhena.",
  "anya-e0805n1:26": "Yathā yathā tesaṁ jinavacanānaṁ uparodho na hoti, tathā tathā idha liṅgaṁ, casaddenākhyātañca nipaccate, nipphādīyatīti attho. Teneva idha ca ākhyāte ca dvivacanāggahaṇaṁ, sakkatavisadisato vibhattippaccayādividhānañca katanti daṭṭhabbaṁ.",
  "anya-e0805n1:27": "Tattha avisesena sabbasyādivibhattippasaṅge ‘‘vatticchānupubbikā saddappavattī’’ti vatticchāvasā –",
  "anya-e0805n1:28": "65.Liṅgatthe paṭhamā.",
  "anya-e0805n1:29": "Liṅgatthābhidhānamatte paṭhamāvibhatti hotīti paṭhamā. Tatthāpi aniyamenekavacanabahuvacanappasaṅge ‘‘ekamhī vattabbe ekavacana’’nti paribhāsato liṅgatthassekattavacanicchāyaṁ paṭhamekavacanaṁ si.",
  "anya-e0805n1:30": "‘‘Ato nenā’’ti ito ‘‘ato’’ti vattate, liṅgaggahaṇañca.",
  "anya-e0805n1:31": "66.So.",
  "anya-e0805n1:32": "Si, oiti dvipadamidaṁ. Liṅgassa akārato parassa sivacanassa okāro hoti.",
  "anya-e0805n1:33": "Suttesu hi paṭhamāniddiṭṭhassa kāriyino chaṭṭhīvipariṇāmena vivaraṇaṁ ādesāpekkhanti daṭṭhabbaṁ.",
  "anya-e0805n1:34": "Ettha ca sīti vibhatti gayhate vibhattikāriyavidhippakaraṇato, ‘‘tato ca vibhattiyo’’ti ito vibhattiggahaṇānuvattanato vā, evaṁ sabbattha syādīnaṁ kāriyavidhāne vibhattiyevāti daṭṭhabbaṁ.",
  "anya-e0805n1:35": "‘‘Vā paro asarūpā’’ti paralope sampatte tadapavādena pubbalopamāha.",
  "anya-e0805n1:36": "67.Saralopo’mādesappaccayādimhi saralope tu pakati.",
  "anya-e0805n1:37": "Pubbassarassa lopo hoti aṁvacane, ādesappaccayādibhūte ca sare pare, saralope kate tu parasarassa pakatibhāvo hoti. Ettha ca ‘‘saralope’’ti punaggahaṇaṁ imināva katasaralopanimitteyeva parassa vikāre sampatte pakatibhāvatthaṁ. Parasarassa pakatibhāvavidhānasāmatthiyato amādesappaccayādibhūte sare paretipi siddhaṁ.",
  "anya-e0805n1:38": "Tyādivibhattiyo cettha, paccayattena gayhare;",
  "anya-e0805n1:39": "Ādiggahaṇamākhyāta-kitakesvāgamatthidaṁ.",
  "anya-e0805n1:40": "Paccayasāhacariyā, cādeso pakatīparo;",
  "anya-e0805n1:41": "Padantassaralopo na, tena’bbhāhādike pare.",
  "anya-e0805n1:42": "Tuggahaṇaṁ bhikkhunīādīsu saralopanivattanatthaṁ, ‘‘naye paraṁ yutte’’ti paraṁ netabbaṁ. Puriso tiṭṭhati.",
  "anya-e0805n1:43": "Puriso ca puriso cāti purisa purisaiti vattabbe –",
  "anya-e0805n1:44": "68.Sarūpānamekasesvasakiṁ.",
  "anya-e0805n1:45": "Sarūpānaṁ samānarūpānaṁ padabyañjanānaṁ majjhe ekova sissate, aññe lopamāpajjante asakinti ekaseso. Ettha ca ‘‘sarūpāna’’nti vuttattāva siddhe asakimpayoge punāsakiṁgahaṇaṁ ekavibhattivisayānamevāsakimpayoge evāyanti dassanatthaṁ, na ca vicchāpayoge’tippasaṅgo. ‘‘Vaggā pañcapañcaso mantā’’ti ettha ‘‘pañcapañcaso’’ti niddeseneva vicchāpayogasiddhiyā ñāpitattā, atha vā sahavacanicchāya’maya’mekaseso.",
  "anya-e0805n1:46": "Yogavibhāgato cettha, ekasesvasakiṁ iti;",
  "anya-e0805n1:47": "Virūpekaseso hoti, vā ‘‘pitūna’’ntiādisu.",
  "anya-e0805n1:48": "Tattheva liṅgatthassa bahuttavacanicchāyaṁ ‘‘bahumhi vattabbe bahuvacana’’nti paṭhamābahuvacanaṁ yo, purisa yo itīdha ‘‘ato, vā’’ti ca vattate.",
  "anya-e0805n1:49": "69.Sabbayonīnamāe.",
  "anya-e0805n1:50": "Akārantato liṅgamhā paresaṁ sabbesaṁ paṭhamāyonīnaṁ, dutiyāyonīnañca yayākkamaṁ ākārekārādesā honti vāti ākāro, sabbaggahaṇaṁ sabbādesatthaṁ, saralopādi purimasadisameva, purisā tiṭṭhanti.",
  "anya-e0805n1:51": "Vā icceva rūpā rūpāni, aggayo, munayo.",
  "anya-e0805n1:52": "Vāsaddoyaṁ vavatthitapibhāsattho, tena cettha –",
  "anya-e0805n1:53": "Niccameva ca pulliṅge, aniccañca napuṁsake;",
  "anya-e0805n1:54": "Asantaṁ jhe katatte tu, vidhiṁ dīpeti vāsuti.",
  "anya-e0805n1:55": "Tatthevālapanavacanicchāyaṁ ‘‘liṅgatthe paṭhamā’’ti vattate.",
  "anya-e0805n1:56": "70.Ālapane ca.",
  "anya-e0805n1:57": "Abhimukhaṁ katvā lapanaṁ ālapanaṁ, sambodhanaṁ. Tasmiṁ ālapanatthādhike liṅgatthābhidhānamatte ca paṭhamāvibhatti hoti. Pure viya ekavacanādi.",
  "anya-e0805n1:58": "Purisa si iccatra –",
  "anya-e0805n1:59": "71.Ālapane si gasañño.",
  "anya-e0805n1:60": "Ālapanatthe vihito si gasañño hotīti gasaññāyaṁ ‘‘bho ge tū’’ti ito ‘‘ge’’ti vattate.",
  "anya-e0805n1:61": "72.Akārapitādyantānamā.",
  "anya-e0805n1:62": "Liṅgassa sambandhī akāro ca pitusatthuiccevamādīnamanto ca ākārattamāpajjate ge pare.",
  "anya-e0805n1:63": "‘‘Ge, rassa’’miti ca vattate.",
  "anya-e0805n1:64": "73.Ākāro vā.",
  "anya-e0805n1:65": "Liṅgassa sambandhī ākāro rassamāpajjate ge pare vikappena, adūraṭṭhassālapanevāyaṁ.",
  "anya-e0805n1:66": "74.Sesato lopaṁ gasipi.",
  "anya-e0805n1:67": "‘‘Siṁ, so, syā ca, sakhato gasse vā, ghate cā’’ti evamādīhi niddiṭṭhehi añño seso nāma, tato sesato liṅgamhā gasiiccete lopamāpajjante. Apiggahaṇaṁ dutiyatthasampiṇḍanatthaṁ, ettha ca satipi siggahaṇe vaiti vacanameva ñāpakamaññatthāpi siggahaṇe ālapanāggahaṇassa. Keci ālapanābhibyattiyā bhavantasaddaṁ vā hesaddaṁ vā payujjante. Bho purisa tiṭṭha, he purisā vā.",
  "anya-e0805n1:68": "Bahuvacane na viseso, bhavanto purisā tiṭṭhatha.",
  "anya-e0805n1:69": "Tattheva kammatthavacanicchāyaṁ ‘‘va,’’ti vattate.",
  "anya-e0805n1:70": "75.Yaṁ karoti taṁ kammaṁ.",
  "anya-e0805n1:71": "Yaṁ vā karoti, yaṁ vā vikaroti, yaṁ vā pāpuṇāti, taṁ kārakaṁ kriyānimittaṁ kammasaññaṁ hoti.",
  "anya-e0805n1:72": "76.Kammatthe dutiyā.",
  "anya-e0805n1:73": "Kammatthe dutiyāvibhatti hoti. Pure viya dutiyekavacanaṁ aṁ, ‘‘saralopo’’tiādinā sare lutte ‘‘dīgha’’nti dīghe sampatte pakatibhāvo ca, purisaṁ passa.",
  "anya-e0805n1:74": "Bahuvacane ‘‘sabbayonīnamāe’’ti yovacanassekāro, purise passa.",
  "anya-e0805n1:75": "Tattheva kattuvacanicchāyaṁ –",
  "anya-e0805n1:76": "77.Yo karoti sa kattā.",
  "anya-e0805n1:77": "Yo attappadhāno kriyaṁ karoti, so kattusañño hoti.",
  "anya-e0805n1:78": "‘‘Tatiyā’’ti vattate.",
  "anya-e0805n1:79": "78.Kattari ca.",
  "anya-e0805n1:80": "Kattari ca kārake tatiyāvibhatti hotīti tatiyekavacanaṁ nā.",
  "anya-e0805n1:81": "79.Atonena.",
  "anya-e0805n1:82": "Enāti avibhattikaniddeso. Akārantato liṅgamhā parassa nāvacanassa enādeso hoti, saralopādi, purisena kataṁ.",
  "anya-e0805n1:83": "Bahuvacanamhi –",
  "anya-e0805n1:84": "80.Suhisvakāro e.",
  "anya-e0805n1:85": "Su, hiiccetesu vibhattirūpesu paresu liṅgassa sambandhī akāro ettamāpajjate.",
  "anya-e0805n1:86": "81.Smāhismiṁnaṁ mhābhimhi vā.",
  "anya-e0805n1:87": "Sabbato liṅgamhā smā hi smiṁiccetesaṁ yathākkamaṁ mhā, bhi, mhiiccete ādesā honti vā, purisehi, purisebhi kataṁ.",
  "anya-e0805n1:88": "Tattheva karaṇavacanicchāyaṁ –",
  "anya-e0805n1:89": "82.Yena vā kayirate taṁ karaṇaṁ.",
  "anya-e0805n1:90": "Yena vā kayirate, yena vā passati, yena vā suṇāti, taṁ kārakaṁ karaṇasaññaṁ hoti.",
  "anya-e0805n1:91": "83.Karaṇe tatiyā.",
  "anya-e0805n1:92": "Karaṇakārake tatiyāvibhatti hoti, sesaṁ kattusamaṁ, āviṭṭhena purisena so puññaṁ karoti, purisehi, purisebhi.",
  "anya-e0805n1:93": "Tattheva sampadānavacanicchāyaṁ –",
  "anya-e0805n1:94": "84.Yassadātukāmo rocate dhārayate vā taṁ sampadānaṁ.",
  "anya-e0805n1:95": "Yassa vā dātukāmo, yassa vā rocate, yassa vā dhārayate, taṁ kārakaṁ sampadānasaññaṁ hoti.",
  "anya-e0805n1:96": "85.Sampadāne catutthī.",
  "anya-e0805n1:97": "Sampadānakārake catutthīvibhatti hotīti catutthiyā ekavacanaṁ sa.",
  "anya-e0805n1:98": "86.Sāgamo se.",
  "anya-e0805n1:99": "Sabbato liṅgamhā sakārāgamo hoti se vibhattimhi pare. Purisassa dhanaṁ dadāti.",
  "anya-e0805n1:100": "Bahuvacanamhi ‘‘dīgha’’nti vattate.",
  "anya-e0805n1:101": "87.Sunaṁhisu ca.",
  "anya-e0805n1:102": "Su naṁ hiiccetesu paresu liṅgassa antabhūtā sabbe rassasarā dīghamāpajjante, caggahaṇamikārukārānaṁ kvaci nivattanatthaṁ. Purisānaṁ.",
  "anya-e0805n1:103": "Tatthevāpādānavacanicchāyaṁ –",
  "anya-e0805n1:104": "88.Yasmā dapeti bhayamādatte vā tadapādānaṁ.",
  "anya-e0805n1:105": "Yasmā vā avadhibhūtā apeti, yasmā vā bhayaṁ, yasmā vā ādatte, taṁ kārakaṁ apādānasaññaṁ hoti.",
  "anya-e0805n1:106": "89.Apādānepañcamī.",
  "anya-e0805n1:107": "Apādānakārake pañcamīvibhatti hotīti pañcamiyā ekavacanaṁ smā.",
  "anya-e0805n1:108": "‘‘Ato, sabbesaṁ, ā e’’ti ca vattate.",
  "anya-e0805n1:109": "90.Smāsmiṁna vā.",
  "anya-e0805n1:110": "Akārantato liṅgamhā sabbesaṁ smā smiṁiccetesaṁ yathākkamaṁ ākārekārādesā honti vā, aññattha mhādeso. Purisā apeti, purisamhā, purisasmā.",
  "anya-e0805n1:111": "Bahuvacane sabbattha tatiyāsamaṁ, hissa bhiādeso hoti. Purisehi, purisebhi apeti.",
  "anya-e0805n1:112": "Tattheva sāmivacanicchāyaṁ –",
  "anya-e0805n1:113": "91.Yassa vā pariggaho taṁ sāmi.",
  "anya-e0805n1:114": "Yassa vā pariggaho, taṁ sāmisaññaṁ hoti.",
  "anya-e0805n1:115": "92.Sāmismiṁ chaṭṭhī.",
  "anya-e0805n1:116": "Sāmismiṁ chaṭṭhīvibhatti hoti. Ṭhapetvā āyādesaṁ sabbattha catutthīchaṭṭhīnaṁ samānaṁ rūpaṁ. Purisassa etaṁ dhanaṁ, purisānaṁ.",
  "anya-e0805n1:117": "Tattheva okāsavacanicchāyaṁ –",
  "anya-e0805n1:118": "93.Yodhāro tamokāsaṁ.",
  "anya-e0805n1:119": "Yo kattukammānaṁ kriyāya ādhāro, taṁ kārakaṁ okāsasaññaṁ hoti.",
  "anya-e0805n1:120": "94.Okāsesattamī.",
  "anya-e0805n1:121": "Okāsakārake sattamīvibhatti hotīti sattamiyā ekavacanaṁ smiṁ, tassa ‘‘smāsmiṁnaṁ vā’’ti ekāro, mhiādeso ca, purise patiṭṭhitaṁ, purisamhi, purisasmiṁ.",
  "anya-e0805n1:122": "Bahuvacane ‘‘suhisvakāro e’’ti ekāro, purisesu.",
  "anya-e0805n1:123": "Puriso, purisā, bho purisa bho purisā vā, bhavanto purisā, purisaṁ, purise, purisena, purisehi purisebhi, purisassa, purisānaṁ, purisā purisasmā purisamhā, purisehi purisebhi, purisassa, purisānaṁ, purise purisasmiṁ purisamhi, purisesu.",
  "anya-e0805n1:124": "Tathā sugato, sugatā, bho sugata bho sugatā vā, bhavanto sugatā, sugataṁ, sugate, sugatena, sugatehi sugatebhi, sugatassa, sugatānaṁ, sugatā sugatasmā sugatamhā, sugatehi sugatebhi, sugatassa, sugatānaṁ, sugate sugatasmiṁ sugatamhi, sugatesu.",
  "anya-e0805n1:125": "Evaṁ surā’sura naro’raga nāga yakkhā,",
  "anya-e0805n1:126": "Gandhabba kinnara manussa pisāca petā;",
  "anya-e0805n1:127": "Mātaṅga jaṅgama turaṅga varāha sīhā,",
  "anya-e0805n1:128": "Byaggha’ccha kacchapa taraccha miga’ssa soṇā.",
  "anya-e0805n1:129": "Āloka loka nilayā’nila cāga yogā, vāyāma gāma",
  "anya-e0805n1:130": "Nigamā’gama dhamma kāmā;",
  "anya-e0805n1:131": "Saṅgho’gha ghosa paṭighā’sava kodha lobhā,",
  "anya-e0805n1:132": "Sārambha thambha mada māna pamāda makkhā.",
  "anya-e0805n1:133": "Punnāga pūga panasā’sana campaka’mbā,",
  "anya-e0805n1:134": "Hintāla tāla bakula’jjuna kiṁsukā ca;",
  "anya-e0805n1:135": "Mandāra kunda pucimanda karañja rukkhā,",
  "anya-e0805n1:136": "Ñeyyā mayūra sakunaṇḍaja koñca haṁsā –",
  "anya-e0805n1:137": "Iccādayopi.",
  "anya-e0805n1:138": "Manogaṇādissa tu nāsasmāsmiṁsu viseso. Aññattha purisasamaṁ.",
  "anya-e0805n1:139": "Mano, manā, he mana he manā vā, bhavanto manā, manaṁ, mane.",
  "anya-e0805n1:140": "‘‘Vā’’ti vattate.",
  "anya-e0805n1:141": "95.Manogaṇādito smiṁnānamiā.",
  "anya-e0805n1:142": "Manopabhuti gaṇo manogaṇo, manogaṇādito smiṁ, nāiccetesaṁ yathākkamaṁ ikārākārādesā honti vā. Ādiggahaṇena bilapadāditopi.",
  "anya-e0805n1:143": "‘‘Manogaṇādito’’ti vattate.",
  "anya-e0805n1:144": "96.Sa sare vāgamo.",
  "anya-e0805n1:145": "Eteheva manogaṇādīhi sare pare sāgamo hoti vā. Manasā, manena.",
  "anya-e0805n1:146": "Vavatthitavibhāsatthoyaṁ vāsaddo, tena ‘‘mano manā manaṁ mane manaāyatana’’ntiādīsu na hoti. ‘‘Mānasikaṁ, cetasika’’ntiādīsu niccaṁ. Manehi, manebhi.",
  "anya-e0805n1:147": "‘‘Manogaṇādito, vā’’ti ca vattate.",
  "anya-e0805n1:148": "97.Sassaco.",
  "anya-e0805n1:149": "Manogaṇādito parassa sassa vibhattissa okāro hoti vā. Sāgamo.",
  "anya-e0805n1:150": "Manaso manassa, manānaṁ, manā manasmā manamhā, manehi manebhi, manaso manassa, manānaṁ, manasi mane manasmiṁ manamhi, manesu.",
  "anya-e0805n1:151": "Evaṁ vaco vayo tejo,",
  "anya-e0805n1:152": "Tapo ceto tamo yaso;",
  "anya-e0805n1:153": "Ayo payo siro chando,",
  "anya-e0805n1:154": "Saro uro raho aho –",
  "anya-e0805n1:155": "Iccādi manogaṇo.",
  "anya-e0805n1:156": "Guṇavantusaddassa bhedo. Guṇavantu si itīdha –",
  "anya-e0805n1:157": "‘‘Savibhattissa, ntussā’’ti ca adhikāro.",
  "anya-e0805n1:158": "98.Ā simhi.",
  "anya-e0805n1:159": "Sabbasseva ntupaccayassa savibhattissa āādeso hoti simhi vibhattimhi. Guṇavā.",
  "anya-e0805n1:160": "‘‘Yomhi, paṭhame’’sīhagatiyā ‘‘vā’’ti ca vattate.",
  "anya-e0805n1:161": "99.Ntussa nto.",
  "anya-e0805n1:162": "Sabbasseva ntupaccayassa savibhattissa ntoādeso hoti vā yomhi paṭhame, guṇavanto tiṭṭhanti.",
  "anya-e0805n1:163": "‘‘Sunaṁhisu, atta’’nti ca vattate.",
  "anya-e0805n1:164": "100.Ntussantoyosu ca.",
  "anya-e0805n1:165": "Ntupaccayassa anto ukāro attamāpajjate sunaṁhi yoiccetesu, caggahaṇena aññesu aṁ nā smāsmiṁsu ca. Guṇavantā, chaṭṭhiyā siddhepi antādese puna antaggahaṇakaraṇato yonaṁ ikāro ca kvaci. Guṇavanti.",
  "anya-e0805n1:166": "‘‘A’’miti vattate.",
  "anya-e0805n1:167": "101.Avaṇṇā ca ge.",
  "anya-e0805n1:168": "Sabbasseva ntupaccayassa savibhattissa aṁ avaṇṇaiccete ādesā honti ge pare.",
  "anya-e0805n1:169": "Bho guṇavaṁ bho guṇava bho guṇavā, bhavanto guṇavanto guṇavantā, guṇavantaṁ, guṇavante.",
  "anya-e0805n1:170": "‘‘Vā’’ti vattate.",
  "anya-e0805n1:171": "102.Totitā sasmiṁnāsu.",
  "anya-e0805n1:172": "Sabbasseva ntupaccayassa savibhattissa toti tāādesā honti vā sasmiṁnāiccetesu yathāsaṅkhyaṁ. Guṇavatā guṇavantena, guṇavantehi guṇavantebhi.",
  "anya-e0805n1:173": "103.Ntassa se vā.",
  "anya-e0805n1:174": "Sabbasseva ntupaccayassa savibhattissa ntassaiccayamādeso hoti vā se vibhattimhi. Guṇavantassa guṇavato.",
  "anya-e0805n1:175": "104.Naṁmhi taṁ vā.",
  "anya-e0805n1:176": "Sabbasseva ntupaccayassa savibhattissa taṁādeso hoti vā naṁmhi vibhattimhi. Guṇavataṁ guṇavantānaṁ.",
  "anya-e0805n1:177": "‘‘Amha tumha ntu’’iccādinā smāvacanassa nābyapadeso.",
  "anya-e0805n1:178": "Guṇavatā guṇavantā guṇavantasmā guṇavantamhā, guṇavantehi guṇavantebhi, guṇavantassa guṇavato, guṇavataṁ guṇavantānaṁ, guṇavati guṇavante guṇavantasmiṁ guṇavantamhī, guṇavantesu.",
  "anya-e0805n1:179": "Evaṁ gaṇavā kulavā balavā yasavā dhanavā sutavā bhagavā himavā phalavā sīlavā paññavā iccādayo.",
  "anya-e0805n1:180": "Himavantusaddato simhi kate –",
  "anya-e0805n1:181": "‘‘Attaṁ, ntussa’nto’’ti ca vattamāne –",
  "anya-e0805n1:182": "105.Simhī vā.",
  "anya-e0805n1:183": "Ntupaccayassa anto attaṁ hoti vā simhi vibhattimhi. Himavanto, himavā, sesaṁ samaṁ.",
  "anya-e0805n1:184": "Puna vāggahaṇakaraṇaṁ himavantusaddato aññatra attanisedhanatthaṁ, vavatthitavibhāsatthoyaṁ vāsaddo. Tena guṇavantādīsu nātippasaṅgo.",
  "anya-e0805n1:185": "Evaṁ satimā dhitimā gatimā matimā mutimā muttimā jutimā sirimā hirimā thutimā ratimā yatimā sucimā kalimā balimā kasimā rucimā buddhimā cakkhumā bandhumā hetumā setumā ketumā rāhumā bhāṇumā khāṇumā vijjumā iccādayo.",
  "anya-e0805n1:186": "Tattha satimantu bandhumantusaddānaṁ aṁsesu rūpabhedo. ‘‘Attaṁ, ntussā’’ti ca vattate.",
  "anya-e0805n1:187": "106.Sabbassa vā aṁsesu.",
  "anya-e0805n1:188": "Sabbasseva ntupaccayassa attaṁ hoti vā aṁsaiccetesu. Idhāpi vāsaddassa vavatthitavibhāsattā nātippasaṅgo . Satimaṁ satimantaṁ, bandhumaṁ bandhumantaṁ, satimassa satimato satimantassa, bandhumassa bandhumato bandhumantassa, sesaṁ samaṁ.",
  "anya-e0805n1:189": "Gacchantasaddassa bhedo, gacchanta si,",
  "anya-e0805n1:190": "‘‘Vā’’ti vattate.",
  "anya-e0805n1:191": "107.Simhi gacchantādīnaṁ ntasaddo aṁ.",
  "anya-e0805n1:192": "Gacchanticcevamādīnaṁ antappaccayantānaṁ ntasaddo aṁrūpaṁ āpajjate vā simhi vibhattimhi. Saralopasilopā, so gacchaṁ, gacchanto vā gaṇhāti.",
  "anya-e0805n1:193": "‘‘Gacchantādīnaṁ, ntasaddo’’ti ca vattamāne –",
  "anya-e0805n1:194": "108.Sesesu ntuva.",
  "anya-e0805n1:195": "Gacchantādīnaṁ ntasaddo ntupaccayova daṭṭhabbo sesesu vibhattippaccayesu, asmimhi kāriyātidesoyaṁ. Sesaṁ guṇavantusamaṁ.",
  "anya-e0805n1:196": "Te gacchanto gacchantā, bho gacchaṁ bho gaccha bho gacchā, bhavanto gacchanto gacchantā, [gacchaṁ] gacchantaṁ, gacchante, gacchatā gacchantena, gacchantehi gacchantebhi, gacchato gacchantassa, gacchataṁ gacchantānaṁ, gacchatā gacchantasmā gacchantamhā, gacchantehi gacchantebhi, gacchato gacchantassa, gacchataṁ gacchantānaṁ, gacchati gacchante gacchantasmiṁ gacchantamhī, gacchantesu.",
  "anya-e0805n1:197": "Evaṁ mahaṁ caraṁ tiṭṭhaṁ, dadaṁ bhuñjaṁ suṇaṁ pacaṁ;",
  "anya-e0805n1:198": "Jayaṁ jīraṁ cavaṁ mīyaṁ, saraṁ kubbaṁ japaṁ vajaṁ –",
  "anya-e0805n1:199": "Iccādayo.",
  "anya-e0805n1:200": "Bhavantasaddassa ga yo nā savacanesu viseso. So bhavaṁ.",
  "anya-e0805n1:201": "‘‘Bhavato’’ti vattate.",
  "anya-e0805n1:202": "109.Obhāvo kvaci yosu vakārassa.",
  "anya-e0805n1:203": "Bhavantaiccetassa vakārassa obhāvo hoti kvaci yoiccetesu. Te bhonto bhavanto bhavantā.",
  "anya-e0805n1:204": "‘‘Bhavato’’ti vattate.",
  "anya-e0805n1:205": "110.Bho ge tu.",
  "anya-e0805n1:206": "Sabbasseva bhavantasaddassa bho hoti ge pare. Tusaddena bhante, bhontādi ca, galopo, bho bhante bhonta bhontā, bhonto bhavanto bhavantā, bhavantaṁ, bhonte bhavante.",
  "anya-e0805n1:207": "Nāsesu ‘‘obhāvo kvacī’’ti yogavibhāgena obhāvo.",
  "anya-e0805n1:208": "Bhotā bhavatā bhavantena, bhoto bhavato bhavantassa iccādi.",
  "anya-e0805n1:209": "111.Bhadantassa bhaddanta bhante.",
  "anya-e0805n1:210": "Sabbasseva bhadantasaddassa bhaddanta bhanteiccete ādesā honti kvaci ge pare yosu ca. Bho bhaddanta bhante, bhadanta bhadantā vā iccādi purisasaddasamaṁ.",
  "anya-e0805n1:211": "112.Santasaddassa so bhe bo cante.",
  "anya-e0805n1:212": "Sabbasseva santasaddassa sasaddādeso hoti bhakāre pare, ante ca bakārāgamo hoti.",
  "anya-e0805n1:213": "Casaddaggahaṇena abhakārepi samāse kvaci sakārādeso. Sabbhi.",
  "anya-e0805n1:214": "Bheti kiṁ? Santehi, sesaṁ gacchantasaddasamaṁ.",
  "anya-e0805n1:215": "Atthi rāja brahma atta sakhasaddādīnaṁ bhedo, tatheva syādyuppatti, ‘‘rāja si’’iti ṭhite –",
  "anya-e0805n1:216": "‘‘Brahmattasakharājādito’’ti adhikāro.",
  "anya-e0805n1:217": "113.Syā ca.",
  "anya-e0805n1:218": "Brahma atta sakha rājaiccevamādito sivacanassa ākāro hoti. Ādisaddena ātumādisaddato ca. Saralopādi. Rājā tiṭṭhati.",
  "anya-e0805n1:219": "114.Yonamāno.",
  "anya-e0805n1:220": "Brahmattasakharājādito yonaṁ ānoādeso hoti. Rājāno tiṭṭhanti, bho rāja bho rājā, bhavanto rājāno.",
  "anya-e0805n1:221": "‘‘Vā’’ti vattate.",
  "anya-e0805n1:222": "115.Brahmattasakharājādito amānaṁ.",
  "anya-e0805n1:223": "Brahmādīhi parassa aṁvacanassa ānaṁ hoti vā. Rājānaṁ passa rājaṁ vā, rājāno.",
  "anya-e0805n1:224": "‘‘Savibhattissa, rājassā’’ti ca vattate.",
  "anya-e0805n1:225": "116.Nāmhi raññā vā.",
  "anya-e0805n1:226": "Sabbasseva rājasaddassa savibhattissa raññāādeso hoti vā nāmhi vibhattimhi. Raññā kataṁ rājena vā.",
  "anya-e0805n1:227": "117.Rājassarāju sunaṁhisu ca.",
  "anya-e0805n1:228": "Sabbassa rājasaddassa rājuādeso hoti su naṁ hiiccetesu vacanesu. Casaddo vikappanattho, ‘‘sunaṁhisu cā’’ti dīgho, rājūhi rājūbhi, rājehi rājebhi vā.",
  "anya-e0805n1:229": "‘‘Savibhattissā’’ti adhikāro.",
  "anya-e0805n1:230": "118.Rājassa raññorājino se.",
  "anya-e0805n1:231": "Sabbasseva rājasaddassa savibhattissa rañño rājinoiccete ādesā honti se vibhattimhi. Rañño, rājino deti.",
  "anya-e0805n1:232": "‘‘Rājassā’’ti vattate.",
  "anya-e0805n1:233": "119.Raññaṁ naṁ mhī vā.",
  "anya-e0805n1:234": "Sabbasseva rājasaddassa savibhattissa raññaṁādeso hoti vā naṁmhi vibhattimhi. Raññaṁ rājūnaṁ rājānaṁ.",
  "anya-e0805n1:235": "Pañcamiyaṁ –",
  "anya-e0805n1:236": "120.Amhatumhanturājabrahmattasakhasatthupitādīhi smā nāva.",
  "anya-e0805n1:237": "Amhatumhanturājabrahmattasakhasatthupituiccevamādīhi smāvacanaṁ nāva daṭṭhabbanti smāvacanassa nābhāvātideso. Atideso pana chabbidho.",
  "anya-e0805n1:238": "Vuttañca –",
  "anya-e0805n1:239": "‘‘Byapadeso nimittañca, taṁrūpaṁ taṁsabhāvatā;",
  "anya-e0805n1:240": "Suttañceva tathā kāri-yātidesoti chabbidho’’ti.",
  "anya-e0805n1:241": "Tatrāyaṁ brahmattasakhādīsu pāṭhasāmatthiyato rūpātideso. Sesaṁ tatiyāsamaṁ.",
  "anya-e0805n1:242": "Raññā apeti, rājūhi rājūbhi, rājehi rājebhi, rañño, rājino santakaṁ, raññaṁ rājūnaṁ rājānaṁ.",
  "anya-e0805n1:243": "‘‘Rājassā’’ti vattate.",
  "anya-e0805n1:244": "121.Smiṁmhi raññe rājini.",
  "anya-e0805n1:245": "Sabbasseva rājasaddassa savibhattissa raññerājiniiccete ādesā honti smiṁmhi vibhattimhi. Raññe, rājini patiṭṭhitaṁ, rājūsu rājesu.",
  "anya-e0805n1:246": "Brahmasaddassa ca ga nā sa smiṁsu viseso. Brahmā, brahmāno.",
  "anya-e0805n1:247": "Ālapane ca ‘‘e’’ti vattate.",
  "anya-e0805n1:248": "122.Brahmato gassa ca.",
  "anya-e0805n1:249": "Brahmasaddato gassa ca ekāro hoti, caggahaṇaṁ eggahaṇānukaḍḍhanatthaṁ, bho brahme, bhavanto brahmāno, brahmānaṁ brahmaṁ, brahmāno.",
  "anya-e0805n1:250": "Vipariṇāmena ‘‘brahmassa, anto’’ti ca vattate.",
  "anya-e0805n1:251": "123.Uttaṁ sanāsu.",
  "anya-e0805n1:252": "Brahmasaddassa anto uttamāpajjate sa nāiccetesu vacanesu. Uttamiti bhāvaniddeso katthaci abhāvadassanattho. Brahmunā, brahmehi brahmebhi.",
  "anya-e0805n1:253": "Sasmiṁ utte kate ‘‘ivaṇṇuvaṇṇā jhalā’’ti lasaññāyaṁ –",
  "anya-e0805n1:254": "124.Jhalatosassa no vā.",
  "anya-e0805n1:255": "Jhalasaññehi ivaṇṇuvaṇṇehi parassa saiccetassa vacanassa noiccādeso hoti vā. Brahmuno brahmassa, brahmānaṁ brahmūnaṁ vā, uttamiti yogavibhāgena aññatthāpi uttaṁ.",
  "anya-e0805n1:256": "Pañcamiyaṁ nābhāvātideso. Brahmunā, brahmehi brahmebhi, brahmuno brahmassa, brahmānaṁ brahmūnaṁ vā.",
  "anya-e0805n1:257": "125.Brahmato tu smiṁ ni.",
  "anya-e0805n1:258": "Brahmasaddato smiṁvacanassa ni hoti. Tusaddena kammacammamuddhādito ca kvaci. Brahmani, brahmesu.",
  "anya-e0805n1:259": "Attasaddassa tatiyādīsveva viseso.",
  "anya-e0805n1:260": "Attā, attāno, bho atta bho attā, bhavanto attāno, attānaṁ attaṁ, attāno.",
  "anya-e0805n1:261": "Nāmhi ‘‘akammantassa cā’’ti ettha casaddena attantassa attaṁ vā. Attanā attena vā.",
  "anya-e0805n1:262": "126.Attanto hismimanattaṁ.",
  "anya-e0805n1:263": "Attasaddassa anto anattamāpajjate hismiṁ pare. Attanehi attanebhi.",
  "anya-e0805n1:264": "‘‘Tato, attato’’ti ca vattate.",
  "anya-e0805n1:265": "127.Sassa no.",
  "anya-e0805n1:266": "Tato attasaddato sassa vibhattissa no hoti. Attano, attānaṁ.",
  "anya-e0805n1:267": "128.Smānā.",
  "anya-e0805n1:268": "Tato attasaddato smāvacanassa nā hoti. Attanā apeti.",
  "anya-e0805n1:269": "Nābhāvātideseneva siddhepi uttarasuttena ekayogamakatvā bhinnayogakaraṇaṁ atthantaraviññāpanatthaṁ, tena attantatakārassa rakāro jakāre kvaci. Atrajo attajo vā. Attanehi attanebhi, attano, attānaṁ.",
  "anya-e0805n1:270": "‘‘Attato’’ti vattate.",
  "anya-e0805n1:271": "129.Tato smiṁ ni.",
  "anya-e0805n1:272": "Tato attasaddato smiṁvacanassa ni hoti. Attani, attesu.",
  "anya-e0805n1:273": "Sakhasaddassa bhedo. Sakhā, sakhāno.",
  "anya-e0805n1:274": "‘‘Yona’’miti vattate.",
  "anya-e0805n1:275": "130.Sakhato cāyono.",
  "anya-e0805n1:276": "Sakhasaddato yonaṁ āyo noādesā ca honti. Sakhāyo.",
  "anya-e0805n1:277": "131.Sakhantassi nonānaṁsesu.",
  "anya-e0805n1:278": "Sakhasaddantassa ikārādeso hoti nonānaṁsaiccetesu paresu. Sakhino tiṭṭhanti.",
  "anya-e0805n1:279": "Ālapane gasaññāyaṁ –",
  "anya-e0805n1:280": "132.Sakhatogasse vā.",
  "anya-e0805n1:281": "Sakhato gassa akāra ākāra ikāra īkāraekārādesā honti. Vāsaddena aññasmāpi kvaci ekāro. Yathā – bhaddante ise iti.",
  "anya-e0805n1:282": "A ca ā ca i ca ī ca e cātipi e, pubbassarānaṁ kamena lopo.",
  "anya-e0805n1:283": "Bho sakha bho sakhā bho sakhi bho sakhī bho sakhe, bhavanto sakhāno sakhāyo sakhino.",
  "anya-e0805n1:284": "‘‘Sakhantassa, āro cā’’ti ca vattate.",
  "anya-e0805n1:285": "133.Sunamaṁsu vā.",
  "anya-e0805n1:286": "Sakhantassa āro bhoti vā sunaṁ aṁiccetesu paresu. Sakhāraṁ sakhānaṁ sakhaṁ, sakhāno sakhāyo sakhino, sakhinā.",
  "anya-e0805n1:287": "‘‘Sakhantassā’’ti vattate.",
  "anya-e0805n1:288": "134.Āro himhi vā.",
  "anya-e0805n1:289": "Sakhantassa āro hoti vā himhi vibhattimhi. Sakhārehi sakhārebhi, sakhehi sakhebhi.",
  "anya-e0805n1:290": "Ikārādese ‘‘jhalato sassa no vā’’ti no. Sakhino sakhissa, sakhārānaṁ sakhīnaṁ.",
  "anya-e0805n1:291": "Smāvacanassa nābhāvo. Sakhinā, sakhārehi sakhārebhi sakhehi sakhebhi, sakhino sakhissa, sakhārānaṁ sakhīnaṁ.",
  "anya-e0805n1:292": "‘‘Sakhato’’ti ca vattate.",
  "anya-e0805n1:293": "135.Smime.",
  "anya-e0805n1:294": "Sakhato smiṁvacanassa ekāro hoti. Niccatthoyamārambho. Sakhe, sakhāresu sakhesu.",
  "anya-e0805n1:295": "Ātumasaddassa paṭhamādutiyāsu attasaddasseva rūpanayo. Ātumā, ātumāno, bho ātuma bho ātumā, bhavanto ātumāno, ātumānaṁ ātumaṁ, ātumāno, ātumena iccādi purisasamaṁ.",
  "anya-e0805n1:296": "Pumasaddassa bhedo. Puma si,",
  "anya-e0805n1:297": "‘‘Savibhattissā’’ti adhikāro.",
  "anya-e0805n1:298": "136.Pumantassā simhi.",
  "anya-e0805n1:299": "Pumasaddassa savibhattissa ākārādeso hoti simhi vibhattimhi. Antaggahaṇena maghavayuvādīnamantassa ca. Pumā.",
  "anya-e0805n1:300": "‘‘Pumantassā’’ti adhikāro.",
  "anya-e0805n1:301": "137.Yosvāno.",
  "anya-e0805n1:302": "Pumantassa savibhattissa ānoādeso hoti yosu vibhattīsu. Pumāno.",
  "anya-e0805n1:303": "138.Amālapanekavacane.",
  "anya-e0805n1:304": "Pumantassa savibhattissa aṁ hoti ālapanekavacane pare. He pumaṁ, he pumāno, pumaṁ, pumāno.",
  "anya-e0805n1:305": "‘‘Ā, vā’’ti ca vattate.",
  "anya-e0805n1:306": "139.Unāmhi ca.",
  "anya-e0805n1:307": "Pumantassa āuādesā honti vā nāmhi vibhattimhi. Casaddena pumakammathāmantassa cu’kāro vā sasmāsu. Pumānā pumunā pumena vā.",
  "anya-e0805n1:308": "‘‘Āne’’ti vattate.",
  "anya-e0805n1:309": "140.Hivibhattimhi ca.",
  "anya-e0805n1:310": "Pumantassa hivibhattimhī ca āneādeso hoti. Vibhattiggahaṇaṁ savibhattiggahaṇanivattanatthaṁ. Pumānehi pumānebhi.",
  "anya-e0805n1:311": "Casaddena yuvamaghavādīnamantassa vā ānādeso hoti sabbavibhattīsu. ‘‘U nāmhi cā’’ti ettha casaddena pumantassukāro vā sasmāsu vibhattīsu. ‘‘Jhalato sassa no vā’’ti no. Pumuno pumassa, pumānaṁ.",
  "anya-e0805n1:312": "‘‘Smā, nā’’ti vattate.",
  "anya-e0805n1:313": "141.Jhalato ca.",
  "anya-e0805n1:314": "Jhalaiccetehi smāvacanassa nā hoti. Caggahaṇaṁ kvaci nivattanatthaṁ. Pumānā pumunā pumā pumasmā pumamhā, pumānehi pumānebhi pumehi pumebhi, pumuno pumassa, pumānaṁ.",
  "anya-e0805n1:315": "142.Āne smiṁmhi vā.",
  "anya-e0805n1:316": "Pumantassa savibhattissa āneādeso hoti vā smiṁmhi vibhattimhi. Pumāne pume pumasmiṁ pumamhi.",
  "anya-e0805n1:317": "143.Susmimāvā.",
  "anya-e0805n1:318": "Pumantassa suiccetasmiṁ pare āādeso hoti vā. Pumāsu pumesu.",
  "anya-e0805n1:319": "Yuvādīsu ‘‘yuva si’’ itīdha –",
  "anya-e0805n1:320": "‘‘Pumantassā simhī’’ti ettha antaggahaṇena ākāro, ‘‘hivibhattimhi cā’’ti sutte casaddena ānādeso ca.",
  "anya-e0805n1:321": "Yuvā yuvāno, yuvānā yuvā, he yuva he yuvā he yuvāna he yuvānā, bhavanto yuvānā, yuvānaṁ yuvaṁ, yuvāne yuve.",
  "anya-e0805n1:322": "‘‘Akammantassa cā’’ti ettha casaddena yuvamaghavādīnamantassa ā hoti vā nāsuiccetesūti āttaṁ.",
  "anya-e0805n1:323": "Yuvānā yuvena yuvānena vā, yuvānehi yuvānebhi yuvehi yuvebhi, yuvānassa yuvassa, yuvānānaṁ yuvānaṁ, yuvānā yuvānasmā yuvānamhā, yuvānehi yuvānebhi yuvehi yuvebhi, yuvānassa yuvassa, yuvānānaṁ yuvānaṁ, yuvāne yuvānasmiṁ yuvānamhi yuve yuvamhi yuvasmiṁ, yuvānesu yuvāsu yuvesu.",
  "anya-e0805n1:324": "Evaṁ maghavā maghavāno, maghavānā iccādi yuvasaddasamaṁ.",
  "anya-e0805n1:325": "Akārantaṁ.",
  "anya-e0805n1:326": "Ākāranto pulliṅgo sāsaddo.",
  "anya-e0805n1:327": "Sā si, silopo, sā sunakho.",
  "anya-e0805n1:328": "Bahuvacane –",
  "anya-e0805n1:329": "144.Aghorassamekavacanayosvapi ca.",
  "anya-e0805n1:330": "Ghasaññakaākāravajjito liṅgassanto saro rassamāpajjate ekavacanesu yosu ca paresūti rassattaṁ. Apiggahaṇaṁ simhi nivattanatthaṁ. Sesaṁ neyyaṁ.",
  "anya-e0805n1:331": "Sā tiṭṭhanti, he sa he sā, he sā, saṁ, se, sena, sāhi sābhi, sassa sāya, sānaṁ, sā sasmā samhā, sāhi sābhi, sassa, sānaṁ, se sasmiṁ samhi, sāsu.",
  "anya-e0805n1:332": "Evaṁ paccakkhadhammā gāṇḍīvadhanvāpabhutayo.",
  "anya-e0805n1:333": "Ākārantaṁ.",
  "anya-e0805n1:334": "Ikāranto pulliṅgo aggisaddo. Syādyuppatti, aggi si,",
  "anya-e0805n1:335": "‘‘Anto, simhi, vā’’ti ca vattate.",
  "anya-e0805n1:336": "145.Aggissini.",
  "anya-e0805n1:337": "Aggissa anto ini hoti vā simhi vibhattimhi. ‘‘Sesato lopaṁ gasipī’’ti silopo. Aggini aggi.",
  "anya-e0805n1:338": "Bahuvacane ‘‘ivaṇṇuvaṇṇā jhalā’’ti jhalasaññāyaṁ –",
  "anya-e0805n1:339": "‘‘Jhalato, vā’’ti ca vattate.",
  "anya-e0805n1:340": "146.Ghapato ca yonaṁ lopo.",
  "anya-e0805n1:341": "Ghapasaññehi itthivācakehi ākārivaṇṇuvaṇṇehi, jhalasaññehi ca paresaṁ yovacanānaṁ lopo hoti vā. Vavatthitavibhāsāyaṁ.",
  "anya-e0805n1:342": "147.Yosukatanikāralopesu dīghaṁ.",
  "anya-e0805n1:343": "Liṅgassantabhūtā sabbe rassasarā yosu katanikāralopesu dīghamāpajjante. Katā nikāralopā yesaṁ te katanikāralopā. Aggī.",
  "anya-e0805n1:344": "‘‘Pañcādīnamatta’’nti ito ‘‘atta’’miti vattate.",
  "anya-e0805n1:345": "148.Yosvakatarasso jho.",
  "anya-e0805n1:346": "Yosu paresu akatarasso jho attamāpajjate. Aggayo.",
  "anya-e0805n1:347": "Jhoti kiṁ? Rattiyo.",
  "anya-e0805n1:348": "Ālapanepevaṁ. He aggi, he aggī he aggayo.",
  "anya-e0805n1:349": "Dutiyekavacane pubbassaralope sampatte –",
  "anya-e0805n1:350": "149.Aṁ mo niggahītaṁ jhalapehi.",
  "anya-e0805n1:351": "Jhalapaiccetehi parassa aṁvacanassa, makārassa ca niggahītaṁ ādeso hoti. Aggiṁ.",
  "anya-e0805n1:352": "Aggī aggayo, agginā, aggīhi aggībhi, ‘‘sunaṁhisu cā’’ti ettha caggahaṇena katthaci dīghābhāvo. Aggihi aggibhi.",
  "anya-e0805n1:353": "‘‘Jhalato sassa no vā’’ti no. Aggino aggissa, aggīnaṁ.",
  "anya-e0805n1:354": "‘‘Smā nā’’ti vattamāne ‘‘jhalato cā’’ti vikappena nā. Agginā aggismā aggimhā, aggīhi aggībhi aggihi aggibhi, aggino aggissa, aggīnaṁ agginaṁ, aggimhi aggismiṁ, aggīsu aggisu.",
  "anya-e0805n1:355": "Evamaññepi –",
  "anya-e0805n1:356": "Joti pāṇi gaṇṭhi muṭṭhi, kucchi vatthi sāli vīhi;",
  "anya-e0805n1:357": "Byādhi odhi bodhi sandhi, rāsi kesi sāti dīpi.",
  "anya-e0805n1:358": "Isi muni maṇi dhani yati giri ravi kavi,",
  "anya-e0805n1:359": "Kapi asi masi nidhi vidhi ahi kimi pati;",
  "anya-e0805n1:360": "Hari ari timi kali bali jaladhi gahapati,",
  "anya-e0805n1:361": "Urudhiti varamati nirupadhi adhipati.",
  "anya-e0805n1:362": "Añjali sārathi atithi samādhi udadhippabhutayo.",
  "anya-e0805n1:363": "Ikārantaṁ.",
  "anya-e0805n1:364": "Īkāranto pulliṅgo daṇḍīsaddo.",
  "anya-e0805n1:365": "‘‘Daṇḍī si’’ itīdha –",
  "anya-e0805n1:366": "‘‘Agho rassamekavacanayosvapi cā’’ti rassatte sampatte etthevāpiggahaṇena sismiṁ tadabhāve siddhe niyamatthamāha.",
  "anya-e0805n1:367": "‘‘Rassa’’nti vattamāne –",
  "anya-e0805n1:368": "150.Na sismimanapuṁsakāni.",
  "anya-e0805n1:369": "Sismiṁ napuṁsakavajjitāni liṅgāni na rassamāpajjanteti rassattābhāvo, silopo. Daṇḍī tiṭṭhati.",
  "anya-e0805n1:370": "Anapuṁsakānīti kiṁ? Sukhakāri dānaṁ.",
  "anya-e0805n1:371": "Ettha ca –",
  "anya-e0805n1:372": "Visadāvisadākāra-vohārobhayamuttakā;",
  "anya-e0805n1:373": "Pumādijānane hetu-bhāvato liṅgamīritā.",
  "anya-e0805n1:374": "Yolope daṇḍī tiṭṭhanti.",
  "anya-e0805n1:375": "Itaratra ‘‘agho rassa’’miccādinā rassatte kate –",
  "anya-e0805n1:376": "‘‘Jhato, katarassā’’ti ca vattate.",
  "anya-e0805n1:377": "151.Yonaṁno.",
  "anya-e0805n1:378": "Sabbesaṁ yonaṁ sālapanānaṁ jhato katarassā paresaṁ noiccādeso hoti. Daṇḍino tiṭṭhanti.",
  "anya-e0805n1:379": "Katarassāti kiṁ? Aggayo.",
  "anya-e0805n1:380": "Adhikāraṁ vinā ‘‘yonaṁ,",
  "anya-e0805n1:381": "No’’ti yogavibhāgato;",
  "anya-e0805n1:382": "Kvaci akatarassāpi,",
  "anya-e0805n1:383": "No sāramatino yathā.",
  "anya-e0805n1:384": "Ālapane ‘‘ge’’ti vattate.",
  "anya-e0805n1:385": "152.Jhalapā rassaṁ.",
  "anya-e0805n1:386": "Jhalapaiccete rassamāpajjante ge pare. Bho daṇḍi.",
  "anya-e0805n1:387": "‘‘Agho rassa’’ntiādināva siddhepi rassatte punārambho niyamattho, tena ‘‘bho go’’tiādīsu na bhavati. Daṇḍī daṇḍino.",
  "anya-e0805n1:388": "Dutiyāyaṁ rassatte kate ‘‘a’’miti vattate, ‘‘ghapato smiṁ yaṁ vā’’ti ito maṇḍūkagatiyā ‘‘vā’’ti vattate.",
  "anya-e0805n1:389": "153.Naṁ jhato katarassā.",
  "anya-e0805n1:390": "Jhato katarassā parassa aṁvacanassa naṁ hoti vā. Daṇḍinaṁ daṇḍiṁ, daṇḍī daṇḍino, daṇḍinā, daṇḍīhi daṇḍībhi, daṇḍino daṇḍissa, daṇḍīnaṁ.",
  "anya-e0805n1:391": "‘‘Jhalato cā’’ti nā. Daṇḍinā daṇḍismā daṇḍimhā, daṇḍīhi daṇḍībhi, daṇḍino daṇḍissa, daṇḍīnaṁ.",
  "anya-e0805n1:392": "‘‘Jhato, katarassā’’ti ca vattate, pure viya ‘‘vā’’ti ca.",
  "anya-e0805n1:393": "154.Smiṁni.",
  "anya-e0805n1:394": "Jhato katarassā parassa smiṁvacanassa niiccādeso hoti vā. Daṇḍini daṇḍismiṁ daṇḍimhi, daṇḍīsu.",
  "anya-e0805n1:395": "Evamaññānipi –",
  "anya-e0805n1:396": "Dhammī saṅghī ñāṇī hatthī, cakkī pakkhī dāṭhī raṭṭhī;",
  "anya-e0805n1:397": "Chattī mālī vammī yogī, bhāgī bhogī kāmī sāmī.",
  "anya-e0805n1:398": "Dhajī gaṇī sasī kuṭṭhī, jaṭī yānī sukhī sikhī;",
  "anya-e0805n1:399": "Dantī mantī karī cāgī, kusalī musalī balī.",
  "anya-e0805n1:400": "Pāpakārī sattughātī, mālyakārī dīghajīvī;",
  "anya-e0805n1:401": "Dhammacārī sīghayāyī, sīhanādī bhūmisāyī –",
  "anya-e0805n1:402": "Iccādīni īkārantanāmāni.",
  "anya-e0805n1:403": "Gāmaṇīsaddassa tu sattamiyaṁ bhedo.",
  "anya-e0805n1:404": "Gāmaṇī, gāmaṇī gāmaṇino, bho gāmaṇi, bhonto gāmaṇī bhonto gāmaṇino, gāmaṇinaṁ gāmaṇiṁ, gāmaṇī gāmaṇino.",
  "anya-e0805n1:405": "Sesaṁ daṇḍīsamaṁ. Niādesābhāvova viseso. Evaṁ senānī sudhīppabhutayo.",
  "anya-e0805n1:406": "Īkārantaṁ.",
  "anya-e0805n1:407": "Ukāranto pulliṅgo bhikkhusaddo.",
  "anya-e0805n1:408": "Tatheva bhikkhusaddato si, silopo. So bhikkhu.",
  "anya-e0805n1:409": "Bahuvacane ‘‘ghapato ca yonaṁ lopo’’ti yolopo, ‘‘yosu kata’’iccādinā dīgho. Te bhikkhū.",
  "anya-e0805n1:410": "Lopābhāve ‘‘vā, yona’’nti ca vattate.",
  "anya-e0805n1:411": "155.Latovokāro ca.",
  "anya-e0805n1:412": "Lasaññato paresaṁ yovacanānaṁ vokārādeso hoti vā. Kāraggahaṇena yonaṁ no ca hoti. Casaddaggahaṇaṁ katthaci nivattanatthaṁ. Atha vā caggahaṇaṁ noggahaṇānuvattanatthaṁ, tena jantusabbaññūādito yonaṁ no ca hoti. Vāsaddo vavatthitavibhāsattho. Tena –",
  "anya-e0805n1:413": "Bhikkhuppabhutito niccaṁ, vo yonaṁ hetuādito;",
  "anya-e0805n1:414": "Vibhāsā na ca vo no ca, amuppabhutito bhave.",
  "anya-e0805n1:415": "‘‘Attaṁ, akatarasso’’ti ca vattate.",
  "anya-e0805n1:416": "156.Vevosu lo ca.",
  "anya-e0805n1:417": "Ve voiccetesu ca paresu akatarasso lo attamāpajjate. Bhikkhavo, bho bhikkhu, bhavanto bhikkhū.",
  "anya-e0805n1:418": "Lopābhāve –",
  "anya-e0805n1:419": "157.Akatarassā lato yvālapanassa vevo.",
  "anya-e0805n1:420": "Akatarassā lato parassa ālapane vihitassa yoiccetassa ve voādesā honti. Attaṁ. Bhavanto bhikkhave bhikkhavo. ‘‘Aṁ mo niggahītaṁ jhalapehī’’ti niggahītaṁ.",
  "anya-e0805n1:421": "Bhikkhuṁ, bhikkhū bhikkhavo, bhikkhunā, bhikkhūhi bhikkhūbhi bhikkhuhi bhikkhubhi, bhikkhuno bhikkhussa, bhikkhūnaṁ bhikkhunaṁ, bhikkhunā bhikkhusmā bhikkhumhā, bhikkhūhi bhikkhūbhi bhikkhuhi bhikkhubhi, bhikkhuno bhikkhussa, bhikkhūnaṁ bhikkhunaṁ, bhikkhumhi bhikkhusmiṁ, bhikkhūsu bhikkhusu.",
  "anya-e0805n1:422": "Evaṁ setu ketu rāhu bhānu paṅgu ucchu veḷu maccu sindhu bandhu neru meru sattu kāru hetu jantu ruru paṭu iccādayo.",
  "anya-e0805n1:423": "Hetujantusaddānaṁ paṭhamādutiyāsu viseso.",
  "anya-e0805n1:424": "Hetu, hetū hetavo hetuyo, bho hetu, bhonto hetū hetave hetavo, hetuṁ, hetū hetavo hetuyo. Sesaṁ bhikkhusamaṁ.",
  "anya-e0805n1:425": "Jantu, jantū jantavo. Kāraggahaṇena yonaṁ no ca hoti. Jantuno jantuyo, bho jantu, jantū jantave jantavo, jantuṁ, jantū jantavo jantuno jantuyo iccādi.",
  "anya-e0805n1:426": "Satthusaddassa bhedo. ‘‘Satthu si’’itīdha –",
  "anya-e0805n1:427": "‘‘Anto’’ti vattate.",
  "anya-e0805n1:428": "158.Satthupitādīnamā sismiṁ silopo ca.",
  "anya-e0805n1:429": "Satthu pitu mātu bhātu dhītu kattuiccevamādīnamanto āttamāpajjate sismiṁ, silopo ca hoti. Satthā.",
  "anya-e0805n1:430": "‘‘Satthu pitādīna’’nti adhikāro.",
  "anya-e0805n1:431": "159.Aññesvārattaṁ.",
  "anya-e0805n1:432": "Satthu pitādīnamanto sivacanato aññesu vacanesu ārattamāpajjate. Ārattamitibhāvaniddesena katthaci aniyamaṁ dasseti.",
  "anya-e0805n1:433": "Āraggahaṇamanuvattate.",
  "anya-e0805n1:434": "160.Tato yonamo tu.",
  "anya-e0805n1:435": "Tato ārādesato sabbesaṁ yonaṁ okārādeso hoti.",
  "anya-e0805n1:436": "Tuggahaṇena aññehipi catuubhanadīgavādīhi yonamokāro hoti, saralopādi. Satthāro.",
  "anya-e0805n1:437": "Ālapane ‘‘akārapitādyantānamā’’ti āttaṁ. ‘‘Ge rassa’’nti adhikicca ‘‘ākāro vā’’ti vikappena rassattaṁ, valopo. Bho sattha bho satthā, bhavanto satthāro, satthāraṁ, satthāre satthāro.",
  "anya-e0805n1:438": "‘‘Tato’’ti ca vattate.",
  "anya-e0805n1:439": "161.Nā ā.",
  "anya-e0805n1:440": "Tato ārādesato nāvacanassa ākārādeso hoti. Satthārā, satthunāti ārattamitibhāvaniddesena siddhaṁ. Satthārehi satthārebhi.",
  "anya-e0805n1:441": "‘‘Vā naṁmhī’’ti ito ‘‘vā’’ti vattate.",
  "anya-e0805n1:442": "162.Usasmiṁ salopo ca.",
  "anya-e0805n1:443": "Satthu pituiccevamādīnamantassa uttaṁ hoti vā sasmiṁ, salopo ca hoti. Ārādesāpavādoyaṁ. Satthu, aññattha bhāvaniddesenārābhāvo. Satthussa satthuno.",
  "anya-e0805n1:444": "‘‘Āratta’’nti vattate.",
  "anya-e0805n1:445": "163.Vā naṁmhi.",
  "anya-e0805n1:446": "Satthu pituādīnamanto ārattamāpajjate vā naṁmhi vibhattimhi. Satthārānaṁ.",
  "anya-e0805n1:447": "Ārābhāve ‘‘vā naṁmhī’’ti vattate.",
  "anya-e0805n1:448": "164.Satthunattañca.",
  "anya-e0805n1:449": "Satthusaddantassa, pitādīnamantassa ca attaṁ hoti vā naṁmhi vibhattimhi, puna satthuggahaṇaṁ satthuno niccavidhānatthaṁ. Satthānaṁ.",
  "anya-e0805n1:450": "‘‘Amhatumhanturājabrahmattasakhasatthupitādīhi smā nāvā’’ti smāvacanassanābhāvo. Satthārā, satthārehi satthārebhi, satthu satthuno satthussa, satthārānaṁ satthānaṁ.",
  "anya-e0805n1:451": "‘‘Ārato’’ti vattate.",
  "anya-e0805n1:452": "165.Tato smimi.",
  "anya-e0805n1:453": "Tato ārādesato smiṁvacanassa ikārādeso hoti. Puna tatoggahaṇena aññasmāpi smiṁvacanassa ikāro. Yathā – bhuvi, divi.",
  "anya-e0805n1:454": "166.Ārorassamikāre.",
  "anya-e0805n1:455": "Ārādeso rassamāpajjate ikāre pare, satthari, satthāresu.",
  "anya-e0805n1:456": "Evaṁ kattā, kattāro, bho katta bho kattā, bhavanto kattāro, kattāraṁ, kattāre kattāro, kattārā, kattārehi kattārebhi. ‘‘U sasmiṁ salopo cā’’ti uttaṁ, salopo ca. Kattu kattuno kattussa, kattārānaṁ kattānaṁ kattūnaṁ kattunaṁ, kattārā, kattārehi kattārebhi, kattu kattuno kattussa, kattārānaṁ kattānaṁ kattūnaṁ kattunaṁ, kattari, kattāresu, ārābhāve kattūsu kattusu.",
  "anya-e0805n1:457": "Evaṁ –",
  "anya-e0805n1:458": "Bhattu vattu netu sotu, ñātu jetu chettu bhettu. Dātu dhātu nattu boddhu, viññāpetu ādayopi.",
  "anya-e0805n1:459": "‘‘U sasmiṁ salopo cā’’ti vattate.",
  "anya-e0805n1:460": "167.Sakamandhātādīnañca.",
  "anya-e0805n1:461": "Sakamandhātuiccevamādīnamanto ca uttamāpajjate sasmiṁ, salopo ca, niccaṁ punabbidhānā. Sakamandhātu viya assa rājino vibhavo, sesaṁ samaṁ. Evaṁ mahāmandhātuppabhutayo.",
  "anya-e0805n1:462": "Pitusaddassa bhedo. Simhi āttaṁ, silopo, pitā.",
  "anya-e0805n1:463": "Yomhi ‘‘āro, rassa’’nti ca vattate.",
  "anya-e0805n1:464": "168.Pitādīnamasimhi.",
  "anya-e0805n1:465": "Pitādīnamārādeso rassamāpajjate asimhi vibhattimhi. Sismiṁ ārādesābhāvepi asimhīti adhikavacanamatthantaraviññāpanatthaṁ, tena toādimhi pitādīnamikāro ca. Yathā – pitito, mātito, bhātito, dhītito, pitipakkho, mātipakkhoti.",
  "anya-e0805n1:466": "Pitaro, sesaṁ kattusamaṁ. Bho pita bho pitā, bhavanto pitaro, pitaraṁ, pitare pitaro, pitarā pitunā, pitarehi pitarebhi. Bhāvaniddesena ārādesābhāve pitūhi pitūbhi pituhi pitubhi, pitu pituno pitussa, pitarānaṁ pitānaṁ pitūnaṁ, dīghābhāve pitunaṁ vā, pitarā, pitarehi pitarebhi pitūhi pitūbhi pituhi pitubhi, pitu pituno pitussa, pitarānaṁ pitānaṁ pitūnaṁ pitunaṁ, pitari, pitaresu pitūsu pitusu.",
  "anya-e0805n1:467": "Evaṁ bhātā, bhātaro iccādi.",
  "anya-e0805n1:468": "Ukārantaṁ.",
  "anya-e0805n1:469": "Ūkāranto pulliṅgo abhibhūsaddo.",
  "anya-e0805n1:470": "Tatheva syādyuppatti, silopo. So abhibhū, yolope kate te abhibhū.",
  "anya-e0805n1:471": "‘‘Agho rassa’’ntiādinā rassattaṁ, vokāro. Katarassattā attābhāvo. Abhibhuvo, bho abhibhu, bhavanto abhibhū abhibhuvo.",
  "anya-e0805n1:472": "Katarassattā veādeso na hoti. Sesaṁ bhikkhusaddasamaṁ, rassattameva viseso. Abhibhuṁ, abhibhū abhibhuvo , abhibhunā, abhibhūhi abhibhūbhi, abhibhuno abhibhussa, abhibhūnaṁ iccādi.",
  "anya-e0805n1:473": "Evaṁ sayambhū, vessabhū, parābhibhū, sahabhūādayo. Sahabhūsaddassa yonaṁ noādesova viseso. Sahabhū, sahabhū sahabhuvo sahabhuno iccādi.",
  "anya-e0805n1:474": "Tathā sabbaññūsaddassa yosveva viseso. So sabbaññū te sabbaññū, yolopābhāve rassattaṁ, ‘‘lato vokāro cā’’ti ettha kāraggahaṇena yonaṁ noādeso. Vādhikārassa vavatthitavibhāsattā na ca vokāro. Sabbaññuno, bho sabbaññu, bhonto sabbaññū sabbaññuno, sabbaññuṁ, sabbaññū sabbaññuno iccādi.",
  "anya-e0805n1:475": "Evaṁ maggaññū dhammaññū atthaññū kālaññū rattaññū mattaññū kataññū tathaññū viññū vidū vedagū pāragū iccādayo.",
  "anya-e0805n1:476": "Ūkārantaṁ.",
  "anya-e0805n1:477": "Ekāranto appasiddho.",
  "anya-e0805n1:478": "Okāranto pulliṅgo gosaddo.",
  "anya-e0805n1:479": "Tato syādyuppatti, silopo, go gacchati.",
  "anya-e0805n1:480": "‘‘Gāva se’’ti ito ‘‘go’’ti adhikāro, ‘‘āvā’’ti ca vattate.",
  "anya-e0805n1:481": "169.Yosu ca.",
  "anya-e0805n1:482": "Goiccetassa okārassa āvādeso hoti yosu. Casaddena nā smā smiṁsuiccetesu ca. ‘‘Tato yonamo tū’’ti ettha tuggahaṇena yonamokāro, saralopādi. Gāvo tiṭṭhanti.",
  "anya-e0805n1:483": "170.Avaṁmhica.",
  "anya-e0805n1:484": "Goiccetassa okārassa āva avaiccete ādesā honti aṁmhi vibhattimhi. Seddena yo nā sa smāsmiṁsuiccetesu ca avādeso hoti. Gavo gacchanti, he go, he gāvo he gavo.",
  "anya-e0805n1:485": "Dutiyāyaṁ ‘‘aṁmhī’’ti vattate.",
  "anya-e0805n1:486": "171.Āvassu vā.",
  "anya-e0805n1:487": "Āvaiccetassa gāvādesassa antasarassa ukārādeso hoti vā aṁmhi vibhattimhi. Āvassa a āva, tassa āvasaddantassa. ‘‘Aṁmo’’tiādinā niggahītaṁ. Gāvuṁ gāvaṁ gavaṁ, gāvo gavo.",
  "anya-e0805n1:488": "‘‘Goṇa, vā’’ti vattate.",
  "anya-e0805n1:489": "172.Suhināsu ca.",
  "anya-e0805n1:490": "Su hi nāiccetesu sabbassa gosaddassa goṇādeso hoti vā. Casaddena sesesu ca. Goṇo, goṇā, he goṇa he goṇā, goṇaṁ, goṇe, goṇena, goṇehi goṇebhi, goṇassa.",
  "anya-e0805n1:491": "173.Goṇa naṁmhi vā.",
  "anya-e0805n1:492": "Sabbassa gosaddassa goṇādeso hoti vā naṁmhi vibhattimhi. Goṇānaṁ, goṇā goṇasmā goṇamhā, goṇehi goṇebhi, goṇassa, goṇānaṁ, goṇe goṇasmiṁ goṇamhi, goṇesu.",
  "anya-e0805n1:493": "Goṇādesābhāve gāvena gavena, gohi gobhi.",
  "anya-e0805n1:494": "174.Gāvase.",
  "anya-e0805n1:495": "‘‘Go āva se’’iti tipadamidaṁ. Gossa o go, gosaddokārassa āvādeso hoti se vibhattimhi. Gāvassa gavassa.",
  "anya-e0805n1:496": "Naṁmhi ‘‘go, avā’’ti ca vattate.",
  "anya-e0805n1:497": "175.Tato namaṁ patimhālutte ca samāse.",
  "anya-e0805n1:498": "Tato gosaddato parassa naṁvacanassa aṁādeso hoti, gosaddokārassa avādeso ca patimhi pare alutte ca samāse. Casaddena asamāsepi aṁ avādesā. Gavaṁpatissa therassa, gavaṁ.",
  "anya-e0805n1:499": "‘‘Suhināsu cā’’ti ettha casaddena naṁmhi guādeso. ‘‘No ca dvādito naṁmhī’’ti sutte casaddena nakārāgamo ca. Gunnaṁgonaṁ vā.",
  "anya-e0805n1:500": "Gāvā gāvamhā gāvasmā gavā gavamhā gavasmā, gohi gobhi, gāvassa gavassa, gavaṁ gunnaṁ gonaṁ, gāve gāvamhi gāvasmiṁ gave gavamhi gavasmiṁ, gāvesu gavesu gosu.",
  "anya-e0805n1:501": "Okārantaṁ.",
  "anya-e0805n1:502": "Puriso guṇavā rājā, sā’ggi daṇḍī ca bhikkhu ca;",
  "anya-e0805n1:503": "Satthā’bhibhū ca sabbaññū, goti pulliṅgasaṅgaho.",
  "anya-e0805n1:504": "Pulliṅgaṁ niṭṭhitaṁ.",
  "anya-e0805n1:505": "Asmā nasmā tasmā namhā tamhā, nehi nebhi tehi tebhi, assa nassa tassa, nesaṁ tesaṁ nesānaṁ tesānaṁ, asmiṁ nasmiṁ tasmiṁ namhi tamhi, nesu tesu.",
  "anya-e0805n1:506": "Itthiyaṁ ‘‘tā si’’ itīdha sādesasilopā. Sā kaññā, nattaṁ. Nā tā nāyo tāyo, naṁ taṁ, nā tā nāyo tāyo, nāya tāya, nāhi tāhi nābhi tābhi.",
  "anya-e0805n1:507": "‘‘Etimāsamī’’ti ito etimāggahaṇañca ‘‘tassā vā’’ti ito taggahaṇañca pañcamiyantavasena vattate ‘‘vā’’ti ca.",
  "anya-e0805n1:508": "215.Tato sassa ssāya.",
  "anya-e0805n1:509": "Tato tā etā imāto parassa sassa vibhattissa ssāyādeso hoti vā.",
  "anya-e0805n1:510": "‘‘Saṁsāsvekavacanesu ca, i’’iti ca vattate.",
  "anya-e0805n1:511": "216.Tassā vā.",
  "anya-e0805n1:512": "Tāiccetassa itthiyaṁ vattamānassa antassa ikāro hoti vā saṁ sāsvekavacanesu vibhattādesesu. Tissāya tassāya assāya nassāya assā nassā tissā tassā nāya tāya, nāsaṁ tāsaṁ.",
  "anya-e0805n1:513": "Pañcamīchaṭṭhīsu tatiyācatutthīsamaṁ. Sattamiyaṁ assaṁ nassaṁ tissaṁ tassaṁ nāyaṁ tāyaṁ, nāsu tāsu.",
  "anya-e0805n1:514": "Napuṁsake simhisādesābhāvā nattaṁ. Naṁ taṁ, nāni tāni, naṁ taṁ, nāni tāni, nena tena iccādi pulliṅgasamaṁ.",
  "anya-e0805n1:515": "Eta si, ‘‘etatesaṁ to’’ti sakārādeso. Eso puriso, ete, etaṁ, ete iccādi sabbasaddasamaṁ.",
  "anya-e0805n1:516": "Itthiyaṁ etā si, sādeso. Esā kaññā, etā etāyo, etaṁ, etā etāyo, etāya, etāhi etābhi.",
  "anya-e0805n1:517": "Sa smiṁsu pana ‘‘saṁsāsvekavacanesu cā’’ti vattate.",
  "anya-e0805n1:518": "217.Etimāsami.",
  "anya-e0805n1:519": "Antāpekkhāyaṁ chaṭṭhī, etā imāiccetesamanto saro ikāro hoti saṁsāsvekavacanesu vibhattādesesu. Sādesagatikattā ssāyādesepi. Casaddādhikārato aññekāsaddādīnamantassa ca.",
  "anya-e0805n1:520": "Etissāya etissā etāya, etāsaṁ etāsānaṁ, etāya, etāhi etābhi, etissāya etissā etāya, etāsaṁ etāsānaṁ, etissaṁ etāyaṁ, etāsu.",
  "anya-e0805n1:521": "Casaddato aññissā aññāya, aññissaṁ aññāyaṁ. Ekissā ekāya, ekissaṁ ekāyaṁ. Itarissā itarāya, itarissaṁ itarāyaṁ iccādi.",
  "anya-e0805n1:522": "Napuṁsake etaṁ, etāni, etaṁ, etāni, sesaṁ ñeyyaṁ.",
  "anya-e0805n1:523": "Imasaddassa bhedo. Ima si –",
  "anya-e0805n1:524": "‘‘Sabbassimassā’’ti vattate.",
  "anya-e0805n1:525": "218.Anapuṁsakassāyaṁ simhi.",
  "anya-e0805n1:526": "Imasaddassa sabbasseva anapuṁsakassa ayaṁādeso hoti simhi vibhattimhi, silopo. Ayaṁ puriso, ime, imaṁ, ime.",
  "anya-e0805n1:527": "219.Animināmhi ca.",
  "anya-e0805n1:528": "Imasaddassa sabbasseva ana imiādesā honti nāmhi vibhattimhi. Anitthiliṅgassevetaṁ gahaṇaṁ. Anena iminā.",
  "anya-e0805n1:529": "‘‘Sunaṁhisū’’ti vattate.",
  "anya-e0805n1:530": "220.Sabbassimasse vā.",
  "anya-e0805n1:531": "Sabbassa imasaddassa ekāro hoti vā su naṁ hiiccetesu vacanesu.",
  "anya-e0805n1:532": "Āppaccayantāniddesā, sabbatthāti avuttato;",
  "anya-e0805n1:533": "Anitthiliṅgassevettha, gahaṇañhi imassiti.",
  "anya-e0805n1:534": "Ehi ebhi imehi imebhi.",
  "anya-e0805n1:535": "‘‘Sabbassa, vā, sabbattha, sasmāsmiṁsaṁsāsvatta’’nti ca vattate.",
  "anya-e0805n1:536": "221.Imasaddassa ca.",
  "anya-e0805n1:537": "Imasaddassa ca sabbasseva attaṁ hoti vā sa smā smiṁsaṁ sāiccetesu vacanesu sabbattha liṅgesu.",
  "anya-e0805n1:538": "Assa imassa, esaṁ esānaṁ imesaṁ imesānaṁ, asmā imasmā imamhā, ehi ebhi imehi imebhi, assa imassa, esaṁ esānaṁ imesaṁ imesānaṁ, asmiṁ imasmiṁ imamhi, esu imesu.",
  "anya-e0805n1:539": "Itthiyaṁ imā si, ayamādesasilopā.",
  "anya-e0805n1:540": "Ayaṁ kaññā, imā imāyo, imaṁ, imā imāyo, imāya, imāhi imābhi. Catutthiyaṁ attaṁ, ikāra- ssāyādesā ca, assāya imissāya assā imissā imāya, imāsaṁ imāsānaṁ. Sattamiyaṁ assaṁ imissaṁ imissā vā, ‘‘tesu vuddhilopā’’dinā smiṁvacanassa vā sādeso. Imāyaṁ, imāsu. Sesaṁ ñeyyaṁ.",
  "anya-e0805n1:541": "Napuṁsake ima si, ‘‘savibhattissa, vā’’ti ca vattate.",
  "anya-e0805n1:542": "222.Imassidamaṁsisu na puṁsake.",
  "anya-e0805n1:543": "Napuṁsake vattamānassa sabbasseva imasaddassa savibhattissa idaṁ hoti vā aṁ sisu paresu.",
  "anya-e0805n1:544": "Idaṁ cittaṁ virocati, imaṁ, imāni, idaṁ pupphaṁ passasi, imaṁ, imāni, anena iminā, ehi ebhi imehi imebhi iccādi pulliṅge viya ñeyyaṁ.",
  "anya-e0805n1:545": "Amusaddassa bhedo. Amu si –",
  "anya-e0805n1:546": "‘‘Vā, anapuṁsakassa, simhī’’ti ca vattate.",
  "anya-e0805n1:547": "223.Amussa mo saṁ.",
  "anya-e0805n1:548": "Anapuṁsakassa amusaddassa makāro sakāramāpajjate vā simhi pare. Asu rājā.",
  "anya-e0805n1:549": "‘‘Sabbanāmato, vā’’ti ca vattate.",
  "anya-e0805n1:550": "224.Sabbato ko.",
  "anya-e0805n1:551": "Sabbato sabbanāmato paro kaiccayamāgamo hoti vā. Puna sabbatoggahaṇena hīnāditopi ko. ‘‘Amussa mo sa’’nti vinādhikārena yogena kakārepi sādeso.",
  "anya-e0805n1:552": "Asuko , asukā, asukaṁ. Sādesābhāve amuko, amukā, amukaṁ iccādi.",
  "anya-e0805n1:553": "Bahuvacane ‘‘lato vokāro cā’’ti sutte anuvattamānavāggahaṇena vokāro na hoti, niccaṁ yolopo, dīgho ca.",
  "anya-e0805n1:554": "Amū purisā, amuṁ, amū, amunā, amūhi amūbhi amuhi amubhi, amussa. ‘‘Amussādu’’nti vinādhikārena yogena aduṁādeso, adussa, amūsaṁ amūsānaṁ amusaṁ amusānaṁ, amusmā amumhā, amūhi amūbhi amuhi amubhi, amussa adussa, amūsaṁ amūsānaṁ amusaṁ amusānaṁ, amusmiṁ amumhi, amūsu amusu.",
  "anya-e0805n1:555": "Itthiyaṁ simhi sādesādi.",
  "anya-e0805n1:556": "Asu kaññā asukā amukā vā, amū amuyo, amuṁ, amū amuyo, amuyā, amūhi amūbhi, amussā amuyā, amūsaṁ amūsānaṁ, amuyā, amūhi amūbhi, amussā amuyā, amūsaṁ amūsānaṁ, amussaṁ amuyaṁ amuyā, amūsu.",
  "anya-e0805n1:557": "Napuṁsake amusi. ‘‘Savibhattissa’’, imassidamiccādito ‘‘aṁsisu napuṁsake’’ti ca vattate.",
  "anya-e0805n1:558": "225.Amussāduṁ.",
  "anya-e0805n1:559": "Napuṁsake vattamānassa sabbasseva amusaddassa savibhattissa aduṁ hoti aṁsisu paresu. Aduṁ pupphaṁ, amū amūni, aduṁ, amū amūni, amunā iccādi pulliṅgasamaṁ.",
  "anya-e0805n1:560": "Kiṁsaddassa bhedo. ‘‘Kiṁ si’’ itīdha –",
  "anya-e0805n1:561": "‘‘Kissa ka ve cā’’ti ito ‘‘kissa, ka’’iti ca vattate.",
  "anya-e0805n1:562": "226.Sesesu ca.",
  "anya-e0805n1:563": "Kimiccetassa kasaddo ādeso hoti vappaccayato sesesu vibhattibhedesu. Ettha ca ‘‘kissa ka ve cā’’ti sutte casaddena vappaccayāvasiṭṭha thamādippaccayānaṁ gahitattā sesaggahaṇena vibhattiyova gayhante. Caggahaṇaṁ katthaci nivattanatthaṁ, tena ‘‘kissa, kismi’’ntiādi ca sijjhati. ‘‘So’’ti sissa o, saralopādi.",
  "anya-e0805n1:564": "Ko eso, ke, kaṁ, ke, kena, kehi kebhi, kassa kissa, niggahītalopādi, kesaṁ kesānaṁ, kasmā kamhā, kehi kebhi, kassa kissa, kesaṁ kesānaṁ, kasmiṁ kismiṁ kamhi kimhi, kesu.",
  "anya-e0805n1:565": "Itthiyaṁ ‘‘kiṁ si’’itīdha ‘‘sesesu cā’’ti vibhattiyaṁ parāyaṁ kādese kate ‘‘itthiyamato āppaccayo’’ti majjhe āppaccayo, silopo.",
  "anya-e0805n1:566": "Kā esā kaññā, kā kāyo, kaṁ, kā kāyo iccādi sabbāsaddasamaṁ.",
  "anya-e0805n1:567": "Napuṁsake kiṁ si, lopavidhissa balavatarattā paṭhamaṁ silope kate puna vibhattiparattābhāvā, ‘‘tadanuparodhenā’’ti paribhāsato vā kādesābhāvo. Kiṁ etaṁ, kāni.",
  "anya-e0805n1:568": "Dutiyekavacane ‘‘kvaci lopa’’nti niggahītalope kate ‘‘aṁmo niggahītaṁ jhalapehī’’ti niggahītaṁ. Kiṁ, kāni iccādi pulliṅgasamaṁ.",
  "anya-e0805n1:569": "Ekasaddo saṅkhyātulyāsahāyaññavacano. Yadā saṅkhyāvacano, tadā sabbatthekavacanantova, aññattha bahuvacanantopi. Eko, ekā, ekaṁ iccādi sabbattha sabbasaddasamaṁ. Saṁsāsveva viseso.",
  "anya-e0805n1:570": "Ubhasaddo dvisaddapariyāyo, sadā bahuvacanantova.",
  "anya-e0805n1:571": "‘‘Ubha yo’’ itīdha ‘‘tato yonamo tū’’ti ettha tuggahaṇena kvaci yonamokāro. Ubho purisāubhe vā, ubho purise ubhe. Su hisu ‘‘tesu vuddhī’’tiādinā kvaci ekārassokāro. Ubhohi ubhobhi ubhehi ubhebhi.",
  "anya-e0805n1:572": "227.Ubhādito naminnaṁ.",
  "anya-e0805n1:573": "Ubhaiccevamādito naṁvacanassa innaṁ hoti.",
  "anya-e0805n1:574": "Ubhinnaṁ, ubhohi ubhobhi ubhehi ubhebhi, ubhinnaṁ, ubhosu ubhesu.",
  "anya-e0805n1:575": "Dviādayo saṅkhyāsaṅkhyeyyavacanā, bahūnaṁ vācitattā sadā bahuvacanantāva.",
  "anya-e0805n1:576": "‘‘Dvi yo’’itīdha ‘‘savibhattissa, itthipumanapuṁsakasaṅkhya’’nti ca adhikāro.",
  "anya-e0805n1:577": "228.Yosu dvinnaṁ dve ca.",
  "anya-e0805n1:578": "Dviiccetassa saṅkhyāsaddassa itthipumanapuṁsake vattamānassa savibhattissa dveiccādeso hoti yosu paresu. Casaddena duve ca, kvaci duvi ca naṁmhi. Bahuvacanuccāraṇaṁ dvisaddato bahuvacanameva hotīti ñāpanatthaṁ. Dve dhammā, dve itthiyo, dve rūpāni, duve vā, evaṁ dutiyāyampi, dvīhi dvībhi.",
  "anya-e0805n1:579": "Naṁmhi dīghe sampatte –",
  "anya-e0805n1:580": "229.No ca dvādito naṁmhi.",
  "anya-e0805n1:581": "Dviiccevamādito saṅkhyāto nakārāgamo hoti naṁmhi vibhattimhi. Casaddaggahaṇena itthiyaṁ ti ca tusaddato ssañcāgamo naṁmhi vibhattimhi. Dvinnaṁ duvinnaṁ vā, dvīhi dvībhi, dvinnaṁ duvinnaṁ, dvīsu.",
  "anya-e0805n1:582": "Tisaddassa bhedo. ‘‘Ti yo’’itīdha",
  "anya-e0805n1:583": "Yolope sampatte",
  "anya-e0805n1:584": "‘‘Yosū’’ti vattate.",
  "anya-e0805n1:585": "230.Ti catunnaṁ tisso catasso tayocattārotīṇi cattāri.",
  "anya-e0805n1:586": "Ti catunnaṁ saṅkhyānaṁ itthipumanapuṁsake vattamānānaṁ savibhattīnaṁ yathākkamaṁ tisso catasso tayo cattārotīṇi cattāriiccete ādesā honti yosu paresu. Tayo purisā, tayo purise passa, tīhi tībhi.",
  "anya-e0805n1:587": "‘‘Na’’miti vattate.",
  "anya-e0805n1:588": "231.Iṇṇamiṇṇannaṁ tīhi saṅkhyāhi.",
  "anya-e0805n1:589": "Tiiccetasmā saṅkhyāsaddā parassa naṁvacanassa iṇṇaṁ iṇṇannaṁiccete ādesā honti, saralopādi. Tiṇṇaṁ tiṇṇannaṁ, tīhi tībhi, tiṇṇaṁ tiṇṇannaṁ, tīsu.",
  "anya-e0805n1:590": "Itthiyaṁ tisso itthiyo, tisso, tīhi tībhi, naṁmhi ssañcāgamo, tissannaṁ, ssaṁbyavadhānato iṇṇābhāvo, sesaṁ samaṁ.",
  "anya-e0805n1:591": "Napuṁsake tīṇi, tīṇi. Sesaṁ pulliṅgasamaṁ.",
  "anya-e0805n1:592": "Tathā catusaddassapi yosu ‘‘ticatunna’’ntiādinā yathāvuttādeso, ‘‘tato yonamo tū’’ti ettha tusaddena kvaci okāro ca. Cattāro caturo vā, cattāro caturo, catūhi catūbhi catubbhi, catunnaṁ, nakārāgamo. Catūhi catūbhi catubbhi, catunnaṁ, catūsu.",
  "anya-e0805n1:593": "Itthiyaṁ catasso, catasso, naṁmhi ssañcāgamo, ‘‘tesu vuddhī’’tiādinā caturukārassa akāro. Catassannaṁ. Sesaṁ samaṁ.",
  "anya-e0805n1:594": "Napuṁsake cattāri, cattāri. Sesaṁ pulliṅgasamaṁ.",
  "anya-e0805n1:595": "Tathā –",
  "anya-e0805n1:596": "Nīlādiguṇanāmañca, bahubbīhi ca taddhitaṁ;",
  "anya-e0805n1:597": "Sāmaññavutyatītādi-kitantaṁ vāccaliṅgikaṁ.",
  "anya-e0805n1:598": "Etthedaṁ vuccate –",
  "anya-e0805n1:599": "Ese’so etamiti ca,",
  "anya-e0805n1:600": "Pasiddhi atthesu yesu lokassa;",
  "anya-e0805n1:601": "Thīpunnapuṁsakāniti,",
  "anya-e0805n1:602": "Vuccante tāni nāmāni.",
  "anya-e0805n1:603": "Tiliṅgaṁ niṭṭhitaṁ.",
  "anya-e0805n1:604": "Aliṅganāma",
  "anya-e0805n1:605": "Athāliṅgesu nāmesu tumhamhasaddā vuccante.",
  "anya-e0805n1:606": "Tesaṁ panāliṅgattā tīsu liṅgesu samānarūpaṁ. ‘‘Tumhamha’’iti ṭhite syādyuppatti.",
  "anya-e0805n1:607": "‘‘Savibhattīnaṁ, tumhamhāka’’nti adhikāro.",
  "anya-e0805n1:608": "232.Tvamahaṁ simhi ca.",
  "anya-e0805n1:609": "Sabbesaṁ tumhaamhasaddānaṁ savibhattīnaṁ yathākkamaṁ tvaṁahaṁiccete ādesā honti simhi vibhattimhi. Casaddena tumhassa tuvañca hoti. Tvaṁ pumā, tvaṁ itthī, tvaṁ napuṁsakaṁ, tuvaṁ satthā vā. Ahaṁ pumā, ahaṁ itthī, ahaṁ napuṁsakaṁ.",
  "anya-e0805n1:610": "Bahuvacane ‘‘sabbanāmakārate paṭhamo’’ti ekāro. Tumhe tiṭṭhatha, bhiyyo amhe mahemase.",
  "anya-e0805n1:611": "‘‘Amhassā’’ti vattate.",
  "anya-e0805n1:612": "233.Mayaṁ yomhi paṭhame.",
  "anya-e0805n1:613": "Sabbassa amhasaddassa savibhattissa mayaṁādeso hoti yomhi paṭhame. Mayaṁ gacchāma.",
  "anya-e0805n1:614": "Ettha ca ekasmimpi gāravabahumānena bahuttasamāropā bahuvacanaṁ hoti.",
  "anya-e0805n1:615": "‘‘Aṁmhī’’ti vattate.",
  "anya-e0805n1:616": "234.Tavaṁ mamañca navā.",
  "anya-e0805n1:617": "Sabbesaṁ tumha amhasaddānaṁ savibhattīnaṁ tavaṁ mamaṁiccete ādesā honti navā yathākkamaṁ aṁmhi vibhattimhi. Tavaṁ, mamaṁ passa.",
  "anya-e0805n1:618": "235.Taṁmamaṁmhi.",
  "anya-e0805n1:619": "Sabbesaṁ tumha amhasaddānaṁ savibhattīnaṁ taṁ maṁiccete ādesā honti yathākkamaṁ aṁmhi vibhattimhi. Taṁ, maṁ.",
  "anya-e0805n1:620": "236.Tumhassa tuvaṁ tvamaṁmhi.",
  "anya-e0805n1:621": "Sabbassa tumhasaddassa savibhattissa tuvaṁtvaṁiccete ādesā honti aṁmhi vibhattimhi. Tuvaṁ tvaṁ.",
  "anya-e0805n1:622": "Bahuvacane ‘‘tumhamhehi, āka’’nti ca vattate.",
  "anya-e0805n1:623": "237.Vā yvappaṭhamo.",
  "anya-e0805n1:624": "Tumhamhehi paro appaṭhamo yo ākaṁ hoti vā. Tumhākaṁ passāmi, tumhe passāmi, amhākaṁ passasi, amhe passasi.",
  "anya-e0805n1:625": "238.Nāmhi tayā mayā.",
  "anya-e0805n1:626": "Sabbesaṁ tumha amhasaddānaṁ savibhattīnaṁ tayā mayāiccete ādesā honti yathākkamaṁ nāmhi vibhattimhi.",
  "anya-e0805n1:627": "239.Tayātayīnaṁ takāro tvattaṁ vā.",
  "anya-e0805n1:628": "Tayā tayiiccetesaṁ takāro tvattamāpajjate vā. Tvayā tayā, mayā, tumhehi tumhebhi, amhehi amhebhi.",
  "anya-e0805n1:629": "‘‘Sasmiṁ, vā’’ti vattate.",
  "anya-e0805n1:630": "240.Sassaṁ.",
  "anya-e0805n1:631": "Tumhamhehi sassa vibhattissa amādeso hoti vā. Tumhaṁ, amhaṁ dīyate.",
  "anya-e0805n1:632": "241.Tavamama se.",
  "anya-e0805n1:633": "Sabbesaṁ tumha amhasaddānaṁ savibhattīnaṁ yathākkamaṁ tavamamaiccete ādesā honti se vibhattimhi, vikappenāyaṁ vijjhantarassa vijjamānattā.",
  "anya-e0805n1:634": "‘‘Se’’ti vattate.",
  "anya-e0805n1:635": "242.Tuyhaṁ mayhañca.",
  "anya-e0805n1:636": "Sabbesaṁ tumha amhasaddānaṁ savibhattīnaṁ yathākkamaṁ tuyhaṁmayhaṁiccete ādesā ca honti se vibhattimhi. Tava, mama tuyhaṁ, mayhaṁ vā dīyate.",
  "anya-e0805n1:637": "243.Amhassa mamaṁ savibhattissa se.",
  "anya-e0805n1:638": "Sabbasseva amhasaddassa savibhattissa mamaṁādeso hoti se vibhattimhi. Mamaṁ dīyate.",
  "anya-e0805n1:639": "‘‘Sassa’’nti ito sīhagatiyā ‘‘a’’miti vattate.",
  "anya-e0805n1:640": "244.Tumhamhehi namākaṁ.",
  "anya-e0805n1:641": "Tumhamhehi parassa naṁvacanassa ākamiccādeso hoti, añca. ‘‘Tesu vuddhī’’tiādinā amhassa kvaci asmādeso. Tumhaṁ tumhākaṁ, amhaṁ amhākaṁ asmākaṁ vā.",
  "anya-e0805n1:642": "Pañcamiyaṁ ‘‘amhatumhanturāja’’iccādinā smāvacanassa nābhāvātideso. Tayā, mayā apeti, tumhehi, amhehi tumhebhi amhebhi, tumhaṁ amhaṁ tava mama, tuyhaṁ, mayhaṁ mamaṁ pariggaho, tumhaṁ tumhākaṁ, amhaṁ amhākaṁ asmākaṁ dhammatā.",
  "anya-e0805n1:643": "‘‘Smiṁmhī’’ti vattate.",
  "anya-e0805n1:644": "245.Tumhamhākaṁtayi mayi.",
  "anya-e0805n1:645": "Sabbesaṁ tumha amhasaddānaṁ savibhattīnaṁ tayi mayiiccete ādesā honti yathākkamaṁ smiṁmhi vibhattimhi. Takārassa tvattaṁ. Tvayi tayi mayi, tumhesu amhesu.",
  "anya-e0805n1:646": "Tesaṁ eva tumha amhasaddānaṁ padato paresaṁ kvaci ādesantaravidhāne rūpabhedo.",
  "anya-e0805n1:647": "‘‘Navā’’ti adhikāro.",
  "anya-e0805n1:648": "246.Padato dutiyācatutthīchaṭṭhīsu vo no.",
  "anya-e0805n1:649": "Sabbesaṁ tumha amhasaddānaṁ savibhattīnaṁ padasmā paresaṁ vo noādesā honti yathākkamaṁ dutiyācatutthīchaṭṭhīsu bahuvacanesu navā. Ettha ca ‘‘ekavacanesū’’ti vakkhamānattā ‘‘bahuvacanesū’’ti laddhaṁ. Pahāya vo gamissāmi, mā no ajja vikantiṁsu, dhammaṁ vo bhikkhave desissāmi, saṁvibhajetha no rajjena, tuṭṭhosmi vo pakatiyā, satthā no bhagavā anuppatto.",
  "anya-e0805n1:650": "Navāti kiṁ? Bhayaṁ tumhāka no siyā, eso amhākaṁ satthā.",
  "anya-e0805n1:651": "‘‘Padato, catutthīchaṭṭhīsū’’ti vattate.",
  "anya-e0805n1:652": "247.Temekavacanesu ca.",
  "anya-e0805n1:653": "Sabbesaṁ tumha amhasaddānaṁ savibhattīnaṁ padasmā paresaṁ te meādesā honti yathākkamaṁ catutthīchaṭṭhīsu ekavacanesu navā. Dadāmi te gāmavarāni pañca, dadāhi me gāmavaraṁ, idaṁ te raṭṭhaṁ, ayaṁ me putto.",
  "anya-e0805n1:654": "Navāti kiṁ? Idaṁ cīvaraṁ tuyhaṁ vikappanatthāya dammi, suṇātha vacanaṁ mama.",
  "anya-e0805n1:655": "Navādhikārato cettha,",
  "anya-e0805n1:656": "Vo no te meti ye ime;",
  "anya-e0805n1:657": "Pādādo ca ca vā evā-",
  "anya-e0805n1:658": "Diyoge ca na honti te.",
  "anya-e0805n1:659": "Yathā –",
  "anya-e0805n1:660": "Na socāmi na rodāmi, tava sutvāna māṇava;",
  "anya-e0805n1:661": "Tuyhañcāpi mahārāja, mayhañca raṭṭhavaḍḍhana.",
  "anya-e0805n1:662": "Evamidaṁ dīghamaddhānaṁ sandhāvitaṁ saṁsaritaṁ mamañceva tumhākañcāti.",
  "anya-e0805n1:663": "Padatoti kiṁ? Tava ñāti, mama ñāti.",
  "anya-e0805n1:664": "‘‘Te me’’ti vattate.",
  "anya-e0805n1:665": "248.Na aṁmhi.",
  "anya-e0805n1:666": "Sabbesaṁ tumha amhasaddānaṁ savibhattīnaṁ padasmā paresaṁ te meādesā na honti aṁmhi vibhattimhi. Passeyya taṁ vassasataṁ ārogyaṁ. So mamabravīti.",
  "anya-e0805n1:667": "‘‘Temekavacane’’ti vattate.",
  "anya-e0805n1:668": "249.Vā tatiye ca.",
  "anya-e0805n1:669": "Sabbesaṁ tumha amhasaddānaṁ savibhattīnaṁ padasmā paresaṁ te me ādesā honti vā yathākkamaṁ tatiyekavacane pare . Kataṁ te pāpaṁ, kataṁ tayā pāpaṁ, kataṁ me puññaṁ, kataṁ mayā puññaṁ.",
  "anya-e0805n1:670": "‘‘Vā, tatiye’’ti ca vattate.",
  "anya-e0805n1:671": "250.Bahuvacanesu vo no.",
  "anya-e0805n1:672": "Sabbesaṁ tumha amhasaddānaṁ savibhattīnaṁ padasmā paresaṁ vo noādesā honti vā yathākkamaṁ tatiyābahuvacane pare. Kataṁ vo kammaṁ, kataṁ no kammaṁ.",
  "anya-e0805n1:673": "Bahuvacananiddesena kvaci yomhi paṭhame ca vo no honti. Gāmaṁ vo gaccheyyātha, gāmaṁ no gaccheyyāma.",
  "anya-e0805n1:674": "Tathā pañcādīnamaṭṭhārasantānaṁ, katisaddassa cāliṅgattā tiliṅgepi samānarūpaṁ, aliṅgattā eva pañcādito itthippaccayābhāvo.",
  "anya-e0805n1:675": "‘‘Pañca yo’’itīdha –",
  "anya-e0805n1:676": "‘‘Yosu dvinnaṁ dve cā’’ti ito ‘‘yosū’’ti vattate, ‘‘itthipumanapuṁsakasaṅkhya’’nti ca.",
  "anya-e0805n1:677": "251.Pañcādīnamakāro.",
  "anya-e0805n1:678": "Antāpekkhāyaṁ chaṭṭhī, pañcādīnaṁ aṭṭhārasantānaṁ saṅkhyānaṁ itthipumanapuṁsake vattamānānamantassa savibhattissa akāro hoti yosu paresu. Ā eādesāpavādoyaṁ, pañcakkhandhā, pañca gatiyo, pañca indriyāni. Evaṁ dutiyāyañca.",
  "anya-e0805n1:679": "‘‘Sunaṁhisū’’ti vattate.",
  "anya-e0805n1:680": "252.Pañcādīnamattaṁ.",
  "anya-e0805n1:681": "Pañcādīnamaṭṭhārasantānaṁ saṅkhyānamanto attamāpajjate su naṁ hiiccetesu paresu. Ettadīghāpavādoyaṁ. Pañcahi pañcabhi , pañcannaṁ, pañcahi pañcabhi, pañcannaṁ, pañcasu. Evaṁ cha sa tta aṭṭhanava dasasaddā.",
  "anya-e0805n1:682": "‘‘Ekañca dasa cā’’ti atthe dvandasamāse, ‘‘ekena adhikā dasā’’ti atthe tappurise vā kate",
  "anya-e0805n1:683": "‘‘Saṅkhyāne’’ti vattate.",
  "anya-e0805n1:684": "253.Dvekaṭṭhānamākāro vā.",
  "anya-e0805n1:685": "Dviekaaṭṭhaiccetesamanto ākāro hoti vā saṅkhyāne uttarapade pare. Vavatthitavibhāsāyaṁ. Ekādasa, dvādasa, aṭṭhārasa.",
  "anya-e0805n1:686": "Saṅkhyāneti kimatthaṁ? Ekadanto, dvidanto, aṭṭhatthambho.",
  "anya-e0805n1:687": "‘‘Vā’’ti vattate.",
  "anya-e0805n1:688": "254.Ekādito dassa ra saṅkhyāne.",
  "anya-e0805n1:689": "Ekādito saṅkhyāto parassa dasassa ādissa dassa rakāro hoti vā saṅkhyāne. Sesaṁ samaṁ. Ekārasa, ekādasa.",
  "anya-e0805n1:690": "Dve ca dasa ca, dvīhi vā adhikā dasāti dvidasa itīdha –",
  "anya-e0805n1:691": "‘‘Vā’’ti vattate.",
  "anya-e0805n1:692": "255.Vīsatidasesu bā dvissa tu.",
  "anya-e0805n1:693": "Vīsati dasaiccetesu paresu dvisaddassa bā hoti vā. Tusaddena tiṁsāyampi. Rakāro, āttañca. Bārasa, dvādasa.",
  "anya-e0805n1:694": "Tayo ca dasa ca, tīhi vā adhikā dasāti terasa. Ettha ‘‘tesu vuddhī’’tiādinā tisaddassa teādeso ānavutiyā.",
  "anya-e0805n1:695": "Cattāro ca dasa ca, catūhi vā adhikā dasāti catuddasa iccatra –",
  "anya-e0805n1:696": "‘‘Gaṇane, dasassā’’ti ca vattate.",
  "anya-e0805n1:697": "256.Catūpapadassa lopo tuttarapadādi cassa cu copi navā.",
  "anya-e0805n1:698": "Gaṇane dasassādimhi ṭhitassa catuiccetassa upapadassa tusaddo lopo hoti, uttarapadādimhi ṭhitassa catūpapadassa cakārassa cu coādesā honti navā. Cuddasa, coddasa, catuddasa.",
  "anya-e0805n1:699": "Apiggahaṇena anupapadassāpi gaṇane padādicakārassa lopo, cu co honti navā. Yathā – tālīsaṁ, cuttālīsaṁ, cottālīsaṁ, cattālīsaṁ.",
  "anya-e0805n1:700": "Pañca ca dasa ca, pañcahi vā adhikā dasāti atthe pañcadasa. ‘‘Tesu vuddhī’’tiādinā pañcasaddassa dasa vīsatīsu kvaci pannapaṇṇaādesā. Pannarasa, paṇṇarasa.",
  "anya-e0805n1:701": "Cha ca dasa ca, chahi vā adhikā dasāti atthe chadasa itīdha –",
  "anya-e0805n1:702": "‘‘Chassā’’ti vattate.",
  "anya-e0805n1:703": "257.Dase so niccañca.",
  "anya-e0805n1:704": "Chaiccetassa saṅkhyāsaddassa niccaṁ so hoti dase pare.",
  "anya-e0805n1:705": "‘‘Saṅkhyānaṁ, vā’’ti ca vattate.",
  "anya-e0805n1:706": "258.La darānaṁ.",
  "anya-e0805n1:707": "Saṅkhyānaṁ dakārarakārānaṁ lakārādeso hoti vā.",
  "anya-e0805n1:708": "Laḷānamaviseso . Vavatthitavibhāsatthoyaṁ vāsaddo, tena ‘‘soḷasa’’ iti niccaṁ, ‘‘teḷasa, terasa, cattālīsaṁ, cattārīsa’’miti vibhāsā, dasa pannarasādīsu na ca hoti.",
  "anya-e0805n1:709": "Satta ca dasa ca, sattahi vā adhikā dasāti atthe sattarasa, sattadasa.",
  "anya-e0805n1:710": "Aṭṭha ca dasa ca, aṭṭhahi vā adhikā dasāti atthe aṭṭhadasa itīdha ātte kate –",
  "anya-e0805n1:711": "‘‘Vā, dassa, ra, saṅkhyāne’’ti ca vattate.",
  "anya-e0805n1:712": "259.Aṭṭhādito ca.",
  "anya-e0805n1:713": "Aṭṭhādito ca dasasaddassa dakārassa rakāro hoti vā saṅkhyāne. Aṭṭhārasa, aṭṭhādasa.",
  "anya-e0805n1:714": "Aṭṭhāditoti kiṁ? Catuddasa.",
  "anya-e0805n1:715": "Katisaddo bahuvacanantova, ‘‘kati yo’’ itīdha",
  "anya-e0805n1:716": "Niccaṁ yolopādi, rassattaṁ, kati tiṭṭhanti, kati passasi, katihi katibhi, katinaṁ, katihi katibhi, katinaṁ, katisu.",
  "anya-e0805n1:717": "Aliṅganāmaṁ niṭṭhitaṁ.",
  "anya-e0805n1:718": "Vibhattippaccayavidhāna",
  "anya-e0805n1:719": "Atha vibhattippaccayantā vuccante.",
  "anya-e0805n1:720": "Tesaṁ panāliṅgattā, nipātattā ca tiliṅge, vacanadvaye ca samānaṁ rūpaṁ.",
  "anya-e0805n1:721": "Purisasmā, purisehi vāti atthe –",
  "anya-e0805n1:722": "260.Kvacito pañcamyatthe.",
  "anya-e0805n1:723": "Sabbasmā suddhanāmato, sabbanāmato ca liṅgamhā kvaci topaccayo hoti pañcamyatthe.",
  "anya-e0805n1:724": "261.Tvādayo vibhattisaññā.",
  "anya-e0805n1:725": "Toādi yesaṁ dānipariyantānaṁ paccayānaṁ te honti paccayā tvādayo, te paccayā vibhattisaññā honti. Tena tadantānampi vibhatyantapadattaṁ siddhaṁ hoti.",
  "anya-e0805n1:726": "Purisato, evaṁ rājato vā, corato vā, aggito vā, gahapatito vā, hatthito, hetuto, sabbaññuto, kaññato, yuttito, itthito, bhikkhunito, ettha ca ‘‘kvacādimajjhuttarānaṁ dīgharassāpaccayesu cā’’ti topaccaye rassattaṁ. Yāguto, jambuto, cittato, āyuto iccādi.",
  "anya-e0805n1:727": "Sabbanāmato sabbasmā, sabbehīti vā atthe sabbato, evaṁ yato, tato, katarato, katamato, itarato, aññato, ekato, ubhayato, pubbato, parato, aparato, dakkhiṇato, uttarato, amuto.",
  "anya-e0805n1:728": "‘‘Kissa, ku’’iti ca vattate.",
  "anya-e0805n1:729": "262.Tratothesu ca.",
  "anya-e0805n1:730": "Kimiccetassa ku hoti trato thaiccetesu ca paresu. Kasmā, kehīti vā kuto.",
  "anya-e0805n1:731": "‘‘Tothesū’’ti vattate.",
  "anya-e0805n1:732": "263.Sabbassetassākārovā.",
  "anya-e0805n1:733": "Sabbassa etasaddassa akāro hoti vā tothaiccetesu. Etasmā, etehīti vā ato.",
  "anya-e0805n1:734": "‘‘Sabbassetassā’’ti ca vattate.",
  "anya-e0805n1:735": "264.E tothesu ca.",
  "anya-e0805n1:736": "Sabbassa etasaddassa ekāro hoti vā tothaiccetesu. Dvittaṁ, etto.",
  "anya-e0805n1:737": "‘‘Sabbassā’’ti vattate.",
  "anya-e0805n1:738": "265.Imassi thaṁdānihatodhesu ca.",
  "anya-e0805n1:739": "Imasaddassa sabbasseva ikāro hoti thaṁdānihatodhaiccetesu ca. Imasmāti ito.",
  "anya-e0805n1:740": "‘‘Kvaci to’’ti yogavibhāgena ādippabhutīhi to sattamiyatthe. Aniccādīhi tatiyatthe ca. Yathā – ādimhībhi atthe ādito. Evaṁ majjhato, ekato, purato, pacchato, passato, piṭṭhito, pādato, sīsato, aggato, mūlato, parato iccādayo.",
  "anya-e0805n1:741": "Tatiyatthe aniccenāti aniccato, aniccato sammasati. Evaṁ dukkhato, rogato, gaṇḍato iccādayo.",
  "anya-e0805n1:742": "‘‘Atthe, kvacī’’ti ca vattate.",
  "anya-e0805n1:743": "266.Tratha sattamiyā sabbanāmehi.",
  "anya-e0805n1:744": "Sabbanāmehi parā tra thaiccete paccayā honti kvaci sattamyatthe. Sabbasmiṁ, sabbesu cāti sabbatra sabbattha. Evaṁ yatra yattha, tatra tattha, itaratra itarattha, aññatra aññattha, ubhayatra ubhayattha, paratra parattha, kutra kuttha, ‘‘tratothesu cā’’ti kuttaṁ. ‘‘Kissa ka ve cā’’ti sutte casaddena kādeso. Kattha, amutra amuttha.",
  "anya-e0805n1:745": "‘‘Sabbassetassākāro’’ti vattate.",
  "anya-e0805n1:746": "267.Tre niccaṁ.",
  "anya-e0805n1:747": "Sabbasseva etasaddassa akāro hoti niccaṁ tre pare. Atra. ‘‘Sabbassetassākāro vā’’ti attaṁ, ‘‘e tothesu cā’’ti ekāro, attha, ettha.",
  "anya-e0805n1:748": "‘‘Kvaci, atthe, sattamiyā’’ti ca adhikāro, sabbasminti atthe –",
  "anya-e0805n1:749": "268.Sabbato dhi.",
  "anya-e0805n1:750": "Sabbaiccetasmā dhippaccayo hoti kvaci sattamyatthe. Sabbadhi.",
  "anya-e0805n1:751": "269.Kismā vo.",
  "anya-e0805n1:752": "Kimiccetasmā vappaccayo hoti kvaci sattamyatthe.",
  "anya-e0805n1:753": "270.Kissa ka ve ca.",
  "anya-e0805n1:754": "Kimiccetassa kasaddo ādeso hoti vappaccayepare. Caggahaṇena thahamādiavappaccayepi. ‘‘Tesu vuddhī’’tiādinā kakāre akārassa lopo ca vamhi. Kva gatosi tvaṁ.",
  "anya-e0805n1:755": "‘‘Kismā’’ti vattate.",
  "anya-e0805n1:756": "271.Hiṁhaṁhiñcanaṁ.",
  "anya-e0805n1:757": "Kimiccetasmā hiṁ haṁ hiñcanaṁiccete paccayā honti kvaci sattamyatthe.",
  "anya-e0805n1:758": "‘‘Kissā’’ti vattate.",
  "anya-e0805n1:759": "272.Ku hiṁhaṁsu ca.",
  "anya-e0805n1:760": "Kimiccetassa ku hoti hiṁ haṁ iccetesu. Caggahaṇena hiñcanaṁdācanamiccādīsupi. Kisminti kuhiṁ, kuhaṁ, kuhiñcanaṁ, kahaṁ kādeso.",
  "anya-e0805n1:761": "‘‘Hiṁ ha’’nti vattate.",
  "anya-e0805n1:762": "273.Tamhā ca.",
  "anya-e0805n1:763": "Taiccetasmā ca sabbanāmato hiṁhaṁpaccayā honti kvaci sattamyatthe. Tasminti tahiṁ, tahaṁ.",
  "anya-e0805n1:764": "274.Imasmā hadhā ca.",
  "anya-e0805n1:765": "Imasaddato hadhappaccayā honti kvaci sattamyatthe. ‘‘Imassi tha’’ntiādinā ikāro. Imasminti iha, idha.",
  "anya-e0805n1:766": "275.Yato hiṁ.",
  "anya-e0805n1:767": "Yaiccetasmā sabbanāmato hiṁpaccayo hoti kvaci sattamyatthe. Yasminti yahiṁ.",
  "anya-e0805n1:768": "‘‘Kāle’’ti adhikāroyaṁ.",
  "anya-e0805n1:769": "Kasmiṁ kāleti atthe",
  "anya-e0805n1:770": "276.Kiṁsabbaññekayakuhidā dācanaṁ.",
  "anya-e0805n1:771": "Kiṁ sabbaaññaekayaiccetehi sabbanāmehi dāpaccayo hoti. Kuiccetasmā dācanañca kāle kvaci sattamyatthe.",
  "anya-e0805n1:772": "‘‘Kissa ka ve cā’’ti sutte casaddena kādeso, kadā.",
  "anya-e0805n1:773": "277.Sabbassa so dāmhi vā.",
  "anya-e0805n1:774": "Sabbaiccetassa saddassa sasaddādeso hoti vā dāpaccaye pare. Sabbasmiṁ kāleti sadā, sabbadā.",
  "anya-e0805n1:775": "Evaṁ aññadā, ekadā, yadā, kasmiṁ kāleti kudācanaṁ, ‘‘ku hiṁhaṁsu cā’’ti sutte casaddena kuttaṁ, ‘‘ku’’iti nipātanena vā.",
  "anya-e0805n1:776": "‘‘Dā’’ti vattate.",
  "anya-e0805n1:777": "278.Tamhā dāni ca.",
  "anya-e0805n1:778": "Taiccetasmā sabbanāmato dānidāpaccayā honti kāle kvaci sattamyatthe. Tasmiṁ kāleti tadāni, tadā.",
  "anya-e0805n1:779": "279.Imasmā rahidhunādāni ca.",
  "anya-e0805n1:780": "Imasaddato rahi dhunā dāniiccete paccayā honti kāle kvaci sattamyatthe.",
  "anya-e0805n1:781": "‘‘Sabbassa, imassā’’ti ca vattate.",
  "anya-e0805n1:782": "280.Etarahimhi.",
  "anya-e0805n1:783": "Sabbassa imasaddassa etādeso hoti rahimhi paccaye pare. Imasmiṁ kāleti etarahi.",
  "anya-e0805n1:784": "281.A dhunāmhi ca.",
  "anya-e0805n1:785": "Sabbasseva imasaddassa akāro hoti dhunāpaccaye pare. Adhunā, imasaddassa ikāro. Imasmiṁ kāleti idāni.",
  "anya-e0805n1:786": "Vibhattippaccayavidhānaṁ niṭṭhitaṁ.",
  "anya-e0805n1:787": "Opasaggikapada",
  "anya-e0805n1:788": "Athāliṅgasaṅkhyāvibhattibhedā upasagganipātā vuccante.",
  "anya-e0805n1:789": "Pa parā ni nī u du saṁ vi ava anu pari adhi abhi pati su ā ati api apa upa iti pīsati upasaggā.",
  "anya-e0805n1:790": "Tattha pasaddo pakārā’dikamma padhāni’ssariya’ntobhāvaviyoga tappara bhusattha sambhavatitti anāvila patthanādīsu. Paiti ayamupasaggo etesu pakārādīsu atthesu vattati, yathā – pakāre paññā, ādikamme vippakataṁ, padhāne paṇītaṁ, padhānaṁ padhānattaṁ, issariye pabhū ayaṁ desassa, antobhāve pakkhittaṁ, viyoge pavāsī, tappare pācariyo, bhusatthe pavuddhakāyo, sambhave himavatā gaṅgā pabhavati, tittiyaṁ pahūtamannaṁ, anāvile pasannamudakaṁ, patthane paṇihitaṁ.",
  "anya-e0805n1:791": "Parāiti parihāni parājaya gativikkamā’masanādīsu. Yathā – parihāniyaṁ parābhavo, parājaye parājito, gatiyaṁ parāyanaṁ. Vikkame parakkamati, āmasane aṅgassa parāmasanaṁ.",
  "anya-e0805n1:792": "Niiti nissesa niggata nīharaṇa’ntopavesanā’bhāvanisedha nikkhanta pātubhāvā’vadhāraṇa vibhajana upamū’padhāraṇā’vasānachekādīsu. Nissese nirutti, niravasesaṁ deti, niggate nikkileso, niyyāti, nīharaṇe niddhāraṇaṁ, antopavesane nikhāto, abhāve nimmakkhikaṁ, nisedhe nivāreti, nikkhante nibbāno, nibbānaṁ, pātubhāve nimmitaṁ, avadhāraṇe nicchayo, vibhajane niddeso, upamāyaṁ nidassanaṁ, upadhāraṇe nisāmanaṁ, avasāne niṭṭhitaṁ, cheke nipuṇo.",
  "anya-e0805n1:793": "Nīiti nīharaṇā’varaṇādīsu. Nīharaṇe nīharati, āvaraṇe nīvaraṇaṁ.",
  "anya-e0805n1:794": "Uiti uggatu’ddhakamma padhāna viyoga sambhava atthalābhasatti sarūpakathanādīsu. Uggate uggacchati, uddhakamme āsanā uṭṭhito, ukkhepo, padhāne uttamo, lokuttaro, viyoge ubbāsito, sambhave ubbhūto, atthalābhe uppannaṁ ñāṇaṁ, sattiyaṁ ussahati gantuṁ, sarūpakathane uddisati suttaṁ.",
  "anya-e0805n1:795": "Duiti asobhanā’bhāvakucchitā’samiddhi kiccha virūpatādīsu. Asobhane duggandho, abhāve dubbhikkhaṁ, kucchite dukkaṭaṁ, asamiddhiyaṁ dussassaṁ, kicche dukkaraṁ, virūpatāyaṁ dubbaṇṇo, dummukho.",
  "anya-e0805n1:796": "Saṁiti samodhāna sammāsama samantabhāvasaṅgata saṅkhepabhusattha sahattha appattha pabhavā’bhimukhabhāva saṅgaha pidhāna punappunakaraṇa samiddhādīsu. Samodhāne sandhi, sammāsamesu samādhi , sampayutto, samantabhāve saṁkiṇṇā samullapanā, saṅgate saṅgamo, saṅkhepe samāso, bhusatthe sāratto, sahatthe saṁvāso, appatthe samaggho. Pabhave sambhavo, abhimukhabhāve sammukhaṁ, saṅgahe saṅgaṇhāti, pidhāne saṁvutaṁ, punappunakaraṇe sandhāvati, samiddhiyaṁ sampanno.",
  "anya-e0805n1:797": "Viiti visesa vividha viruddha vigata viyoga virūpatādīsu. Visese vimutti visiṭṭho, vividhe vimati vicitraṁ, viruddhe vivādo, vigate vimalaṁ, viyoge vippayutto, virūpatāyaṁ virūpo.",
  "anya-e0805n1:798": "Avaiti adhobhāga viyoga paribhava jānana suddhi nicchayadesa theyyādīsu. Adhobhāge avakkhittacakkhu, viyoge omukkaupāhano avakokilaṁ vanaṁ, paribhave avajānanaṁ avamaññati, jānane avagacchati, suddhiyaṁ vodānaṁ, nicchaye avadhāraṇaṁ, dese avakāso, theyye avahāro.",
  "anya-e0805n1:799": "Anuiti anugatā’nupacchinna pacchattha bhusattha sādissa hīnatatiyattha lakkhaṇi’tthambhūtakkhāna bhāga vicchādīsu. Anugate anveti, anupacchinne anusayo, pacchāsaddatthe anurathaṁ, bhusatthe anuratto, sādisse anurūpaṁ. Hīne anusāriputtaṁ paññavanto, tatiyatthe nadimanvavasitā senā, lakkhaṇe rukkhaṁ anu vijjotate vijju, itthambhūtakkhāne sādhu devadatto mātaraṁ anu, bhāge yadettha maṁ anusiyā taṁ dīyatu, vicchāyaṁ rukkhaṁ rukkhaṁ anu vijjotate cando.",
  "anya-e0805n1:800": "Pariiti samantatobhāva pariccheda vajjanā’liṅgana nivāsanapūjābhojanā’vajānana dosakkhāna lakkhaṇādīsu. Samantatobhāve parivuto, paricchede pariññeyyaṁ, vajjane pariharati , āliṅgane parissajati, nivāsane vatthaṁ paridhassati, pūjāyaṁ pāricariyā, bhojane bhikkhuṁ parivisati. Avajānane paribhavati, dosakkhāne paribhāsati, lakkhaṇādīsu rukkhaṁ pari vijjotate vijjuiccādi.",
  "anya-e0805n1:801": "Adhiiti adhiki’ssa’rūparibhāvā’dhibhavanajjhāyanā’dhiṭṭhānanicchayapāpuṇanādīsu. Adhike adhisīlaṁ, issare adhipati, adhi brahmadatte pañcālā, uparibhāve adhirohati, pathaviṁ adhisessati, adhibhavane adhibhavati, ajjhāyane byākaraṇamadhīte, adhiṭṭhāne bhūmikampādiṁ adhiṭṭhāti, nicchaye adhimokkho, pāpuṇane bhogakkhandhaṁ adhigacchati.",
  "anya-e0805n1:802": "Abhiiti abhimukhabhāva visiṭṭhā’dhi ku’ddhakamma kula sāruppavandana lakkhaṇi’tthambhūtakkhāna vicchādīsu. Abhimukhabhāve abhimukho abhikkamati, visiṭṭhe abhidhammo, adhike abhivassati, uddhakamme abhiruhati, kule abhijāto, sāruppe abhirūpo, vandane abhivādeti, lakkhaṇādīsu purimasamaṁ.",
  "anya-e0805n1:803": "Patiiti patigata paṭilomapatinidhi patidāna nisedhanivattana sādissa patikaraṇā’dāna patibodha paṭicca lakkhaṇi’tthambhūtakkhāna bhāgavicchādīsu. Patigate paccakkhaṁ, paṭilome patisotaṁ, patinidhimhi ācariyato pati sisso, patidāne telatthikassa ghataṁ pati dadāti, nisedhe paṭisedhanaṁ, nivattane paṭikkamati, sādisse patirūpakaṁ, patikaraṇe patikāro, ādāne patiggaṇhāti, patibodhe paṭivedho, paṭicce paccayo, lakkhaṇādīsu purimasamaṁ.",
  "anya-e0805n1:804": "Suiti sobhana suṭṭhusammā samiddhi sukhatthādīsu. Sobhane sugandho, suṭṭhusammādatthesu suṭṭhu gato sugato, sammā gatotipi sugato, samiddhiyaṁ subhikkhaṁ, sukhatthe sukaro.",
  "anya-e0805n1:805": "Āiti abhimukhabhāvu’ddhakamma mariyādā’bhividhi patti’cchāparissajana ādikammaggahaṇa nivāsa samīpa’vhānādīsu. Abhimukhabhāve āgacchati, uddhakamme ārohati, mariyādāyaṁ āpabbatā khettaṁ, abhividhimhi ākumāraṁ yaso kaccāyanassa, pattiyaṁ āpattimāpanno, icchāyaṁ ākaṅkhā, parissajane āliṅganaṁ, ādikamme ārambho, gahaṇe ādīyati ālambati, nivāse āvasatho, samīpe āsannaṁ, avhāne āmantesi.",
  "anya-e0805n1:806": "Atiiti abhikkamanā’tikkantā’tisaya bhusatthādīsu. Atikkamane atirocati amhehi, atīto, atikkante accantaṁ, atisaye atikusalo, bhusatthe atikkodho ativuddhi.",
  "anya-e0805n1:807": "Apiiti sambhāvanā’pekkhā samuccaya garaha pañhādīsu. Sambhāvanāyaṁ api dibbesu kāmesu, merumpi vinivijjhitvā gaccheyya, apekkhāyaṁ ayampi dhammo aniyato, samuccaye itipi arahaṁ, antampi antaguṇampi ādāya, garahe api amhākaṁ paṇḍitaka, pañhe api bhante bhikkhaṁ labhittha.",
  "anya-e0805n1:808": "Apaiti apagata garaha vajjana pūjā padussanādīsu. Apagate apamāno apeto, garahe apagabbho, vajjane apasālāya āyanti vāṇijā, pūjāyaṁ vuddhāpacāyī, padussane aparajjhati.",
  "anya-e0805n1:809": "Upaiti upagamana samīpū’papatti sādissā’dhikū’paribhāvā’nasana dosakkhāna saññā pubbakamma pūjā gayhākāra bhusatthādīsu. Upagamane nisinnaṁ vā upanisīdeyya, samīpe upanagaraṁ, upapattiyaṁ saggaṁ lokaṁ upapajjati, atha vā upapatti yutti, yathā – upapattito ikkhatīti upekkhā, sādisse upamānaṁ upamā, adhike upa khāriyaṁ doṇo, uparibhāve upasampanno, anasane upavāso, dosakkhāne paraṁ upapadati, saññāyaṁ upadhā upasaggo, pubbakamme upakkamo upakāro, pūjāyaṁ buddhupaṭṭhāko, mātupaṭṭhānaṁ, gayhākāre soceyyapaccupaṭṭhānaṁ, bhusatthe upādānaṁ, upāyāso, upanissayoti. Iti anekatthā hi upasaggā.",
  "anya-e0805n1:810": "Vuttañca –",
  "anya-e0805n1:811": "‘‘Upasagga nipātā ca, paccayā ca ime tayo;",
  "anya-e0805n1:812": "Nekenekatthavisayā, iti neruttikābravu’’nti.",
  "anya-e0805n1:813": "Tattha upasaggānaṁ nāmākhyātavisesakattā liṅgasaññāyaṁ aniyamena syādimhi sampatte tesaṁ saṅkhyākammādibhedābhāvā tehi paṭhamekavacanameva bhavati.",
  "anya-e0805n1:814": "‘‘Lopa’’nti vattamāne",
  "anya-e0805n1:815": "282.Sabbāsamāvusopasagganipātādīhi ca.",
  "anya-e0805n1:816": "Āvusosaddato, upasagganipātehi ca sabbāsaṁ parāsaṁ vibhattīnaṁ lopo hoti. Ādisaddena kvaci suttapadādīhi ca. Ettha ca āvusotimassa visuṁ gahaṇaṁ sasaṅkhyattadīpanatthanti daṭṭhabbaṁ.",
  "anya-e0805n1:817": "Upeccatthaṁ sajjantīti, upasaggā hi pādayo;",
  "anya-e0805n1:818": "Cādī padādimajjhante, nipātā nipatantiti.",
  "anya-e0805n1:819": "Paharaṇaṁ pahāro, evaṁ parābhavo, nivāso, nīhāro, uhāro, duhāro, saṁhāro, vihāro, avahāro, anuhāro, parihāro, adhihāro, abhihāro, patihāro, suhāro, āhāro, atihāro, apihāro, apahāro , upahāro. Paharati, parābhavati, nivasati, nīharati, uddharati iccādi yojetabbaṁ.",
  "anya-e0805n1:820": "Dhātvatthaṁ bādhate koci, koci tamanuvattate;",
  "anya-e0805n1:821": "Tamevañño viseseti, upasaggagatī tidhā.",
  "anya-e0805n1:822": "Opasaggikapadaṁ niṭṭhitaṁ.",
  "anya-e0805n1:823": "Nepātikapada",
  "anya-e0805n1:824": "Samuccayavikappanapaṭisedhapūraṇādiatthaṁ asatvavācakaṁ nepātikaṁ padaṁ.",
  "anya-e0805n1:825": "Tatra caiti samuccayā’nvācaye’tarītarayogasamāhārā’vadhāraṇādīsu.",
  "anya-e0805n1:826": "Vāiti vikappanū’pamāna samuccaya vavatthitavibhāsāsu.",
  "anya-e0805n1:827": "Na no mā a alaṁ halaṁ iccete paṭisedhanatthe.",
  "anya-e0805n1:828": "Alaṁ pariyatti bhūsanesu ca.",
  "anya-e0805n1:829": "Pūraṇatthaṁ duvidhaṁ atthapūraṇaṁ padapūraṇañca.",
  "anya-e0805n1:830": "Tattha atha khalu vata vatha atho assu yagghe hi carahi naṁ taṁ vā ca tuva vo pana have kīva ha tato yathā sudaṁ kho ve haṁ enaṁ seyyathidaṁ iccevamādīni padapūraṇāni.",
  "anya-e0805n1:831": "Tattha – athaiti pañhā’nantariyā’dhikārādīsu ca.",
  "anya-e0805n1:832": "Khaluiti paṭisedhā’vadhāraṇa pasiddhīsu ca.",
  "anya-e0805n1:833": "Vataiti ekaṁsa khedā’nukampasaṅkappesu ca.",
  "anya-e0805n1:834": "Athoiti anvādese ca.",
  "anya-e0805n1:835": "Hiiti hetu avadhāraṇesu ca.",
  "anya-e0805n1:836": "Tuiti visesa hetu nivattanādīsu ca.",
  "anya-e0805n1:837": "Panaiti visesepi.",
  "anya-e0805n1:838": "Have, veiccete ekaṁsatthepi.",
  "anya-e0805n1:839": "Haṁiti visāda sambhamesupi.",
  "anya-e0805n1:840": "Seyyathidanti taṁ katamanti atthepi.",
  "anya-e0805n1:841": "Atthapūraṇaṁ duvidhaṁ vibhattiyuttaṁ, avibhattiyuttañca.",
  "anya-e0805n1:842": "Atthi sakkā labbhā iccete paṭhamāyaṁ.",
  "anya-e0805n1:843": "Āvuso ambho hambho re are hare jeiccete āmantane.",
  "anya-e0805n1:844": "Divā bhiyyo namo iccete paṭhamāyaṁ, dutiyāyañca.",
  "anya-e0805n1:845": "Sayaṁ sāmaṁ saṁ sammā kinti iccete tatiyatthe, soto dhāpaccayantā ca. Suttaso padaso aniccato dukkhato ekadhā dvidhā iccādi.",
  "anya-e0805n1:846": "Tave tuṁpaccayantā catutthiyā, kātave dātave kātuṁ kāretuṁ dātuṁ dāpetuṁ iccādi.",
  "anya-e0805n1:847": "So topaccayantā pañcamiyatthe, dīghaso oraso rājato vā corato vā iccādi.",
  "anya-e0805n1:848": "To sattamyatthepi, trathādipaccayantā ca. Ekato purato pacchato passato piṭṭhito pādato sīsato aggato mūlato yatra yattha yahiṁ tatra tattha tahiṁ tahaṁ iccādi.",
  "anya-e0805n1:849": "Samantā sāmantā parito abhito samantato ekajjhaṁ ekamantaṁ heṭṭhā upari uddhaṁ adho tiriyaṁsammukhāparammukhā āvi raho tiro uccaṁ nīcaṁ anto antarā ajjhattaṁ bahiddhā bāhirā bāhiraṁ bahi oraṁ pāraṁ ārā ārakā pacchā pure huraṁ pecca iccete sattamiyā.",
  "anya-e0805n1:850": "Sampati āyati ajja aparajju parajja suve sve parasuve hiyyo pare sajju sāyaṁ pāto kālaṁ kallaṁ divā nattaṁ niccaṁ satataṁ abhiṇhaṁ abhikkhaṇaṁ muhuṁ muhuttaṁ bhūtapubbaṁ purā yadā tadā kadā iccādayo kālasattamiyā. Iti vibhattiyuttāni.",
  "anya-e0805n1:851": "Avibhattiyuttesu ca appeva appevanāma nu iccete saṁsayatthe.",
  "anya-e0805n1:852": "Addhā aññadatthu taggha jātu kāmaṁ sasakkaṁiccete ekaṁsatthe.",
  "anya-e0805n1:853": "Evaiti avadhāraṇe.",
  "anya-e0805n1:854": "Kaccinu’kinnunanukathaṁ kiṁsu kiṁiccete pucchanatthe.",
  "anya-e0805n1:855": "Evaṁ iti itthaṁ iccete nidassane.",
  "anya-e0805n1:856": "Iti hetu vākyaparisamattīsu ca.",
  "anya-e0805n1:857": "Yāva tāva yāvatā tāvatā kittāvatā ettāvatā kīva iccete paricchedanatthe.",
  "anya-e0805n1:858": "Evaṁ sāhu lahu opāyikaṁ patirūpaṁ āma sādhu iti sampaṭicchanatthe.",
  "anya-e0805n1:859": "Yathā tathā yatheva tatheva evaṁ evameva evamevaṁ evampi yathāpi seyyathāpi seyyathāpināma viya iva yathariva tathariva yathānāma tathānāma yathāhi tathāhi yathācatathāca iccete paṭibhāgatthe.",
  "anya-e0805n1:860": "Yathāiti yoggatā vicchā padatthānativattanidassanesu ca.",
  "anya-e0805n1:861": "Evaṁiti upadesa pañhādīsu ca.",
  "anya-e0805n1:862": "Kiñcāpiiti anuggahatthe.",
  "anya-e0805n1:863": "Ahoiti garaha pasaṁsana patthanesu ca.",
  "anya-e0805n1:864": "Nāmaiti garaha pasaṁsana saññā pañhesu ca.",
  "anya-e0805n1:865": "Sādhuiti pasaṁsana yācanesu ca.",
  "anya-e0805n1:866": "Iṅgha handa iccete codanatthe.",
  "anya-e0805n1:867": "Sādhu suṭṭhu evametanti anumodane.",
  "anya-e0805n1:868": "Kiraiti anussavaṇa assaddheyyesu.",
  "anya-e0805n1:869": "Nūnaiti anumānā’nussaraṇa parivitakkanesu.",
  "anya-e0805n1:870": "Kasmāiti kāraṇapucchane.",
  "anya-e0805n1:871": "Yasmā tasmā tathāhi tena iccete kāraṇacchedanatthe.",
  "anya-e0805n1:872": "Saha saddhiṁ samaṁ amāiti samakriyāyaṁ.",
  "anya-e0805n1:873": "Vinā riteiti vippayoge.",
  "anya-e0805n1:874": "Nānā puthu bahuppakāre.",
  "anya-e0805n1:875": "Puthu visuṁ asaṅghāte ca.",
  "anya-e0805n1:876": "Duṭṭhu ku jigucchāyaṁ.",
  "anya-e0805n1:877": "Puna appaṭhame.",
  "anya-e0805n1:878": "Kathañci kicchatthe ca.",
  "anya-e0805n1:879": "Dhā kkhattuṁ sakiñca saṅkhyāvibhāge.",
  "anya-e0805n1:880": "Īsakaṁ appatthe.",
  "anya-e0805n1:881": "Saṇikaṁ mandatthe.",
  "anya-e0805n1:882": "Khippaṁ araṁ lahu āsuṁ tuṇṇaṁ aciraṁ sīghatthe.",
  "anya-e0805n1:883": "Ciraṁ cirassaṁ dīghakāle.",
  "anya-e0805n1:884": "Ce yadi saṅkāvaṭṭhāne.",
  "anya-e0805n1:885": "Dhuvaṁ thirāvadhāraṇesu.",
  "anya-e0805n1:886": "Hā visāde.",
  "anya-e0805n1:887": "Tuṇhī abhāsane.",
  "anya-e0805n1:888": "Sacchi paccakkhe.",
  "anya-e0805n1:889": "Musā micchā alikaṁ asacce.",
  "anya-e0805n1:890": "Suvatthi āsīsatthe iccādi.",
  "anya-e0805n1:891": "Tuna tvāna tvāpaccayantā ussukkanatthe bhavanti.",
  "anya-e0805n1:892": "Yathā – passituna passiya passitvāna passitvā disvā disvānadassetvā dātuna datvāna datvā upādāya dāpetvā viññāpetvā viceyya vineyya nihacca samecca apecca upecca ārabbha āgamma iccādi.",
  "anya-e0805n1:893": "Evaṁ nāmākhyātopasaggavinimuttaṁ yadabyayalakkhaṇaṁ, taṁ sabbaṁ nipātapadanti veditabbaṁ.",
  "anya-e0805n1:894": "Vuttañca –",
  "anya-e0805n1:895": "‘‘Muttaṁ padattayā yasmā, tasmā nipatatyantarā;",
  "anya-e0805n1:896": "Nepātikanti taṁ vuttaṁ, yaṁ abyaya salakkhaṇa’’nti.",
  "anya-e0805n1:897": "Nepātikapadaṁ niṭṭhitaṁ.",
  "anya-e0805n1:898": "Pulliṅgaṁ itthiliṅgañca, napuṁsakamathāparaṁ;",
  "anya-e0805n1:899": "Tiliṅgañca aliṅgañca, nāmikaṁ pañcadhā ṭhitaṁ.",
  "anya-e0805n1:900": "Iti padarūpasiddhiyaṁ nāmakaṇḍo dutiyo."
}