{
  "anya-e0703n50:0": "Ekapaññāsatima pariccheda",
  "anya-e0703n50:1": "Pañcarājako nāma",
  "anya-e0703n50:2": "1.",
  "anya-e0703n50:3": " Yuvarājā tadā hutvā, rājā dappuḷanāmako;",
  "anya-e0703n50:4": "Ṭhapesi oparajjamhi, ādipadaṃ sanāmakaṃ.",
  "anya-e0703n50:5": "2.",
  "anya-e0703n50:6": " Maricavaṭṭivihārassa, gāmaṃ datvā tato pure;",
  "anya-e0703n50:7": "Cārittaṃ pubbarājūnaṃ, rakkhitvāna mahiṃ imaṃ.",
  "anya-e0703n50:8": "3.",
  "anya-e0703n50:9": " Abhutvā dīghakālañhi, pubbakammena attano;",
  "anya-e0703n50:10": "Rājā so sattame māse, paviṭṭho paccuno mukhaṃ.",
  "anya-e0703n50:11": "4.",
  "anya-e0703n50:12": " Uparājā ahurājā, dappuḷo tadanantaraṃ;",
  "anya-e0703n50:13": "Udayassādipādassa, yuvarājapadaṃ adā.",
  "anya-e0703n50:14": "5.",
  "anya-e0703n50:15": " Tadā coḷabhayā paṇḍu-rājaṃ janapadaṃ sakaṃ;",
  "anya-e0703n50:16": "Cajitvā nāvamāruyha, mahātitthamupāgami.",
  "anya-e0703n50:17": "6.",
  "anya-e0703n50:18": " Āṇāpetvāna taṃ rājā, disvā santuṭṭhamānaso;",
  "anya-e0703n50:19": "Mahābhogaṃ adā tassa, nivāsesi purā bahi.",
  "anya-e0703n50:20": "7.",
  "anya-e0703n50:21": " Coḷarājena yujjhitvā, gahetvā paṭṭanadvayaṃ;",
  "anya-e0703n50:22": "Paṇḍurājassa dammīti, sannaddhe laṅkarājini.",
  "anya-e0703n50:23": "8.",
  "anya-e0703n50:24": " Kenā’pi karaṇīyena, khattiyā dīpavāsino;",
  "anya-e0703n50:25": "Akaṃsu viggahaṃ ghoraṃ, pāpakammena paṇḍuno.",
  "anya-e0703n50:26": "9.",
  "anya-e0703n50:27": " Paṇḍurāje’ttha vāsena, kammaṃ natthīti cintiya;",
  "anya-e0703n50:28": "Ṭhapetvā makuṭādīni, gato keraḷasantikaṃ.",
  "anya-e0703n50:29": "10.",
  "anya-e0703n50:30": " Viggahe niṭṭhite rājā, mahāmeghavane tadā;",
  "anya-e0703n50:31": "Mahābodhigharassā’dā, gāmaṃ nagarasantike.",
  "anya-e0703n50:32": "11.",
  "anya-e0703n50:33": " Āvāsaṃ rakkhako nāma, tassa senāpatī akā;",
  "anya-e0703n50:34": "Thūpārāmasamīpamhi, iḷaṅgo rājanāmakaṃ.",
  "anya-e0703n50:35": "12.",
  "anya-e0703n50:36": " Kataṃ taṃ pubbarājehi, rājā so paripāliya;",
  "anya-e0703n50:37": "Patto dvādasamaṃ vassaṃ, yathākammamupāgami.",
  "anya-e0703n50:38": "13.",
  "anya-e0703n50:39": " Udayo yuvarājā’si, laṃkāvāsīnamissaro;",
  "anya-e0703n50:40": "Senanāmādipādaṃ so, oparajje’bhisecayi.",
  "anya-e0703n50:41": "14.",
  "anya-e0703n50:42": " Rañño bhītā tadāmaccā, pavisiṃsu tapovanaṃ;",
  "anya-e0703n50:43": "Rājoparājā gantvāna, tesaṃ sīsāni chedayuṃ.",
  "anya-e0703n50:44": "15.",
  "anya-e0703n50:45": " Tena kammena nibbinnā, yatayo tannivāsino;",
  "anya-e0703n50:46": "Hitvā janapadaṃ rañño, tadāgacchiṃsu rohaṇaṃ.",
  "anya-e0703n50:47": "16.",
  "anya-e0703n50:48": " Tadā jānapadā ceva, nāgarā ca balāni ca;",
  "anya-e0703n50:49": "Kupitā caṇḍuvātena, sāgaro viya kampito.",
  "anya-e0703n50:50": "17.",
  "anya-e0703n50:51": " Ratanapāsādamāruyha, vihāre abhayuttare;",
  "anya-e0703n50:52": "Santāsetvāna rājānaṃ, dassetvāna vibhīsikaṃ.",
  "anya-e0703n50:53": "18.",
  "anya-e0703n50:54": " Upatthambhakamaccānaṃ, viggahassa tapovane;",
  "anya-e0703n50:55": "Tadā sīsāni chinditvā, kavātena nipātayuṃ.",
  "anya-e0703n50:56": "19.",
  "anya-e0703n50:57": " Taṃ sutvā yuvarājā ca, ādipādo ca taṃ sakhā;",
  "anya-e0703n50:58": "Ullaṅghitvāna pākāraṃ, sīghaṃ gacchiṃsu rohaṇaṃ.",
  "anya-e0703n50:59": "20.",
  "anya-e0703n50:60": " Balakāyonubandhitvā, yāva kaṇhanadītaṭā;",
  "anya-e0703n50:61": "Alābhena ca nāvānaṃ, tiṇṇattā tesamāgami.",
  "anya-e0703n50:62": "21.",
  "anya-e0703n50:63": " Rājaputtāgatā tattha, vane abhayabhedino;",
  "anya-e0703n50:64": "Yatīnaṃ purato tesaṃ, nipajjitvā urena te.",
  "anya-e0703n50:65": "22.",
  "anya-e0703n50:66": " Allavatthā’llakesā ca, paridevittha’nekadhā;",
  "anya-e0703n50:67": "Kandītvā rodanaṃ katvā, khamāpesuṃ tapassino.",
  "anya-e0703n50:68": "23.",
  "anya-e0703n50:69": " Khantimettānubhāvena, tesaṃ sāsanasāminaṃ;",
  "anya-e0703n50:70": "Puññodayo ahu tesaṃ, ubhinnaṃ dīpasāminaṃ.",
  "anya-e0703n50:71": "24.",
  "anya-e0703n50:72": " Yuvarājabalañceva, nikāyattayavāsino;",
  "anya-e0703n50:73": "Gamiṃsu tesamānetuṃ, santibhūte mahābale.",
  "anya-e0703n50:74": "25.",
  "anya-e0703n50:75": " Rājaputtā ubho byattā, paṇḍitā paṃsukūlino;",
  "anya-e0703n50:76": "Yācitvā tesamādāya, agamaṃsu sakaṃ puraṃ.",
  "anya-e0703n50:77": "26.",
  "anya-e0703n50:78": " Bhikkhūnaṃ purato maggaṃ, rājāgantā khamāpayi;",
  "anya-e0703n50:79": "Ādāya te vanaṃ tesaṃ, netvā rājagharaṃ gato.",
  "anya-e0703n50:80": "27.",
  "anya-e0703n50:81": " Tato paṭṭhāya cāritthaṃ, pāletvā pubbarājunaṃ;",
  "anya-e0703n50:82": "Rājā so tatiye vasse, yathākammamupāgami.",
  "anya-e0703n50:83": "28.",
  "anya-e0703n50:84": " Laṃkābhisekaṃ patvāna, seno so matimā tato;",
  "anya-e0703n50:85": "Udayaṃ ādipādaṃ taṃ, yuvarājaṃ akā sakhaṃ.",
  "anya-e0703n50:86": "29.",
  "anya-e0703n50:87": " Kahāpaṇasahassaṃ so, duggatānaṃ uposathe;",
  "anya-e0703n50:88": "Hotu’posathiko datvā, yāvajīvaṃ narādhipo.",
  "anya-e0703n50:89": "30.",
  "anya-e0703n50:90": " Paṭimā bhattavatthāni, bhikkhūnaṃ dharaṇī pati;",
  "anya-e0703n50:91": "Adā daṇḍissaraṃ dānaṃ, yācakānañca sippīnaṃ.",
  "anya-e0703n50:92": "31.",
  "anya-e0703n50:93": " Ṭhāne katthaci sippīnaṃ, pāsādesu manohare;",
  "anya-e0703n50:94": "Kāretvā bhogagāme ca, adāpesi mahāmati.",
  "anya-e0703n50:95": "32.",
  "anya-e0703n50:96": " Kahāpaṇasahassaṃ vā, datvā pañcasatāni vā;",
  "anya-e0703n50:97": "Laṅkāyaṃ jiṇṇakāvāse, navakammamakārayī.",
  "anya-e0703n50:98": "33.",
  "anya-e0703n50:99": " Cattālīsasahassāni, abhayuttaracetiye;",
  "anya-e0703n50:100": "Silāpattharaṇatthāya, dāpesi ca mahīpati.",
  "anya-e0703n50:101": "34.",
  "anya-e0703n50:102": " Mahāvāpīsu laṃkāyaṃ, jiṇṇaniddhamane akā;",
  "anya-e0703n50:103": "Navakammañca mariyādaṃ, thiyaṃ pāsāṇapaṃsunā.",
  "anya-e0703n50:104": "35.",
  "anya-e0703n50:105": " Akā rājaghare rammaṃ, mālāgehaṃ mahārahaṃ;",
  "anya-e0703n50:106": "Ṭhapitaṃ punarājūhi, dānaṃ sammāpavattayi.",
  "anya-e0703n50:107": "36.",
  "anya-e0703n50:108": " Kataṃ malayarājena, amaccena’gga bodhinā;",
  "anya-e0703n50:109": "Pariveṇaṃ nāgasālaṃ, disvā gāma madā tadā.",
  "anya-e0703n50:110": "37.",
  "anya-e0703n50:111": " Katvā catuvihāresu, rūpakammāni sādhukaṃ;",
  "anya-e0703n50:112": "Maṇḍapāni ca rammāni, dhātupūjaṃ akā sadā.",
  "anya-e0703n50:113": "38.",
  "anya-e0703n50:114": " Evamādīni puññāni, anekāni anekadhā;",
  "anya-e0703n50:115": "Katvā so navame vasse, yathākammamupāgami.",
  "anya-e0703n50:116": "39.",
  "anya-e0703n50:117": " Laṃkābhisekaṃ patvāna, yuvarājodayo tato;",
  "anya-e0703n50:118": "Senanāmādipādaṃ so, oparajje’bhi secayi.",
  "anya-e0703n50:119": "40.",
  "anya-e0703n50:120": " Niddālu majjapo āsi, rājā pāpena jantunaṃ;",
  "anya-e0703n50:121": "Coḷo pamattataṃ tassa, sutvā santuṭṭhamānaso.",
  "anya-e0703n50:122": "41.",
  "anya-e0703n50:123": " Paṇḍudesātisekaṃ so, pattukā mettha pesayi;",
  "anya-e0703n50:124": "Makuṭādīnamatthāya, ṭhapitānaṃva paṇḍunā.",
  "anya-e0703n50:125": "42.",
  "anya-e0703n50:126": " Tāni nādāsi so rājā, tena coḷo mahabbalo;",
  "anya-e0703n50:127": "Balaṃ sannayha pesesi, balakkārena gaṇhituṃ.",
  "anya-e0703n50:128": "43.",
  "anya-e0703n50:129": " Tadā senāpati ettha, paccante kupite gato;",
  "anya-e0703n50:130": "Āṇāpetvāna taṃ rājā, yujjhanatthāya pesayi.",
  "anya-e0703n50:131": "44.",
  "anya-e0703n50:132": " Hato senāpati tattha, yujjhi na raṇe mato;",
  "anya-e0703n50:133": "Kakūṭādīni ādāya, rājā so rohaṇaṃ agā.",
  "anya-e0703n50:134": "45.",
  "anya-e0703n50:135": " Gantvā coḷabalaṃ tattha, alabhitvā pavesanaṃ;",
  "anya-e0703n50:136": "Nivattitvā sakaṃ raṭṭhaṃ, agamāsi idhatā bhayā.",
  "anya-e0703n50:137": "46.",
  "anya-e0703n50:138": " Tato senāpatiṭṭhāne, viduraggaṃ tu nāyakaṃ;",
  "anya-e0703n50:139": "Ṭhapesi rājā laṃkindo, tejavantaṃ mahāmatiṃ.",
  "anya-e0703n50:140": "47.",
  "anya-e0703n50:141": " Paccantaṃ coḷarājassa, ghātetvā so camūpati;",
  "anya-e0703n50:142": "Āṇāpesi ito nītaṃ, dassetvāna vibhīsitaṃ.",
  "anya-e0703n50:143": "48.",
  "anya-e0703n50:144": " Tato dāpesi so sabba-parikkhāraṃ mahārahaṃ;",
  "anya-e0703n50:145": "Paṃsukūlikabhikkhūnaṃ, sabbesaṃ dīpavāsinaṃ.",
  "anya-e0703n50:146": "49.",
  "anya-e0703n50:147": " Mahāvihāre laṃkindo, paṭibimbassa satthuno;",
  "anya-e0703n50:148": "Jalantaṃ maṇiraṃsīhi, akā cūḷāmaṇiṃ tadā.",
  "anya-e0703n50:149": "50.",
  "anya-e0703n50:150": " Orodhā vidurā tassa, pādajālena pūjayi;",
  "anya-e0703n50:151": "Maṇīhi pajjalantehi, paṭimaṃ taṃ silāmayaṃ.",
  "anya-e0703n50:152": "51.",
  "anya-e0703n50:153": " Jhāpitaṃ coḷarājassa, balena maṇināmakaṃ;",
  "anya-e0703n50:154": "Pāsādaṃ kātumāraddho, cuto vassamhi aṭṭhame.",
  "anya-e0703n50:155": "52.",
  "anya-e0703n50:156": " Pañcete vasudhādhipā vasumahiṃ ekātapattaṅkitaṃ;",
  "anya-e0703n50:157": "Bhutvā niggahasaṅgahehi sakalaṃ lokaṃ vase vattiya;",
  "anya-e0703n50:158": "Yā tā maccuvasaṃ saputtavaṇitā sāmaccamittānugā;",
  "anya-e0703n50:159": "Iccevaṃ satataṃ sarantu sujanā hātuṃ pamādaṃ madaṃ.",
  "anya-e0703n50:160": "Sujanappasādasaṃvegatthāya kate mahāvaṃse",
  "anya-e0703n50:161": "Pañcarājako nāma",
  "anya-e0703n50:162": "Ekapaññāsatimo paricchedo."
}