{
  "anya-e0401n3:0": "4. Vīthisaṅgahaanudīpanā",
  "anya-e0401n3:1": "136. Vīthisaṅgahe . ‘‘Tesaññe vā’’ti citta cetasikānaṁ eva. ‘‘Vuttappakārenā’’ti ‘tattha cittaṁ tāva catubbidhaṁ hoti kāmāvacaraṁ rūpāvacaraṁ, tiādinā iccevaṁ vuttappakārena. ‘‘Pubbā paraniyāmitaṁ’’ti vā dvattiṁsa sukha puññamhātiādinā nayena pubbā paraniyāmitaṁ. ‘‘Ārabbhagāthāyā’’ti.",
  "anya-e0401n3:2": "Vīthi cittavasenevaṁ, pavattiya mudīrito;",
  "anya-e0401n3:3": "Pavatti saṅgaho nāma, sandhiyaṁ dāni vuccatī.ti",
  "anya-e0401n3:4": "Evaṁ pavattikāle pavatti saṅgaho, paṭisandhikāle pavatti saṅgahoti siddho hoti. Keci vāde ‘‘paṭisandhi pavattiyaṁ’’ti niddhāraṇe gahite dvīsu paṭisandhi saṅgaha pavatti saṅgahesu idāni pavatti saṅgahaṁ pavakkhāmi, pacchā paṭisandhi saṅgahaṁ pavakkhāmīti attho hoti. Tattha ‘‘paṭisandhi saṅgaho’’ti paṭisandhikāle saṅgaho. ‘‘Pavatti saṅgaho’’ti pavattikāle saṅgaho. So ca uparigāthāya na sametīti dassetuṁ ‘‘evaṁ satī’’tiādimāha. ‘‘Tāni tīṇi chakkāni nikkhittānī’’ti chakkamattāni nikkhittāni, na sakalaṁ. Vatthu dvārā lambaṇa saṅgahoti adhippāyo. ‘‘Sā panā’’ti sāvisayappavatti pana. ‘‘Kāci sīghatamā’’ti kāci atirekataraṁ sīghā. ‘‘Dandhā’’ti saṇikā, cirāyikā. ‘‘Anupapannā’’ti asampannā. Asampanna doso āgacchatīti vuttaṁ hoti. ‘‘Dhātubhedaṁ’’ti satta viññāṇa dhātūnaṁ vibhāgaṁ. ‘‘Dhātunānattaṁ’’ti dhāraṇa kiccanānattaṁ. Iti tasmā manodhātu visuṁ vuttāti sambandho. ‘‘Mananaṁ’’ti vijānanabhāvaṁ apattaṁ. Āvajjanamatta sampaṭicchanamatta saṅkhātaṁ jānanamattaṁ. ‘‘Yaṁ kiñci mananaṁ’’ti antamaso āvajjanamatta sampaṭicchanamattaṁ pīti adhippāyo. ‘‘Suddho pana manoviññāṇappabandho’’ti manodvāra vikāraṁ paṭicca pavatto manoviññāṇappabandho. Na bhavaṅga manoviññāṇappabandho. So hi vīthimuttattā idha appasaṅgoti . Manodvāre pana dvidhāti sambandho. Buddhassa bhagavato pathamābhinīhārakālo nāma sumedhatāpasakāle buddha bhāvāya kāya cittānaṁ abhinīhārakālo. Ādisaddena pacchima bhave paṭisandhiggahaṇādiṁ saṅgaṇhāti. ‘‘Jāti phalikakkhandhā viya sampajjantī’’ti tena obhāsena ajjhotthaṭattā jātiphalikakkhandha sadisā hontīti adhippāyo. ‘‘Upapatti deva brahmānaṁ panā’’ti upapattippaṭisandhikānaṁ opapātika deva brahmānaṁ pana. ‘‘Pasāda nissaya bhūtānaṁ’’ti cakkhādīnaṁ pasāda vatthūnaṁ nissaya mahābhūtānaṁ.",
  "anya-e0401n3:5": "‘‘Yāni panā’’tiādīsu. Dvatti cittakkhaṇāni atikkamma āpātaṁ āgacchantīti yojanā. Evaṁ paratthapi. Vibhūtassāti ca avibhūtassāti ca idaṁ ādimhi manodvāre pana vibhūtassāti ca avibhūtassāti ca padānaṁ uddharaṇaṁ. ‘‘Rūpā rūpānaṁ’’ti rūpa dhammānañca arūpa dhammānañca. ‘‘Tāvā’’ti vīthi cittappavatti dassanato pathamataraṁ evāti attho. ‘‘Addhāna paricchedaṁ’’ti khaṇakāla paricchedaṁ. Vibhāvanipāṭhe ‘‘atimahantā divasena visaya vavatthānaṁ hotī’’ti vacanena ādimhi ‘chavatthūni, cha dvārāni, cha ārammaṇāni, cha viññāṇāni, cha vīthiyo, cha dhāvisayappavattī,ti evaṁ vuttesu chasu chakkesu chadhāvisayappavattīti padamattaṁ saṅgaṇhāti. Taṁ anupapannaṁ hoti. Tenāha ‘‘evañhi satī’’tiādiṁ. ‘‘Visaya vavatthānattha mevā’’ti atimahantādi visaya vavatthānatthameva vuttanti na ca sakkā vattuṁ. Rūpā rūpa dhammānaṁ addhāna paricchedo nāma abhidhamme sabbattha icchitabbo. Tasmā tassa dassanatthampi taṁ vuttanti daṭṭhabbaṁ. ‘‘Sabhāvappaṭilābho’’ti cintana phusanādīnaṁ pātubhāvo vuccati. ‘‘Anivattī’’ti anantaradhānaṁ vuccati. ‘‘Parihāyitvā’’ti jarā kiccaṁ āha. ‘‘Accharāsaṅghāṭakkhaṇassā’’ti aṅgulīnaṁ saṅghaṭṭanakkhaṇassa. Ācariyānandatthero nāma abhidhamma ṭīkākāro vuccati. ‘‘Assā vijjuyāṭhiti nāma visuṁ na paññāyatī’’ti vijjuppādaṁ passantānaṁ na paññāyati. Tathā cittampi vaḍḍhanānantarameva bhijjatīti yojanā. Tenāha ‘‘taṁ pī’’tiādiṁ. Udayabhāgo nāma vaḍḍhanabhāgo, vayabhāgo nāma antaradhānabhāgo. ‘‘Evañca katvā’’ti laddhaguṇa vacanaṁ. ‘‘Ekaṁcittaṁ divasaṁ tiṭṭhatī’’ti pucchā vacanaṁ. ‘‘Āmantā’’ti paṭiññā vacanaṁ. ‘‘Vayakkhaṇo’’ti pucchā. ‘‘Na hevaṁ vattabbe’’ti paṭikkhepo. Paccatta vacanassa ekārattaṁ. Evaṁ navattabbanti attho. ‘‘Mahātherenā’’ti moggali puttatissa mahātherena. Nanu suttantesu vuttanti sambandho. ‘‘Nā’’ti na upalabbhati. ‘‘Imassa vuttattā’’ti imassa vacanassa vuttattā. Saṅkhata lakkhaṇaṁ visayo yesaṁ tāni saṅkhata visaya lakkhaṇāni. Saṅkhata dhammameva āhacca tiṭṭhati. Ayaṁ abhidhamme dhammatāti adhippāyo. ‘‘Saṅgaha kārenā’’ti ācariya buddhaghosattheraṁ vadati. ‘‘Atthikkhaṇaṁ’’ti khaṇadvayameva vuccati. Iti vatvā tamatthaṁ sādhentīti sambandho. Gāthāyaṁ. ‘‘Tassevā’’ti tassā ṭhitiyā eva bhedo. Sabbadā sabbapāṇinaṁ maraṇaṁ nāma vuccatīti yojanā. ‘‘Tamatthaṁ’’ti tāni atthikkhaṇaṁ upādāya labbhantīti atthaṁ. ‘‘Athavā’’ti eko theravādo. ‘‘Santati vasena ṭhānaṁ’’ti ṭhitāya aññathattaṁ paññāyatīti ettha ṭhitabhāvasaṅkhātaṁ ṭhānaṁ santati ṭhitivasena veditabbanti vadanti. ‘‘Imasmiṁ pana sutte’’ti vedanāya uppādo paññāyati, vayo paññāyati, ṭhitāya aññathattaṁ paññāyatīti idaṁ suttaṁ vadati. ‘‘Appaṭibāhetvā’’ti anīvāretvā. Yāvaḍḍhanassa nivatti nāma atthi. Udaya pariyanta mattabhūtā sā eva nivatti. ‘‘Dvīhi khandhehī’’ti rūpa jarā rūpakkhandhena saṅgahitā. Arūpa jarā saṅkhārakkhandhenāti evaṁ dvīhi khandhehi. Yañca tattha vuttanti sambandho. Rūpassa uppādo dvidhābhinditvā desito. Kathaṁ, upacayo santatī tiyojanā. ‘‘Vibhāgā rahassā’’ti uppādo uppajja naṭṭhena eko samāno rūpānaṁ vaḍḍhana samaye uppādo. Upari vaḍḍhanaṭṭhena upacayoti vutto. Avaḍḍhitvā ṭhita samaye uppādo yathā ṭhita nīhārena cirakālaṁ pavatti atthena santatīti vutto. Evaṁ vibhāgā rahassa. ‘‘Yathānuloma sāsanaṁ’’ti vinetabba puggalānaṁ ajjhāsayānuloma sāsanaṁ.",
  "anya-e0401n3:6": "‘‘Arūpa’’ntiādīsu. ‘‘Arūpaṁ’’ti sabbaso rūpasaṇṭhāna rahitattā citta cetasikaṁ nāmaṁ vuccati. ‘‘Arūpi sabhāvattā’’ti arūpa dhamma sabhāvattā iccevattho. Tattha arūpa dhamma sabhāvo nāma rūpa dhammato sataguṇenavāsahassaguṇenavāsaṇhasukhumasabhāvo . Vibhāva nipāṭhe. ‘‘Gāhaka gahetabba bhāvassa taṁ taṁ khaṇavasena nipphajjanato’’ti ettha pañcadvāra vīthīsu vīthi cittānañca ārammaṇānañca visayī visayabhāvo gāhaka gahetabba bhāvo nāma. ‘‘Taṁ taṁ khaṇavasena nipphajjanato’’ti vīthi cittāni ca ekasmiṁ ārammaṇepi āvajjanādīhi nānā kiccehi gaṇhantā eva gahaṇa kiccaṁ sampādenti. Nānā kiccāni ca nānā cittānaṁ vasena sampajjanti. Ārammaṇāni ca purejātāni hutvā yāva tāni kiccāni sampajjanti, tāva paccuppannabhāvena dharamānāni eva gahaṇaṁ sampādenti. Evaṁ sati, gāhakānaṁ vīthi cittānañca khaṇattayāyukattā eva gāhaka kiccaṁ nipphajjati, sijjhati. Gahetabbānaṁ ārammaṇānañca sattarasa cittakkhaṇāyukattā eva gahetabba kiccaṁ nipphajjati, sijjhati. Evaṁ taṁ taṁ khaṇa vasena nipphajjanato. Viññatti dvayaṁ eka cittakkhaṇikaṁ. Kasmā, cittānu parivatti dhammattā. ‘‘Uppādamattā’’ti nipphanna rūpānaṁ uppādamattā. ‘‘Bhaṅgamattā’’ti tesameva bhaṅgamattā. ‘‘Rūpa dhammānaṁ’’ti nipphanna rūpa dhammānaṁ. ‘‘Uppādanirodha vidhānassā’’ti uppāda nirodha vidhānabhūtassa mahāaṭṭhakathāvādassa paṭisiddhattāti sambandho. ‘‘Taṁ’’ti taṁ mahāaṭṭhakathā vacanaṁ. ‘‘Tasmiṁ vāde’’ti tasmiṁ mahāaṭṭhakathāvāde. ‘‘Tattha āgatā’’ti tasmiṁ vāde āgatā. Yaṁ pana vibhāvaniyaṁ kāraṇaṁ vuttanti sambandho. ‘‘Taṁ ṭīkānayaṁ’’ti taṁ soḷasa cittakkhaṇāyuka dīpakaṁ mūlaṭīkānayaṁ. Tadatthaṁ sādhentena vibhāvani ṭīkācariyena vuttanti sambandho. Saṅgahakārassa aṭṭhakathā cariyassa. ‘‘Upacarīyatī’’ti upacāra vasena voharīyati. Vibhāvanipāṭhe. ‘‘Etānī’’ti ārammaṇāni. ‘‘Taṁ’’ti taṁ eka cittakkhaṇaṁ. ‘‘Te cā’’ti rūpa dhammā ca. ‘‘Paripuṇṇa paccayūpaladdhā’’ti paripuṇṇaṁ paccayaṁ upaladdhā. ‘‘So’’ti ṭīkākāro. ‘‘Itarānī’’ti gandharasa phoṭṭhabbāni. ‘‘Gocarabhāvaṁ’’ti pañcadvārika cittānaṁ gocarabhāvaṁ. ‘‘Purimāni dve’’ti rūpasaddā rammaṇāni. ‘‘Nimitta vasena ghaṭṭentī’’ti ādāsaṁ passantassa mukhasadisaṁ mukhanimittaṁ mukhappaṭibimbaṁ ādāse upaṭṭhāti. Evaṁ rūpārammaṇaṁ cakkhupasāde saddārammaṇañca sotapasāde taṁ sadisa nimitta vasena ghaṭṭenti . Navatthu vasena ghaṭṭenti. Sayaṁ gantvā na ghaṭṭentīti adhippāyo. Asampattānaññeva ārammaṇānaṁ. ‘‘Nimittu paṭṭhāna vasenā’’ti nimittassa upaṭṭhānavasena. ‘‘Nimitta appanāvasenā’’ti nimittassa pavesana vasena. Manodvāre pana asampattāniyeva hutvāti pāṭhaseso. ‘‘Āpātā gamanañcetthā’’tiādīsu. ‘‘Lañchakānaṁ’’ti lañchanakārānaṁ. ‘‘Lañchanakkhandhaṁ’’ti ayomayaṁ lañchanakkhandhaṁ. So ca lañchanakkhandho tālapaṇṇe āpātetvā akkharaṁ upaṭṭhāpeti. Tattha ‘‘āpātetvā’’ti ajjhottharitvā. ‘‘Cakkhādippathe’’ti cakkhādīnaṁ visayakkhette. Na kevalaṁ attano dvāresu eva āpāta māgacchanti. Atha kho manodvārepi āpāta māgacchanti. Na kevalaṁ bhavaṅga manodvāre eva āpāta māgacchantīti yojanā. ‘‘Tesu panā’’ti tesu ārammaṇesu pana. Tāni ārammaṇāni yesaṁ tāni tadā rammaṇāni. Na ekakkhaṇe pañcasu ārammaṇesu vīthi cittāni pavattanti, ekekasmiṁ ārammaṇe evāti vuttattā na dvīsu, na tīsu, na catūsūtipi vattabbaṁ. Bahucittakkhaṇātītāni pañcārammaṇāni bahucittakkhaṇātīte pañcadvāreti yojanā. Pañcadvāreti ca pañcadvāresūti attho. ‘‘Evaṁ satī’’ti tesaṁ pasādānaṁ āvajjanena saddhiṁ uppattiyā sati. ‘‘Ādilakkhaṇaṁ’’ti pañcārammaṇānaṁ pañcadvāresu āpātā gamana saṅkhātaṁ visayappavattiyā ādilakkhaṇaṁ. Calanañca daṭṭhabbanti sambandho. ‘‘Yathā gahitaṁ’’ti paṭisandhito paṭṭhāya gahitappakāraṁ. Vibhāvanipāṭhe ‘‘yogya desāvaṭṭhāna vasenā’’ti āpātaṁ āgantuṁ yuttaṭṭhāne aveccaṭṭhāna vasena. Yujjanañca, manthanañca, khobhakaraṇañca, ghaṭṭananti ca āpātā gamananti ca vuccatīti yojanā. Heṭṭhā vuttoyeva āpātā gamanañcetthātiādinā. ‘‘Nānā ṭhāniyesū’’ti nānā ṭhānesu ṭhitesu. ‘‘Eko dhammaniyāmo nāmā’’ti yathā bodhisatte mātukucchimhi paṭisandhiṁ gaṇhante dhammaniyāma vasena sakale jātikkhette pathavikampanaṁ ahosi. Tathā idhapi pañcadvāresu ekekasmiṁ dvāre ārammaṇe ghaṭṭente dhammaniyāma vasena bhavaṅga calanaṁ hoti. Ayaṁ dhammaniyāmo nāma. ‘‘Sahevā’’ti ekatoyeva. Kathaṁ hadaya vatthu nissitassa bhavaṅgassa calanaṁ siyāti yojanā. Ettha ca pañcaviññāṇassa calanaṁ siyāti idaṁ na vattabbaṁ. Kasmā, tadā pañcaviññāṇassa avijjamānattā. Yadā ca taṁ vijjati, tadā taṁ na calatīti na vattabbaṁ. Sabbampi hi vīthicittaṁ nāma calati yevāti. Santati nāma pubbā parappabandho. Saṇṭhānaṁ nāma sahappavattānaṁ ekato ṭhiti. Idha saṇṭhānaṁ adhippetaṁ. Pañcanissaya mahābhūtehi saddhiṁ hadaya vatthu nissayabhūtānaṁ eka saṇṭhāna bhāvena ekābaddhattāti vuttaṁ hoti. Tenāha ‘‘saṇṭhāna vasenāti pana vattabbaṁ’’ti. ‘‘Tādisassa anukkama calanassā’’ti vibhāvaniyaṁ bherisakkharopamāya saddhiṁ rūpādinā pasāde ghaṭṭite tannissa yesu mahābhūtesu calitesu anukkamena taṁ sambandhānaṁ sesarūpānampi calanena hadaya vatthumhi calite tannissitassa bhavaṅgassa calanā kārena pavattitotīti evaṁ vuttassa anukkama calanassa. ‘‘Bhavaṅgappavāhaṁ’’ti bhavaṅga santatiṁ. ‘‘Kurumānaṁ’’ti karontaṁ. Sallakkhentaṁ’’ti idamevāti sanniṭṭhāpentaṁ. ‘‘Yoni somanasikārādivasenā’’ti yoni somanasikāro kusala javanuppattiyā paccayo. Ayoni somanasikāro akusala javanuppattiyā paccayo. Niranusaya santānatā kriyajavanuppattiyā paccayo. Tesu ca somanassa javanādīnaṁ uppatti paccayopi heṭṭhā citta saṅgahe vuttanayena veditabbo.",
  "anya-e0401n3:7": "‘‘Bhavaṅgapāto’’tiādīsu. ‘‘Āvajjanato paṭṭhāya uṭṭhitaṁ’’ti kamma vipākasantānato ca tadārammaṇato ca muñcitvā visuṁ kriyāmaya byāpārena ārammaṇantaraṁ gahetvā uṭṭhitaṁ samuṭṭhitaṁ. Bhavaṅga calanampi uṭṭhānassa ādi hoti. Tasmā tampi uṭṭhite citta santāne saṅgaṇhanto pathama bhavaṅga calanatoyeva vāti vuttaṁ. ‘‘Imasmiṁ ṭhāne’’ti vīthi cittānaṁ anukkamena attano kiccehi ārammaṇappavattiṭṭhāne. ‘‘Dovārikopamā’’ti badhiradovārikopamā. ‘‘Gāmillopamā’’ti gāmadārakopamā. ‘‘Ambopamā’’ti ambapphalopamā. Aññāpi upamā atthi. Makkaṭasuttopamā, ucchuyantopamā, jaccandhopamā. Tāsabbāpi aṭṭhasāliniyaṁ vipākuddhāra kathāto gahetabbā. ‘‘Yatthahī’’tiādīsu. ‘‘Kathaṁ cha chakka yojanā hotī’’ti. Cakkhu vatthu vacanañca, cakkhudvāra vacanañca, rūpā rammaṇa vacanañca, cakkhu viññāṇa vacanañca, cakkhudvāra vīthi cakkhu viññāṇa vīthi vacanañca, atimahantā rammaṇa vacanañcā,ti etāni chavacanāni. Tehi chachakkehi āharitvā imissaṁ vīthiyaṁ dassitāni. Sesavīthīsupi yathālābhaṁ dassitabbāni. Evaṁ chachakkayojanā hoti. ‘‘Ettha ca yattakānī’’tiādīsu. ‘‘Ekūna paññāsa parimāṇesū’’ti ekassanipphanna rūpadhammassa ekapaññāsa mattesu khuddakakkhaṇesu uppādakkhaṇañca bhaṅgakkhaṇañca ṭhapetvā majjhe ekūna paññāsa mattāni ṭhitikkhaṇāni santi. Tesu khaṇesu anukkamena uppannā ekūna paññāsa cakkhu pasādā ca santi. ‘‘Kismiñcī’’ti tesu katarasmiṁ nāma cakkhu pasāde na ghaṭṭentīti na vattabbāni. ‘‘Tesu panā’’ti niddhāraṇe bhummavacanaṁ. ‘‘Yadeva ekaṁ cakkhū’’ti niddhāraṇīyaṁ. Taṁ pana katamanti. Atīta bhavaṅgena saddhiṁ uppajjitvā taṁ atikkamma bhavaṅga calanakkhaṇe laddhaghaṭanaṁ ekaṁ cakkhu. Taṁ pana cakkhu viññāṇassa vatthu bhāvañca dvārabhāvañca sādheti. Sesaviññāṇānaṁ dvārabhāvaṁ sādhetīti. Tenāha ‘‘yathārahaṁ’’ti. Etadeva etaṁ eva cakkhu kicca sādhanaṁ nāma hoti vīthi cittuppattiyā vatthu kiccadvāra kiccānaṁ sādhanato. ‘‘Yaṁ majjhimāyukaṁ’’ti mandāyuka amandāyukānaṁ majjhe pavattattā yaṁ majjhimāyukanti vadanti. Taṁ kicca sādhanaṁ nāmāti yojanā. ‘‘Itarāni panā’’ti ekūna paññāsa parimāṇesu cakkhu pasādesūti vuttāni, tesu ekaṁ kicca sādhanaṁ ṭhapetvā sesāni itarāni aṭṭha cattālīsa cakkhūni moghavatthūni nāma honti. Rūpā rammaṇehi saddhiṁ laddha ghaṭṭanānampi sataṁ vīthi cittuppattiyā vatthu kiccadvāra kiccarahitattā. Tesu katamāni mandāyukāni nāmāti āha ‘‘tāni panā’’tiādiṁ. Kicca sādhanato purimāni nāma atīta bhavaṅgato pure terasasu bhavaṅgesu ādi bhavaṅgassa bhaṅgakkhaṇato paṭṭhāya khaṇe khaṇe uppannā sattatiṁsa cakkhu pasādā. Tāni mandāyukānīti vadanti. Kasmā, kicca sādhanato appatarāyukattā. Kicca sādhanato pacchimāni nāma atīta bhavaṅgassa ṭhitikkhaṇato paṭṭhāya khaṇe khaṇe uppannā ekādasa cakkhu pasādā, tāni amandāyukānīti vadanti. Kasmā, kicca sādhanato bahutarāyukattā. Tadubhayānipi aṭṭha cattālīsa mattāni veditabbānīti sambandho. ‘‘Tato’’ti tehi aṭṭhacattālīsa mattehi. ‘‘Purimatarānī’’ti sattatiṁsa mandāyukehi purimatarāni. Tāni hi cakkhu viññāṇassa uppādakkhaṇe ṭhiti bhāvena anupaladdhattā idha na gahitāni. ‘‘Pacchimatarānī’’ti ekādasa amandāyukehi pacchimatarāni. Tāni ca cakkhu viññāṇassa uppādakkhaṇe uppannānipi tasmiṁ khaṇe ṭhiti bhāvena anupaladdhattā idha na gahitāni. Kasmā pana cakkhuviññāṇassa uppādakkhaṇe ṭhiti bhāvena anupaladdhāni tadubhayāni idha na gahitānīti. Cakkhu viññāṇassa uppādakkhaṇe ṭhiti bhāvena dharamānānaṁ aṭṭhacattālīsa mattānaṁ cakkhūnaṁ majjhe eva katamaṁ cakkhu cakkhu viññāṇassa vatthu kicca dvāra kiccaṁ sādhetīti āsaṅkitabbaṁ hoti. Ettha ca pañca vatthūni nāma attano ṭhitikkhaṇe eva pañcaviññāṇānaṁ vatthudvāra kicca sādhakattā cakkhu viññāṇassa uppādakkhaṇe ṭhiti bhāvena anupaladdhattā idha na gahitānīti ca, cakkhu viññāṇassa uppādakkhaṇe ṭhiti bhāvena dharamānānanti ca, vuttanti daṭṭhabbaṁ.",
  "anya-e0401n3:8": "‘‘Ettha siyā’’tiādīsu. ‘‘Imāya vīthiyā’’ti imāya atimahantā rammaṇa vīthiyā. ‘‘Samudāyaggāhikā’’ti rūpā rammaṇānaṁ samūhaggāhikā. ‘‘Vaṇṇasallakkhaṇā’’ti vaṇṇavavatthānikā. ‘‘Vatthuggāhikā’’ti dabba saṇṭhānaggāhikā. ‘‘Nāmaggāhikā’’ti nāma paññattiggāhikā. ‘‘Alātacakkassa gāhikā viyā’’ti rattandhakāre eko alātaṁ gahetvā paribbhamati. Añño taṁ passanto cakkaṁ viya maññati. Tattha alātassa gatagataṭṭhāne paccuppannaṁ rūpaṁ ārabbha cakkhudvāra vīthiyo uppajjanti. Manodvāra vīthiyo pana purima purimāhi cakkhudvāra vīthīhi gahitāni atīta rūpāni amuñcitvā ekato saṇṭhānañca santatiñca katvā gaṇhanti. Tadā passantassa cakkaṁ viya upaṭṭhāti. Evaṁ ayaṁ samudāyaggāhikā daṭṭhabbā. ‘‘Natthi tadārammaṇuppādo’’tiādīsu. ‘‘Yassā’’ti yassa ārammaṇassa. Cittānīti ca nānārammaṇānīti ca kammapadāni. Avasese tasmiṁ ārammaṇe. ‘‘Saṅgaha kārenā’’ti porāṇa aṭṭhakathāyo ekato saṅgahetvā katattā buddhaghosattherena katā sabbā aṭṭhakathāyo saṅgahaṭṭhakathā nāma. So ca saṅgaha kāroti vuccati. ‘‘Idha pī’’ti imasmiṁ abhidhammattha saṅgahepi. ‘‘Therenā’’ti anuruddhattherena. ‘‘Ekampi icchati yevā’’ti. ‘‘Yassa hi cattārī’’tiādīsu yassa ārammaṇassa cattāri vā pañcavā chavātiādinā yojetabbaṁ. ‘‘Javanampi anuppajjitvā’’tiādīsu. ‘‘Attano padhāna kriyāyā’’ti anuppajjitvāti padassa parato ‘yaṁ pavattatī’ti attano padhāna kriyāpadaṁ atthi. Tena attano kriyāpadena saddhinti attho. ‘‘Katthaci vuttā’’ti katthaci saddaganthesu vuttā. Api ca, hetumhi tvāpaccayo lakkhaṇe hetumhi ca mānanta paccayā jotanīyaṭṭhena vuttā, na vacanīyaṭṭhenāti daṭṭhabbā. ‘‘Pakati niyāmenā’’ti etena paccaya visesesati, cattāri vā pañcavā chavā javanāni uppajjantīti dīpeti. Tenāha ‘‘etthapanā’’tiādiṁ. ‘‘Dvattikkhattuṁ’’ti vāsaddatthe aññapadattha samāsapadanti vuttaṁ ‘‘dvikkhattuṁ vā tikkhattuṁ vā’’ti. ‘‘Voṭṭhabbanassa āsevanatā’’ti āsevana paccayatāvā paccayuppannatāvā. ‘‘Āvajjanāyā’’ti ettha voṭṭhabbana kiccaṁ āvajjanampi saṅgaṇhāti. Idhapi ārammaṇa dubbalatāya catuppañca javanuppatti icchi tabbāti yojanā. Tattha ‘‘idha pī’’ti imasmiṁ parittā rammaṇa vārepi. Tivoṭṭhabbanikā pañca parittā rammaṇa vīthiyoti yojanā. ‘‘Itarānī’’ti paritta mahantāti mahantā rammaṇāni. ‘‘Ubhayathāpī’’ti āpātā gamana vasenapi ārammaṇa karaṇa vasenapi. Imassa padassa.",
  "anya-e0401n3:9": "137. ‘‘Manodvāre panā’’tiādīsu. ‘‘Parittakkhaṇā pī’’ti citta phassādayo appatarakkhaṇāpi. ‘‘Atītānāgatā pī’’ti atītānāgata dhammāpi. ‘‘Ghaṭṭanenā’’ti rūpādīnaṁ ghaṭṭanena. ‘‘Yatthā’’ti yasmiṁ bhavaṅge. ‘‘Pañcadvārānu bandhakaṁ’’ti pañcadvāra vīthi anugataṁ. Atītaṁ ālambaṇaṁ pavatteti yevāti sambandho. ‘‘Yathāpātā gatamevā’’ti pakatiyā āpātā gatappakārameva. ‘‘Tathā tathā’’ti diṭṭha sambandhādinā tena tena pakārena. ‘‘Kiñcī’’ti kiñci ārammaṇaṁ. ‘‘Disvā’’ti paccakkhaṁ katvā. Pañcadvāraggahitañhi ārammaṇaṁ paccakkhakataṭṭhena diṭṭhanti vuccati. Yaṁ kiñci ārammaṇaṁ. ‘‘Anumānentassā’’ti evameva bhavittha, bhavissati, bhavatīti anumānaññāṇena cintentassa. Taṁ sadisaṁ ārammaṇaṁ. ‘‘Parassa saddahanā’’ti paravacanaṁ sutvā yathā ayaṁ vadati, tathe vetanti saddahanā. ‘‘Diṭṭhi’’ vuccati ñāṇaṁ vā laddhi vā. ‘‘Nijjhānaṁ’’ti suṭṭhu olokanaṁ. ‘‘Khantī’’ti khamanaṁ sahanaṁ. Aññathattaṁ agamanaṁ. Diṭṭhiyā nijjhānaṁ diṭṭhinijjhānaṁ. Diṭṭhinijjhānassa khanti diṭṭhinijjhānakkhanti. ‘‘Sesaṁ’’ti nānākamma balenātiādikaṁ. ‘‘Devato pasaṁhāravasenā’’ti devatā kadāci kesañci supinante nānārammaṇāni upasaṁharitvā dassenti. Evaṁ devato pasaṁhāra vasenāpi. Anubodho nāma lokiyaññāṇa vasena catussacca dhammānaṁ anubujjhanaṁ. Paṭivedho nāma lokuttaraññāṇa kiccaṁ. Ananta rūpa nissaya paccayaggahaṇena pakatū panissaya paccayampi upalakkheti. Citta santānassa anantarūpanissaya paccayabhāvo nāmāti sambandho. Ananta rūpa nissaya paccayasatti nāma anantara parampara vippharaṇavasena mahāgatikā hotīti vuttaṁ hoti. Ananta rūpa nissaya paccayānu bhāvotipi yujjati. Kathaṁ mahāvipphāroti āha ‘‘sakiṁ pī’’tiādiṁ. ‘‘Suṭṭhu āsevitvā’’ti ettha pacchā appamussamānaṁ katvā punappunaṁ sevanaṁ suṭṭhu āsevanaṁ nāma. Na kevalaṁ purima citta santānassa so upanissaya paccayānubhāvo eva mahāvipphāro hoti. Pakatiyā cittassa vicitta bhāva saṅkhātaṁ cintanā kiccampi mahāvipphāraṁ hotīti dassetuṁ ‘‘cittañca nāmā’’tiādivuttaṁ. Kathaṁ mahāvipphāraṁ hotīti āha ‘‘kiñci nimittaṁ’’tiādiṁ. ‘‘Kiñci nimittaṁ’’ti diṭṭhādīsu nānā rammaṇesu kiñci appamattakaṁ diṭṭhādikaṁ ārammaṇa nimittaṁ. ‘‘Tehi cakāraṇehī’’ti tehi kattubhūtehi diṭṭhādīhi kāraṇehi. ‘‘Codīyamānaṁ’’ti payojīyamānaṁ. ‘‘Ajjhāsaya yuttaṁ’’ti ajjhāsayena saṁyuttaṁ. Bhavaṅga cittassa ārammaṇaṁ nāma avibhūtaṁ hoti. Bhavaṅgaṁ cāletvā āvajjanaṁ niyojetīti sambandho. ‘‘Laddha paccayesū’’ti ālokādivasena vā diṭṭhādivasena vā laddha paccayavantesu. Tadabhininnākāro nāma niccakālampi tesu ārammaṇesu abhimukhaṁ ninnākāro. Tena ākārena pavatto manasikāro. Tena sampayuttassa. Etehi vacanehi suddhamanodvāre ārammaṇānaṁ apātāgamanañca bhavaṅga calanañca na kevalaṁ laddha paccayānaṁ ārammaṇānaṁ vaseneva hoti. Tādisena pana manasikārena yuttassa sayañca vīthi citta cintanā kiccassa cittassa vasenāpi hotīti siddhaṁ hoti. Na hi ārammaṇantare abhininnākāro nāma natthīti sakkā vattuṁ. Kasmā, abhāvita cittānaṁ pamāda bahulānaṁ janānaṁ kadāci karahaci bhāvanā manasikāre karīyamānepi vīthi citta santānassa bahiddhā nānārammaṇesu abhininnākārassa sandissanatoti. ‘‘Yathā cetthā’’ti yathā ettha manodvāre rūpārūpa sattānaṁ vibhūtā rammaṇepi tadā rammaṇuppādo natthi, evanti yojanā. Ñāṇavibhaṅgaṭṭhakathāyaṁ pana voṭṭhabbanavāropi āgato. Yathāha supineneva diṭṭhaṁ viya me, sutaṁ viya meti kathanakālepi abyākato yevāti. Tattha hi ‘‘abyākato yevā’’ti supinante manodvāre dvattikkhattuṁ uppannassa āvajjanassa vasena abyākatoyeva. Tato paraṁ bhavaṅgapāto. Aṭṭhasāliniyampi vuttaṁ ayaṁ pana vāro diṭṭhaṁ viya me, sutaṁ viya me tiādīni vadanakāle labbhatīti. Taṁ pana pañca dvāre parittārammaṇe dvattikkhattuṁ uppannassa voṭṭhabbanassa vasena vuttaṁ. ‘‘Sopi idha laddhuṁ vaṭṭati yevā’’ti sopi vāro imasmiṁ manodvāre laddhuṁ vaṭṭatiyeva. ‘‘Bhavaṅge calite nivattanakavārānaṁ’’ti dvikkhattuṁ bhavaṅga calanamatte ṭhatvā vīthi cittāni anuppajjitvā bhavaṅgapātavasena nivattanakānaṁ moghavārānaṁ manodvārepi pamāṇaṁ na bhavissatiyeva. Atha imasmiṁvāre vīthi cittappavatti natthi. Evaṁ sati, imasmiṁ vīthi saṅgahe so vāro na vattabboti ce. Vattabboyeva. Kasmā, chadhā visayappavattīti imasmiṁ chakke saṅgahitattāti dassetuṁ ‘‘visaye ca āpātāgate’’tiādi vuttaṁ. Ārammaṇabhūtā visayappavatti. Ekekasmiṁ anubandhakavāre. ‘‘Tadārammaṇa vārādayo’’ti tadārammaṇa vāro javanavāro voṭṭhabbana vāro moghavāro. Tesu pana tadā rammaṇavāro vatthuggahaṇe ca nāmaggahaṇe ca na labbhati. ‘‘Vatthū’’ti hi saṇṭhāna paññatti. ‘‘Nāmaṁ’’ti nāma paññatti. Na ca tadā rammaṇaṁ paññattā rammaṇaṁ hotīti. Tena vuttaṁ ‘‘yathārahaṁ’’ti. ‘‘Tatthā’’ti tesu diṭṭhavārādīsu chasu vāresu. Etarahi pana keci ācariyāti pāṭhaseso. ‘‘Atīta bhavaṅga vasenā’’ti ekaṁ bhavaṅgaṁ atikkamma āpātā gate ārammaṇe eko vāro, dve bhavaṅgāni atikkamma āpātā gate ekotiādinā atīta bhavaṅga bhedavasena. ‘‘Tadā rammaṇa vasenā’’ti tadā rammaṇassa uppannavāro anuppanna vāroti evaṁ tadā rammaṇa vasena. Kappenti cintenti, vidahanti vā. ‘‘Khaṇa vasena balavadubbalatā sambhavo’’ti yathā pañcadvāre atimahantā rammaṇesupi ārammaṇa dhammā uppādaṁ patvā ādito ekacittakkhaṇamatte dubbalā honti. Attano dvāresu āpātaṁ āgantuṁ na sakkonti. Eka cittakkhaṇaṁ pana atikkamma balavantā honti. Attano dvāresu āpātaṁ gantuṁ sakkonti. Mahantā rammaṇādīsu pana dvi cittakkhaṇikamatte dubbalā hontītiādinā vattabbā. Na tathā manodvāre ārammaṇānaṁ khaṇa vasena balavadubbalatā sambhavo atthi. Kasmā natthīti āha ‘‘tadā’’tiādiṁ. Tattha ‘‘tadā’’ti tasmiṁ vīthi cittappavattikāle. ‘‘Tatthā’’ti manodvāre.",
  "anya-e0401n3:10": "‘‘Ettha siyā’’tiādīsu. ‘‘Siyā’’ti kesañci vicāraṇā siyā. Ekaṁ āvajjanaṁ assāti ekāvajjanā. ‘‘Vīthī’’ti vīthicittappabandho. Ekāvajjanā ca sā vīthi cāti viggaho. ‘‘Āvajjanaṁ’’ti āvajjana cittaṁ. Taṁ vā āvajjatīti sambandho. ‘‘Taṁ taṁ javanenā’’ti tena tena javanena sahuppannaṁ vā parassa cittaṁ āvajjati kinti yojanā. ‘‘Kiñcetthā’’ti ettha vacane kiñci vattabbaṁ atthīti attho. Yadi tāva āvajjanañca javanāni cāti adhikāro. ‘‘Tañhi cittaṁ’’ti parassa cittaṁ. ‘‘Evampi bhinnamevā’’ti javanānaṁ dhammato bhinnameva. Ettha aṭṭhakathāyaṁ vinicchitanti sambandho. Taṁ cittaṁ niruddhampi javanānampi paccuppannameva hotīti yojanā. ‘‘Addhāvasena gahitaṁ’’ti addhā paccuppanna vasena gahitaṁ. ‘‘Santativasena gahitaṁ’’ti santati paccuppannavasena gahitaṁ. Ācariyānandamate. Sabbesampi āvajjana javanānaṁ. Cittameva hoti, tasmā dhammato abhinnaṁ. Paccuppannañca hoti, tasmā kālato abhinnanti vuttaṁ hoti. Anantarapaccaye atīto ca paccuppanno ca khaṇa vasena yujjati. Yadi addhāsantati vasena yujjeyya, paccuppanno dhammo paccuppannassa dhammassa anantara paccayena paccayoti vutto bhaveyya. Kasmā, ekāvajjana vīthiyañhi sabbāni cittāni addhāsantati vasena paccuppannāni eva hontīti.",
  "anya-e0401n3:11": "138. Appanāvāre. ‘‘Appanā javanaṁ’’ti kammapadaṁ. ‘‘Tadā rammaṇaṁ’’ti kattupadaṁ. ‘‘Indriya samatādīhī’’ti saddhādīnaṁ pañcannaṁ indriyānaṁ aññamaññaṁ anati vattanavasena samatādīhi. ‘‘Parito’’ti samantato. ‘‘Upeccā’’ti upagantvā. Appanaṁ vahituṁ janetuṁ samattha bhāvo appanāvahasamatthabhāvo. ‘‘Yassa pavattiyā’’ti yassa upacāra javanassa pavattito. ‘‘Aciraṁ kālaṁ’’ti acirekāle. Paritta jātikā nāma kāmāvacarajāti. ‘‘Gottaṁ’’ti kammakattu padaṁ. ‘‘Abhibhuyyatī’’ti bhāvanā balena abhibhuyyamānaṁ hoti. Abhimaddīyamānaṁ hotīti attho. ‘‘Chijjatī’’ti idaṁ pana abhibhavanassa sikhāpatta dassanaṁ. Yāva taṁ gottaṁ chedaṁ pāpuṇāti, tāva abhibhuyyati, maddīyatīti vuttaṁ hoti. Gottaṁ abhibhavatīti gotrabhūtipi yujjati. ‘‘Pañcamaṁ’’ti pañcame cittavāre. ‘‘Tadāhi javanaṁ patitaṁ nāma hotī’’ti pakatiyā javanappavattināma sattakkhattu paramo hoti. Catutthañca muddhapattaṁ. Pañcamato paṭṭhāya patitaṁ. Tasmā tasmiṁ pañcamavāre javanaṁ patitaṁ nāma hoti. ‘‘Dutīyenā’’ti dutīyena eva saddena. ‘‘Dutīyaṁ’’ti dutīye cittavāre. Tadā anulomaṁ pathamajavanaṁ hotīti vuttaṁ ‘‘aladdhā sevanaṁ anuloma’’nti. ‘‘Etenevā’’ti etena eva sadda dvaye neva. Aṭṭhasāliniyaṁ pana anuññātā viya dissati. Vuttañhi tattha. Mandapaññassa cattāri anulomāni honti, pañcamaṁ gotrabhu, chaṭṭhaṁ maggacittaṁ, sattamaṁ phalanti. ‘‘Itaraṭṭhakathāsū’’ti vinayaṭṭha kathādīsu. ‘‘Paṭisiddhattā’’ti pañcamaṁ gotra bhuppavattiyā paṭisiddhattā ādimhi aṭṭhannaṁ aññatrasmiṁti vuttattā idha niruddheti padaṁ avassaṁ icchitabbamevāti vuttaṁ ‘‘niruddhe anantaramevāti padacchedo’’ti. Anantara saddassa ca niccaṁ sambandhāpekkhattā tamevapadaṁ vibhatti pariṇāmena adhikatanti āha ‘‘niruddhassāti atthato laddhamevā’’ti. ‘‘Vasibhūtāpī’’ti vasibhūtāpi samānā. ‘‘Ekavāraṁ javitvā’’ti idaṁ lokiyappanāvasena vuttaṁ. Lokuttara appanāpana sattamampi uppajjatiyeva. Mūlaṭīkā pāṭhe ‘‘bhūmantarapattiyā’’ti gotrabhu cittaṁ kāmabhūmi hoti. Appanāpana mahaggatabhūmi vā lokuttarabhūmi vā hoti. Evaṁ bhūmantarapattiyā. ‘‘Ārammaṇantara laddhiyā’’ti phalasamāpatti vīthiyaṁ phalajavanaṁ sandhāya vuttaṁ. Tatthahi purimāni anuloma javanāni saṅkhārā rammaṇāni honti. Phalajavanaṁ nibbānārammaṇaṁ. Idañca kāraṇamattameva. Yathāvutta leḍḍupamā eva idha yuttarūpāti daṭṭhabbaṁ. ‘‘Na kho panetaṁ evaṁ daṭṭhabba’’nti etaṁ atthajātaṁ na kho evaṁ daṭṭhabbaṁ. ‘‘Anaddhanīyā’’ti addhānaṁ dīghakālaṁ nakha mantīti anaddhanīyā. Asārā. Asārattā eva sīghataraṁ ruhanti. Sīghataraṁ vuddhiṁ viruḷhiṁ āpajjanti. Sāravantā pana sārena saha vaḍḍhamānattā sīghataraṁ naruhanti. Sīghataraṁ vuddhiṁ viruḷhiṁ nā pajjanti. Tenāha ‘‘ekavassajīvino’’tiādiṁ. ‘‘Evamevā’’tiādīsu ‘‘patitajavanesū’’ti pañcama chaṭṭha sattama javanesu. ‘‘Ettha cā’’tiādīsu. ‘‘Supakkasālibhatta sadisānī’’ti yathā sālibhattāni supakkattā eva mudutarāni hutvā dubbalāni aciraṭṭhitikāni. Tasmiṁ divasepi pūtibhāvaṁ gacchanti. Evaṁ appanā javanāni. ‘‘Yasmā cā’’tiādīsu. ‘‘Duvidhassa niyamassā’’ti javananiyamassa ca kālaniyamassa ca. ‘‘Paṭisandhiyā anantara paccaya bhāvino’’ti sattama javana cetanā anantara paccayo, tadanantare pavattaṁ vipāka santānaṁ paccayuppanno, tameva ca avasāne cuti cittaṁ hutvā bhavantare paṭisandhi cittassa anantara paccayo. Evaṁ paṭisandhi cittassa anantara paccaya bhāvena avassaṁ bhavissamānassāti attho. Idañca kāraṇa mattameva. Mahāṭīkāvacanaṁ pana kiñci vattabba rūpanti na paṭikkhittaṁ. ‘‘Nirantarappavattānaṁ’’ti ādīsu. Bhinnā asadisā vedanā yesaṁ tāni bhinnavedanāni. ‘‘Āsevana paccanīkānaṁ’’ti āsevana paccayappaṭi pakkhānaṁ. Abhinnā vedanā yesanti viggaho. Kriyajavanānantaraṁ arahattaphalaṁ phalasamāpatti vīthiyaṁ daṭṭhabbaṁ. Sesametthasuviññeyyaṁ.",
  "anya-e0401n3:12": "139. ‘‘Sabbathā pī’’tiādīsu. Loke majjhimake hi mahājanehi icchitampi kiñci ārammaṇaṁ atiukkaṭṭhehi mandhātu rājādīhi icchitaṁ na hoti. Tathā tehi mahājanehi anicchitampi kiñci ārammaṇaṁ atiduggatehi paccanta vāsīhi icchitaṁ hoti. Tasmā ārammaṇānaṁ iṭṭhāniṭṭha vavatthānaṁ patvā atiukkaṭṭhehi ca atiduggatehi ca vavatthānaṁ na gacchati, majjhimakehi eva vavatthānaṁ gacchati. Tenāha ‘‘tattha cā’’tiādiṁ. ‘‘Ārammaṇaṁ’’ti kattupadaṁ. ‘‘Vipākacittaṁ’’ti kammapadaṁ. ‘‘Kiñcī’’ti kiñci rūpaṁ. ‘‘Kismiñcī’’ti kasmiṁci ekasmiṁ pupphe. ‘‘Tena vā’’ti tena vā sukhasamphassena vatthena. Sesamettha suviññeyyaṁ.",
  "anya-e0401n3:13": "‘‘Vedanāniyamopanā’’tiādīsu. ‘‘Ādāse mukhanimittassa viyā’’ti yathā ādāse mukha nimittassa calana cavanādiyogo nānāvaṇṇayogo ca yathāmukhameva siddho. Tathā vipākānaṁ. Vedanā yogo pana yathārammaṇameva siddhoti yojanā. Tattha ‘‘vedanāyogo’’ti nānāvedanāyogo. ‘‘Kappetvā’’ti cintetvā. ‘‘Pakappetvā’’ti nānappakārato cintetvā. Na kevalañca vipākānaṁ eva yathārammaṇaṁ vedanā yogo hotīti yojanā.",
  "anya-e0401n3:14": "‘‘Ayañcā’’tiādīsu. ‘‘Aṭṭhakathāyaṁ pī’’ti paṭṭhāna aṭṭhakathāyampi. ‘‘Tadārammaṇa vasenā’’ti tadārammaṇavasena pavattānanti pāṭhaseso. ‘‘Pañcannaṁ’’ti somanassa santīraṇena saddhiṁ cattāri mahāvipāka somanassāni sandhāya vuttaṁ. ‘‘Pakati nīhārenā’’ti pakatiyā niccakālaṁ pavattappakārena. Pāḷipāṭhe. Bhāvitāni indriyāni yenāti bhāvitindriyo. ‘‘Manāpaṁ’’ti manorammaṁ. ‘‘Amanāpaṁ’’ti amanorammaṁ. Vihareyyanti sace kaṅkhatīti sambandho. ‘‘Paṭikūle’’ti amanāpe. ‘‘Appaṭikūla saññī’’ti manāpasaññī. Evaṁ sesesu. ‘‘Tesaṁ’’ti khīṇāsavānaṁ. Pāḷipāṭhe. ‘‘Sumano’’ti somanassito. ‘‘Dummano’’ti domanassito. Pāḷipāṭhe. ‘‘Mettāyavā pharatī’’ti ayaṁ satto averohotūtiādinā mettācittena vā pharati. ‘‘Dhātuso upasaṁharatī’’ti yathā ma ma kāyopi catudhātu samussayo hoti. Tattha ekāpi dhātu nāma paṭikūlā vā appaṭikūlā vā na hoti. Kevalaṁ tuccha suñña sabhāvamattā hoti. Evameva imassa sattassa kāyopītiādinā dhātu so upasaṁharati. ‘‘Asubhāya vā’’ti asubha bhāvanāya vā. Asubha bhāvanā cittena vāti vuttaṁ hoti. ‘‘Asubhāyā’’ti vā tassa asubhabhāvatthāya. Devanāṭakā devaccharā nāma. Kuthitāni kuṭṭhāni yesaṁ tāni kuthita kuṭṭhāni. ‘‘Sarīrānī’’ti kāyaṅgāni. Kuthita kuṭṭhāni sarīrāni yassa so kuthitakuṭṭhasarīro. ‘‘Kuthitānī’’ti abbhukkiraṇāni. Vedanā yuttāni honti iti apare vadantīti yojanā. Tasmā paccayo hotīti sambandho. Kathaṁ paccayo hotīti āha ‘‘yathā ānisaṁsa dassanenā’’tiādiṁ. Tattha ‘‘aṭṭhakathāyaṁ’’ti visuddhi maggaṭṭhakathāyaṁ. ‘‘Buddhasubuddhatā dassanenā’’ti attano satthubhūtassa buddhassa subuddhatā dassanena. ‘‘Attasampatti dassanenā’’ti mayaṁ pana evarūpā dukkhā muttāmhāti evaṁ attano sampatti dassanena. ‘‘Aṭṭhikaṅkalikapetarūpe’’ti nimmaṁ salohite aṭṭhipuñjapetasarīre. ‘‘Kuṭṭhino’’ti kuṭṭhasarīrassa. ‘‘Aṭṭhakathāyaṁ’’ti dhammapada aṭṭhakathāyaṁ. Ati iṭṭhe devacchara vaṇṇādike. Ati aniṭṭhe kuthitakuṭṭhasarīrādike. ‘‘Vatthu bhūto’’ti uppattiṭṭhāna bhūto. ‘‘Tesaṁ tesaṁ sattānaṁ’’ti kattu atthesāmivacanaṁ. ‘‘Tadubhayaṁ pī’’ti ubhayaṁ taṁ gahaṇaṁpi. ‘‘Tesaṁ’’ti tesaṁ lokiya mahājanānaṁ. ‘‘Vipallāsavaseneva hotī’’ti devaccharavaṇṇādīsu atiiṭṭhesu atiiṭṭhākārato gahaṇampi vipallāsa vaseneva hoti. Kasmā, devacchara vaṇṇādīsu ati iṭṭha saññāya vipallāsa saññābhāvato.",
  "anya-e0401n3:15": "Vibhāvanipāṭhe . ‘‘Pavattiyā’’ti pavattanato. Aṭṭhakathādhippāye ṭhatvā vuttattā aṭṭhakathāgāravena’’taṁ vicāretabba mevā’’ti vuttaṁ. Atthato pana ayuttamevāti vuttaṁ hoti. Esanayo aññatthapi. ‘‘Dhamma cakkhurahitā’’ti dhamma vavatthānaññāṇa cakkhu rahitā. ‘‘Kusalākusalāni yevā’’ti tesaṁ dhamma cakkhu rahitānaṁ uppannāni kusalākusalāniyeva. Gāthāyaṁ. ‘‘Rūpā’’ti rūpato nappavedhantīti sambandho. ‘‘Saddā’’tiādīsupi esevanayo. Nappavedhantīti ca na calanti, na kampanti, cittaññathattaṁ na gacchanti. Tathā upekkhā kriyajavanānantarampi tadārammaṇāni somanassu pekkhāvedanā yuttāni eva siyunti yojanā. Mūlaṭīkāpāṭhe. ‘‘Tadārammaṇatā’’ti tadārammaṇatāya tadārammaṇabhāvena. ‘‘Katthacī’’ti katthaci abhidhamma pāḷiyaṁ. ‘‘Vijjamāne ca tasmiṁ’’ti tasmiṁ kriyajavanānu bandhake tadā rammaṇe vijjamāne sati. Etaṁ bhavaṅgañca nāma anubandhatīti sambandho. Nadīsoto paṭisotagāmināvaṁ anubandhati viyāti yojanā. ‘‘Savipphārikaṁ evajavanaṁ’’ti kilesa dhammānaṁ vipallāsa dhammānañca vasena khaṇamattepi anekasatesu ārammaṇesu vividhākārena pharaṇavegasahitaṁ kusalākusala javanameva anubandhatīti yuttaṁ. Na pana kriyajavanaṁ anubandhatīti yuttanti yojanā. ‘‘Chaḷaṅgu pekkhāvato’’ti cakkhunā rūpaṁ disvā neva sumano hoti, na dummano, upekkhako viharatī-tiādinā vuttāya cha dvārikavasena chaḷaṅga samannāgatāya upekkhāya sampannassa. Vattanaṁ vutti. Santā vutti assāti santa vutti. Taṁ vicārento ‘‘paṭṭhāne panā’’tiādimāha. ‘‘Yadi cetaṁ vucceyyā’’ti ettha ‘‘etaṁ’’ti kriyā byākatetiādikaṁ etaṁ vacanaṁ. ‘‘Tasmiṁ’’ti tasmiṁ vacane. ‘‘Evamādinā’’ti evamādinā nayena. Vibhāvanipāṭhe. ‘‘Uttaraṁ’’ti parihāraṁ. ‘‘Vipassanācāra vasenā’’ti vipassanā pavatti vasena. ‘‘Tesaṁ’’ti somanassa domanassānaṁ. ‘‘Itarītarānantara paccayatā’’ti aññamaññānantara paccayatāti attho. ‘‘Therenā’’ti anuruddhattherena. Sabbāni tadā rammaṇāni, sabbāni bhavaṅgāni ca. ‘‘Samudā carantī’’ti cirakālaṁ sañcaranti . ‘‘Etānihī’’tiādinā tesaṁ aṭṭhārasannaṁ javanānaṁ anantaraṁ tadārammaṇānaṁ aniyamato pavattiyā kāraṇayuttiṁ dasseti. Sambhavati uppajjati etenāti sambhavo. Tadā rammaṇassa sambhavo tadā rammaṇa sambhavo. Athavā, sambhavanaṁ uppajjanaṁ sambhavoti ime dve atthe dassetuṁ ‘‘tadā rammaṇa sambhavo’’tiādi vuttaṁ. ‘‘Yesaṁ panā’’tiādīsu. ‘‘Yesaṁ’’ti yesaṁ puggalānaṁ. ‘‘Itarānī’’ti upekkhā santīraṇa dvayato aññāni. ‘‘Na hontīti na vattabbānī’’ti vuttaṁ. Evaṁsati, kasmā therena idha na vuttānīti. Aṭṭhasāliniyaṁ avuttattā idha na vuttānīti. Aṭṭhasāliniyaṁ pana kasmā na vuttāni. Yebhūyya niyamasote patitattā na vuttāni. Na pana alabbhamānattā na vuttānīti imamatthaṁ dassento ‘‘aṭṭhakathāyaṁ panā’’tiādimāha. ‘‘Upekkhāsahagata santīraṇa dvayameva vuttaṁ’’ti āgantuka bhavaṅgabhāvena vuttaṁ. Yathāha athassa yadā somanassa sahagatappaṭisandhikassa pavatte jhānaṁ nibbattetvā pamādena parihīnajjhānassa paṇīta dhammo me naṭṭhoti paccavekkhato vippaṭisāri vasena domanassaṁ uppajjati, tadā kiṁ uppajjati. Somanassānantarañhi domanassaṁ, domanassānantarañca somanassaṁ paṭṭhāne paṭisiddhaṁ. Mahaggata dhammaṁ ārabbha javane javite tadā rammaṇampi tattheva paṭisiddhanti. Kusala vipākāvā akusalavipākāvā upekkhā sahagatā hetukamanoviññāṇa dhātu uppajjati. Kimassā rammaṇanti. Rūpādīsu paritta dhammesu aññataraṁ. Etesu hi yadeva tasmiṁ samaye āpātamāgataṁ hoti. Taṁ ārabbha etaṁ cittaṁ uppajjatīti veditabbaṁ-ti. Evaṁ domanassasahagata javanānurūpaṁ upekkhāsahagata santīraṇa dvayameva āgantuka bhavaṅgabhāvena aṭṭhakathāyaṁ vuttanti. ‘‘Etampi yujjati yevā’’ti akusala javanāvasāne etaṁ sahetukaṁ āgantuka bhavaṅgaṁpi yujjatiyeva. ‘‘Domanassa javanānantaraṁ bhavaṅga pātova hotī’’ti upekkhā sahagata mūlabhavaṅga pātova hoti. Āgantuka bhavaṅgena kiccaṁ natthi. Kasmā, upekkhā paṭisandhikattā. Nevatadārammaṇa sambhavo atthi. Kasmā, tesu ārammaṇesu tadārammaṇavārassa asambhavato. Na hi mahantārammaṇesu ca avibhūtārammaṇesu ca tadārammaṇavāro sambhavati. Na ca mūlabhavaṅga sambhavo atthi. Kasmā, mūlabhavaṅgabhū tassa somanassa bhavaṅgassa domanassa javanena saha viruddhattā. ‘‘Iti katvā’’ti iminā kāraṇena. ‘‘Ekaṁ’’ti ekaṁ upekkhāsahagata vipākaṁ. Tathā tasseva domanassaṁ uppādentassa neva tadārammaṇa sambhavo atthi. Na ca mūlabhavaṅga sambhavoti katvā domanassānantaraṁ chasu…pe… pavattatīti yojanā. Tattha ‘‘tassevā’’ti somanassappaṭisandhikasseva. Nevatadārammaṇa sambhavo atthi. Kasmā, ārammaṇānaṁ atimahantattepi ativibhūtattepi sati somanassa tadārammaṇassa javanena saha viruddhattā. Upekkhā tadā rammaṇassa ca ārammaṇena saha viruddhattā. Na hi ati iṭṭhārammaṇe upekkhā tadārammaṇaṁ pavattati. Mahaggata paññattā rammaṇesu pana ubhayampi tadārammaṇaṁ nuppajjatiyeva. Na ca mūlabhavaṅga sambhavo atthi. Kasmā, javanena saha viruddhattāti.",
  "anya-e0401n3:16": "‘‘Ettha cā’’tiādīsu. ‘‘Sabba dhammesū’’ti sabbesu ārammaṇa dhammesu. ‘‘Pathama samannāhāro’’ti āvajjana kiccaṁ āha. Suttanta pāṭhe. ‘‘Tajjo’’ti tena ārammaṇānaṁ āpātā gamanena jāto. ‘‘Tajjo’’ti vā tadanurūpotipi vadanti. ‘‘Viññāṇabhāgassā’’ti cakkhu dvārika viññāṇa koṭṭhāsassa. ‘‘Yato’’ti yasmiṁ kāle. Kathaṁ āvajjanena vinā nuppajjatīti āha ‘‘sace āvajjanenā’’tiādiṁ. ‘‘Ettha siyā’’tiādīsu. Yathā pana nirāvajjanaṁ hoti bhinnā rammaṇañca, evaṁ tathāti yojanā. ‘‘Ekassapī’’ti ekassa āgantuka bhavaṅgassapi natthi doso. Mahāaṭṭhakathāyañca natthi. Aṭṭhasāliniyaṁ pana atthiyeva. ‘‘Savipphandanattā’’ti ettha attho savipphārikanti pade vuttanayena veditabbo. ‘‘Itare sañcā’’ti mahaggatalokuttara javanānañca. Kāni ci parittārammaṇānipi samānāni. Yadi tadārammaṇū panissa yassa kāmabhavaṅgassa abhāvato tadārammaṇāni rūpārūpa brahmānaṁ nuppajjanti. Evaṁ sati, cakkhusota dvārika cittānipi rūpa brahmānaṁ nuppajjeyyunti āha ‘‘cakkhu sotaviññāṇāni panā’’tiādiṁ. ‘‘Indriyappavatti ānubhāvato’’ti cakkhu vatthu sotavatthu saṅkhātānaṁ indriya vatthūnaṁ rūpa brahma santāne pavattattā tesaṁ pavatti ānubhāvato cakkhu sotaviññāṇāni rūpabrahmānaṁ pavattantiye vāti dassetuṁ ‘‘sampaṭicchana santīraṇānī’’tiādi vuttaṁ. ‘‘Vikappabalevā’’ti kāmakusalā kusalānaṁ viya vividhena ākārena kappetvā pakappetvā ārammaṇaggahasāmatthiyevāsati. ‘‘Appanāpatta bhāvanā kammavisese vā’’ti ettha abhiññā javanāni viya mahaggata vipāka lokuttara vipākāni viya cāti vattabbaṁ. ‘‘Aṭṭhakathāyaṁ’’ti paṭicca samuppāda vibhaṅgaṭṭhakathāyaṁ. ‘‘Vibhāvaniyaṁ vutta kāraṇānī’’ti aṭṭhakathāto āharitvā vibhāvaniyaṁ vuttāni ‘ajanakattā janaka samānattā bhāvato’tiādīni kāraṇāni.",
  "anya-e0401n3:17": "140. Javana niyame. Aṭṭhakathāyampi chakkhattuṁ pavatti vuttā. Yathāha sace pana balavā rammaṇaṁ āpātāgataṁ hoti. Kriyamanodhātuyā bhavaṅge āvaṭṭite cakkhuviññāṇādīni uppajjanti. Javanaṭṭhāne pana pathamakāmāvacara kusala cittaṁ javanaṁ hutvā chasattavāre javitvā tadārammaṇassa vāraṁ detīti. ‘‘Mudutara bhāvenā’’ti mātukucchimhi ṭhitakālevā sampati jātakāle vā vatthussa atimudubhāvena. ‘‘Kenaciupadduta bhāvenā’’ti bāḷhagelaññajātakāle kenaci vātapittasemhādinā upadduta bhāvena. ‘‘Ajjhotthaṭa bhāvenā’’ti tassa vevacanamattaṁ. Mandībhūto vego yesaṁ tāni mandībhūta vegāni. ‘‘Asayha rūpehī’’ti dukkhamasabhāvehi. Abhibhūtānaṁ sattānaṁ. Tañca kho vacanaṁ pākatika sattānaṁ vaseneva vuttaṁ. Na sattavisesānaṁ vasena. Evaṁ sati, sattavisesānaṁ vasena kathaṁ daṭṭhabbanti āha ‘‘ye panā’’tiādiṁ. ‘‘Uparī’’ti maraṇuppattiṭṭhāne. ‘‘Vuttañhī’’ti visuddhi magge vuttameva. ‘‘Yamakappāṭihāriyaṁ’’ti yugaḷavatthūnaṁ ekato pavatta acchariya kammaṁ. ‘‘Dve jhānaṅgānī’’ti upekkhekaggatā jhānaṅgāni.",
  "anya-e0401n3:18": "‘‘Yogakammasiddhiyā’’ti bhāvanānu yogakammasiddhassa. Iddhi vikubbanaṁ nāma iddhiyā nānākammakaraṇaṁ. ‘‘Siddhiyā evā’’ti sijjha natthāya eva . Attano anantare eva uppannaṁ phalaṁ etissāti ānantarikapphalā. Maggacetanā. ‘‘Itī’’ti tasmā. ‘‘Mandassā’’ti manda puggalassa. ‘‘Tikkhassā’’ti tikkha puggalassa. Tīṇi phalacittāni. ‘‘Payogābhisaṅkhārassā’’ti pathamajjhānato paṭṭhāya samatha vipassanāyuganandhappavatti saṅkhātassa pubbappayogābhisaṅkhārassa. ‘‘Akatādhikārassā’’ti āsanne purimabhave akata jhānaparikammassa puggalassa. Sabbesampi phalaṭṭhānaṁ ciṇṇavasibhāvāneva hontīti yojanā.",
  "anya-e0401n3:19": "Javananiyamoniṭṭhito.",
  "anya-e0401n3:20": "141. Duhetukādīsu. Jāti dvihetukādayo eva adhippetāti vuttaṁ ‘‘paṭisandhiviññāṇa sahagatā’’tiādiṁ. ‘‘Tesaṁ dvinnaṁ pī’’ti dvihetukānampi ahetukānampi. Bhusojhāna maggaphalāni vārenti nīvārentīti āvaraṇāni. Vipākāni ca tāni āvaraṇāni cāti viggaho. ‘‘Vipākānī’’ti ahetuka dvihetuka vipākāni. Tehi gahitappaṭisandhikānaṁ imasmiṁ bhavejhāna maggaphalappaṭilābho nāma natthi. Tenāha ‘‘vipākāvaraṇa sabbhāvato’’tiādiṁ. ‘‘Tesaṁ’’ti duggati ahetuka puggalānaṁ. Puggalānanti vuttaṁ hoti. Na labbhantīti sambandho. ‘‘Itaresaṁ’’ti tato aññesaṁ sugati ahetuka puggalānaṁ.",
  "anya-e0401n3:21": "‘‘Ettha siyā’’tiādīsu. Duggati pariyāpannānañca ahetukānaṁ. ‘‘Mūlabhavaṅge’’tiādimhi paṭisandhi cittaṁ hutvā āgate mūlabhavaṅge. ‘‘Yaṁ kiñcī’’ti yaṁ kiñci bhavaṅgaṁ. ‘‘Vuccate’’ti visajjanā vuccate. ‘‘Sabba aṭṭhakathāsu paṭikkhitto’’ti aṭṭhasāliniyaṁ tāva vipākuddhārakathāyaṁ soḷasasu kāmāvacara kusala vipākesu aṭṭhannaṁ ahetuka vipākānaṁ eva āpāyikesu sattesu uppattiṁ dasseti. Na aṭṭhannaṁ sahetuka vipākānaṁ. Tathā paṭicca samuppādaṭṭha kathāsu ca viññāṇa padavaṇṇanāsu aññāsu ca abhidhammāvatārādīsūti evaṁ sabbaṭṭhakathāsu paṭikkhittā nāma hoti. ‘‘Yogasā dhanīyattā’’ti payogena sādhetabbattā. Kusalākusalāni hi vaḍḍhetuṁ vā hāpetuṁ vā payoge kate vaḍḍhanti ceva hāyanti ca. Ñāṇavippayuttabhūtaṁ gahetuṁ yuttaṁ. Kasmā, ahetukassa bhavaṅgassāti vuttassa mūlabhavaṅgassa ahetukattā. ‘‘Dvinnampi ahetukānaṁ’’ti duggati ahetukānañca sugati ahetukānañca. ‘‘Aparepanā’’tiādi vibhāvaniyaṁ āgato apare vādo. Vuttañhi tattha ‘aparepana yathā ahetukānaṁ sahetuka tadārammaṇaṁ hoti, evaṁ dvihetukānaṁ tihetuka tadārammaṇaṁpī’ti vaṇṇenti. Tesaṁmatānurodhena ca idhapi ñāṇasampayutta vipākappaṭikkhepo ahetukeyeva sandhāyāti vadantīti. Taṁ pana vipākuddhārakathāyaṁ ‘ettheva dvādasa kamaggopī’ti ca, ettheva dasakamaggopī’ti ca āgatehi na sameti. Tattha hi soḷasasukusalavipākesu dvihetuka kammanibbattānaṁ dvinnaṁ dvihetukāhetuka puggalānaṁ cattāri ñāṇasampayutta vipākāni vajjetvā dvādasa kamaggo nāma hoti. Puna sesesu dvādasa vipākesupi asaṅkhārika kammanibbattānaṁ dve ñāṇavippayutta sasaṅkhārika vipākāni, sasaṅkhārika kammanibbattānañca dve ñāṇavippayutta asaṅkhārika vipākāni vajjetvā dutiyatthera vāde dasakamaggo nāma hotīti. Ettha pana dvi hetukopi puggalo adhikena chandena vā vīriyena vā cittena vā yutto pariyatti dhammaṁ vā nānāvijjāsippāni vā bahuṁ gaṇheyya, suṇeyya, dhāreyya, vāceyya, cinteyya. Athassa ñāṇasampayutta javanaṁ bahulaṁ samudā careyya. Tadā tassa nānākammena javanānu rūpaṁ ñāṇasampayutta tadārammaṇaṁ na na sambhavatīti vuttaṁ. Taṁ yuttaṁ viya dissatīti. ‘‘Aṭṭhakathāyaṁ pihi. La. Vuttā’’ti kathaṁ vuttā. Etāni hi manussesu ca kāmāvacara devesu ca puññavantānaṁ dvihetukati hetukānaṁ paṭisandhikāle paṭisandhi hutvā vipaccantītiādinā vuttāti. Te pana tividhā, navavidhāti sambandho. ‘‘Tesaṁ tabbhāvo’’ti kusalānaṁ kusalabhāvo, akusalānaṁ akusalabhāvo. ‘‘Sikkhana dhammayuttā’’ti tīhi sikkhāhi pahātabbānaṁ kilesānaṁ atthitāya sikkhitabbatā pakatiyaṁ ṭhitāti adhippāyo .‘‘Heṭṭhimānañcā’’ti heṭṭhima phalānañca. Yāniyānisakāni yathāsakaṁ. ‘‘Uparimānaṁ’’ti uparimānaṁ puggalānaṁ. ‘‘Pariniṭṭhita sikkhā kiccattā’’ti sikkhā kiccaṁ nāma kilesa dhammānaṁ pahānatthāya eva hotīti tesu sabbaso pahīnesu sikkhā kiccaṁ pariniṭṭhitaṁ hoti. Evaṁ pariniṭṭhita sikkhā kiccattā. Suṭṭhu bhabboti sambhavo. Sambhavoti visesana padametanti āha ‘‘yathā sambhavaṁ’’ti.",
  "anya-e0401n3:22": "142. ‘‘Etthevā’’ti etasmiṁ kāmaloke eva. ‘‘Taṁ taṁ pasādarahitānaṁ’’ti tenatena pasādena rahitānaṁ. Tasmiṁ tasmiṁ dvāre uppannāni taṁ taṁ dvārikāni. Catusaṭṭhivīthi cittāni. Dve cattālīsa vīthi cittāni. ‘‘Brahmaloke vā’’tiādīsu. Idaṁ aṭṭhakathā vacanaṁ. Yathāha rūpabhave catunnaṁ viññāṇānaṁ, tatheva paccayo. Pavatte, nopaṭisandhiyaṁ. Soca kho kāmāvacare aniṭṭha rūpadassana saddasavanavasena, brahmaloke pana aniṭṭhā rūpādayo nāma natthi. Tathā kāmāvacara devaloke pīti. Tāni cattāri cittāni. ‘‘Tatthā’’ti tasmiṁ rūpaloke. Vibhāvanipāṭhe. ‘‘Idhā’’ti imasmiṁ vacane. ‘‘Taṁ taṁ bhūmi pariyāpanne’’ti tissaṁ tissaṁ bhūmiyaṁ pariyāpanne. Sesamettha suviññeyyaṁ.",
  "anya-e0401n3:23": "Vīthisaṅgahadīpaniyāanudīpanā niṭṭhitā."
}