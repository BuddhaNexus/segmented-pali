{
  "anya-e1102n3:0": "3. Nibbānakaṇḍo",
  "anya-e1102n3:1": "Idāni ‘‘saddhammasavanampi cāti imassa saṁvaṇṇanākkamo sampatto tattha saddhammasavanampi ca loke dullabhameva tathā hi saddhammo nāma tividho hoti. Pariyattisaddhammo, paṭipattisaddhammo, paṭivedhasaddhammoti. Tattha pariyattisaddhammo nāma tepiṭakaṁ buddhavacanaṁ. Paṭipattisaddhammo nāma terasadhutaṅgāni asīti khandhakavattādayo abhisamācāravattādīni. Paṭivedhasaddhammo nāma catusaccappaṭivedho. Tesu pariyattisaddhammo dvinnaṁ saddhammānaṁ pubbaṅgamoyeva padaṭṭhānañca. Kasmā taṁmūlakattā tathā hi pariyattiyā asati paṭivedho nāma natthi. Pariyattiyā antarahitāya paṭipatti, paṭipattiyā antarahitāya adhigamo antaradhāyati. Kiṁ kāraṇā ayañhi pariyatti paṭipattiyā paccayo hoti. Paṭipattiadhigamassāpi pariyattiyeva pamāṇaṁ. Tattha paṭivedho ca paṭipatti ca hotipi nahotipi. Ekasmiñhi kāle paṭivedhadharā bhikkhū bahū honti, ‘‘esa bhikkhu puthujjano’’ti aṅguliṁ paharitvā dassetabbo hoti. Imasmiṁ yeva dīpe ekavāraṁ puthujjanabhikkhunāma nāhosi. Paṭipattipūrakāpi kadāci bahū honti kadāci appā. Iti paṭivedho ca paṭipatti ca hotipi na hotipi. Sāsanassa ṭhitiyā pana pariyattiyeva pamāṇaṁ paṇḍito hi tepiṭakaṁ sutvā dvepi pūreti, yathā amhākaṁ bodhisatto āḷārassa santike pañca abhiññā satta ca samāpattiyo nibbattetvā nevasaññānāsaññāyatana samāpattiyā parikammaṁ pucchi. So ‘‘na jānāmī’’ti āha. Tato udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ pucchi. So ācikkhi, tassa vacanasamanantarameva mahāsatto taṁ sampādesi evameva paññavā bhikkhu pariyattiṁ sutvā dvepi pūreti tasmā pariyattiyā ṭhitāya sāsanaṁ ṭhitaṁ hoti yathā mahātaḷākassa pāḷiyā thirāya udakaṁ na ṭhassatīti na vattabbaṁ udake sati padumādīni pupphāni na pupphissantīti na vattabbaṁ evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṁ. Tesu sati mahātaḷākesu padumādīni pupphāni viya sotāpannādayo ariyapuggalā natthīti na vattabbaṁ, ekantato pariyattiyeva pamāṇaṁ pariyattiyā antarahitāya paṭipattipaṭivedhānaṁ antaradhānato. Tattha pariyattināma tepiṭakaṁ buddhavacanaṁ sāṭṭhakathā pāḷiyāva sā tiṭṭhati, tāva pariyatti paripuṇṇā hoti. Gacchante kāle kaliyugarājāno adhammikā honti tesu adhammikesu rājāmaccādayo adhammikā honti tathā raṭṭhajanapadavāsinopi adhammikā etesaṁ adhammikatāya na devo sammā vassati, tato sassāni na sampajjanti. Tesu sampajjantesu paccayadāyakā bhikkhusaṅghassa paccaye dātuṁ na sakkonti. Bhikkhū paccayehi kilamantā antevāsike saṅgahetuṁ na sakkonti. Gacchante gacchante kāle pariyatti parihāyati, atthavasena dhāretuṁ na sakkonti, pāḷivaseneva dhārenti. Tato kāle gacchante pāḷimpi sakalaṁ dhāretuṁ na sakkonti paṭhamaṁ abhidhammapiṭakaṁ parihāyati. Parihāyamānaṁ matthakato paṭṭhāya pariyatti hāyati paṭhamañhi mahāpakaraṇaṁ parihāyati. Tasmiṁ parihāyamāne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi aṅguttaranikāyo parihāyati. Tasmimpi paṭhamaṁ ekādasanipāto…pe… tato ekanipātoti evaṁ aṅguttare parihīne matthakato paṭṭhāya saṁyuttanikāyo parihāyati, paṭhamaṁ mahāvaggo parihāyati. Tato paṭṭhāya saḷāyatanavaggo, khandhavaggo, nidānavaggo, sagāthāvaggoti evaṁ saṁyuttanikāye parihīne matthakato paṭṭhāya majjhimanikāyo parihāyati paṭhamañhi uparipaṇṇāsako parihāyati. Tato majjhimapaṇṇāsako, tato mūlapaṇṇāsakoti evaṁ majjhimanikāye parihīne matthakato paṭṭhāya dīghanikāyo parihāyati, paṭhamañhi pāthiyavaggo parihāyati tato mahāvaggo, tato khandhakavaggoti dīghanikāye parihīne suttantapiṭakaṁ parihīnaṁ nāma hoti. Vinayapiṭakena saddhiṁ jātakameva dhārenti. Vinayapiṭakaṁ lajjino dhārenti. Lābhakāmā pana suttante kathitepi sallakkhentā natthīti jātakameva dhārenti. Gacchante kāle jātakampi dhāretuṁ na sakkonti. Atha nesaṁ paṭhamaṁ vessantarajātakaṁ parihāyati. Tato paṭilomakkamena puṇṇakajākatakaṁ, mahānāradakassapajātakaṁ parihāyati. Vinayapiṭakameva dhārenti. Gacchante kāle tampi matthakato parihāyati paṭhamañhi parivāro parihāyati, tato khandhako bhikkhunīvibhaṅgo mahāvibhaṅgoti anukkamena uposathakkhandhakamattameva dhārenti, tadā pariyatti anantarahitāva hoti. Yāva pana manussesu catuppadikagāthāpi pavattati, tāva pariyatti anantarahitāva hoti. Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā ‘‘buddhehi kathitaṁ catuppadikaṁ gāthaṁ jānanto imaṁ sahassaṁ gaṇhatū’’ti nagare bheriṁ carāpetvā gaṇhakaṁ alabhitvā ekavāraṁ carāpite na suṇantāpi honti asuṇantāpi, yāva tatiyaṁ carāpetvā gaṇhakaṁ alabhitvā rājapurisā sahassatthavikaṁ puna rājakulaṁ pavesenti, tadā pariyattiantarahitā nāma hoti. Evaṁ pariyattiyā antarahitāya paṭipattipi paṭivedhopi antarahitova hoti. Saddhammasavanassa dullabhabhāvo dhammasoṇḍakavatthunā dīpetabbo amhākaṁ kira sammāsambuddho kassapasammāsambuddhassa dhammarājassa sāsanantaradhānato nacireneva kālena bārāṇasirañño putto dhammasoṇḍakarājakumāro hutvā pituaccayena rajje patiṭṭhāya kassapadasabalena desitaṁ dhammaṁ sotukāmo hutvā māsamattaṁ rajjaṁ katvā amhākaṁ sammāsambuddho imasmiṁ yeva bhaddakappe rajjaṁ kāretvā devanagarasadise bārāṇasinagare cakkavattirajjasadisaṁ rajjaṁ karonto evaṁ cintesi… ‘‘mayhaṁ evarūpaṁ rajjaṁ kiṁ vilāsaṁ rajjānubhāvaṁ saddhammaviyogena, divākaravirahito ākāso viya, sasaṅkavirahitaratti viya, dāṭhāvirahitagajo viya, velantavirahitamahāsamuddo viya cakkhuvirahita susajjitavadanaṁ viya, sugandhavirahitapārichattapupphaṁ viya, catuakkharaniyamitadhammadesanāviyogena mayhaṁ idaṁ rajjaṁ na sobhatī’’ti cintetvā suvaṇṇacaṅkoṭakena sahassatthavikaṁ bhaṇḍakaṁ susajjitaṁ maṅgalahatthikumbhe ṭhapetvā bārāṇasīnagare mahāvīthiyaṁ bheriṁ carāpeti ‘‘ekapadikaṁ vā dvipadikaṁ vā tipadikaṁ vā catuppadikaṁ vā dhammapadaṁ jānantassa dammī’’ti evaṁ bheriṁ carāpetvā dhammajānanakaṁ alabhitvā punappunaṁ dvisahassaṁ tisahassaṁ yāva satasahassaṁ koṭi dve sahassakoṭi, satasahassakoṭi gāmanigamajanapadasenāpatiṭṭhānaṁ uparājaṭṭhānaṁ. Pariyosāne dhammadesakaṁ alabhitvā attano suvaṇṇapīṭhakaṁ setacchattaṁ cajitvāpi dhammadesakaṁ alabhitvā rajjasiriṁ pahāya attānaṁ cajitvā ‘‘dhammadesakassa dāso hutvāpi dhammaṁ sossāmī’’ti vatvā evampi dhamma desakaṁ alabhitvā vippaṭisārī hutvā ‘‘kiṁ me saddhammaviyogena rajjenāti amaccānaṁ rajjaṁ niyyātetvā saddhammagavesako hutvā dhammasoṇḍakamahārājā mahāvanaṁ pāvisi dhammasoṇḍakamahārājassa saddhammasavanaṁ sandhāya paviṭṭhakkhake sakkadevamahārājassa vejayantapāsādo saheva kiṇṇikāya kampo ahosi, paṇḍukambalasilāsanaṁ uṇhākāraṁ ahosi. Sakkodevarājā kenakāraṇena paṇḍukambalasilāsanaṁ uṇhākāraṁ ahosī’’ti cintetvā attano sahassanettena devamanussesu vitthāretvā olokento dhammagavesako hutvā vanaṁ paviṭṭhaṁ dhammasoṇḍakamahārājānaṁ disvā cintesi… ‘‘ajja me attānampi jahāya rakkhasavesaṁ māpetvā etaṁ aniccaparidīpanaṁ jātijarābyādhimaraṇaṁ sakalasarīre dosaṁ dassetvā dhammaṁ desetvā etaṁ sakarajjeyeva patiṭṭhāpetabba’’nti cintetvā sakko devarājā yakkhasarūpaṁ māpetvā bodhisattassa abhimukho avidūre attānaṁ dassesi. Taṁ disvā dhammasoṇḍakamahārājā evaṁ cintesi… ‘‘evaṁrūpo nāma rakkhaso dhammaṁ jāneyyā’’ti, cintetvā avidūre ṭhāne ṭhatvā pucchāmīti rakkhasena saddhiṁ sallapanto āha ‘‘sāmipuññadevarāja imasmiṁ pana vanaghane vasanakadevarājā kiṁ nukho dhammaṁ jānāsī’’ti, devatā ‘‘mahārāja dhammaṁ jānāmī’’ti āha. ‘‘Yadi dhammaṁ jānāsi, mayhaṁ dhammakathaṁ kathethā’’ti āha. ‘‘Ahaṁ tuyhaṁ dhammaṁ kathessāmi, tvaṁ mayhaṁ kīdisaṁ dhammakathikassa sakkāraṁ karissasī’’ti āha. ‘‘Evaṁ sante mayhaṁ dhammaṁ kathetvā pacchā mayhaṁ sarīre maṁsaṁ khādissasī’’ti āha. ‘‘Ahaṁ mahārāja chāto hutvā dhammaṁ kathetuṁ na sakkomī’’ti āha. ‘‘Yadi tumhe paṭhamaṁ maṁsaṁ khādatha, dhammaṁ ko suṇissatī’’ti āha. Puna so rakkhaso ‘‘nāhaṁ dhammaṁ desetuṁ sakkomī’’ti. Puna rājā ‘‘mayhaṁ dhammapaṭilābhañca tumhākaṁ maṁsapaṭilābhañca tumhe jānitvā mayhaṁ dhammaṁ desethā’’ti āha. Atha sakko devarājā ‘‘sādhu hothā’’ti vatvā avidūre ṭhāne ubbedhena tigāvutamattaṁ mahantaṁ añjanapabbataṁ māpetvā evamāha… ‘‘sace mahārāja imaṁ pabbatamuddhaniṁ ārūyha ākāsā uppatitvā tvaṁ mama mukhe patissasi, ahaṁ te ākāsagatakāle dhammaṁ desessāmi, evaṁ sante tuyhañca dhammappalābho mayhañca maṁsapaṭilābho bhavissatī’’ti āha. Tassa kathaṁ sutvā dhammasoṇḍakamahārājā ‘‘anamatagge saṁsāre puriso hutvā adhammasamaṅgī hutvā adhammasseva atthāya pāṇātipāto adinnādāno kāmesumicchācāro sūkariko orabbhiko sākuṇi ko coro paradāriko taṁ gahetvā sīsacchinnānaṁ lohitaṁ catūsu mahāsamuddesu udakatopi bahutaraṁ mātāpituādīnampi manāpānaṁ atthāya rodantānaṁ assu catūsumahāsamuddesu udakatopi bahutaraṁ, imaṁ pana sarīraṁ dhammassa atthāya vikkiṇāmi taṁ mahapphalañca manāpañcā’’ti cintetvā ‘‘sādhu mārisa evaṁ karomī’’ti pabbataṁ ārūyha pabbatagge ṭhito ‘‘mama rajjena saddhiṁ mayhaṁ sajīvasarīraṁ saddhammassatthāya dassāmī’’ti somanasso hutvā ‘‘dhammaṁ kathethā’’ti saddhammatthāya jīvitaṁ pariccajitvā ākāsato uppatitvā dhammaṁ kathethāti āha. Atha sakko devarājā sakattabhāvena sabbālaṅkārehi paṭimaṇḍito ativiya sotuṁ somanasso ākāsato patantaṁ dibbaphassena parāmasanto urena paṭiggaṇhitvā devalokaṁ netvā paṇḍukambalasilāsane nisīdāpetvā mālāgandhādīhi pūjetvā dhammasoṇḍakamahārājassa dhammaṁ desento imaṁ gāthamāha.",
  "anya-e1102n3:2": "‘‘Aniccā vata saṅkhārā, uppādavayadhammino;",
  "anya-e1102n3:3": "Uppajjitvā nirujjhanti, tesaṁ vūpasamo sukho’’ti.",
  "anya-e1102n3:4": "Evaṁ sakko dhammasoṇḍakamahārājassa dhammaṁ desetvā devalokasampattiṁ dassetvā devalokato ānetvā sakarajje patiṭṭhāpetvā appamādena ovaditvā devalokameva agamāsi evaṁ saddhammasavanassāpi dullabhabhāvo veditabbo. Evaṁ pariyattiantaradhānena paṭipatti paṭivedhāpi antaradhāyanti. Ettha ca tīṇi parinibbānāni veditabbāni katamāni tīṇi parinibbānāni. Kilesaparinibbānaṁ, khandhaparinibbānaṁ, dhātuparinibbānanti. Tattha kilesaparinibbānaṁ bodhimaṇḍeyeva hoti, bhagavā hi bodhimaṇḍeyeva vīriyapādehi sīlapathaviyaṁ patiṭṭhāya saddhāhatthena kammakkhayakaraṁ ñāṇapharasuṁ gahetvā sabbo lobhadosamohaviparītamanasikāraahirīkānottappakodhūpanāhamakkhapaḷāsa- issāmacchariyamāyāsāṭheyyathambhasārambhamānāti mānamadapamādataṇhā’vijjātividhākusalamūladuccaritasaṁkilesamalavisamasaññāvitakka papañcacatubbidhavipariyesaāsavaganthaoghayogā’gatiganthu’ pādānapañcacetokhilavinibandhanīvaraṇā’bhinandana chavivādamūlataṇhākāyasattānusaya aṭṭhamicchattanavataṇhāmūlakadasākusalakammapatha dvāsaṭṭhidiṭṭhigata aṭṭhasatataṇhāvicaritappa bheda sabbadarathapariḷāhakilesasatasahassāni, saṅkhepato vā pañca kilesaabhisaṅkhārakhandhamaccudevaputtamāre asesato hatā vihatā anabhāvaṁkatā tasmā sabbepi kilesā bodhimaṇḍeyeva nibbānaṁ nirodhaṁ gacchantīti kilesanibbānaṁ bodhimaṇḍeyeva hoti ettha ca bodhīti arahattamaggaññāṇaṁ adhippetaṁ tathā hi sabbesampi buddhapaccekabuddhaariyasāvakānaṁ arahattamaggakkhaṇeyeva sabbepi kilesā asesaṁ nirodhaṁ nibbānaṁ gacchanti tepi buddhā ugghaṭitaviññūvibhajjitaññūneyyavasena tividhā honti vuttañhetaṁ jātattakīsotattakīnidāne.",
  "anya-e1102n3:5": "‘‘Ugghaṭitaññunāmako, vibhajjitaññuno duve;",
  "anya-e1102n3:6": "Tatiyo neyyo nāmena, bodhisatto tidhā mato.",
  "anya-e1102n3:7": "Ugghaṭitaññubodhisatto, paññādhikoti nāmaso;",
  "anya-e1102n3:8": "Vibhajjitaññubodhisatto, vutto vīriyādhiko.",
  "anya-e1102n3:9": "Mato neyyo saddhādhiko nāma, bodhisattā ime tayo;",
  "anya-e1102n3:10": "Kappeca satasahasse, caturo ca asaṅkhyeyye.",
  "anya-e1102n3:11": "Pūretvā bodhisambhāre, laddhabyākaraṇo pure;",
  "anya-e1102n3:12": "Ugghaṭitaññubodhisatto, patto sambodhimuttamaṁ.",
  "anya-e1102n3:13": "Aṭṭhame ca asaṅkhyeyye, kappe ca satasahasse;",
  "anya-e1102n3:14": "Pūretvā bodhisambhāre, laddhabyākaraṇo pure.",
  "anya-e1102n3:15": "Vipañcitaññubodhisatto, patto sambodhimuttamaṁ;",
  "anya-e1102n3:16": "Neyyo tu bodhisatto ca, soḷase asaṅkhyeyye.",
  "anya-e1102n3:17": "Kappe ca satasahasse, laddhabyākaraṇo pure;",
  "anya-e1102n3:18": "Pūretvā bodhisambhāre, patto sambodhimuttama’’ nti.",
  "anya-e1102n3:19": "Suttanipātaapadānaṭṭhakathāsu pana ‘‘buddhānaṁ ānanda heṭṭhimaparicchedena cattāri asaṅkhyeyyāni kappasatasahassañca, majjhimaparicchedena aṭṭha asaṅkhyeyyāni kappasatasahassañca, uparimaparicchedena soḷasāsaṅkhyyeyyāni kappasatasahassañca. Eteca paññādhikasaddhādhikavīriyādhikavasena veditabbāti vuttaṁ tesu paññādhiko cattāri asaṅkhyeyyāni kappasatasahassañca, saddhādhiko aṭṭhaasaṅkheyyeyyāni kappasatasahassañca, vīriyādhiko soḷasaasaṅkhyeyyāni kappasatasahassañcāti veditabbaṁ. Tattha paññādhiko yonigativiññāṇaṭṭhitisattāvāsesu saṁsarantopi paññābahullavasena sampannajjhāsaya sambhavato khippaññeva tassa sambodhi. Saddhādhiko pana mandapaññattā assaddahitabbepi saddahati, tasmā tassa mandaññeva sambodhi. Vīriyādhiko pana ubhayamando assaddahitabbampi saddahati, akattabbampi karoti, rājā passenadīkosalo yathā so hi sabbaññubuddhe dharamāneyeva agamanīyampi paradāraṁ gantuṁ cittaṁ uppādetvā paraṁ jīvitā voropetuṁ āraddho nerayikānaṁ viravantānaṁ du-sa-na-soti saddampi sutvā ativimūḷho sabbaññubuddhaṁ ṭhapetvā micchādiṭṭhibrāhmaṇaṁ pucchitvā tassa vacanena sabbajanānaṁ yaññatthāya dukkhaṁ uppādesi ko panavādo anuppanne buddhe, tathā hi esa kassapabhagavato sāsanantaradhānena andhabhūte loke bārāṇasiyaṁ rājā hutvāpi nigrodharukkhadevatāya yaññatthāya ekasatarājāno mahesīhi saddhiṁ māretuṁ āraddho. Evaṁ vīriyādhiko ubhayamando, tasmā tassa sambodhi atimandoti evaṁ paññādhikasaddhādhikavīriyādhikavasena kālassāpi rassadīghabhāvo veditabboti. Pacchimanayoeva pasaṁsitabboti ayamettha amhākaṁ attanomati. Khandhaparinibbānaṁ pana kusinārāya upavattane mallānaṁ sālavane yamakasālānamantare vesākhapuṇṇamadivase paccūsasamaye ekūnavīsatiyā cuticittesu mettāpubbabhāgassa somanassañāṇasampayuttaasaṅkhārikakusalacittasadisena mahāvipākacittena abyākatena carimakaṁ katvā katthaci bhave paṭisandhiviññāṇassa anantarapaccayo hutvā kammataṇhākilesehi anupādāno sabbupadhipaṭinissaggo upādinnakakkhandhapariccāgo hotīti veditabbaṁ. Vitthāro pana dīghanikāye mahāvagge mahāparinibbānasuttavaṇṇanāyaṁ oloketabbo. Tattha videsaṁ gacchanto puriso sabbaṁ ñātijanaṁ āliṅgetvā sīse cumbitvā gacchati viya bhagavāpi nibbānapuraṁ pavisanto sabbepi catuvīsatikoṭisatasahassasamāpattiyo anavasesaṁ samāpajjitvā yāva saññāvedayitaṁ, tatopi vuṭṭhāya yāva nevasaññānāsaññāyatanaṁ samāpajjitvā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyi. Pāḷiyaṁ pana ‘‘catutthajjhānā vuṭṭhahitvā samanantarā bhagavā parinibbāyī’’ti vuttaṁ tattha dve samanantarā jhānasamanantarā, paccavekkhaṇasamanantarāti. Tattha jhānā vuṭṭhāya bhavaṅgaṁ otiṇṇassa tattheva parinibbānaṁ jhānasamanantaraṁ nāma. Jhānā vuṭṭhahitvā puna jhānaṅgāni paccavekkhitvā bhavaṅgaṁ otiṇṇassa tattheva parinibbānaṁ paccavekkhaṇasamanantaraṁ nāma. Bhagavā pana jhānasamanantarā apari nibbāyittā paccavekkhaṇasamanantarameva parinibbāyīti veditabbaṁ, tenevāha ‘‘bhagavā pana jhānaṁ samāpajjitvā jhānā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyī’’ti. Ettha bhagavato parinibbānacittassa kiṁ ārammaṇaṁ kammaṁ vā hoti, udāhu kammanimittagatinimittāni, atha nibbānanti apare evaṁ vadanti.",
  "anya-e1102n3:20": "Nāhu assāsapassāsā, ṭhitacittassa tādino;",
  "anya-e1102n3:21": "Anejo santi’mārabbha, yaṁkāla’makarī muni.",
  "anya-e1102n3:22": "Asallīnena cittena, vedanaṁ ajjhavāsayi;",
  "anya-e1102n3:23": "Pajjotasse’va nibbānaṁ, vimokkho cetaso ahū’ti.",
  "anya-e1102n3:24": "Imissāgāthāya ‘‘yaṁ yo muni anejo santi nibbānaṁ ārabbha kālaṁ akarī’’ti yojetvā bhagavato parinibbānacittassa nibbānārammaṇanti tamayuttaṁ, paṭisandhibhavaṅgacutīnaṁ nibbānārammaṇassa anārahattā ‘‘nibbānaṁ gotrabhussa vodānassa maggassa ārammaṇapaccayenapaccayo, nibbānaṁ phalassa āvajjanāyā’’ti paṭṭhānapāḷiyā javanaāvajjanānameva adhippetattā tasmā ettha ‘‘yaṁ yo muni phalasamāpattiyā anejo anejasaṅkhāto taṇhārahito santiṁ nibbānaṁ ārabbha ārammaṇaṁ katvā kālaṁ asītivassaparimāṇaṁ akari atikkamī’’ti yojanā kātabbā. Keci pana evaṁ vadanti… ‘‘katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva cutipariyosānānaṁ gocarabhāvaṁ gacchati, na kamma-kammanimittādayo’’ti vuttattā kammanittagatinimittāni arahato cuticittassa ārammaṇabhāvaṁ na gacchantīti tampi ayuttameva ayañhetthattho katthaci pana bhave anuppajjamānassa khīṇāsavassa arahato yathā yathā yena yena pakārena upaṭṭhitaṁ nāmarūpadhammādikameva cutipariyosānaṁ āvajjanajavanacittānaṁ gocarabhāvaṁ gacchati, puna bhavābhinibbattiyā abhāvato. Kiṁ kāraṇaṁ bhūtāni kammakammanimittagatinimittāni gocarabhāvaṁ na gacchantīti. Cuticittassa pana paṭisandhicittena gahitaṁ atītārammaṇameva gocarabhāvaṁ gacchati. ‘‘Nāmarūpādikamevā ti ettha nāma’’nti cittacetasikanibbānaṁ rūpanti aṭṭhārasavidhaṁ rūpaṁ saṅgaṇhāti. Nāmañca rūpañca nāmarūpā. Nāmarūpā ca te dhammā ceti tathā. Te ādi yesaṁ teti nāmarūpadhammādi tameva nāmarūpadhammādikaṁ. Ādisaddena cha paññattiyo saṅgaṇhāti, tena nibbānampi arahato maraṇāsannakāle kriyajavanassapi ārammaṇabhāvo bhaveyyāti amhākaṁ khanti vīmaṁsitvā pana gahetabbaṁ. Bhagavato nibbānacittassa pana tusitapurato cavitvā sirīmahāmāyāya kucchimhi vasitapaṭisandhicittena gahitārammaṇameva ārammaṇaṁ hotīti daṭṭhabbaṁ tañca kho gatinimittameva, na kammakammanimittāni. Yuttitopi āgamatopi gatinimittameva yujjati tathā hi tusitapureyeva setaketudevaputto hutvā dibbagaṇanāya cattāri sahassāni, manussagaṇanāya sattapaññāsavassakoṭi,saṭṭhivassasatasahassāni ṭhatvā pariyosāne pañca pubbanimittāni disvā suddhāvāse arahantabrahmunā dasahi cakkavāḷasahassehi āgamma devatāvisesehi ca.",
  "anya-e1102n3:25": "‘‘Kālo deva mahāvīra, uppajja mātukucchayaṁ;",
  "anya-e1102n3:26": "Sadevakaṁ tārayanto, bujjhassu amataṁ pada’’nti.",
  "anya-e1102n3:27": "Yāciyamāno ‘‘kālaṁ dīpañca desañca, kulaṁ mātarameva cā’’ti vuttāni pañca mahāvilokanāni viloketvā tusitapurato cavitvā āsāḷhīpuṇṇamāyaṁ uttarāsāḷhanakkhatteneva saddhiṁ ekūnavīsatiyā paṭisandhicittesu mettāpubbabhāgamassa somanassañāṇasampayuttaasaṅkhārikakusalacittassa sadisena mahāvipākacittena paṭisandhiṁ aggahesi. Tadārammaṇāsannavīthito pubbabhāge ālokitāni kāladīpadesakulamātaravasena imāni pañca paṭisandhicittassa gatinimittārammaṇabhāvena gocarabhāvaṁ gacchantīti amhākaṁ khanti tanninnatappoṇatappabbhāravasena bāhullappavattito teneva abhidhammatthasaṅgahādīsu abhidhammattha vibhāvaniyaṁ ‘‘maraṇakāle yathārahaṁ abhimukhībhūtaṁ bhavantare paṭisandhijanakaṁ kammaṁ vā taṁ kammakaraṇakāle rūpādikamupaladdhapubbamupakaraṇabhūtañca kammanimittaṁ vā anantaramuppajjamānabhave upalabhitabbaṁ upabhogabhūtaṁ gatinimittaṁ vā kammabalena channaṁ dvārānamaññatarasmiṁ paccupaṭṭhāsi, tato paraṁ tameva tathopaṭṭhitamālambaṇaṁ ārabbha vipaccamānakakammānurūpaṁ parisuddhaṁ vā, upakkiliṭṭhaṁ vā upapajjitabbabhavānurūpaṁ tatthoṇataṁva cittasantānamabhiṇhaṁ pavattati bāhullena. Tameva vā pana janakabhūtaṁ kammaṁ abhinavakaraṇavasena dvārappattaṁ hoti. Paccāsannamaraṇassa pana tassa vīthicittāvasāne bhavaṅgakkhayevā cavanavasena paccuppannabhavapariyosānabhūtaṁ cuticittaṁ uppajjitvā nirujjhati. Tasmiṁ niruddhāvasāne tassānantarameva tathā gahitamālambaṇamārabbha savatthukamavatthukameva vā yathārahaṁ avijjānusayaparikkhittena taṇhānusayamūlakena saṅkhārena janiyamānaṁ sampayuttehi pariggayhamānaṁ sahajātānamadhiṭṭhānabhāvena pubbaṅgamabhūtaṁ bhavantarapaṭisandhānavasena paṭisandhisaṅkhātaṁ mānasamuppajjamānameva patiṭṭhāti bhavantare’’ti vuttaṁ. Tattha ‘‘tatthoṇataṁva cittasantānamabhiṇhaṁ pavattati bāhullenā’’ti iminā kammabalena upaṭṭhitaṁ gatinimittaṁ maraṇāsannavīthito pubbe ekāhadvīhādivasena sattāhampi, sattāhato uttaripi uppajjate vāti dasseti tathā hi parisuddhaṁ vā upakkiliṭṭhaṁ vā vipaccamānakakammānurūpaṁ gatinimittaṁ cirakālampi tiṭṭhati, ariyagālatissacoraghātakādayo viya tathā hi ariyagālatisso nāma upāsako sīhaḷadīpe attano bhariyāya sumanāya saddhiṁ yāvajīvaṁ dānādi puññakammāni katvā āyūhapariyosāne ariyagālatissassa maraṇamañce nipannassa chadevalokato rathaṁ ānetvā attano attano devalokaṁ vaṇṇesuṁ. Upāsako devatānaṁ kathaṁ sutvā tusitapurato āhaṭarathaṁ ṭhapetvā avasesarathe ‘‘gahetvā gacchathā’’ti āha. Sumanā pana attano sāmikassa vacanaṁ sutvā ‘‘kiṁ tissa maraṇāsanne vilāpaṁ akāsī’’ti āha. Tisso attano bhariyāya kathaṁ sutvā āha… ‘‘ahaṁ vilāpaṁ na karomi, devalokato devatā cha rathe ānesuṁ tāhi devatāhi saddhaṁ kathemī’’ti. Taṁ napassāmi kuhi’’nti vutte pupphadāmaṁ āharāpetvā ākāse khipāpesi. Sā taṁ pupphadāmaṁ rathasīse olambamānaṁ disvā gabbhaṁ pavisitvā sayane sayitvā nāsikavātaṁ sannirujjhitvā cavitvā pāturahosi. Sā attano sāmikassa sāsanaṁ pesesi… ‘‘ahaṁ pana paṭhamaṁ āgatomhi, tvaṁ kasmā cirāyasī’’ti. Ubhopi rathe ṭhatvā sabbe olokentānaṁyeva tusitapuraṁ agamaṁsu. Imasmiñhi vatthusmiṁ sāmikassa upaṭṭhitagatinimittaṁ bhariyāya pākaṭaṁ hutvā puretaratusitapure nibbattitvā sāmikassa sāsanaṁ pesesi tena ariyagālatissassa cirakālaṁ gatinimittaṁ upaṭṭhātīti veditabbaṁ. Manussaloke hi cirakālaṁ tusitapure muhuttaṁva hoti. Evaṁ parisuddhaṁ vipaccamānakakammānurūpaṁ gatinimittaṁ cirakālaṁ pavattati iminā nayena duṭṭhagāmaṇiabhayadhammikaupsakādīnampi vatthu vitthāretabbaṁ. Coraghātakassa pana mahāniraye vipaccamānakakammānurūpaṁ nerayaggijālādikaṁ sattāhaṁ upaṭṭhāti. Sāvatthinagare kira pañcasatā corā bahinagare corakammaṁ karonti. Athekadivasaṁ janapadapuriso tesaṁ abbhantaro hutvā corakammaṁ akāsi, tadā te sabbepi rājapurisā aggahesuṁ. Rājā te disvā ‘‘tumhākaṁ antare ime sabbe māretuṁ samatthassa jīvitaṁ dammī’’ti āha. Pañcasatā corā aññamaññaṁ sambandhā aññamaññaṁ sahāyakāti aññamaññaṁ māretuṁ na icchiṁsu, janapadamanusso pana ‘‘ahaṁ māremī’’ti vatvā sabbe māresi. Rājā tassa tussitvā coraghātakakammaṁ adāsi. So pañcavīsativassāni coraghātakakammaṁ ākāsi. Rājā tassa mahallakoti vatvā aññassa coraghātaka kammaṁ dāpesi. So coraghātakakammā apanīto aññatarassa santike nāsikavātaṁ uggaṇhitvā hatthapādakaṇṇanāsādīhi chinditabbānaṁ ūrūthanakaṭṭhānaṁ bhindantamāretabbayuttānaṁ nāsikavātaṁ vissajjetvā māretabbaṁ mantaṁ labhi. So rājānaṁ ārocetvā nāsikavātena coraghātakakammaṁ karontasseva tiṁsa vassāni atikkami. So pacchā mahallako hutvā maraṇamañce nipajji ‘‘sattadivasena kālaṁ karissatī’’ti. Maraṇakāle mahantaṁ vedanaṁ ahosi. So mahāniraye nibbatto viya mahāsaddaṁ katvā dukkhito hoti. Tassa saddena bhītā manussā ubhatopasse gehaṁ chaḍḍetvā palāyiṁsu. Tassa maraṇadivase sāriputtatthero dibbacakkhunā lokaṁ olokento etassa kālaṁ katvā mahāniraye nibbattamānaṁ disvā tassa anukampaṁ paṭicca gehadvāre pākaṭo ahosi. So kujjhitvā nāsikavātaṁ vissajjesi. Yāva tatiyaṁ vissajjamānopi vissajjāpetuṁ asakkonto theraṁ atirekena virocamānaṁ disvā cittaṁ pasādetvā pāyāsaṁ therassa dāpesi. Thero maṅgalaṁ vaḍḍhetvā agamāsi. Coraghātako therassa dinnadānaṁ anussaritvā cavitvā sagge nibbatti, nirayajālādayo antaradhāyanti. So anāgatepi paccekabuddho bhavissati. Evaṁ upakkiliṭṭhaṁ vā vipaccamāna kakammānurūpaṁ gatinimittampi sattāhaparamaṁ upaṭṭhāti. Atthikehi pana sahassavatthu sagāthāvaggesu oloketabbo. Bhagavato pana parisuddhaṁ mettāpubbabhāgassa somanassa ñāṇasampayuttakusalassa kammassa vegena kāladīpadesakulamātaravasena imāni pañcagatinimittāni cirakālaṁ hutvā upaṭṭhahanti. Cirakālanti manussaloke sattāhamattaṁ, tusitapuremuhuttameva, tathāpi manussaloke sattāhamatte kāle devatānaṁ pañcapubbanimittāni paññāyanti tañca kho puññavantānaṁyeva paññāyanti, na sabbesaṁ manussaloke puññavantānaṁ rājarājamahāmattādīnaṁ viya taṁ disvā mahesakkhā devatā jānanti, na appesakkhā, manussaloke nemittakā brāhmaṇapaṇḍitādayoviya. Mahesakkhā devatā taṁ pubbanimittaṁ disvā nandavanaṁ netvā ‘‘kālo devā’’ti ādīhi yācanti. Mahāsakko tattheva nandavanuyyāne kāladīpadesakulamātaravasena pañca viloketvā cavitvā tamārammaṇaṁ katvā mahāmāyāya kucchimhi paṭisandhiṁ aggahesīti sanniṭṭhānamavagantabbaṁ.",
  "anya-e1102n3:28": "Tattha kālanti manussaloke ekūnatiṁsatime vasse vesākhapuṇṇamadivase buddho bhavissāmīti kālaṁ olokesi. Dīpanti jambudīpeyeva bhavissāmi, na aññadīpesūti dīpaṁ olokesi. Desanti majjhimadeseyeva, tañca kho mahābodhimaṇḍeyeva, na aññadeseti desaṁ olokesi. Kulanti dve kulāni khattiyakulabrāhmaṇakulavasena. Tattha yasmiṁ kāle khattiyakulaṁ loke seṭṭhabhāvena ‘‘ayameva loke aggo’’ti sammannati, tadā khattiyakuleyeva buddhā uppajjanti. Yasmiṁ pana kāle brāhmaṇakulaṁ ayameva loke aggoti, tadā brāhmaṇakuleyeva buddhā uppajjanti. Idāni pana khattiyakulameva aggoti sammannanti. Khattiyakulepi sakyarājānova loke uttamā, asambhinnakhattiyakulattā tasmā sakyarājakuleyeva bhavissāmīti kulaṁ olokesi. Mātaranti mama mātaraṁ dasa māsāni satta ca divasāni ṭhassati, etthantare mama mātuyā arogo bhavissatīti mātarampi olokesi. Bodhisattamātā pana pacchimavaye ṭhitā. Evaṁ yuttitopi āgamatopi bhagavato nibbānacittassa paṭasandhicittena gahitanimittameva ārammaṇaṁ hotīti veditabbaṁ.",
  "anya-e1102n3:29": "Sabbaññujinanibbāna, cittassa gocaraṁ subhaṁ;",
  "anya-e1102n3:30": "Viññeyyaṁ gatinimittaṁ, ganthehi avirodhato.",
  "anya-e1102n3:31": "Dhātuparinibbānampi bodhimaṇḍeyeva bhavissati vuttañhetaṁ uparipaṇṇāsake ‘‘dhātuparinibbānaṁ anāgate bhavissati sāsanassa hi osakkanakāle imasmiṁ tambapaṇṇidīpe dhātuyo sannipatitvā mahācetiyato nāgadīpe rājāyatanacetiyaṁ, tato mahābodhipallaṅkaṁ gamissanti. Nāgabhavanatopi devalokatopi dhātuyo mahābodhipallaṅkameva gamissanti sāsapamattāpi dhātuyo antarā na nassissanti, sabbā dhātuyo mahābodhipallaṅke rāsibhūtā suvaṇṇakkhandhā viya ekagghanā hutvā chabbaṇṇarasmiyo vissajjissanti, tā dasasahassalokadhātuṁ pharissanti. Tato dasasahassacakkavāḷesu devatā sannipatitvā ''ajja satthā parinibbāyati ajja sāsanaṁ osakkati pacchimadassanaṁ idaṁ amhāka’’nti dasabalassa parinibbutadivasato mahantataraṁ kāruññaṁ karissanti ṭhapetvā anāgāmikhīṇāsave avasesā sakattabhāvena sandhāretuṁ nāsakkhiṁsu, dhātusarīrato tejodhātu uṭṭhahitvā yāva brahmalokā uggacchissati. Sāsapamattāyapi dhātuyā sati ekajālā bhavissati dhātūsu pariyādānaṁ gatāsu pacchijjissati. Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti. Yāva evaṁ na antaradhāyati, tāva anantaradhānameva sāsanaṁ. Parinibbānakālato paṭṭhāya yāva sāsapamattā dhātu tiṭṭhati, tāva buddhakālato pacchāti na veditabbaṁ dhātūsu hi ṭhitāsu buddhā ṭhitā va honti, tasmā etthantare aññassa buddhassa uppatti nivāritāva hoti. Teneva vadāma.",
  "anya-e1102n3:32": "Parinibbānakālato, pacchā dharanti dhātuyo;",
  "anya-e1102n3:33": "Anibbutova sambuddho, aññabuddhassa vāritā.",
  "anya-e1102n3:34": "Jīvamānepi sambuddhe, nibbute vā tathāgate;",
  "anya-e1102n3:35": "Yo karoti samaṁ pūjaṁ, phalaṁ tāsa samaṁ siyā’ti.",
  "anya-e1102n3:36": "Iti sāgarabuddhittheravicarite sīmavisodhane dhammavaṇṇanāya",
  "anya-e1102n3:37": "Nibbānakaṇḍo tatiyo paricchedo."
}