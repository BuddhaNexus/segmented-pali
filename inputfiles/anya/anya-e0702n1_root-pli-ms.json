{
  "anya-e0702n1:0": "1. Navaṭṭhānāgatasāsanavaṁsakathāmaggo",
  "anya-e0702n1:1": "1. Tattha ca navaṭṭhānāgatasāsanavaṁsakathāmaggo evaṁ veditabbo. Amhākañhi bhagavā sammāsambuddho veneyyānaṁ hitatthāya hatthagataṁ sukhaṁ anādiyitvā dīpaṅkarassa bhagavato pādamūle byākaraṇaṁ nāma mañjūsaka pupphaṁ pilandhitvā kappasatasahassādhikāni cattāri asakhye yāni anekāsu jātīsu attano khedaṁ anapekkhitvā samatiṁsapāramiyo pūretvā vessantarattabhāvato cavitvā tusitapure devasukhaṁ anubhavi.",
  "anya-e0702n1:2": "Tadā devehi uyyojiyamāno hutvā kapilavatthumhi hosamataraññā pabhuti asambhinnāttiyavaṁsikassa suddho dhanassanāma mahārañño aggamahesiyā asambhinnāttiyavaṁ sikāya māyāya kucchīsmiṁ āsāḷimāsassa puṇṇamiyaṁ guruvāre paṭisandhiṁ gahetvā asamāsaccayena vesākhamāsassa puṇṇamiyaṁ sukkavāre vijāyitvā soḷasavassikakāle rajjasampattiṁ patvā ekūnatiṁsavassāni atikkamitvā maṅgalauyyānaṁ nikkhamanakāle devehi dassitāni cattāri nimittāni passitvā saṁvegaṁ āpajjitvā mahābhinikkhamanaṁ nikkhamitvā anomāyanāma nadiyā tīre bhamara vaṇṇasannibhāni kesāni chinditvā devadattiyakāsāvaṁ paṭicchādetvā ne rañjarāyanāma nadiyā tīre vesākhamāsassa puṇṇamiyaṁ paccūsakāle sujātāyanāma seṭṭhidhītāya dinnaṁ pāyāsaṁ ekūnapaṇṇāsavārena paribhuñjitvā purimikānaṁ sammāsambuddhānaṁ dhammatāya suvaṇṇapātiṁ nadiyaṁ otāretvā mahābodhimaṇḍaṁ upasaṅkamitvā aparājitapallaṅke nisīditvā anamataggasaṁ sārato paṭṭhāya attānaṁ chāyā viya anuyantānaṁ anekasatakilesaverīnaṁ sīsaṁ catūhi maggasatthehi chinditvā tilokaggamahādhammarājattaṁ patvā pañcatālīsavassānaṁ tesu tesu ṭhānesu tesaṁ tesaṁ sattānaṁ mahākaruṇāsamāpattijālaṁ patthāretvā desanāñāṇaṁ vijambhetvā dhammaṁ desetvā sāsanaṁ patiṭṭhāpesi. Patiṭṭhāpetvā ca pana asītivassāyukakāle vijjotayitvā nibbāyanappa dāpajālaṁ viya anupādisesanibbānadhātuyā parinibbāyi. Maccu dhammassa ca nāma tīsu lokesu atimamāyitabbo esa, atigarukātabbo esa, atibhāyitabbo esāti vijānanasabhāvo natthi. Bhagavantaṁyeva tāva tilokaggapuggalaṁ ādāya gacchati, kiṁmaṅgaṁ pana amhe yevā tevā, ahovataacchariyā saṅkhāradhammoti. Honti cettha–",
  "anya-e0702n1:3": "Maccudhammo ca nāmesa,",
  "anya-e0702n1:4": "Nillajjo ca anottappī;",
  "anya-e0702n1:5": "Tilokaggaṁva ādāya,",
  "anya-e0702n1:6": "Gacchī pageva aññesu.",
  "anya-e0702n1:7": "Yathā goghātako coro,",
  "anya-e0702n1:8": "Māretuṁyeva ārabhi;",
  "anya-e0702n1:9": "Goṇaṁ laddhāna lokamhi,",
  "anya-e0702n1:10": "Payojanaṁva ettakaṁ.",
  "anya-e0702n1:11": "Tatheva maccurājā ca,",
  "anya-e0702n1:12": "Hindagūnaṁ guṇaṁ idha;",
  "anya-e0702n1:13": "Na vijānāti eso hi,",
  "anya-e0702n1:14": "Māretuṁyeva ārabhīti.",
  "anya-e0702n1:15": "Sattāhaparinibbute ca bhagavati āyasmā mahākassapo tiyaḍḍhasatādhikehi sahassamattehi bhikkhūhi saddhi pāvāto kusīnārāyaṁ āgacchanto antarāmagge bhagavā sammāsambuddho parinibbutoti sutvā avītasoka bhikkhū rodante disvā vuddhapabbajito subhaddānāma bhikkhu evaṁ vadati– mā āvuso paridevittha, natthettha socitabbonāmakoci, pubbe mayaṁ bhavāma samaṇena ge,bhamena upaddutā– idaṁ karotha idaṁ tumhākaṁ kappati, mā idaṁ karittha na idaṁ tumhākaṁ kappatīti, seyyathāpi iṇasādhikena dāsoti, idāni pana mayaṁ yaṁ yaṁ icchāma, taṁ taṁ sakkā kātuṁ, yaṁ yaṁ pana na icchāma,taṁ taṁ sakkā akātunti. Taṁ sutvā īdisaṁ pana verīpuggalaṁ paṭicca sammāsambuddhassa bhagavato sāsanaṁ khippaṁ antaradhāreyya, idāni suvaṇṇakkhandhasadiso sarīro saṁvijjamāno yeva dukkhena nipphādite sāsane mahābhayaṁ uppajji ca, īdiso puggalo aññaṁ īdisaṁ puggalaṁ sahāyaṁ labhitvā vuddhimāpajjanto hāpetuṁ sakkuṇeyya maññeti cittakkhedaṁ patvā dhammasaṁvegaṁ labhitvā imaṁ bhikkhuṁ idheva setavatthaṁ nivāsāpetvā sarīre bhasmena vikiritvā bahiddhā karissāmīti cintesi.",
  "anya-e0702n1:16": "Tadā āyasmato mahākassapattherassa etadahosi,– idāni samaṇassa gotamassa sarīraṁ saṁvijjamānaṁyeva parisā vivādaṁ karontīti manussā upavadissantiti. Tato pacchā imaṁ vitakkaṁ vūpasametvā khamitvā sammāsambuddho bhagavā parinibbāyamānopi tena pana desito dhammo saṁvijjati, tena desitassa dhammassa thiraṁ patiṭṭhāpanatthāya saṅgāyiyamānaṁ īdisehi puggalehi sāsanaṁ na antaradhāyissati, ciraṁ ṭhassati yevāti manasikaritvā bhagavato dinnapaṁsu kūlacīvarādivasena dhammānuggahaṁ anussaritvā bhagavato parinibbānato tatiye māse āsāḷimāsassa puṇṇamito pañcame divase rājagahe sattapaṇṇiguhāyaṁ ājātasattuṁnāma rājānaṁ nissāya pañcahi arahanta satehi saddhiṁ sattamāsehi paṭhamaṁ saṅgāyanaṁ akāsi.",
  "anya-e0702n1:17": "Tadā aṭṭhacattālīsādhikasatakaliyugaṁ anavasesato apanetvā kaliyugena sāsanaṁ samaṁ katvā ṭhapesi. Yadā pana ajātasattu rañño rajjaṁ patvā aṭṭhavassāni ahesuṁ, tadā marammaraṭṭhe taṅkosaṅgatvapure jambudīpadhajassanāma rañño rajjaṁ patvā atirekapañcavassāni ahesunti.",
  "anya-e0702n1:18": "Imissañca paṭhamasaṅgītiyaṁ āyasmā mahākassapo āyasmā upāli āyasmā ānando āyasmā anuruddho cāti evamādayo pañcasatappamāṇā mahātherā paṭhamaṁ saṅgāyitvā sāsanaṁ anuggahesuṁ. Evaṁ subhaddassa duṭṭhapabbajitassa duṭṭhavacanaṁ sāsanassa anuggahe kāraṇaṁnāma ahosi. Subhaddo ca nāma duṭṭhapabbajito ātumānagaravāsī ahosi kappakakuliko. So yadā bhagavā ātumānagaraṁ gacchati, tadā atteno putte dve sāmaṇere kappakakammaṁ kārāpetvā laddhehi taṇḍulatelādīhi vatthūhi yāguṁ pacitvā sasaṅghassa buddhassa adāsi. Bhagavā pana tāni appaṭiggahetvā kāraṇaṁ pucchitvā vigarahitvā akappiyasamādānadukkaṭāpattiṁ kappakapubbassa bhikkhussa khuradhāraṇadukkaṭāpattiñca paññāpesi. Taṁ kāraṇaṁ paṭicca veraṁ bandhitvā sāsanaṁ viddhaṁsitukāmatāya tattakaayoguḷaṁ gilitvā uggīranto viya īdisaduṭṭhavacanaṁ vadīti.",
  "anya-e0702n1:19": "Ajātasatturājā ca tumhākaṁ dhammacakkaṁ hotu, mama āṇācakkaṁ pavattissāmi, vissaṭṭhā hutvā saṅgāyantūti anuggahesi. Tenesa paṭhamaṁ sāsanānuggaho rājāti veditabbo, mahākassapādīnañca arahantānaṁ pañcasatānaṁ sisāparamparā anekā honti, gaṇanapathaṁ vītivattā. Yamettha ito paraṁ vattabbaṁ, taṁ aṭṭhakathāyaṁ vuttanayena veditabbaṁ. Te pana mahātherā saṅgāyitvā parinibbāyiṁsūti. Honti cettha–",
  "anya-e0702n1:20": "Iddhimanto ca ye therā,",
  "anya-e0702n1:21": "Paṭhamassaṅgītiṁ katvā;",
  "anya-e0702n1:22": "Sāsanaṁ paggahitvāna,",
  "anya-e0702n1:23": "Maccūvasaṁva sampattā.",
  "anya-e0702n1:24": "Kiñcāpi iddhiyo santi,",
  "anya-e0702n1:25": "Tathāpi tā jahitvāna;",
  "anya-e0702n1:26": "Nibbāyiṁsu vasaṁ maccu,",
  "anya-e0702n1:27": "Patvā te chinnapakkhāva.",
  "anya-e0702n1:28": "Kā kathāva ca amhākaṁ,",
  "anya-e0702n1:29": "Amhākaṁ gahaṇe pana;",
  "anya-e0702n1:30": "Maccuno natthi sāro ca,",
  "anya-e0702n1:31": "Evaṁ dhāreyya paṇḍitoti.",
  "anya-e0702n1:32": "Ayaṁ paṭhamasaṅgītikathā saṅkhepo.",
  "anya-e0702n1:33": "Tato paraṁ vassasataṁ tesaṁ sissaparamparā sāsanaṁ dhāretvā āgamaṁsu. Athānukkamena gacchantesu rattidivesu vassasataparinibbute bhagavati vesālikā vajjiputtakā bhikkhū vesāliyaṁ kappati siṅgiloṇakappā, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati āmathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti imāni dasavatthūni dīpesuṁ.",
  "anya-e0702n1:34": "Tesaṁ susunāgaputto kāḷāsokonāma rājā pakkho ahosi. Tena kho pana samayena āyasmā yaso kākaṇḍakaputto vajjīsu cārikaṁ caramāno vesālikā kira vajjiputtakā bhikkhū vesāliyaṁ dasavatthūni dipentīti sutvā na kho panetaṁ ppatirūpaṁ, yvāhaṁ dasabalassa sāsanavipattiṁ sutvā appossukko bhaveyyaṁ, sandhāhaṁ adhammavādino niggahetvā dhammaṁ dīpessāmīti cintayanto yena vesālī, tadavasari. Tadā āyasmā mahāyaso revatasabbakāmiādīhi sattasatehi arahantehi saddhiṁ saṅgāyissāmīti vesāliyaṁ vālukārāmaṁ āgacchi. Vajjiputtakāca bhikkhū upārambhacittā kāḷāsokaṁnāma rājānaṁ upasaṅkamitvā mayaṁ kho mahārāja imasmiṁ mahāvanārāme gandhakuṭiṁ rakkhitvā vassāma, idāni mahārāja adhammavādino aññe bhikkhū vilumpitukāmā viddhaṁsitukāmā āgatāti ārocesuṁ. Kāḷāsoko ca mahārājā āgantukānaṁ bhikkhūnaṁ appavisanatthāya nivārethāti amacce pesesi. Amaccāca nivāretuṁ gacchantā devatānaṁ ānubhāvena bhikkhū na passanti. Tadaheva ca rattibhāge kāḷāsokamahārājā lohakumbhīniraye patanākārena supinaṁ passi. Tassa rañño bhagini nandānāma therī ākāsena āgacchanti dhammavādino mahāthere niggaṇhitvā adhammavādīnaṁ bhikkhūnaṁ paggahaṇe dosabahulataṁ pakāsetvā sāsanassa paggahaṇatthāya ovādaṁ akāsi.",
  "anya-e0702n1:35": "Kāḷāsokarājā ca saṁvegappatto hutvā āyasmantānaṁ mahāyasattherādīnaṁ khamāpetvā ajātasatturājā viya saṅgāyane paggahaṁ akāsi.",
  "anya-e0702n1:36": "Mahāyasattherādayo ca kāḷāsokaṁ rājānaṁ nissāya vālukārāme vajjiputtakānaṁ bhikkhūnaṁ pakāsitāni adhammavatthūni bhinditvā aṭṭhati māsehi dutiyasaṅgāyanaṁ akaṁsu.",
  "anya-e0702n1:37": "Tadā ca majjhimadese pātaliputtanagare susunāgarañño puttabhūtassa kāḷāsokarañño atisekaṁ patvā dasavassāni ahesuṁ. Parammaraṭṭhe pana sirikhettanagare dvattagoṅkassanāma rañño abhisittakālato pure ekavassaṁ ahosi. Jinasāsanaṁ pana vassasataṁ ahosi.",
  "anya-e0702n1:38": "Imissañca dutiyasaṅgītiyaṁ mahāyasa revata sabbakāmippamukhā sattasatappamāṇā mahātherā dutiyaṁ saṅkhāyitvā dutiyaṁ sāsanaṁ paggahesuṁ.",
  "anya-e0702n1:39": "Āyasmā mahāyasattherocanāma pañcahi etadaggaḷāne hi bhagavatā thomitassa ānandattherassa saddhivihāriko ahosi. Vajjiputtakānaṁ bhikkhūnaṁ adhammavatthudīpanaṁ dutiyasaṅgītiyaṁ kāraṇameva. Kāḷāsokarājāca pageva adhammavādībhikkhūnaṁ sahāyopi samāno puna dhammavādibhikkhūnaṁ sahāyo hutvā anuggahaṁ akāsi. Tasmā dutiyasāsanapaggaho rājāti veditabbo.",
  "anya-e0702n1:40": "Dutiyasaṅgītiyaṁ pana mahāyasatthera revata sabbakāmippamukhānaṁ sattasatānaṁ mahātherānaṁ sissaparamparā anekā honti, gaṇanapathaṁ vītivattā. Yamettha ito paraṁ vattabba, taṁ aṭṭhakathāyaṁ vuttanayena veditabbaṁ. Te pana mahātherā dutiyaṁ saṅgāyitvā parinibbāyiṁsūti. Honti cettha–",
  "anya-e0702n1:41": "Buddhimanto ca ye therā,",
  "anya-e0702n1:42": "Dutiyassaṅgitiṁ katvā;",
  "anya-e0702n1:43": "Sāsanaṁ paggahitvāna,",
  "anya-e0702n1:44": "Maccūvasaṁva sampattā.",
  "anya-e0702n1:45": "Iddhimantopi ye therā,",
  "anya-e0702n1:46": "Maccuno tāva vasaṁ gamuṁ;",
  "anya-e0702n1:47": "Kathaṁyeva mayaṁ muttā,",
  "anya-e0702n1:48": "Tato āraka muccanāti;",
  "anya-e0702n1:49": "Ayaṁ dutiyasaṅgītikathāsaṅkhepo.",
  "anya-e0702n1:50": "Tato paraṁ aṭṭhatiṁsādhikāni dvevassasatāni sammāsabbuddhassa bhagavato sāsanaṁ nirākulaṁ ahosi nirabbudaṁ. Aṭṭhatiṁsādhike pana dvivassasate sampatte pāṭaliputta nagare siridhammāsokassanāma rañño kāle nigrodhasāmaṇeraṁ paṭicca buddhasāsane pasīditvā bhikkhusaṅghassa lābhasakkāraṁ bāhullaṁ ahosi. Tadā saṭṭhisahassamattā titthiyā lābhasakkāraṁ apekkhitvā apabbajitāpi pabbajitāviya hutvā upāsathapavāraṇādikammesu pavisanti, seyyathāpināma haṁsānaṁ majjhe bakā, yathā ca gunnaṁ majjhe gavajā, yathā ca sindhavānaṁ majjhe gadrabhāti.",
  "anya-e0702n1:51": "Tadā bhikkhusaṅgho idāni aparisuddhā parisāti manasi karitvā uposathaṁ na akāsi. Sāsane abbudaṁ hutvā sattavassāni uposathapavāraṇāni chijjanti. Siridhammāso ko ca rājā taṁ sutvā taṁ adhikaraṇaṁ vūpasamehi uposathaṁ kārāpehīti ekaṁ amaccaṁ pesesi. Amacco ca bhikkhū uposathaṁ akattukāme kiṁ karissāmīti rājānaṁ paṭipucchituṁ avisahatāya sayaṁ mūḷo hutvā aññena mūḷena manthetvā sace bhikkhusaṅgho uposathaṁ na kareyya, bhikkhusaṅghaṁ ghātetukāmo mahārājāti sayaṁ mūḷo hutvā mūḷassa santikā mūḷavacanaṁ sutvā vihāraṁ gantvā uposathaṁ akattukāmaṁ bhikkhusaṅghaṁ ghātesi.",
  "anya-e0702n1:52": "Rājā ca taṁ sutvā ayaṁ bālo mayā anāṇattova hutvā īdisaṁ luddakammaṁ akāsi, ahaṁ pāpakammato muccissāmivā māvāti dvaḷakajāto hutvā mahāmoggaliputta tissattheraṁ gaṅgāya patisotato ānetvā taṁ kāraṇaṁ theraṁ pucchi. Thero ca dīpakatittirajātakena acetanatāya pāpakammato mocessasiti vissajjesi, sattāhampi titthiyānaṁ vādaṁ siridhammāsokarañño sikkhāpesi, vādena vādaṁ tulayitvā saṭṭhisahassamatte titthiye sāsanabāhiraṁ akāsi. Tadā pana uposathaṁ akāsi. Bhagavatā vuttaniyāmeneva kathāvatthuñca bhikkhusaṅghamajjhe byākāsi . Asokārāme ca sahassamattā mahātherā navahi māsehi saṅgāyiṁsuṁ.",
  "anya-e0702n1:53": "Tadā majjhimadese pāṭaliputtanagare siridhammāsokarañño rajjaṁ patvā aṭṭhārasavassāni ahesuṁ. Marammaraṭṭhe pana sirikhettanagare ramboṅkassanāma rañño rajjaṁ patvā dvādasa vassāni ahesunti.",
  "anya-e0702n1:54": "Imissañca tatiyasaṅgītiyaṁ mahāmoggaliputtatissattheronāma dutiyasaṅgāyakehi mahātherehi brahmalo kaṁ gantvā sāsanassa paggahaṇatthaṁ tissanāma mahābrahmānaṁ āyācita niyāmena tato cavitvā idha moggaliyānāma brāhmaṇiyā kucchimhi nibbattasatto.",
  "anya-e0702n1:55": "Lābhasakkāraṁ apekkhitvā saṭṭhisahassamatānaṁ titthiyānaṁ samaṇālayaṁ katvā uposathapavāraṇādīsu kammesu pavesanaṁ parisāya asuddhattā sattavassāni uposathassa akaraṇañca sāsanassa paggahaṇe kāraṇameva. Mahāmoggaliputtatissa majjhantika mahārevappamukhā mahātherā tatiyaṁ saṅgāyitvā tatiyaṁ sāsanaṁ paggahesuṁ.",
  "anya-e0702n1:56": "Siridhammāsokarājā ca titthiyānaṁ vādaṁ sallakkhetvā titthiye bahisāsanakaraṇādīhi sāsanassa paggaho rājāti veditabbo. Mahāmoggaliputtatissa majjhintika mahārevappamukhānaṁ sahassamattānaṁ mahātherānaṁ sissaparamparā anekā honti, gaṇanapathaṁ vītivattā. Yamettha ito paraṁ vattabbaṁ, taṁ aṭṭhakathāyaṁ vuttanayena veditabbaṁ. Te pana mahātherā tatiyaṁ saṅgāyitvā parinibbāyiṁsūti. Honti cettha–",
  "anya-e0702n1:57": "Mahiddhikāpi ye therā,",
  "anya-e0702n1:58": "Saṅgāyitvāna sāsane;",
  "anya-e0702n1:59": "Maccūvasaṁva gacchiṁsu,",
  "anya-e0702n1:60": "Abbhagabbhaṁva bhākaro.",
  "anya-e0702n1:61": "Yathā eteca gacchanti,",
  "anya-e0702n1:62": "Tathā mayampi gacchāma;",
  "anya-e0702n1:63": "Konāma maccunā mucce,",
  "anya-e0702n1:64": "Maccūparāyanā sattā.",
  "anya-e0702n1:65": "Tasmā hi paṇḍito poso,",
  "anya-e0702n1:66": "Nibbānaṁ pana accutaṁ;",
  "anya-e0702n1:67": "Tasseva sacchikatthāya,",
  "anya-e0702n1:68": "Puññaṁ kareyya sabbadāti.",
  "anya-e0702n1:69": "Ayaṁ tatiyasaṅgītikathāsaṅkhepo.",
  "anya-e0702n1:70": "Tato paraṁ kattha sammāsambuddhassa bhagavato sāsanaṁ suṭṭhu patiṭṭhahissatīti vimaṁsitvā mahāmoggaliputtatissatthero paccantadese jinasāsanassa suppatiṭṭhiyamānabhāvaṁ passitvā navaṭṭhānāni jinasāsanassa patiṭṭhāpanatthāya visuṁ visuṁ mahāthere pesesi. Seyyathidaṁ. Mahāmahindattheraṁ sīhaḷadīpaṁ pesesi-tvaṁ etaṁ dīpaṁ gantvā tattha sāsanaṁ patiṭṭhapehīti, soṇattheraṁ uttarattherañcasuvaṇṇabhūmiṁ, mahārakkhitattheraṁ yonakalokaṁ, rakkhitattheraṁ vanavāsīraṭṭhaṁ, yonakadhammarakkhitattheraṁ aparantaraṭṭhaṁ, majjhanti kattheraṁ kasmīragandhā raraṭṭhaṁ, mahārevattheraṁ mahiṁsakamaṇḍalaṁ, mahādhammarakkhitattheraṁ mahāraṭṭhaṁ, majjhimattheraṁ cīnaraṭṭhanti. Tattha ca upasampadapahonakena saṅghena saddhiṁ pesesi. Te ca mahātherā visuṁ visuṁ gantvā sāsanaṁ tattha tattha patiṭṭhāpesuṁ. Patiṭṭhāpetvā ca tesu tesu ṭhānesu bhikkhūnaṁ kāsāvapajjotena vijjotamānā abbhahimadhūrajorāhusaṅkhātehi vimatto viya nisānātho jinasāsanaṁ anantarāyaṁ hutvā patiṭṭhāsi.",
  "anya-e0702n1:71": "Tesu pana navasu ṭhānesu suvaṇṇabhūmināma adhunā sudhammanagarameva. Kasmā panetaṁ viññāyatīti ce. Maggānumānato ṭhānānumānato vā. Kathaṁ maggānumānato. Ito kira suvaṇṇabhūmi sattamattāni yojanasatāni honti, ekena vāte na gacchantī nāvā sattahi ahorattehi gacchati, athekasmiṁ samaye evaṁ gacchanti nāvā sattāhampi nadiyā vaṭṭamaccha piṭṭhe neva gatāti aṭṭhakathāyaṁ vuttena sīhaḷadīpato suvaṇṇabhūmiṁ gatamaggappamāṇena sukhammapurato sīhaḷadīpaṁ gatamaggappamāṇaṁ sameti. Sudhamme purato kira hi hiṁsaḷadīpaṁ sattamattāni yojanasatāni honti, ujuṁ vāyuāgamanakāle gacchanti vāyunāvā sattahi ahorattehi sampāpuṇāti. Evaṁmaggānumānato viññāyati.",
  "anya-e0702n1:72": "Kathaṁ ṭhānānumānato. Suvaṇṇabhūmi kira mahāsamuddasamīpe tiṭṭhati, nānāverajjakānampi vāṇijānaṁ upasaṅkamanaṭṭhānabhūtaṁ mahātitthaṁ hoti. Teneva mahājanakakumārādayo campānagarādito saṁvohāratthāya nāvāya suvaṇṇabhūmiṁ āgamaṁsūti. Sudhammapurampi adhunā mahāsamuddasamīpeyeva tiṭṭhati. Evaṁ ṭhānānumāsato viññāyatīti.",
  "anya-e0702n1:73": "Apare pana suvaṇṇabhūmināma haribhuñjaraṭṭhaṁyeva, tattha su vaṇṇassa bāhullattāti vadanti. Aññe pana siyāmaraṭṭhaṁyevāti vadanti. Taṁ sabbaṁ vimaṁsitabbaṁ.",
  "anya-e0702n1:74": "Aparantaṁ nāma visuṁ ekaraṭṭhamevāti apare vadanti. Aññe pana aparantaṁnāma sunāparantaraṭṭhamevāti vadanti. Taṁ yuttameva. Kasmā aparantaṁ nāma sunāparantaraṭṭhamevāti viññāyatīti ce. Aṭṭhakathāsu dvīhi nāmehi vuttattā. Uparipaṇṇāsaaṭṭhakathāyañhi saḷāyatanasaṁyuttaṭṭhakathāyañca aṭṭhakathācariyehi sunāparantaraṭṭhe koṇḍadhānattherena salākādānādhikāre laddhetadaggaṭṭhānataṁ dassantehi aparantaraṭṭhaṁ suna saddena yojetvā vuttaṁ. Dhammapadaṭṭhakathāyaṁ pana aṅguttaraṭṭhakathāyañca tameva raṭṭhaṁ vinā sunasaddena vuttaṁ. Sunasaddo cettha puttapariyāyo. Mandhāturañño jeṭṭhaputto catuddīpavāsi no pakkositvā tesaṁ visuṁ visuṁ nivāsaṭṭhānaṁ niyyādesi. Tattha uttaradīpavāsīnaṁ ṭhānaṁ kururaṭṭhaṁnāma, pubbadīpavāsīnaṁ pana vedeharaṭṭhaṁnāma, pacchimadīpavāsīnaṁ aparantaṁ nāma. Bhattapacchimadīpe jātattā te sunasaddena vuttā. Tatra jātāpi hi tesaṁ puttātivā sunātivā vuttā, yathā vajjiputtakā bhikkhūti. Vatticchāvasena vā vācāsiliṭṭhavasena ca idameva sunasaddena visesetvā voharantīti daṭṭhabbaṁ.",
  "anya-e0702n1:75": "Yonakaraṭṭhaṁnāma yavanamanussānaṁ nivāsaṭṭhānameva, yaṁjaṅgamaṅghaiti vuccati.",
  "anya-e0702n1:76": "Vanavāsīraṭṭhaṁnāma sirikhettanagaraṭṭhānamo. Keci pana vanavāsīraṭṭhaṁnāma ekaṁ raṭṭhameva, na sirikhettanagaraṭṭhānanti vadanti. Taṁ na sundaraṁ. Sirikhettanagaraṭṭhānameva hi vanavāsīraṭṭhaṁ nāma. Kasmā panetaṁ viññāyatītice. Imassa amhākaṁ rañño bhātikarañño kāle sirikhettanagare gumbhehi paṭicchādite ekasmiṁ pathavipuñje anto nimmujjitvā ṭhitaṁ porāṇikaṁ ekaṁ lohamayabuddhapaṭipibbaṁ paṭilabhi, tassa ca pallaṅke idaṁ vanavāsīraṭṭhavāsīnaṁ pūjanatthāyātiādinā porāṇalekhanaṁ dissati, tasmā yevetaṁ viññāyatīti.",
  "anya-e0702n1:77": "Kasmīragandhāraraṭṭhaṁnāma kasmīraraṭṭhaṁ gandhāraraṭṭhañca. Tāni pana raṭṭhāni ekābaddhāni hutvā tiṭṭhanti. Teneva majjhanti kattheraṁ ekaṁ dvīsu raṭṭhesu pesesi. Janapadattā pana napuṁsakekattaṁ bhavati. Tadā pana ekassa rañño āṇāya patiṭṭhānavisayattā ekattavacanena aṭṭhakathāyaṁ vuttantipi vadanti.",
  "anya-e0702n1:78": "Mahiṁsakamaṇḍalaṁnāma andhakaraṭṭhaṁ, yaṁ yakkhapuraraṭṭhanti vuccati.",
  "anya-e0702n1:79": "Mahāraṭṭhaṁnāma mahānagararaṭṭhaṁ. Ādhunā hi mahāraṭṭhameva na garasaddena yojetvā mahānagararaṭṭhanti voharantīti. Siyāmaraṭṭhantipi vadanti ācariyā.",
  "anya-e0702n1:80": "Cinaraṭṭhaṁnāma himavantena ekābaddhaṁ hutvā ṭhitaṁ cīnaraṭṭhaṁ ye vāti.",
  "anya-e0702n1:81": "Idaṁ sāsanassa navasu ṭhānesu visuṁ visuṁ patiṭṭhānaṁ.",
  "anya-e0702n1:82": "Idāni ādito paṭṭhāya theraparamparakathā vattabbā. Sammāsambuddhassa hi bhagavato saddhivihāriko upālitthe ro,tassa sisso dāsakatthero, tassa sisso soṇakatthero, tassa sisso siggavatthero candavajjitthe ro ca, tesaṁ sisso moggaliputtatissattheroti ime pañcamahātherā sāsanavaṁse ādibhūtā ācariyaparamparānāma. Tesañhi sissaparamparabhūtā theraparamparā yāvajjatanā na upacchindhanti. Ācariyaparamparāya ca lajjibhikkhū yeva pavesetvā kathetabbā no alajjibhikkhū. Alajjībhikkhū nāma hi bahussutāpi samānā lābhagarulokagaruādihi dhammatanti nāsetvā sāsanavare mahābhayaṁ uppādentīti. Sāsanarakkhanakammaṁnāma hi lajjīnaṁyeva visayo no alajjīnaṁ. Tenāhu porāṇā therā, anāgate sāsanaṁ ko nāma rakkhissatīti anupekkhitvā anāgate sāsanaṁ lajjino rakkhissanti, lajjino rakkhissanti, lajjino rakkhissantīti tikkhāttuṁ vācaṁ nicchāresuṁ. Evaṁ majjhimadesepi alajjīpuggalā bahu santīti veditabbā.",
  "anya-e0702n1:83": "Parinibbānato hi bhagavato vassasatānaṁ upari pubbe vuttanayeneva vajjiputtakā bhikkhū adhammavatthūni dīpetvā paṭhamasaṅgītikāle bahikatehi pāpabhikkhūhi saddhiṁ mantetvā sahāyaṁ gavesetvā mahāsaṅgītivohārena mahātherā viya saṅgītiṁ akaṁsu. Katvā ca visuṁ gaṇā ahesuṁ. Ahovata idaṁ hāsitabbakammaṁ, seyyathāpi nāma jarasiṅgālo catupadasāmaññena mānaṁ jappetvā attānaṁ sīhaṁ viya maññitvā sīho viya sīhanādaṁ nadīti. Te pāvacanaṁ yathā bhūtaṁ ajānitvā saddacchāyāmattena yathābhūtaṁ atthaṁ nāma siṁsu. Kiñci pāvacanampī apanesuṁ. Tañca sakagaṇeyeva hoti, na dhammavādīgaṇe. Dhammavinayaṁ vikopetvā yathicchita vaseneva cariṁsu. Ayaṁ pana mahāsaṅgītināma eko adhammavādīgaṇo.",
  "anya-e0702n1:84": "Tato pacchā kālaṁ atikkante tatoyeva aññamaññaṁ vādato bhijjitvā gokulikonāma eko gaṇo ekabyohāronāma ekoti dve gaṇā bhijjiṁsu. Tato pacchā gokulikagaṇagaṇatoyeva aññamaññaṁ bhijjitvā bahussutikonāma eko gaṇo paññattivādonāma ekoti dve gaṇā bhijjiṁsu. Punapi tehiyeva gaṇehi cetiyavādonāma eko gaṇo bhijji.",
  "anya-e0702n1:85": "Tato pacchā cirakālaṁ atikkante dhammavādīgaṇehi visabhāgagaṇaṁ pavisitvā mahiṁsāsakonāma ekogaṇo vajjiputtakonāma ekoti dve gaṇā bhijjiṁsu. Tato pacchāpi vajjiputtakagaṇatoyeva aññamaññaṁ bhijjitvā dhammuttarikonāma eko gaṇo, bhaddayānikonāma eko, channāgārikonāma eko, samutikonāma ekoti cattāro gaṇā bhijjiṁsu.",
  "anya-e0702n1:86": "Punapi mahiṁsāsakagaṇato aññamaññaṁ bhijjitvā sabbatthivādonāma eko gaṇo, dhammaguttikonāma eko, kassapiyonāma eko, saṅkantikonāma eko, suttavādo nāma ekoti pañca gaṇā bhijjiṁsu.",
  "anya-e0702n1:87": "Evaṁ majjhimadese dutiyasaṅgītiṁ saṅgāyantānaṁ mahātherānaṁ dhammavādītheravādagaṇato visuṁ visuṁ bhijjamānā adhammavādīgaṇā sattarasa ahesuṁ. Te ca adhammavādīgaṇā sāsane theraparamparāya ananto gadhā. Te hi sāsane upakārā na honti, theraparamparāya ca pavesetvā gaṇhituṁ na sakkā, yathā haṁsagaṇe bako, yathā ca go gaṇe gavajo, yathā ca suvaṇṇagaṇe hārakuṭoti.",
  "anya-e0702n1:88": "Mahākassapattherādito pana āgatā theraparamparā upāli dāsako cevātiādinā parivārakhandhake samantapāsādikaṭṭhakathāyañca āgatanayeneva veditabbā.",
  "anya-e0702n1:89": "Upālittherādīnaṁ parisuddhācārādīni anumānetvā yāva moggaliputtatissattherā, tāva tesaṁ therānaṁ parisuddhā cārādīnīti sakkā ñātuṁ, seyyathāpi nadiyā uparisote meghavassāni anumānetvā adhosote nadiyā udakassa bāhullabhāvo viññātuṁ sakkāti ayaṁ kāraṇānumānanayo nāma.",
  "anya-e0702n1:90": "Yāva pana moggaliputtatissattherā, tāva therānaṁ parisuddhācārādīni anumānetvā upālittherassa parisuddhācārādīnīti sakkā ñātuṁ, seyyathāpi nāma uparidhūmaṁ passitvā anumānetvā aggi atthīti sakkā ñātunti ayaṁ phalānumānana yo nāma.",
  "anya-e0702n1:91": "Adibhūtassa pana upālittherassa avasānabhūtassa ca moggaliputtatissattherassa parisuddhācārādīni anumānetvā majjhe dāsakasoṇasiggavādīnaṁ therānaṁ parisuddhācārādīniti sakkā ñātuṁ, seyyathāpi nāma silāpaṭṭassa orabhāge pārabhāge ca migapadavaḷañjanaṁ disvā anumānetvā majjhe apākaṭaṁ padavaḷañcanaṁ atthīti sakkā ñātunti ayaṁ migapadavaḷañjana nayo nāma.",
  "anya-e0702n1:92": "Evaṁ tīhi nayehi ayaṁ theravādagaṇo dhammavādīlajjipesaloti veditabbo. Evamuparipi nayo netabbo. Theraparamparā ca yāva potthakāruḷā parivārakhandhake samanta pāsādikāyañca tato mahindo iṭṭiyotiādinā vutta nayena veditabbāti.",
  "anya-e0702n1:93": "Iti sāsanavaṁse navaṭṭhānāgatasāsanavaṁsakathāmaggo",
  "anya-e0702n1:94": "Nāma paṭhamo paricchedo."
}