{
  "anya-e0703n41:0": "Dvicattālīsatima pariccheda",
  "anya-e0703n41:1": "Cha rājako",
  "anya-e0703n41:2": "1.",
  "anya-e0703n41:3": " Saṅghatisso tato āsi, asiggāho mahīpati;",
  "anya-e0703n41:4": "Sāsanassa ca raṭṭhassa, vuddhikāmo naye rato.",
  "anya-e0703n41:5": "2.",
  "anya-e0703n41:6": " Ṭhānantaraṃ yathārahaṃ, datvā saṅgaṇhiso janaṃ;",
  "anya-e0703n41:7": "Tadā khuddakarājassa, moggallāno camūpati.",
  "anya-e0703n41:8": "3.",
  "anya-e0703n41:9": " Vasanto rohaṇe sutvā, saṅghatissassa rājataṃ;",
  "anya-e0703n41:10": "Khandhavāraṃ sayuddhatthaṃ, mahāgalle nivesayi.",
  "anya-e0703n41:11": "4.",
  "anya-e0703n41:12": " Saṅghatisso ca sutvā taṃ, balakāyamapesayi;",
  "anya-e0703n41:13": "Yujjhituṃ tena tajjesi, moggallāno mahabbalo.",
  "anya-e0703n41:14": "5.",
  "anya-e0703n41:15": " Tato hatthassamādāya, gantvā rattivihārakaṃ;",
  "anya-e0703n41:16": "Balaṃ so sannipātento, vāsaṃ tattheva kappayi.",
  "anya-e0703n41:17": "6.",
  "anya-e0703n41:18": " Rājā sutvā punā’gantvā, kadallādīnivātake;",
  "anya-e0703n41:19": "Yujjhitvā taṃ palāpetvā, pesetvā balamattano.",
  "anya-e0703n41:20": "7.",
  "anya-e0703n41:21": " Sayaṃ puramupāgañchi, sopi naṭṭhaṃ savāhiniṃ;",
  "anya-e0703n41:22": "Puna pākatikaṃ katvā, kareheramupāgami.",
  "anya-e0703n41:23": "8.",
  "anya-e0703n41:24": " Rañño senāpati puttaṃ, pesetvā corasantikaṃ;",
  "anya-e0703n41:25": "Yena kenaci lesena, sayaṃ dukkhiva dummano.",
  "anya-e0703n41:26": "9.",
  "anya-e0703n41:27": " Āturo viya bāḷhaṃ so, hosi mañcaparāyano;",
  "anya-e0703n41:28": "Rājā sutvā pavattitaṃ, upasaṅkamma taṅkhaṇe.",
  "anya-e0703n41:29": "10.",
  "anya-e0703n41:30": " Mā tvaṃ soci kumārassa, sammānetvānusāsiya;",
  "anya-e0703n41:31": "Handa tvaṃ nagaraṃ rakkha, nate sakkā mayā saha.",
  "anya-e0703n41:32": "11.",
  "anya-e0703n41:33": " Yuddhamaṇḍalamāgantuṃ, gilānattāti yojayi;",
  "anya-e0703n41:34": "Ubbāsite jane sabbe, vicchinne rājabhojane.",
  "anya-e0703n41:35": "12.",
  "anya-e0703n41:36": " Mahāpāḷimhi sampakkaṃ, rañño bhojanamāharuṃ;",
  "anya-e0703n41:37": "Rājā dvisvā’ti nibinno, yāva mando na hessati.",
  "anya-e0703n41:38": "13.",
  "anya-e0703n41:39": " Ekko pīti vicintetvā, yuddhāya samāsā’gamā;",
  "anya-e0703n41:40": "Saddhiṃ puttena āruyha, hatthiṃsannaddhavāhano.",
  "anya-e0703n41:41": "14.",
  "anya-e0703n41:42": " Thokeneva balenāgā, pācinatissapabbataṃ;",
  "anya-e0703n41:43": "Evaṃ ubhayato cūḷa-saṅgāme paccupaṭṭhite.",
  "anya-e0703n41:44": "15.",
  "anya-e0703n41:45": " Senāpatisamittaddu, yuddhamārabhi pacchato;",
  "anya-e0703n41:46": "Putto disvā narindassa, ghātessāmi imaṃ iti.",
  "anya-e0703n41:47": "16.",
  "anya-e0703n41:48": " Āha rājā nivāresi, mā te rucci balaṃ idaṃ;",
  "anya-e0703n41:49": "Neva sakkā’dhivāsetuṃ, atimandaṃ hanissati.",
  "anya-e0703n41:50": "17.",
  "anya-e0703n41:51": " Duvinnaṃ balakāyānaṃ, rājāmajjhagato ahu;",
  "anya-e0703n41:52": "Tato senā dvidhā’hosi, corasenāpatīpati.",
  "anya-e0703n41:53": "18.",
  "anya-e0703n41:54": " Rañño nāgo madhukavha rukkhacchāyaṃ samāvisi;",
  "anya-e0703n41:55": "Tadā chattaṃ patitassa, sākhamāhacca bhūmiyaṃ.",
  "anya-e0703n41:56": "19.",
  "anya-e0703n41:57": " Corassa senā taṃ ditvā, haritvā sāmino adā;",
  "anya-e0703n41:58": "So taṃ ussāpayichattaṃ, ṭhatvāpabbatamuddhani.",
  "anya-e0703n41:59": "20.",
  "anya-e0703n41:60": " Tadā rājabalaṃ rājā, nunamesoti cintiya;",
  "anya-e0703n41:61": "Gantvā taṃ parivāresi, rājā āsi tadekako.",
  "anya-e0703n41:62": "21.",
  "anya-e0703n41:63": " Hatthikkhandhā tadoruyha-puttaṃ’maccañca sohadaṃ;",
  "anya-e0703n41:64": "Upāvisi samīpamhi, merumajjarakānanaṃ.",
  "anya-e0703n41:65": "22.",
  "anya-e0703n41:66": " Moggallāno tato laddha-jayo vāhanamādiya;",
  "anya-e0703n41:67": "Senāpatiṃca mittadduṃ, tassa puttañca pāpinaṃ.",
  "anya-e0703n41:68": "23.",
  "anya-e0703n41:69": " Upāgamma puraṃ rājā, āsī laṅkā talādhipo;",
  "anya-e0703n41:70": "Tato cintesi jīvante, sattumhi na sukhaṃ iti.",
  "anya-e0703n41:71": "24.",
  "anya-e0703n41:72": " So sutvā pubbarājassa, putto etthāti kujjhiya;",
  "anya-e0703n41:73": "Āṇāpesi ca tassā’su, hatthapādāni chindituṃ.",
  "anya-e0703n41:74": "25.",
  "anya-e0703n41:75": " Upakkami tadā raññā, āṇatto puriso khaṇe;",
  "anya-e0703n41:76": "Chindituṃ hatthapādaṃ so, kumāro rodi dummano.",
  "anya-e0703n41:77": "26.",
  "anya-e0703n41:78": " Pūvakhādakahatthaṃ me, chindeyyaṃ ce tadā ahaṃ;",
  "anya-e0703n41:79": "Khādisaṃ tena pūveti, haṃ sutvā rājakammiko.",
  "anya-e0703n41:80": "27.",
  "anya-e0703n41:81": " Roditvā paridevitvā, rājāṇāya dukhaddito;",
  "anya-e0703n41:82": "Vāmaṃ hatthañca pādañca, tassa chindi narādhamo.",
  "anya-e0703n41:83": "28.",
  "anya-e0703n41:84": " Jeṭṭhatisso palāyitvā, rañño putto’paro agā;",
  "anya-e0703n41:85": "Aññato malayaṃ desaṃ, merukandaranāmakaṃ.",
  "anya-e0703n41:86": "29.",
  "anya-e0703n41:87": " Rājā’tha sasutā’macco, gantvā veḷuvanaṃ raho;",
  "anya-e0703n41:88": "Codito tattha bhikkhūhi, kāsāvāni samādiyi.",
  "anya-e0703n41:89": "30.",
  "anya-e0703n41:90": " Bhikkhuvesaṃ gahetvāna, rohaṇaṃ gantumānaso;",
  "anya-e0703n41:91": "Maṇihīraṃ samāgañchi, tatraṭhā rājasevakā.",
  "anya-e0703n41:92": "31.",
  "anya-e0703n41:93": " Sañjānitvā tayopete, tesaṃ pādevarujjhiya;",
  "anya-e0703n41:94": "Sāsanaṃ tassa pesesuṃ, rājā sutvā visesato.",
  "anya-e0703n41:95": "32.",
  "anya-e0703n41:96": " Tuṭṭho āṇāpayi gantvā, sīghamādāya tejane;",
  "anya-e0703n41:97": "Tato sīhagiriṃnetvā, tissaṅkaṃ nirupaddavaṃ.",
  "anya-e0703n41:98": "33.",
  "anya-e0703n41:99": " Sīsaṃ gaṇhatha tattheva, rañño ca tanayassa ca;",
  "anya-e0703n41:100": "Amaccaṃ pana jīvanta-māneyyātha mama’ntikaṃ.",
  "anya-e0703n41:101": "34.",
  "anya-e0703n41:102": " Manussā evamāṇattā, te gahetvā tayojane;",
  "anya-e0703n41:103": "Netvā sīhagiriṃkātuṃ, yathāvuttamupakkamuṃ.",
  "anya-e0703n41:104": "35.",
  "anya-e0703n41:105": " Tato rājasuto āha, purise kammakārake;",
  "anya-e0703n41:106": "Sīsaṃ me paṭhamaṃ chetvā, detha mayhaṃ sukhaṃ iti.",
  "anya-e0703n41:107": "36.",
  "anya-e0703n41:108": " Rājaposā tathā’kāsuṃ, pacchāchindiṃsu rājino;",
  "anya-e0703n41:109": "Sīsaṃ passatha bālānaṃ, kammaṃ kammavidūjanā.",
  "anya-e0703n41:110": "37.",
  "anya-e0703n41:111": " Evaṃ aniccā bhogāhi, adhuvā asayaṃvasī;",
  "anya-e0703n41:112": "Tattha laggā kathaṃ niccaṃ, sukhaṃ bho na gavesatha.",
  "anya-e0703n41:113": "38.",
  "anya-e0703n41:114": " Rañño sāsanamāhaṃsu, amaccassa hitesino;",
  "anya-e0703n41:115": "Taṃ sutvāna hasitvāna, idaṃ vacanamabravi.",
  "anya-e0703n41:116": "39.",
  "anya-e0703n41:117": " Chinnasīso mayā diṭṭho, mayi jīvati sāmiko;",
  "anya-e0703n41:118": "Ṭhapetvā hampi sevāmi, aho aññañhi sāmikaṃ.",
  "anya-e0703n41:119": "40.",
  "anya-e0703n41:120": " Idha taṃ mārayitvāna, chāyaṃ tassa harissatha;",
  "anya-e0703n41:121": "Aho aññāṇakā tumhe, maññe ummattakā iti.",
  "anya-e0703n41:122": "41.",
  "anya-e0703n41:123": " Iti vatvāna so pāde, gahetvā sāmino sayi;",
  "anya-e0703n41:124": "Tassa te haraṇopāyaṃ, apassantā yathā tathā.",
  "anya-e0703n41:125": "42.",
  "anya-e0703n41:126": " Tassāpi sīsaṃ chetvāna, maccā ādāya tīṇi’pi;",
  "anya-e0703n41:127": "Rañño dassetumāhacca, rājā tusittha nibbhayo.",
  "anya-e0703n41:128": "43.",
  "anya-e0703n41:129": " Duṭṭhasenā patissā’dā, tato malayarājataṃ;",
  "anya-e0703n41:130": "Asiggāhakaṭhānamhi, tassa puttaṃ ṭhapesi ca.",
  "anya-e0703n41:131": "44.",
  "anya-e0703n41:132": " Thūpattayampi chādesi, vatthehi ahatehi so;",
  "anya-e0703n41:133": "Tathā laṅkātale sabbe, thūpekāsi mahussavaṃ.",
  "anya-e0703n41:134": "45.",
  "anya-e0703n41:135": " Kesadhātuñca nāthassa, dāṭhādhātuṃ tatheva ca;",
  "anya-e0703n41:136": "Mahābodhiṃ sasakkaccaṃ, mahāpūjāya sakkari.",
  "anya-e0703n41:137": "46.",
  "anya-e0703n41:138": " Sabbaṃ vesākhapūjādiṃ, cārittaṃnugataṃ akā;",
  "anya-e0703n41:139": "Dhammakammena sodhesi, sabbaṃ sugatasāsanaṃ.",
  "anya-e0703n41:140": "47.",
  "anya-e0703n41:141": " Piṭakānañca sajjhāyaṃ, mahāpūjāya kārayi;",
  "anya-e0703n41:142": "Lābhaṃ datvā tirekena, pūjayittha bahussute.",
  "anya-e0703n41:143": "48.",
  "anya-e0703n41:144": " Bhikkhūnaṃ dīpavāsīnaṃ, sabbesaṃ cīvaraṃ agā;",
  "anya-e0703n41:145": "Āvāsesu ca sabbesu, kathinaṃ attharāpayi.",
  "anya-e0703n41:146": "49.",
  "anya-e0703n41:147": " Paṭimāyo ca kāresi, jiṇṇañca paṭisaṅkhari;",
  "anya-e0703n41:148": "Loṇakkhettañca pādāsi, saṅghassa tisatādhikaṃ.",
  "anya-e0703n41:149": "50.",
  "anya-e0703n41:150": " Kārapiṭṭhimhi kāresi, moggallāna vihārakaṃ;",
  "anya-e0703n41:151": "Vihārā piṭṭhigāmañca, sagāmaṃ vaṭagāmakaṃ.",
  "anya-e0703n41:152": "51.",
  "anya-e0703n41:153": " Tathā cetiyagehañca’-kāsi rakkhavihārake;",
  "anya-e0703n41:154": "Vihāraṃ naṃ bahunnaṃ so, bhogagāme bahū adā.",
  "anya-e0703n41:155": "52.",
  "anya-e0703n41:156": " Evaṃ puññānī so’kāsi, appameyyāni bhūmipo;",
  "anya-e0703n41:157": "Sampattīnamanicattaṃ, saranto pubbarājino.",
  "anya-e0703n41:158": "53.",
  "anya-e0703n41:159": " Tadā kenaci dosena, kuddhomalayarājino;",
  "anya-e0703n41:160": "Saritvā pubbarājassa, kataṃ tena virūpakaṃ.",
  "anya-e0703n41:161": "54.",
  "anya-e0703n41:162": " Upāyena gahetvāna, hatthapādañca chedayi;",
  "anya-e0703n41:163": "Taṃ sutvā so asiggāho, saputto rohaṇaṃgato.",
  "anya-e0703n41:164": "55.",
  "anya-e0703n41:165": " Vasanto tattha so katvā, hatthe janapadaṃ lahuṃ;",
  "anya-e0703n41:166": "Jeṭṭhasissamupagañchi, nilīnaṃ malaye ṭhitaṃ.",
  "anya-e0703n41:167": "56.",
  "anya-e0703n41:168": " Saddhiṃ tenasaghātento, raṭṭhaṃ janapadaṃ khaṇe;",
  "anya-e0703n41:169": "Doḷapabbatamāgamma, khandhāvāraṃ nivesayi.",
  "anya-e0703n41:170": "57.",
  "anya-e0703n41:171": " Rājā sutvāna taṃ sabbaṃ, sannaddhabalavāhano;",
  "anya-e0703n41:172": "Khandhāvāraṃ nivesesi, gantvā tasseva santikaṃ.",
  "anya-e0703n41:173": "58.",
  "anya-e0703n41:174": " Tadā pajjararogena, manussārājino bahū;",
  "anya-e0703n41:175": "Upaddutā matā āsuṃ, taṃ sutvā so asiggaho.",
  "anya-e0703n41:176": "59.",
  "anya-e0703n41:177": " Yuddhamārabhivegena, rañño senātidubbalā;",
  "anya-e0703n41:178": "Pabhijjitvā palāyittha, rājāpacchā palāyi so.",
  "anya-e0703n41:179": "60.",
  "anya-e0703n41:180": " Disvā ekākinaṃ yantaṃ, sīhapabbatasantike;",
  "anya-e0703n41:181": "Asiggāho mahārājaṃ, mārayittha saparisaṃ.",
  "anya-e0703n41:182": "61.",
  "anya-e0703n41:183": " Ohīnaṃ pacchato jeṭṭha-tissampi pana mārituṃ;",
  "anya-e0703n41:184": "Sāsanaṃ tassa pesesi, ehi rājā bhavāhīti.",
  "anya-e0703n41:185": "62.",
  "anya-e0703n41:186": " So taññatvā palāyitvā, nivatto malayaṃ agā;",
  "anya-e0703n41:187": "Kathañhi laddhaṃ kicchena, rajjaṃso deti me iti.",
  "anya-e0703n41:188": "63.",
  "anya-e0703n41:189": " Evaṃ kho dallanāmaṃ so, moggallānaṃ narissaraṃ;",
  "anya-e0703n41:190": "Māretvā chahi vassehi, sampattabalavāhano.",
  "anya-e0703n41:191": "64.",
  "anya-e0703n41:192": " Athā’gantvā asiggāho, anurādhapuraṃ varaṃ;",
  "anya-e0703n41:193": "Rājā hutvā pavattesi, āṇācakkaṃ mahītale.",
  "anya-e0703n41:194": "65.",
  "anya-e0703n41:195": " Sa silāmeghavaṇṇavho, saṅghaṃ bodhiñca vandiya;",
  "anya-e0703n41:196": "Thūpattayañca sakkāsi, mahāpāḷiñca vaḍḍhayi.",
  "anya-e0703n41:197": "66.",
  "anya-e0703n41:198": " Pāyāsaṃ’dāsi saṅghassa, sappiphāṇitasaṅkhataṃ;",
  "anya-e0703n41:199": "Chātake atikicchamhi, parissāvanameva ca.",
  "anya-e0703n41:200": "67.",
  "anya-e0703n41:201": " Sabbadānena saṅgaṇhī, kapaṇaddhivaṇibbake;",
  "anya-e0703n41:202": "Pūvamūladhanaṃcā’dā, kumārānaṃ mahādayo.",
  "anya-e0703n41:203": "68.",
  "anya-e0703n41:204": " Vihāre abhaye buddhaṃ, pūjayittha sīlāmayaṃ;",
  "anya-e0703n41:205": "Jiṇṇañca gehaṃ tassā’kā, nānāratanacittikaṃ.",
  "anya-e0703n41:206": "69.",
  "anya-e0703n41:207": " Kolavāpiñca datvāna, ārakkhatthaṃ jinassa so;",
  "anya-e0703n41:208": "Pūjaṃ sabbopahārehi, sabbakālaṃ pavattayi.",
  "anya-e0703n41:209": "70.",
  "anya-e0703n41:210": " Evaṃ tasmiṃ mahīpāle, vasante puññabhājane;",
  "anya-e0703n41:211": "Nāyako sirināgavho, jeṭṭhatissassa mātulo.",
  "anya-e0703n41:212": "71.",
  "anya-e0703n41:213": " Gantvāna paratīraṃ so, ādāya damiḷe bahū;",
  "anya-e0703n41:214": "Āgantvā uttaraṃ desaṃ, gaṇhituṃ tamupakkami.",
  "anya-e0703n41:215": "72.",
  "anya-e0703n41:216": " Rājāpi sutvā taṃ gantvā, yujjhitvā rājamittake;",
  "anya-e0703n41:217": "Gāme hantvāna taṃ tena, damiḷe saddhimāgate.",
  "anya-e0703n41:218": "73.",
  "anya-e0703n41:219": " Hatasese gahetvāna, katvā paribhavaṃ bahuṃ;",
  "anya-e0703n41:220": "Adāsi dāse katvāna, vihāresu tahiṃ tahiṃ.",
  "anya-e0703n41:221": "74.",
  "anya-e0703n41:222": " Evaṃsampattavijaye, puramāgammabhūmipe;",
  "anya-e0703n41:223": "Sabbaṃ raṭṭhaṃ visodhetvā, vasante akuto bhaye.",
  "anya-e0703n41:224": "75.",
  "anya-e0703n41:225": " Bhikkhubodhī sanāmo’tha, vihāre abhayuttare;",
  "anya-e0703n41:226": "Dussīle bahule disvā, pabbajjāya navopi so.",
  "anya-e0703n41:227": "76.",
  "anya-e0703n41:228": " Rājānamupasaṅkamma, dhammakammamayācatha;",
  "anya-e0703n41:229": "Rājā te neva kāresi, dhammakammaṃ vihārake.",
  "anya-e0703n41:230": "77.",
  "anya-e0703n41:231": " Dussīlā nihaṭā tena, sabbe mantiya ekato;",
  "anya-e0703n41:232": "Raho taṃ mārayitvāna, taṃ kammaṃ paṭibāhayyuṃ.",
  "anya-e0703n41:233": "78.",
  "anya-e0703n41:234": " Rājā sutvā tadā kuddho, sabbegaṇhiya ekato;",
  "anya-e0703n41:235": "Akā pokkharaṇī pāle, chinnahatthe sabandhane.",
  "anya-e0703n41:236": "79.",
  "anya-e0703n41:237": " Aññe tattha sataṃ bhikkhū, jambudīpe khipāpayi;",
  "anya-e0703n41:238": "Saranto tassa ussāhaṃ, parisodhesi sāsanaṃ.",
  "anya-e0703n41:239": "80.",
  "anya-e0703n41:240": " Bhikkhū theriyavāde so, kātuṃ tehi uposathaṃ;",
  "anya-e0703n41:241": "Ārādhetvā paṭikkhitto, pakuppitvā anādaro.",
  "anya-e0703n41:242": "81.",
  "anya-e0703n41:243": " Akkositvā ca bhāsitvā, vācāhi pharusāhi so;",
  "anya-e0703n41:244": "Bhikkhū te akkhamāpetvā, dakkhiṇaṃ desamajjhagā.",
  "anya-e0703n41:245": "82.",
  "anya-e0703n41:246": " Tassa so mahatā phuṭṭho, rogena marisajjukaṃ;",
  "anya-e0703n41:247": "Evaṃ navahi vassehi, pariccaji mahītalaṃ.",
  "anya-e0703n41:248": "83.",
  "anya-e0703n41:249": " Tassa putto tato agga-bodhi nāmo kumārako;",
  "anya-e0703n41:250": "Āsi rājāsirisaṅgha-bodhināmena visuto.",
  "anya-e0703n41:251": "84.",
  "anya-e0703n41:252": " Kaṇiṭṭhaṃ bhātaraṃ māṇaṃ, oparajje’bhisañciya;",
  "anya-e0703n41:253": "Tassā’dā dakkhiṇaṃ desaṃ, sayoggabalavāhanaṃ.",
  "anya-e0703n41:254": "85.",
  "anya-e0703n41:255": " Rājā so pubbarājūnaṃ, pavattaṃ na vināsiya;",
  "anya-e0703n41:256": "Raṭṭhaṃ dhammena pālesi, saṅghañca bahumānayi.",
  "anya-e0703n41:257": "86.",
  "anya-e0703n41:258": " Jeṭṭhatisso’tha taṃ sabbaṃ, suṇitvā malaye ṭhito;",
  "anya-e0703n41:259": "Ariṭṭhaṃ girimāgamma, saṅgahesi mahājanaṃ.",
  "anya-e0703n41:260": "87.",
  "anya-e0703n41:261": " Katvā hatthagate pubba-dakkhiṇe susamānase;",
  "anya-e0703n41:262": "Kamena puramāgantu-mārabhittha mahābalo.",
  "anya-e0703n41:263": "88.",
  "anya-e0703n41:264": " Dāṭhāsiva mamaccañca, gahetuṃ pacchimaṃ disaṃ;",
  "anya-e0703n41:265": "Pesayitvā sayaṃ gāme, vasittha siripiṭṭhike.",
  "anya-e0703n41:266": "89.",
  "anya-e0703n41:267": " Rājā nisamma taṃsabbaṃ, uparājaṃ visajjayi;",
  "anya-e0703n41:268": "Sabalaṃ pacchimaṃ desaṃ, so gantvā taṃ palāpayi.",
  "anya-e0703n41:269": "90.",
  "anya-e0703n41:270": " Potakaṃva kulāvamhi, sakkā hantunti dārakaṃ;",
  "anya-e0703n41:271": "Māyettaṃ āgataṃ rājā, kumārā’macca maggahī.",
  "anya-e0703n41:272": "91.",
  "anya-e0703n41:273": " Jeṭṭhatissaṃpi etaṃva, gaṇhissāmīti cintiya;",
  "anya-e0703n41:274": "Thokeneva balenāgā, nirāsaṅkotivikkamo.",
  "anya-e0703n41:275": "92.",
  "anya-e0703n41:276": " Jeṭṭhasissopi taṃ sutvā, sannaddhabalavāhano;",
  "anya-e0703n41:277": "Sāgaro bhinnavelova, rājasenaṃ samotthari.",
  "anya-e0703n41:278": "93.",
  "anya-e0703n41:279": " Rājasenā pabhijjittha, rājā āruyha kuñjaraṃ;",
  "anya-e0703n41:280": "Eko aññātavesena, palāyitvā khaṇena so.",
  "anya-e0703n41:281": "94.",
  "anya-e0703n41:282": " Chaṭṭhe māsamhi rajjamhā, nāvamāruyha sajjukaṃ;",
  "anya-e0703n41:283": "Jambudīpamagāhitvā, dhanaṃ desañca ñātake.",
  "anya-e0703n41:284": "95.",
  "anya-e0703n41:285": " Jeṭṭhatisso tato hutvā, pure rājāyathā pure;",
  "anya-e0703n41:286": "Sabbaṃ kiccaṃ pavattesi, paripālesi sāsanaṃ.",
  "anya-e0703n41:287": "96.",
  "anya-e0703n41:288": " Mahādāragiriṃ so’dā, vihāre abhayuttare;",
  "anya-e0703n41:289": "Mahāvihārassā’dāsi, mahāmettavhabodhikaṃ.",
  "anya-e0703n41:290": "97.",
  "anya-e0703n41:291": " Goṇḍigāmañca pādāsi, rājā jetavanassa so;",
  "anya-e0703n41:292": "Mātulaṅgaṇakañceva, gāmañco dumbaraṅgaṇaṃ.",
  "anya-e0703n41:293": "98.",
  "anya-e0703n41:294": " Mahānāgassa pādāsi, padhānagharakassa so;",
  "anya-e0703n41:295": "Kassapassa girissāpi, āhāraṃ ambilāpikaṃ.",
  "anya-e0703n41:296": "99.",
  "anya-e0703n41:297": " Gāmaṃ kakkhalavitthiñca, adāveḷuvanassa so;",
  "anya-e0703n41:298": "Gaṅgāmāti vihārassa, kehetaṃ gāmakaṃ adā.",
  "anya-e0703n41:299": "100.",
  "anya-e0703n41:300": " Antarāgaṅgasavhassa, cullamātikagāmakaṃ;",
  "anya-e0703n41:301": "Mayettikassapāvāse, sahanna nagaraṃ adā.",
  "anya-e0703n41:302": "101.",
  "anya-e0703n41:303": " Kāḷavāpi vihārassa, udavhaṃ gāmamādisi;",
  "anya-e0703n41:304": "Ete caññeca so bhoga-gāmehi paripūrayi.",
  "anya-e0703n41:305": "102.",
  "anya-e0703n41:306": " Jiṇṇaṃ satasahassehi, tīhi so paṭisaṅkhari;",
  "anya-e0703n41:307": "Bhikkhūnaṃ dīpavāsīnaṃ, ticīvaramadāsi ca.",
  "anya-e0703n41:308": "103.",
  "anya-e0703n41:309": " Jambudīpagatassā’suṃ , rañño sodariyā narā;",
  "anya-e0703n41:310": "Tattha tattha nilīnā te, desaṃ hantumupakkamuṃ.",
  "anya-e0703n41:311": "104.",
  "anya-e0703n41:312": " Sutvā taṃ jeṭṭhatisso’tha, kāḷavāpiṃupacca so;",
  "anya-e0703n41:313": "Yujjhanto tehi tattheva, vāsaṃ’kāsi savāhano.",
  "anya-e0703n41:314": "105.",
  "anya-e0703n41:315": " Paratīraṃ gato rājā, gahetvā damiḷaṃ balaṃ;",
  "anya-e0703n41:316": "Kāḷavāpimupāgamma, kātuṃ yuddhamupakkami.",
  "anya-e0703n41:317": "106.",
  "anya-e0703n41:318": " Jeṭṭhatissopi sannaddha balakāyo dhanāyudho;",
  "anya-e0703n41:319": "Jambudīpaṃ gamāpetvā, amaccaṃ dāṭhasivakaṃ.",
  "anya-e0703n41:320": "107.",
  "anya-e0703n41:321": " Vammitaṃ gajamāruyha, yujjhanto attano balaṃ;",
  "anya-e0703n41:322": "Ohīyamānaṃ disvāna, āruḷhaṃ attanā saha.",
  "anya-e0703n41:323": "108.",
  "anya-e0703n41:324": " Mahāmaccavaco vedaṃ, sandesaṃ me mahesiyā;",
  "anya-e0703n41:325": "Ārocehi yathākāmaṃ, pacchā tava karissati.",
  "anya-e0703n41:326": "109.",
  "anya-e0703n41:327": " Pabbajitvā mahādevī, sajjhāyitvā ca āgamaṃ;",
  "anya-e0703n41:328": "Abhidhammaṃ kathetvāna, pattiṃ dehīti rājino.",
  "anya-e0703n41:329": "110.",
  "anya-e0703n41:330": " Iccetaṃ sāsanaṃ datvā, damiḷe āgatāgate;",
  "anya-e0703n41:331": "Yāva yuddhaṃ nihantvāna, āyumhi khayamāgate.",
  "anya-e0703n41:332": "111.",
  "anya-e0703n41:333": " Veḷuppadamiḷaṃ nāma, disvā yujjhitumāgataṃ;",
  "anya-e0703n41:334": "Tambulatthaviyaṃ hatthe, rakkhanto churikaṃ tadā.",
  "anya-e0703n41:335": "112.",
  "anya-e0703n41:336": " Tato nikkaraṇiṃ sammā, gahetvā sīsamattano;",
  "anya-e0703n41:337": "Chetvā hatthimhi appetvā, churikaṃ kosiyaṃ khipi.",
  "anya-e0703n41:338": "113.",
  "anya-e0703n41:339": " Ugghosayi mahāsenā, mahāmaccopi so tadā;",
  "anya-e0703n41:340": "Gantvā’bhiyogaṃ vatvāna, sīsacchedamhi rājino.",
  "anya-e0703n41:341": "114.",
  "anya-e0703n41:342": " Sandesaṃ deviyā vatvā, tāya pabbajjasāsane;",
  "anya-e0703n41:343": "Samāpito bhidhammamhi, saddhimaṭṭhakathāya hi.",
  "anya-e0703n41:344": "115.",
  "anya-e0703n41:345": " Dhammāsanā samoruyha, nisīdiya mahītale;",
  "anya-e0703n41:346": "Ehi rañño mahākāraṃ, dassehī’ti niyojito.",
  "anya-e0703n41:347": "116.",
  "anya-e0703n41:348": " Nisajja purato tassā, chinditvā sīsamattano;",
  "anya-e0703n41:349": "Khipitvā churikaṃ āha, evaṃ devo mato iti.",
  "anya-e0703n41:350": "117.",
  "anya-e0703n41:351": " Sā taṃ disvā-tisokena, phāletvā hadayaṃ matā;",
  "anya-e0703n41:352": "Evaṃ pañcahi māsehi, rājā so tidivaṃ gato.",
  "anya-e0703n41:353": "118.",
  "anya-e0703n41:354": " Evaṃ vijitasaṅgāmo, sattavo abhimaddiya;",
  "anya-e0703n41:355": "Rajjaṃ pākatikaṃ katvā, viharanto pure vare.",
  "anya-e0703n41:356": "119.",
  "anya-e0703n41:357": " Uparājassa nāmena, kāritassa pana’ttanā;",
  "anya-e0703n41:358": "Mahallarājā savhassa, padhānagharakassa so.",
  "anya-e0703n41:359": "120.",
  "anya-e0703n41:360": " Addhā gāmadvayaṃ rājā, haṅkāraṃ sāmugāmakaṃ;",
  "anya-e0703n41:361": "Kehellarājabhāgañca, sabbepi paricārake.",
  "anya-e0703n41:362": "121.",
  "anya-e0703n41:363": " Tathā jetavanassa’dā, mahāmaṇikagāmakaṃ;",
  "anya-e0703n41:364": "Mayettikassapāvāsaṃ, sālagāmena pūjayi.",
  "anya-e0703n41:365": "122.",
  "anya-e0703n41:366": " Ambillapadaraṃ cā’dā, cetiyassa girissa so;",
  "anya-e0703n41:367": "Pulatthinagare kāsi, mahāpānādi dīpakaṃ.",
  "anya-e0703n41:368": "123.",
  "anya-e0703n41:369": " Amaccā tassa māresuṃ, māṇavhaṃ yuvarājakaṃ;",
  "anya-e0703n41:370": "Antopure’parajjhitvā, datvāpi samamettikaṃ.",
  "anya-e0703n41:371": "124.",
  "anya-e0703n41:372": " Tato kassapanāmaṃ so, kaṇiṭṭhaṃ sakabhātaraṃ;",
  "anya-e0703n41:373": "Pālento santatiṃ rājā, oparajje’bhisecayi.",
  "anya-e0703n41:374": "125.",
  "anya-e0703n41:375": " Māṇassa maraṇaṃ sutvā, gahetvā damiḷe lahuṃ;",
  "anya-e0703n41:376": "Dāṭhāsivo samāgañchi, gāmaṃ tintiṇī nāmakaṃ.",
  "anya-e0703n41:377": "126.",
  "anya-e0703n41:378": " Tassāgamanamaññāma, nikkhamitvā savāhano;",
  "anya-e0703n41:379": "Yujjhanto dvārase vasse, jambudīpaṃ palātavā.",
  "anya-e0703n41:380": "127.",
  "anya-e0703n41:381": " Pahāya sabbaṃ gacchanto, saññāṇatthāya attano;",
  "anya-e0703n41:382": "Ekāvaliṃ gahetvāva, ekākī so hi nikkhami.",
  "anya-e0703n41:383": "128.",
  "anya-e0703n41:384": " Ekāvaliṃ vināceva, rājā hutvā yathāvidhiṃ;",
  "anya-e0703n41:385": "Ahu dāṭhopatissoti, visuto dharaṇī tale.",
  "anya-e0703n41:386": "129.",
  "anya-e0703n41:387": " Itaro laddhaokāso, rajjamaggahi yujjhiya;",
  "anya-e0703n41:388": "Aññamaññaṃ palāpesuṃ, evaṃ te antarantarā.",
  "anya-e0703n41:389": "130.",
  "anya-e0703n41:390": " Evaṃ ubhinnaṃ rājūnaṃ, saṅgāmenā’bhipīḷito;",
  "anya-e0703n41:391": "Loko upadduto-sabbo vihīnadhanadhaññavā.",
  "anya-e0703n41:392": "131.",
  "anya-e0703n41:393": " Dāṭhopatisso nāsesi, sabbaṃ pubbakarājūnaṃ;",
  "anya-e0703n41:394": "Gaṇhī tīsu nikāyesu, sāraṃ dhātugharesu ca.",
  "anya-e0703n41:395": "132.",
  "anya-e0703n41:396": " Suvaṇṇapaṭimāyo so, suvaṇṇaṃ gaṇhi bhindiya;",
  "anya-e0703n41:397": "Soṇṇamālādikaṃ sabbaṃ, pūjābhaṇḍaṃ nirākari.",
  "anya-e0703n41:398": "133.",
  "anya-e0703n41:399": " Thūpārāme tathāgaṇhi, sovaṇṇaṃ thupikaṃ ghare;",
  "anya-e0703n41:400": "Mahaggharatanākiṇṇaṃ, chattaṃ bhindittha cetiye.",
  "anya-e0703n41:401": "134.",
  "anya-e0703n41:402": " Mahāpāḷimhi nāvāyo, damiḷānaṃ sadāpayi;",
  "anya-e0703n41:403": "Rājagehā nijhāpesuṃ, saddhiṃ dhātugharena te.",
  "anya-e0703n41:404": "135.",
  "anya-e0703n41:405": " Pacchā vippaṭisārī so, desetuṃ, pāpamattano;",
  "anya-e0703n41:406": "Kāresi saha bhogena, sākavatthuvihārakaṃ.",
  "anya-e0703n41:407": "136.",
  "anya-e0703n41:408": " Bhāgineyyopi ratana-dāṭho iti jane suto;",
  "anya-e0703n41:409": "Mahādīpādo hutvāna, sabhogo tamupaṭṭhahi.",
  "anya-e0703n41:410": "137.",
  "anya-e0703n41:411": " Aggabodhimhi sampatte, rajjaṃ yuddhabalena ca;",
  "anya-e0703n41:412": "Kassapo yuvarājā so, senaṃ rakkhitumattano.",
  "anya-e0703n41:413": "138.",
  "anya-e0703n41:414": " Duppañño sahasā bhetvā, thūpārāmamhi cetiyaṃ;",
  "anya-e0703n41:415": "Devānaṃpiyatissena, khuddarājena ceva hi.",
  "anya-e0703n41:416": "139.",
  "anya-e0703n41:417": " Pubbakehica rājūhi, pūjitaṃdhanasārakaṃ;",
  "anya-e0703n41:418": "Aggahesi dunnitīhi, pāpakehi purakkhato.",
  "anya-e0703n41:419": "140.",
  "anya-e0703n41:420": " Dakkhiṇassa vihārassa, cetiyaṃ paribhindiya;",
  "anya-e0703n41:421": "Aggahesi dhanaṃ sāraṃ, evamaññepi bhindayi.",
  "anya-e0703n41:422": "141.",
  "anya-e0703n41:423": " Evaṃ karontaṃ taṃ rājā, dunnitikapurakkhataṃ;",
  "anya-e0703n41:424": "Nāsakkhi kira vāretuṃ, aho pāpā nivāriyā.",
  "anya-e0703n41:425": "142.",
  "anya-e0703n41:426": " Taṃ vāretu masakkonto, thūpārāmamhi cetiyaṃ;",
  "anya-e0703n41:427": "Bhinnaṃ tena sakāresi, sahassena samaṅgalaṃ.",
  "anya-e0703n41:428": "143.",
  "anya-e0703n41:429": " Tadā dāṭhopatissena, aggabodhi narissaro;",
  "anya-e0703n41:430": "Jito rohaṇamevā’gā, sajjetuṃ balavāhanaṃ.",
  "anya-e0703n41:431": "144.",
  "anya-e0703n41:432": " Tatra ṭhito soḷasame, vasse byādhihato mato;",
  "anya-e0703n41:433": "Tadā tassa kaṇiṭṭho so, yuvarājāpi kassapo.",
  "anya-e0703n41:434": "145.",
  "anya-e0703n41:435": " Dāṭhopatissa rājānaṃ, jambudīpaṃ palāpiya;",
  "anya-e0703n41:436": "Ekarajjamakādesaṃ, makuṭantu na dhārayi.",
  "anya-e0703n41:437": "146.",
  "anya-e0703n41:438": " Sādhūnaṃ saṅgamene’sa, hutvā vippaṭisārako;",
  "anya-e0703n41:439": "Nāsaṃ pāpassa kammassa, karissāmīti cintiya.",
  "anya-e0703n41:440": "147.",
  "anya-e0703n41:441": " Pupphārāme phalārāme, vāpiyo’pi ca kārayi;",
  "anya-e0703n41:442": "Mahācetittayañcāpi, mahāpūjāhi sakkari.",
  "anya-e0703n41:443": "148.",
  "anya-e0703n41:444": " Thūpārāmañca pūjetvā, ekaṃgāmañca tassadā;",
  "anya-e0703n41:445": "Sabbāgamiyabhikkhūhi, dhammaṃdesāpayittha ca.",
  "anya-e0703n41:446": "149.",
  "anya-e0703n41:447": " Katvā maricavaṭṭimhi, pāsādaṃ sutthiraṃ tahiṃ;",
  "anya-e0703n41:448": "Vāsayittha mahātheraṃ, nāgasāla nivāsitaṃ.",
  "anya-e0703n41:449": "150.",
  "anya-e0703n41:450": " Tatraṭṭhaṃ tamupaṭṭhāya, paccayeti catūhi’pi;",
  "anya-e0703n41:451": "Abhidhammaṃ kathāpesi, saddhimaṭṭhakathāya so.",
  "anya-e0703n41:452": "151.",
  "anya-e0703n41:453": " Nāgasālakamāvāsaṃ, katvā tasseva’dāsi so;",
  "anya-e0703n41:454": "Mahāniṭṭhilagāmañca, paccayatthāya tassa’dā.",
  "anya-e0703n41:455": "152.",
  "anya-e0703n41:456": " Atha dāthopatisso so, jambudīpā idhāgato;",
  "anya-e0703n41:457": "Mahantaṃ balamādāya, karonto tena āhavaṃ.",
  "anya-e0703n41:458": "153.",
  "anya-e0703n41:459": " Kassapena susannaddha-vāhanena tato mari;",
  "anya-e0703n41:460": "Dvādasāsuṃ kiretassa, rājabhūtassa hāyanā.",
  "anya-e0703n41:461": "154.",
  "anya-e0703n41:462": " Tassa dāṭhopatissassa, bhāgineyyo sanāmako;",
  "anya-e0703n41:463": "Jambudīpaṃ palāyittha, bhīto tamhā mahāraṇe.",
  "anya-e0703n41:464": "155.",
  "anya-e0703n41:465": " Evaṃ aniccā vata sabbabhogā,",
  "anya-e0703n41:466": "Sudullabhā ceva khaṇeva sobhā;",
  "anya-e0703n41:467": "Tasmāhi etesu ratiṃ vihāya,",
  "anya-e0703n41:468": "Bhaveyya dhammābhimukho hitesī.",
  "anya-e0703n41:469": "Sujanappasādasaṃvegatthāya kate mahāvaṃse",
  "anya-e0703n41:470": "Cha rājako nāma",
  "anya-e0703n41:471": "Dvicattālīsatimo paricchedo."
}