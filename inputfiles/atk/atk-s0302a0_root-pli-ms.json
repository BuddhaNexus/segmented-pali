{
  "atk-s0302a0:0": " Namo tassa bhagavato arahato sammāsambuddhassa",
  "atk-s0302a0:1": "Saṁyuttanikāye",
  "atk-s0302a0:2": "Nidānavagga-aṭṭhakathā",
  "atk-s0302a0:3": "1. Nidānasaṁyuttaṁ",
  "atk-s0302a0:4": "1. Buddhavaggo",
  "atk-s0302a0:5": "1. Paṭiccasamuppādasuttavaṇṇanā",
  "atk-s0302a0:6": "1.Evaṁme sutanti – nidānavagge paṭhamaṁ paṭiccasamuppādasuttaṁ. Tatrāyaṁ anupubbapadavaṇṇanā – tatra kho bhagavā bhikkhū āmantesīti, ettha tatrāti desakālaparidīpanaṁ. Tañhi ‘‘yaṁ samayaṁ viharati, tatra samaye, yasmiñca jetavane viharati, tatra jetavane’’ti dīpeti. Bhāsitabbayutte vā desakāle dīpeti. Na hi bhagavā ayutte dese kāle ca dhammaṁ bhāsati. ‘‘Akālo kho tāva bāhiyā’’tiādi (udā. 10) cettha sādhakaṁ. Khoti padapūraṇamatte, avadhāraṇe ādikālatthe vā nipāto. Bhagavāti lokagarudīpanaṁ. Bhikkhūti kathāsavanayuttapuggalavacanaṁ. Apicettha ‘‘bhikkhakoti bhikkhu, bhikkhācariyaṁ ajjhūpagatoti bhikkhū’’tiādinā (pārā. 45; vibha. 510) nayena vacanattho veditabbo. Āmantesīti ālapi, abhāsi, sambodhesi, ayamettha attho. Aññatra pana ñāpanepi hoti. Yathāha – ‘‘āmantayāmi vo, bhikkhave, paṭivedayāmi vo, bhikkhave’’ti. Pakkosanepi. Yathāha – ‘‘ehi tvaṁ, bhikkhu, mama vacanena sāriputtaṁ āmantehī’’ti (a. ni. 9.11). Bhikkhavoti āmantanākāradīpanaṁ. Tañca bhikkhanasīlatādiguṇayogasiddhattā vuttaṁ. Bhikkhanasīlatāguṇayuttopi hi bhikkhu, bhikkhanadhammatāguṇayuttopi bhikkhane sādhukāritāguṇayuttopīti saddavidū maññanti. Tena ca tesaṁ bhikkhanasīlatādiguṇayogasiddhena vacanena hīnādhikajanasevitavuttiṁ pakāsento uddhatadīnabhāvaniggahaṁ karoti. ‘‘Bhikkhavo’’ti iminā ca karuṇāvipphārasommahadayanayananipātapubbaṅgamena vacanena te attano abhimukhe karonto teneva kathetukamyatādīpakena nesaṁ vacanena sotukamyataṁ janeti, teneva ca sambodhanatthena sādhukaṁ manasikārepi niyojeti. Sādhukaṁ manasikārāyattā hi sāsanasampatti.",
  "atk-s0302a0:7": "Aparesupi devamanussesu vijjamānesu kasmā bhikkhūyeva āmantesīti ce? Jeṭṭhaseṭṭhāsannasadāsannihitabhāvato. Sabbaparisasādhāraṇā hi bhagavato dhammadesanā, parisāya jeṭṭhā bhikkhū paṭhamaṁ uppannattā, seṭṭhā anagāriyabhāvaṁ ādiṁ katvā satthucariyānuvidhāyakattā sakalasāsanapaṭiggāhakattā ca, āsannā tattha nisinnesu satthusantikattā, sadāsannihitā satthusantikāvacarattāti. Apica te dhammadesanāya bhājanaṁ yathānusiṭṭhaṁ paṭipattisabbhāvato. Visesato ca ekacce bhikkhūyeva sandhāya ayaṁ desanāpīti evaṁ āmantesi.",
  "atk-s0302a0:8": "Kimatthaṁ pana bhagavā dhammaṁ desento paṭhamaṁ bhikkhū āmantesi, na dhammameva desesīti? Satijananatthaṁ. Bhikkhū aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti. Te anāmantetvā dhamme desiyamāne ‘‘ayaṁ desanā kiṁnidānā kiṁpaccayā katamāya aṭṭhuppattiyā desitā’’ti sallakkhetuṁ asakkontā duggahitaṁ vā gaṇheyyuṁ, na vā gaṇheyyuṁ, tena nesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0302a0:9": "Bhadanteti gāravavacanametaṁ, satthuno paṭivacanadānaṁ vā. Apicettha ‘‘bhikkhavo’’ti vadamāno bhagavā bhikkhū ālapati. ‘‘Bhadante’’ti vadamānā te bhagavantaṁ paccālapanti. Tathā hi ‘‘bhikkhavo’’ti bhagavā ābhāsati, ‘‘bhadante’’ti paccābhāsanti. ‘‘Bhikkhavo’’ti paṭivacanaṁ dāpeti, ‘‘bhadante’’ti paṭivacanaṁ denti. Te bhikkhūti ye bhagavā āmantesi, te. Bhagavato paccassosunti bhagavato āmantanaṁ patiassosuṁ, abhimukhā hutvā suṇiṁsu sampaṭicchiṁsu paṭiggahesunti attho. Bhagavā etadavocāti, bhagavā etaṁ idāni vattabbaṁ sakalasuttaṁ avoca. Ettāvatā yaṁ āyasmatā ānandena atthabyañjanasampannassa buddhānaṁ desanāñāṇagambhīrabhāvasaṁsūcakassa imassa suttassa sukhāvagāhaṇatthaṁ kāladesadesakaparisāpadesappaṭimaṇḍitaṁ nidānaṁ bhāsitaṁ, tassa atthavaṇṇanā samattā.",
  "atk-s0302a0:10": "Idāni paṭiccasamuppādaṁ votiādinā nayena bhagavatā nikkhittassa suttassa saṁvaṇṇanāya okāso anuppatto. Sā panesā suttavaṇṇanā yasmā suttanikkhepaṁ vicāretvā vuccamānā pākaṭā hoti, tasmā suttanikkhepaṁ tāva vicāressāma. Cattāro hi suttanikkhepā – attajjhāsayo, parajjhāsayo, pucchāvasiko, aṭṭhuppattikoti. Tattha yāni suttāni bhagavā parehi anajjhiṭṭho kevalaṁ attano ajjhāsayeneva katheti, seyyathidaṁ – dasabalasuttantahārako candopama-vīṇopama-sammappadhāna-iddhipāda-indriyabala-bojjhaṅgamaggaṅga-suttantahārakoti evamādīni, tesaṁ attajjhāsayo nikkhepo.",
  "atk-s0302a0:11": "Yāni pana ‘‘paripakkā kho rāhulassa vimuttiparipācanīyā dhammā. Yaṁnūnāhaṁ rāhulaṁ uttariṁ āsavānaṁ khaye vineyya’’nti (saṁ. ni. 4.121; ma. ni. 3.416) evaṁ paresaṁ ajjhāsayaṁ khantiṁ nijjhānakkhamaṁ manaṁ abhinīhāraṁ bujjhanabhāvañca apekkhitvā parajjhāsayavasena kathitāni, seyyathidaṁ – cūḷarāhulovādasuttaṁ, mahārāhulovādasuttaṁ, dhammacakkappavattanaṁ, anattalakkhaṇasuttaṁ, āsīvisopamasuttaṁ, dhātuvibhaṅgasuttanti, evamādīni, tesaṁ parajjhāsayo nikkhepo.",
  "atk-s0302a0:12": "Bhagavantaṁ pana upasaṅkamitvā catasso parisā cattāro vaṇṇā nāgā supaṇṇā gandhabbā asurā yakkhā mahārājāno tāvatiṁsādayo devā mahābrahmāti evamādayo ‘‘bojjhaṅgā bojjhaṅgāti, bhante, vuccanti – (saṁ. ni. 5.202) nīvaraṇā nīvaraṇāti, bhante, vuccanti – ime nu kho, bhante, pañcupādānakkhandhā, kiṁsūdha vittaṁ purisassa seṭṭha’’ntiādinā (saṁ. ni. 1.246; su. ni. 183) nayena pañhaṁ pucchanti. Evaṁ puṭṭhena bhagavatā yāni kathitāni bojjhaṅgasaṁyuttādīni, yāni vā panaññānipi devatāsaṁyutta, mārasaṁyutta, brahmasaṁyutta, sakkapañha, cūḷavedalla, mahāvedalla, sāmaññaphalaāḷavaka, sūciloma, kharalomasuttādīni, tesaṁ pucchāvasiko nikkhepo.",
  "atk-s0302a0:13": "Yāni pana tāni uppannaṁ kāraṇaṁ paṭicca kathitāni, seyyathidaṁ – dhammadāyādaṁ. Cūḷasīhanādasuttaṁ puttamaṁsūpamaṁ dārukkhandhūpamaṁ aggikkhandhūpamaṁ pheṇapiṇḍūpamaṁ pāricchattakūpamanti evamādīni, tesaṁ aṭṭhuppattiko nikkhepo.",
  "atk-s0302a0:14": "Evametesu catūsu nikkhepesu imassa paṭiccasamuppādasuttassa parajjhāsayo nikkhepo. Parapuggalajjhāsayavasena hidaṁ bhagavatā nikkhittaṁ. Katamesaṁ puggalānaṁ ajjhāsayavasenāti? Ugghaṭitaññūnaṁ. Cattāro hi puggalā ugghaṭitaññū vipañcitaññū neyyo padaparamoti. Tattha yassa puggalassa saha udāhaṭavelāya dhammābhisamayo hoti, ayaṁ vuccati puggalo ugghaṭitaññū. Yassa puggalassa saṁkhittena bhāsitassa vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū. Yassa puggalassa uddesato paripucchato yoniso manasikaroto, kalyāṇamitte sevato, bhajato, payirupāsato, anupubbena dhammābhisamayo hoti, ayaṁ vuccati puggalo neyyo. Yassa puggalassa bahumpi suṇato, bahumpi dhārayato, bahumpi vācayato na tāya jātiyā dhammābhisamayo hoti, ayaṁ vuccati puggalo padaparamo. Iti imesu catūsu puggalesu ugghaṭitaññūpuggalānaṁ ajjhāsayavasena idaṁ suttaṁ nikkhittaṁ.",
  "atk-s0302a0:15": "Tadā kira pañcasatā janapadavāsikā bhikkhū sabbeva ekacarā dvicarā ticarā catucarā pañcacarā sabhāgavuttino dhutaṅgadharā āraddhavīriyā yuttayogā vipassakā saṇhaṁ sukhumaṁ suññataṁ paccayākāradesanaṁ patthayamānā sāyanhasamaye bhagavantaṁ upasaṅkamitvā, vanditvā, rattakambalasāṇiyā parikkhipamānā viya desanaṁ paccāsīsamānā parivāretvā nisīdiṁsu. Tesaṁ ajjhāsayavasena bhagavā idaṁ suttaṁ ārabhi. Yathā hi cheko cittakāro aparikammakatabhittiṁ labhitvā, na āditova rūpaṁ samuṭṭhāpesi, mahāmattikalepādīhi pana bhittiparikammaṁ tāva katvā , kataparikammāya bhittiyā rūpaṁ samuṭṭhāpeti, kataparikammaṁ pana bhittiṁ labhitvā, bhittiparikammabyāpāraṁ akatvā, raṅgajātāni yojetvā, vaṭṭikaṁ vā tūlikaṁ vā ādāya rūpameva samuṭṭhāpeti, evameva bhagavā akatābhinivesaṁ ādikammikakulaputtaṁ labhitvā nāssa āditova arahattapadaṭṭhānaṁ saṇhaṁ sukhumaṁ suññataṁ vipassanālakkhaṇaṁ ācikkhati, sīlasamādhikammassakatādiṭṭhisampadāya pana yojento pubbabhāgapaṭipadaṁ tāva ācikkhati. Yaṁ sandhāya vuttaṁ –",
  "atk-s0302a0:16": "‘‘Tasmātiha tvaṁ, bhikkhu, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ diṭṭhi ca ujukā. Yato kho te, bhikkhu, sīlañca suvisuddhaṁ bhavissati diṭṭhi ca ujukā. Tato tvaṁ, bhikkhu, sīlaṁ nissāya sīle patiṭṭhāya cattāro satipaṭṭhāne tividhena bhāveyyāsi. Katame cattāro? Idha tvaṁ, bhikkhu, ajjhattaṁ vā kāye kāyānupassī viharāhi ātāpī sampajāno satimā vineyya loke abhijjhādomanassaṁ. Bahiddhā vā kāye…pe… ajjhattabahiddhā vā kāye…pe… dhammesu dhammānupassī viharāhi ātāpī sampajāno satimā vineyya loke abhijjhādomanassaṁ. Yato kho tvaṁ, bhikkhu, sīlaṁ nissāya sīle patiṭṭhāya ime cattāro satipaṭṭhāne evaṁ tividhena bhāvessasi, tato tuyhaṁ, bhikkhu, yā ratti vā divaso vā āgamissati, vuddhiyeva pāṭikaṅkhā kusalesu dhammesu, no parihānī’’ti (saṁ. ni. 5.369).",
  "atk-s0302a0:17": "Evaṁ ādikammikakulaputtassa sīlakathāya parikammaṁ kathetvā, arahattapadaṭṭhānaṁ saṇhaṁ sukhumaṁ suññataṁ vipassanālakkhaṇaṁ ācikkhati.",
  "atk-s0302a0:18": "Parisuddhasīlaṁ pana āraddhavīriyaṁ yuttayogaṁ vipassakaṁ labhitvā, nāssa pubbabhāgapaṭipadaṁ ācikkhati, ujukameva pana arahattapadaṭṭhānaṁ saṇhaṁ sukhumaṁ suññataṁ vipassanālakkhaṇaṁ ācikkhati. Ime pañcasatā bhikkhū pubbabhāgapaṭipadaṁ parisodhetvā ṭhitā sudhantasuvaṇṇasadisā suparimajjitamaṇikkhandhasannibhā, eko lokuttaramaggova nesaṁ anāgato. Iti tassāgamanatthāya satthā tesaṁ ajjhāsayaṁ apekkhamāno idaṁ suttaṁ ārabhi.",
  "atk-s0302a0:19": "Tattha paṭiccasamuppādanti paccayākāraṁ. Paccayākāro hi aññamaññaṁ paṭicca sahite dhamme uppādeti. Tasmā paṭiccasamuppādoti vuccati. Ayamettha saṅkhepo, vitthāro pana visuddhimaggato gahetabbo.",
  "atk-s0302a0:20": "Voti ayaṁ vo-saddo paccatta-upayogakaraṇa-sampadāna-sāmivacana-padapūraṇesu dissati. ‘‘Kacci pana vo anuruddhā samaggā sammodamānā’’tiādīsu (ma. ni. 1.326; mahāva. 466) hi paccatte dissati. ‘‘Gacchatha, bhikkhave, paṇāmemi vo’’tiādīsu (ma. ni. 2.157) upayoge. ‘‘Na vo mama santike vatthabba’’ntiādīsu (ma. ni. 2.157) karaṇe. ‘‘Vanapatthapariyāyaṁ vo, bhikkhave, desessāmī’’tiādīsu (ma. ni. 1.190) sampadāne. ‘‘Sabbesaṁ vo, sāriputta, subhāsita’’ntiādīsu (ma. ni. 1.345) sāmivacane. ‘‘Ye hi vo ariyā parisuddhakāyakammantā’’tiādīsu (ma. ni. 1.35) padapūraṇamatte. Idha panāyaṁ sampadāne daṭṭhabbo. Bhikkhaveti patissavena abhimukhībhūtānaṁ puna ālapanaṁ. Desessāmīti desanāpaṭijānanaṁ. Taṁ suṇāthāti taṁ paṭiccasamuppādaṁ taṁ desanaṁ mayā vuccamānaṁ suṇātha.",
  "atk-s0302a0:21": "Sādhukaṁ manasi karothāti ettha pana sādhukaṁ sādhūti ekatthametaṁ. Ayañca sādhusaddo āyācana-sampaṭicchana-sampahaṁsana-sundara-daḷhīkammādīsu dissati. ‘‘Sādhu me, bhante, bhagavā saṁkhittena dhammaṁ desetū’’tiādīsu (a. ni. 4.257; saṁ. ni. 4.65; 5.381) hi āyācane dissati. ‘‘Sādhu, bhanteti kho so bhikkhu bhagavato bhāsitaṁ abhinanditvā anumoditvā’’tiādīsu (ma. ni. 3.86) sampaṭicchane. ‘‘Sādhu sādhu, sāriputtā’’tiādīsu (dī. ni. 3.349) sampahaṁsane.",
  "atk-s0302a0:22": "‘‘Sādhu dhammarucī rājā, sādhu paññāṇavā naro;",
  "atk-s0302a0:23": "Sādhu mittānamaddubbho, pāpassa akaraṇaṁ sukha’’nti. –",
  "atk-s0302a0:24": "Ādīsu (jā. 2.18.101) sundare. ‘‘Tena hi, brāhmaṇa, sādhukaṁ suṇāhī’’tiādīsu (a. ni. 5.192) sādhukasaddoyeva daḷhīkamme āṇattiyantipi vuccati. Idha panāyaṁ ettheva daḷhīkamme āṇattiyā ca attho veditabbo, sundaratthepi vaṭṭati. Daḷhīkaraṇatthena hi ‘‘daḷhaṁ imaṁ dhammaṁ suṇātha, suggahitaṁ gaṇhantā’’, āṇattiatthena ‘‘mama āṇattiyā suṇātha’’ sundaratthena ‘‘sundaramimaṁ bhaddakaṁ dhammaṁ suṇāthā’’ti etaṁ dīpitaṁ hoti. Manasi karothāti āvajjetha. Samannāharathāti attho. Avikkhittacittā hutvā nisāmetha, citte karothāti adhippāyo.",
  "atk-s0302a0:25": "Idānettha taṁ suṇāthāti sotindriyavikkhepanivāraṇametaṁ. Sādhukaṁ manasi karothāti manasikāre daḷhīkammaniyojanena manindriyavikkhepanivāraṇaṁ. Purimañcettha byañjanavipallāsagāhanivāraṇaṁ, pacchimaṁ atthavipallāsagāhanivāraṇaṁ. Purimena ca dhammassavane niyojeti, pacchimena sutānaṁ dhammānaṁ dhāraṇūpaparikkhāsu. Purimena ca ‘‘sabyañjano ayaṁ dhammo, tasmā savanīyo’’ti dīpeti, pacchimena ‘‘sāttho, tasmā manasi kātabbo’’ti. Sādhukapadaṁ vā ubhayapadehi yojetvā, ‘‘yasmā ayaṁ dhammo dhammagambhīro ca desanāgambhīro ca, tasmā suṇātha sādhukaṁ. Yasmā atthagambhīro ca paṭivedhagambhīro ca, tasmā sādhukaṁ manasi karothā’’ti evaṁ yojanā veditabbā. Bhāsissāmīti desessāmi. ‘‘Taṁ suṇāthā’’ti ettha paṭiññātaṁ desanaṁ saṁkhittatova na desessāmi, apica kho vitthāratopi naṁ bhāsissāmīti vuttaṁ hoti. Saṅkhepavitthāravācakāni hi etāni padāni. Yathāha vaṅgīsatthero –",
  "atk-s0302a0:26": "‘‘Saṁkhittenapi deseti, vitthārenapi bhāsati;",
  "atk-s0302a0:27": "Sāḷikāyiva nigghoso, paṭibhānaṁ udīrayī’’ti. (saṁ. ni. 1.214; theragā. 1241);",
  "atk-s0302a0:28": "Evaṁ vutte ussāhajātā hutvā evaṁ, bhanteti kho te bhikkhū bhagavato paccassosuṁ satthu vacanaṁ sampaṭicchiṁsu, paṭiggahesunti vuttaṁ hoti.",
  "atk-s0302a0:29": "Atha nesaṁ bhagavā etadavoca – etaṁ idāni vattabbaṁ ‘‘katamo ca, bhikkhave, paṭiccasamuppādo’’tiādiṁ sakalaṁ suttaṁ avoca. Tattha katamo ca, bhikkhave, paṭiccasamuppādoti kathetukamyatāpucchā. Pañcavidhā hi pucchā adiṭṭhajotanāpucchā diṭṭhasaṁsandanāpucchā vimaticchedanāpucchā anumatipucchā kathetukamyatāpucchāti, tāsaṁ idaṁ nānattaṁ –",
  "atk-s0302a0:30": "Katamā adiṭṭhajotanā pucchā (mahāni. 150; cūḷani. puṇṇakamāṇavapucchāniddesa 12)? Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ. Tassa ñāṇāya dassanāya tulanāya tīraṇāya vibhūtāya vibhāvanatthāya pañhaṁ pucchati. Ayaṁ adiṭṭhajotanāpucchā.",
  "atk-s0302a0:31": "Katamā diṭṭhasaṁsandanāpucchā? Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ. So aññehi paṇḍitehi saddhiṁ saṁsandanatthāya pañhaṁ pucchati. Ayaṁ diṭṭhasaṁsandanāpucchā.",
  "atk-s0302a0:32": "Katamā vimaticchedanāpucchā? Pakatiyā saṁsayapakkhando hoti vimatipakkhando dveḷhakajāto – ‘‘evaṁ nu kho, na nu kho, kathaṁ nu kho’’ti, so vimaticchedanatthāya pañhaṁ pucchati, ayaṁ vimaticchedanāpucchā.",
  "atk-s0302a0:33": "Katamā anumatipucchā? Bhagavā bhikkhūnaṁ anumatiyā pañhaṁ pucchati – ‘‘taṁ kiṁ maññatha, bhikkhave, rūpaṁ niccaṁ vā aniccaṁ vā’’ti, aniccaṁ, bhante. Yaṁ panāniccaṁ dukkhaṁ vā taṁ sukhaṁ vāti, dukkhaṁ, bhante. Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ – ‘‘etaṁ mama esohamasmi eso me attā’’ti, no hetaṁ bhanteti (saṁ. ni. 3.79). Ayaṁ anumatipucchā.",
  "atk-s0302a0:34": "Katamā kathetukamyatāpucchā? Bhagavā bhikkhūnaṁ kathetukamyatāya pañhaṁ pucchati – ‘‘cattārome, bhikkhave, satipaṭṭhānā. Katame cattāro’’ti? Ayaṁ kathetukamyatāpucchāti.",
  "atk-s0302a0:35": "Tattha buddhānaṁ purimā tisso pucchā natthi. Kasmā? Buddhānañhi tīsu addhāsu kiñci saṅkhataṁ addhāvimuttaṁ vā asaṅkhataṁ adiṭṭhaṁ ajotitaṁ atulitaṁ atīritaṁ avibhūtaṁ avibhāvitaṁ nāma natthi. Tena nesaṁ adiṭṭhajotanāpucchā natthi. Yaṁ pana bhagavatā attano ñāṇena paṭividdhaṁ, tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi. Tenassa diṭṭhasaṁsandanāpucchā natthi. Yasmā panesa akathaṁkathī tiṇṇavicikiccho sabbadhammesu vihatasaṁsayo. Tenassa vimaticchedanāpucchā natthi. Itarā pana dve pucchā bhagavato atthi. Tāsu ayaṁ kathetukamyatā pucchāti veditabbā.",
  "atk-s0302a0:36": "Idāni tāva pucchāya puṭṭhaṁ paccayākāraṁ vibhajanto avijjāpaccayā, bhikkhave, saṅkhārātiādimāha. Ettha ca yathā nāma ‘‘pitaraṁ kathessāmī’’ti āraddho ‘‘tissassa pitā soṇassa pitā’’ti paṭhamataraṁ puttampi katheti, evameva bhagavā paccayaṁ kathetuṁ āraddho ‘‘avijjāpaccayā saṅkhārā’’tiādinā nayena saṅkhārādīnaṁ paccaye avijjādidhamme kathento paccayuppannampi kathesi. Āhāravaggassa pana pariyosāne ‘‘paṭiccasamuppādañca vo, bhikkhave, desessāmi paṭiccasamuppanne ca dhamme’’ti (saṁ. ni. 2.20) ubhayaṁ ārabhitvā ubhayampi kathesi. Idāni avijjāpaccayā saṅkhārātiādīsu pana avijjā ca sā paccayo cāti avijjāpaccayo. Tasmā avijjāpaccayā saṅkhārā sambhavantīti iminā nayena attho veditabbo. Ayamettha saṅkhepo, vitthārena pana sabbākārasampannā anulomapaṭiccasamuppādakathā visuddhimagge kathitā, tasmā sā tattha kathitavaseneva gahetabbā.",
  "atk-s0302a0:37": "Paṭilomakathāyaṁ pana avijjāya tvevāti avijjāya tu eva. Asesavirāganirodhāti virāgasaṅkhātena maggena asesanirodhā. Saṅkhāranirodhoti saṅkhārānaṁ anuppādanirodho hoti. Evaṁnirodhānaṁ pana saṅkhārānaṁ nirodhā viññāṇādīnañca nirodhā nāmarūpādīni niruddhāniyeva hontīti dassetuṁ saṅkhāranirodhā viññāṇanirodhotiādīni vatvā, evametassa kevalassa dukkhakkhandhassa nirodho hotīti āha. Tattha kevalassāti sakalassa, suddhassa vā, sattavirahitassāti attho. Dukkhakkhandhassāti dukkharāsissa. Nirodho hotīti anuppādo hoti. Iti bhagavā anulomato dvādasahi padehi vaṭṭakathaṁ kathetvā tameva vaṭṭaṁ vinivaṭṭetvā paṭilomato dvādasahi padehi vivaṭṭaṁ kathento arahattena desanāya kūṭaṁ gaṇhi. Desanāpariyosāne te pañcasatā āraddhavipassakā ugghaṭitaññūpuggalā sūriyarasmisamphuṭṭhāni paripākagatāni padumāni viya saccāni bujjhitvā arahattaphale patiṭṭhahiṁsu.",
  "atk-s0302a0:38": "Idamavoca bhagavāti idaṁ vaṭṭavivaṭṭavasena sakalasuttaṁ bhagavā avoca. Attamanā te bhikkhūti tuṭṭhacittā te pañcasatā khīṇāsavā bhikkhū. Bhagavato bhāsitaṁ abhinandunti karavīkarutamañjunā kaṇṇasukhena paṇḍitajanahadayānaṁ amatābhisekasadisena brahmassarena bhāsato bhagavato vacanaṁ abhinandiṁsu, anumodiṁsu ceva sampaṭicchiṁsu cāti attho. Tenetaṁ vuccati –",
  "atk-s0302a0:39": "‘‘Subhāsitaṁ sulapitaṁ, sādhu sādhūti tādino;",
  "atk-s0302a0:40": "Anumodamānā sirasā, sampaṭicchiṁsu bhikkhavo’’ti.",
  "atk-s0302a0:41": "Paṭhamapaṭiccasamuppādasuttavaṇṇanā niṭṭhitā.",
  "atk-s0302a0:42": "2. Vibhaṅgasuttavaṇṇanā",
  "atk-s0302a0:43": "2. Dutiyepi vuttanayeneva suttanikkhepo veditabbo. Ayaṁ pana viseso – paṭhamaṁ ugghaṭitaññūpuggalānaṁ vasena saṅkhepato dassitaṁ, idaṁ vipañcitaññūnaṁ vasena vitthāratoti. Imasmiñca pana sutte catasso vallihārakapurisūpamā vattabbā, tā visuddhimagge vuttā eva. Yathā hi vallihārako puriso valliyā aggaṁ disvā tadanusārena mūlaṁ pariyesanto taṁ disvā valliṁ mūle chetvā ādāya kamme upaneyya, evaṁ bhagavā vitthāradesanaṁ desento paṭiccasamuppādassa aggabhūtā jarāmaraṇā paṭṭhāya yāva mūlabhūtaṁ avijjāpadaṁ, tāva desanaṁ āharitvā puna vaṭṭavivaṭṭaṁ desento niṭṭhapesi.",
  "atk-s0302a0:44": "Tatrāyaṁ jarāmaraṇādīnaṁ vitthāradesanāya atthanicchayo – jarāmaraṇaniddese tāva tesaṁ tesanti ayaṁ saṅkhepato anekesaṁ sattānaṁ sādhāraṇaniddesoti viññātabbo. Yā devadattassa jarā, yā somadattassāti evañhi divasampi kathentassa neva sattā pariyādānaṁ gacchanti. Imehi pana dvīhi padehi na koci satto apariyādinno hoti. Tasmā vuttaṁ, ‘‘ayaṁ saṅkhepato anekesaṁ sattānaṁ sādhāraṇaniddeso’’ti. Tamhi tamhīti ayaṁ gatijātivasena anekesaṁ sattanikāyānaṁ sādhāraṇaniddeso. Sattanikāyeti sādhāraṇaniddesena niddiṭṭhassa sarūpanidassanaṁ. Jarā jīraṇatātiādīsu pana jarāti sabhāvaniddeso. Jīraṇatāti ākāraniddeso. Khaṇḍiccantiādayo tayo kālātikkame kiccaniddesā, pacchimā dve pakatiniddesā. Ayañhi jarāti iminā padena sabhāvato dīpitā, tenassāyaṁ sabhāvaniddeso . Jīraṇatāti iminā ākārato, tenassāyaṁ ākāraniddeso. Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato. Pāliccanti iminā kesalomānaṁ palitabhāvakaraṇakiccato. Valittacatāti iminā maṁsaṁ milāpetvā tacavalibhāvakaraṇakiccato dīpitā. Tenassā ime khaṇḍiccantiādayo tayo kālātikkame kiccaniddesā. Tehi imesaṁ vikārānaṁ dassanavasena pākaṭībhūtā pākaṭajarā dassitā. Yatheva hi udakassa vā vātassa vā aggino vā tiṇarukkhādīnaṁ saṁbhaggapalibhaggatāya vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati na ca khaṇḍiccādīneva jarā. Na hi jarā cakkhuviññeyyā hoti.",
  "atk-s0302a0:45": "Āyuno saṁhāni indriyānaṁ paripākoti imehi pana padehi kālātikkameyeva abhibyattāya āyukkhaya-cakkhādiindriya-paripākasaññitāya pakatiyā dīpitā. Tenassime pacchimā dve pakatiniddesāti veditabbā. Tattha yasmā jaraṁ pattassa āyu hāyati, tasmā jarā ‘‘āyuno saṁhānī’’ti phalūpacārena vuttā. Yasmā ca daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni, oḷārikampi attano visayaṁ gahetuṁ asamatthāni honti, tasmā ‘‘indriyānaṁ paripāko’’ti phalūpacāreneva vuttā.",
  "atk-s0302a0:46": "Sā panāyaṁ evaṁ niddiṭṭhā sabbāpi jarā pākaṭā paṭicchannāti duvidhā hoti. Tattha dantādīsu khaṇḍādibhāvadassanato rūpadhammesu jarā pākaṭajarā nāma, arūpadhammesu pana jarā tādisassa vikārassa adassanato paṭicchannajarā nāma. Tattha yvāyaṁ khaṇḍādibhāvo dissati, so tādisānaṁ dantādīnaṁ suviññeyyattā vaṇṇoyeva, taṁ cakkhunā disvā manodvārena cintetvā ‘‘ime dantā jarāya pahaṭā’’ti jaraṁ jānāti udakaṭṭhāne baddhāni gosīsādīni oloketvā heṭṭhā udakassa atthibhāvaṁ jānanaṁ viya. Puna avīci savīcīti evampi duvidhā hoti. Tattha maṇi-kanaka-rajata-pavāḷacandasūriyādīnaṁ viya mandadasakādīsu pāṇīnaṁ viya ca pupphaphalapallavādīsu ca apāṇīnaṁ viya antarantarā vaṇṇavisesādīnaṁ duviññeyyattā jarā avīcijarā nāma, nirantarajarāti attho. Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāmāti veditabbā.",
  "atk-s0302a0:47": "Ito paraṁ tesaṁ tesantiādi vuttanayeneva veditabbaṁ. Cuti cavanatātiādīsu pana cutīti cavanakavasena vuccati, ekacatupañcakkhandhasāmaññavacanametaṁ. Cavanatāti bhāvavacanena lakkhaṇanidassanaṁ . Bhedoti cutikkhandhānaṁ bhaṅguppattiparidīpanaṁ. Antaradhānanti ghaṭasseva bhinnassa bhinnānaṁ cutikkhandhānaṁ yena kenaci pariyāyena ṭhānābhāvaparidīpanaṁ. Maccu maraṇanti maccusaṅkhātaṁ maraṇaṁ, tena samucchedamaraṇādīni nisedheti. Kālo nāma antako, tassa kiriyā kālakiriyā. Evaṁ tena lokasammutiyā maraṇaṁ dīpeti.",
  "atk-s0302a0:48": "Idāni paramatthena dīpetuṁ khandhānaṁ bhedotiādimāha. Paramatthena hi khandhāyeva bhijjanti, na satto nāma koci marati. Khandhesu pana bhijjamānesu satto marati, bhinnesu matoti vohāro hoti. Ettha ca catupañcavokāravasena khandhānaṁ bhedo, ekavokāravasena kaḷevarassa nikkhepo. Catuvokāravasena ca khandhānaṁ bhedo, sesadvayavasena kaḷevarassa nikkhepo veditabbo. Kasmā? Bhavadvayepi rūpakāyasaṅkhātassa kaḷevarassa sabbhāvato. Atha vā yasmā cātumahārājikādīsu khandhā bhijjanteva, na kiñci nikkhipati, tasmā tesaṁ vasena khandhānaṁ bhedo, manussādīsu kaḷevarassa nikkhepo. Ettha ca kaḷevarassa nikkhepakāraṇato maraṇaṁ ‘‘kaḷevarassa nikkhepo’’ti vuttanti evamattho daṭṭhabbo. Iti ayañca jarā idañca maraṇaṁ, idaṁ vuccati, bhikkhaveti idaṁ ubhayampi ekato katvā jarāmaraṇanti kathīyati.",
  "atk-s0302a0:49": "Jātiniddese jāti sañjātītiādīsu jāyanaṭṭhena jāti, sā aparipuṇṇāyatanavasena yuttā. Sañjāyanaṭṭhena sañjāti, sā paripuṇṇāyatanavasena yuttā. Okkamanaṭṭhena okkanti, sā aṇḍajajalābujavasena yuttā. Te hi aṇḍakosañca vatthikosañca okkamantā pavisantā viya paṭisandhiṁ gaṇhanti. Abhinibbattanaṭṭhena abhinibbatti, sā saṁsedajaopapātikavasena yuttā. Te hi pākaṭāyeva hutvā nibbattanti. Ayaṁ tāva vohāradesanā.",
  "atk-s0302a0:50": "Idāni paramatthadesanā hoti. Khandhāyeva hi paramatthato pātubhavanti, na satto. Tattha ca khandhānanti ekavokārabhave ekassa, catuvokārabhave catunnaṁ, pañcavokārabhave pañcannampi gahaṇaṁ veditabbaṁ. Pātubhāvoti uppatti. Āyatanānanti ettha tatra tatra uppajjamānāyatanavasena saṅgaho veditabbo. Paṭilābhoti santatiyaṁ pātubhāvoyeva. Pātubhavantāneva hi tāni paṭiladdhāni nāma honti. Ayaṁ vuccati, bhikkhave, jātīti iminā padena vohārato paramatthato ca desitāya jātiyā nigamanaṁ karotīti.",
  "atk-s0302a0:51": "Bhavaniddese kāmabhavoti kammabhavo ca upapattibhavo ca. Tattha kammabhavo nāma kāmabhavūpagakammameva. Tañhi tattha upapattibhavassa kāraṇattā ‘‘sukho buddhānaṁ uppādo (dha. pa. 194) dukkho pāpassa uccayo’’tiādīni (dha. pa. 117) viya phalavohārena bhavoti vuttaṁ. Upapattibhavo nāma tena kammena nibbattaṁ upādiṇṇakkhandhapañcakaṁ. Tañhi tattha bhavatīti katvā bhavoti vuttaṁ. Sabbathāpi idaṁ kammañca upapattiñca ubhayampetamidha ‘‘kāmabhavo’’ti vuttaṁ. Esa nayo rūpārūpabhavesūti.",
  "atk-s0302a0:52": "Upādānaniddese kāmupādānantiādīsu vatthukāmaṁ upādiyanti etena, sayaṁ vā taṁ upādiyatīti kāmupādānaṁ, kāmo ca so upādānañcāti kāmupādānaṁ. Upādānanti daḷhaggahaṇaṁ vuccati. Daḷhattho hi ettha upasaddo upāyāsaupakaṭṭhādīsu viya. Pañcakāmaguṇikarāgassetaṁ adhivacanaṁ. Ayamettha saṅkhepo. Vitthārato panetaṁ, ‘‘tattha katamaṁ kāmupādānaṁ? Yo kāmesu kāmacchando’’ti (dha. sa. 1220; vibha. 938) vuttanayeneva veditabbaṁ.",
  "atk-s0302a0:53": "Tathā diṭṭhi ca sā upādānañcāti diṭṭhupādānaṁ. Atha vā diṭṭhiṁ upādiyati, upādiyanti vā etena diṭṭhinti diṭṭhupādānaṁ. Upādiyati hi purimadiṭṭhiṁ uttaradiṭṭhi, upādiyanti ca tāya diṭṭhiṁ. Yathāha – ‘‘sassato attā ca loko ca idameva saccaṁ moghamañña’’ntiādi (ma. ni. 3.27). Sīlabbatupādānaattavādupādānavajjassa sabbadiṭṭhigatassetaṁ adhivacanaṁ. Ayamettha saṅkhepo, vitthārato panetaṁ, ‘‘tattha katamaṁ diṭṭhupādānaṁ? Natthi dinna’’nti (dha. sa. 1221) vuttanayeneva veditabbaṁ.",
  "atk-s0302a0:54": "Tathā sīlabbatamupādiyanti etena, sayaṁ vā taṁ upādiyati, sīlabbatañca taṁ upādānañcāti vā sīlabbatupādānaṁ. Gosīlagovatādīni hi ‘‘evaṁ suddhī’’ti (dha. sa. 1222; vibha. 938) abhinivesato sayameva upādānānīti. Ayamettha saṅkhepo, vitthārato panetaṁ, ‘‘tattha katamaṁ sīlabbatupādānaṁ? Ito bahiddhā samaṇabrāhmaṇānaṁ sīlena suddhī’’ti vuttanayeneva veditabbaṁ.",
  "atk-s0302a0:55": "Idāni vadanti etenāti vādo, upādiyanti etenāti upādānaṁ, kiṁ vadanti upādiyanti vā? Attānaṁ. Attano vādupādānaṁ attavādupādānaṁ. Attavādamattameva vā attāti upādiyanti etenāti attavādupādānaṁ. Vīsativatthukāya sakkāyadiṭṭhiyā etaṁ adhivacanaṁ. Ayamettha saṅkhepo, vitthārato panetaṁ, ‘‘tattha katamaṁ attavādupādānaṁ? Idha assutavā puthujjano ariyānaṁ adassāvī’’ti vuttanayeneva veditabbaṁ.",
  "atk-s0302a0:56": "Taṇhāniddese rūpataṇhā…pe… dhammataṇhāti etaṁ cakkhudvārādīsu javanavīthiyā pavattāya taṇhāya ‘‘seṭṭhiputto brāhmaṇaputto’’ti evamādīsu pitito nāmaṁ viya pitisadisārammaṇato nāmaṁ. Ettha ca rūpārammaṇā taṇhā, rūpe taṇhāti rūpataṇhā. Sā kāmarāgabhāvena rūpaṁ assādentī pavattamānā kāmataṇhā, sassatadiṭṭhisahagatarāgabhāvena ‘‘rūpaṁ niccaṁ dhuvaṁ sassata’’nti evaṁ assādentī pavattamānā bhavataṇhā, ucchedadiṭṭhisahagatarāgabhāvena ‘‘rūpaṁ ucchijjati vinassati pecca na bhavatī’’ti evaṁ assādentī pavattamānā vibhavataṇhāti rūpataṇhā evaṁ tividhā hoti. Yathā ca rūpataṇhā, tathā saddataṇhādayopīti evaṁ tāni aṭṭhārasa taṇhāvicaritāni honti. Tāni ajjhattarūpādīsu aṭṭhārasa, bahiddhārūpādīsu aṭṭhārasāti chattiṁsa. Iti atītāni chattiṁsa, anāgatāni chattiṁsa, paccuppannāni chattiṁsāti evaṁ aṭṭhasataṁ taṇhāvicaritāni honti. ‘‘Ajjhattikassa upādāya asmīti hoti, itthasmīti hotī’’ti (vibha. 973) vā evamādīni ajjhattikarūpādinissitāni aṭṭhārasa, ‘‘bāhirassa upādāya iminā asmīti hoti, iminā itthasmīti hotī’’ti (vibha. 975) vā evamādīni bāhirarūpādinissitāni aṭṭhārasāti chattiṁsa, iti atītāni chattiṁsa, anāgatāni chattiṁsa, paccuppannāni chattiṁsāti evampi aṭṭhasataṁ taṇhāvicaritāni honti. Puna saṅgahe kariyamāne rūpādīsu ārammaṇesu chaḷeva taṇhākāyā tissoyeva kāmataṇhādayo hontīti. Evaṁ –",
  "atk-s0302a0:57": "‘‘Niddesatthena niddesa, vitthārā vitthārassa ca;",
  "atk-s0302a0:58": "Puna saṅgahato taṇhā, viññātabbā vibhāvinā’’ti.",
  "atk-s0302a0:59": "Vedanāniddese vedanākāyāti vedanāsamūhā. Cakkhusamphassajā vedanā…pe… manosamphassajāvedanāti etaṁ ‘‘cakkhusamphassajāvedanā atthi kusalā, atthi akusalā, atthi abyākatā’’ti evaṁ vibhaṅge (vibha. 34) āgatattā cakkhudvārādīsu pavattānaṁ kusalākusalābyākatavedanānaṁ ‘‘sāriputto mantāṇiputto’’ti evamādīsu mātito nāmaṁ viya mātisadisato vatthuto nāmaṁ. Vacanattho panettha – cakkhusamphassahetu jātā vedanā cakkhusamphassajā vedanāti. Eseva nayo sabbattha. Ayaṁ tāvettha sabbasaṅgāhikā kathā. Vipākavasena pana cakkhudvāre dve cakkhuviññāṇāni, dve manodhātuyo, tisso manoviññāṇadhātuyoti etāhi sampayuttavasena vedanā veditabbā. Eseva nayo sotadvārādīsu. Manodvāre manoviññāṇadhātusampayuttāva.",
  "atk-s0302a0:60": "Phassaniddese cakkhusamphassoti cakkhumhi samphasso. Esa nayo sabbattha. Cakkhusamphasso…pe… kāyasamphassoti ettāvatā ca kusalākusalavipākā pañcavatthukā dasa phassā vuttā honti. Manosamphassoti iminā sesabāvīsatilokiyavipākamanasampayuttā phassā.",
  "atk-s0302a0:61": "Saḷāyatananiddese cakkhāyatanantiādīsu yaṁ vattabbaṁ, taṁ visuddhimagge khandhaniddese ceva āyatananiddese ca vuttameva.",
  "atk-s0302a0:62": "Nāmarūpaniddese namanalakkhaṇaṁ nāmaṁ. Ruppanalakkhaṇaṁ rūpaṁ. Vibhajane panassa vedanāti vedanākkhandho, saññāti saññākkhandho, cetanā phasso manasikāroti saṅkhārakkhandho veditabbo. Kāmañca aññepi saṅkhārakkhandhasaṅgahitā dhammā santi, ime pana tayo sabbadubbalesupi cittesu santi, tasmā etesaṁyeva vasenettha saṅkhārakkhandho dassito. Cattāro ca mahābhūtāti ettha cattāroti gaṇanaparicchedo. Mahābhūtāti pathavīāpatejavāyānametaṁ adhivacanaṁ. Yena pana kāraṇena tāni mahābhūtānīti vuccanti, yo cettha añño vinicchayanayo, so sabbo visuddhimagge rūpakkhandhaniddese vutto. Catunnañca mahābhūtānaṁ upādāyāti ettha pana catunnanti upayogatthe sāmivacanaṁ, cattāri mahābhūtānīti vuttaṁ hoti. Upādāyāti upādiyitvā, gahetvāti attho. Nissāyātipi eke. ‘‘Vattamāna’’nti ayañcettha pāṭhaseso. Samūhatthe vā etaṁ sāmivacanaṁ, catunnaṁ mahābhūtānaṁ samūhaṁ upādāya vattamānaṁ rūpanti ettha attho veditabbo. Evaṁ sabbathāpi yāni ca cattāri pathavīādīni mahābhūtāni, yañca catunnaṁ mahābhūtānaṁ upādāya vattamānaṁ cakkhāyatanādibhedena abhidhammapāḷiyameva vuttaṁ tevīsatividhaṁ rūpaṁ, taṁ sabbampi rūpanti veditabbaṁ.",
  "atk-s0302a0:63": "Viññāṇaniddese cakkhuviññāṇanti cakkhumhi viññāṇaṁ, cakkhuto vā jātaṁ viññāṇanti cakkhuviññāṇaṁ. Evaṁ sotaghānajivhākāyaviññāṇāni. Itaraṁ pana manoyeva viññāṇanti manoviññāṇaṁ. Dvipañcaviññāṇavajjitatebhūmakavipākacittassetaṁ adhivacanaṁ.",
  "atk-s0302a0:64": "Saṅkhāraniddese abhisaṅkharaṇalakkhaṇo saṅkhāro. Vibhajane panassa kāyasaṅkhāroti kāyato pavattasaṅkhāro. Kāyadvāre copanavasena pavattānaṁ kāmāvacarakusalato aṭṭhannaṁ, akusalato dvādasannanti vīsatiyā kāyasañcetanānametaṁ adhivacanaṁ. Vacīsaṅkhāroti vacanato pavattasaṅkhāro, vacīdvāre vacanabhedavasena pavattānaṁ vīsatiyā eva vacīsañcetanānametaṁ adhivacanaṁ. Cittasaṅkhāroti cittato pavattasaṅkhāro, kāyavacīdvāre copanaṁ akatvā raho nisīditvā cintentassa pavattānaṁ lokiyakusalākusalavasena ekūnatiṁsamanosañcetanānametaṁ adhivacanaṁ.",
  "atk-s0302a0:65": "Avijjāniddese dukkhe aññāṇanti dukkhasacce aññāṇaṁ, mohassetaṁ adhivacanaṁ. Esa nayo dukkhasamudaye aññāṇantiādīsu. Tattha catūhi kāraṇehi dukkhe aññāṇaṁ veditabbaṁ antogadhato vatthuto ārammaṇato paṭicchādanato ca. Tathā hi taṁ dukkhasaccapariyāpannattā dukkhe antogadhaṁ, dukkhasaccañcassa nissayapaccayabhāvena vatthu, ārammaṇapaccayabhāvena ārammaṇaṁ, dukkhasaccaṁ etaṁ paṭicchādeti tassa yāthāvalakkhaṇapaṭivedhanivāraṇena ñāṇappavattiyā cettha appadānena.",
  "atk-s0302a0:66": "Dukkhasamudaye aññāṇaṁ tīhi kāraṇehi veditabbaṁ vatthuto ārammaṇato paṭicchādanato ca. Nirodhe paṭipadāya ca aññāṇaṁ ekeneva kāraṇena veditabbaṁ paṭicchādanato. Nirodhapaṭipadānañhi paṭicchādakameva aññāṇaṁ tesaṁ yāthāvalakkhaṇapaṭivedhanivāraṇena tesu ca ñāṇappavattiyā appadānena. Na pana taṁ tattha antogadhaṁ tasmiṁ saccadvaye apariyāpannattā, na tassa taṁ saccadvayaṁ vatthu asahajātattā, nārammaṇaṁ, tadārabbha appavattanato. Pacchimañhi saccadvayaṁ gambhīrattā duddasaṁ, na tattha andhabhūtaṁ aññāṇaṁ pavattati. Purimaṁ pana vacanīyattena sabhāvalakkhaṇassa duddasattā gambhīraṁ, tattha vipallāsagāhavasena pavattati.",
  "atk-s0302a0:67": "Apica ‘‘dukkhe’’ti ettāvatā saṅgahato vatthuto ārammaṇato kiccato ca avijjā dīpitā. ‘‘Dukkhasamudaye’’ti ettāvatā vatthuto ārammaṇato kiccato ca. ‘‘Dukkhanirodhe dukkhanirodhagāminiyā paṭipadāyā’’ti ettāvatā kiccato. Avisesato pana ‘‘aññāṇa’’nti etena sabhāvato niddiṭṭhāti ñātabbā.",
  "atk-s0302a0:68": "Iti kho, bhikkhaveti evaṁ kho, bhikkhave. Nirodho hotīti anuppādo hoti. Apicettha sabbeheva tehi nirodhapadehi nibbānaṁ desitaṁ. Nibbānañhi āgamma te te dhammā nirujjhanti, tasmā taṁ tesaṁ tesaṁ nirodhoti vuccati. Iti bhagavā imasmiṁ sutte dvādasahi padehi vaṭṭavivaṭṭaṁ desento arahattanikūṭeneva desanaṁ niṭṭhapesi. Desanāpariyosāne vuttanayeneva pañcasatā bhikkhū arahatte patiṭṭhahiṁsūti.",
  "atk-s0302a0:69": "Vibhaṅgasuttaṁ dutiyaṁ.",
  "atk-s0302a0:70": "3. Paṭipadāsuttavaṇṇanā",
  "atk-s0302a0:71": "3. Tatiye micchāpaṭipadanti ayaṁ tāva aniyyānikapaṭipadā. Nanu ca avijjāpaccayā puññābhisaṅkhāropi atthi āneñjābhisaṅkhāropi, so kathaṁ micchāpaṭipadā hotīti. Vaṭṭasīsattā. Yañhi kiñci bhavattayasaṅkhātaṁ vaṭṭaṁ patthetvā pavattitaṁ, antamaso pañcābhiññā aṭṭha vā pana samāpattiyo, sabbaṁ taṁ vaṭṭapakkhiyaṁ vaṭṭasīsanti vaṭṭasīsattā micchāpaṭipadāva hoti. Yaṁ pana kiñci vivaṭṭaṁ nibbānaṁ patthetvā pavattitaṁ, antamaso uḷuṅkayāgumattadānampi paṇṇamuṭṭhidānamattampi, sabbaṁ taṁ vivaṭṭapakkhiyaṁ vivaṭṭanissitaṁ, vivaṭṭapakkhikattā sammāpaṭipadāva hoti. Appamattakampi hi paṇṇamuṭṭhimattadānakusalaṁ vā hotu mahantaṁ velāmadānādikusalaṁ vā, sace vaṭṭasampattiṁ patthetvā vaṭṭanissitavasena micchā ṭhapitaṁ hoti, vaṭṭameva āharituṁ sakkoti, no vivaṭṭaṁ. ‘‘Idaṁ me dānaṁ āsavakkhayāvahaṁ hotū’’ti evaṁ pana vivaṭṭaṁ patthentena vivaṭṭavasena sammā ṭhapitaṁ arahattampi paccekabodhiñāṇampi sabbaññutaññāṇampi dātuṁ sakkotiyeva, na arahattaṁ appatvā pariyosānaṁ gacchati. Iti anulomavasena micchāpaṭipadā, paṭilomavasena sammāpaṭipadā desitāti veditabbā. Nanu cettha paṭipadā pucchitā, nibbānaṁ bhājitaṁ, niyyātanepi paṭipadāva niyyātitā. Na ca nibbānassa paṭipadāti nāmaṁ, savipassanānaṁ pana catunnaṁ maggānametaṁ nāmaṁ, tasmā pucchāniyyātanehi padabhājanaṁ na sametīti. No na sameti, kasmā? Phalena paṭipadāya dassitattā. Phalena hettha paṭipadā dassitā. ‘‘Avijjāya tveva asesavirāganirodhā saṅkhāranirodho’’ti etaṁ nirodhasaṅkhātaṁ nibbānaṁ yassā paṭipadāya phalaṁ, ayaṁ vuccati, bhikkhave, sammāpaṭipadāti ayamettha attho. Imasmiñca atthe asesavirāganirodhāti ettha virāgo nirodhasseva vevacanaṁ, asesavirāgā asesanirodhāti ayañhettha adhippāyo. Yena vā virāgasaṅkhātena maggena asesanirodho hoti, taṁ dassetuṁ etaṁ padabhājanaṁ vuttaṁ. Evañhi sati sānubhāvā paṭipadā vibhattā hoti. Iti imasmimpi sutte vaṭṭavivaṭṭameva kathitanti. Tatiyaṁ.",
  "atk-s0302a0:72": "4. Vipassīsuttavaṇṇanā",
  "atk-s0302a0:73": "4. Catutthe vipassissāti tassa kira bodhisattassa yathā lokiyamanussānaṁ kiñcideva passantānaṁ parittakammābhinibbattassa kammajapasādassa dubbalattā akkhīni vipphandanti , na evaṁ vipphandiṁsu. Balavakammanibbattassa pana kammajapasādassa balavattā avipphandantehi animisehi eva akkhīhi passi seyyathāpi devā tāvatiṁsā. Tena vuttaṁ – ‘‘animisanto kumāro pekkhatīti kho, bhikkhave, vipassissa kumārassa ‘vipassī vipassī’tveva samaññā udapādī’’ti (dī. ni. 2.40). Ayañhettha adhippāyo – antarantarā nimisajanitandhakāravirahena visuddhaṁ passati, vivaṭehi vā akkhīhi passatīti vipassī. Ettha ca kiñcāpi pacchimabhavikānaṁ sabbabodhisattānaṁ balavakammanibbattassa kammajapasādassa balavattā akkhīni na vipphandanti, so pana bodhisatto eteneva nāmaṁ labhi.",
  "atk-s0302a0:74": "Apica viceyya viceyya passatīti vipassī, vicinitvā vicinitvā passatīti attho. Ekadivasaṁ kira vinicchayaṭṭhāne nisīditvā atthe anusāsantassa rañño alaṅkatapaṭiyattaṁ mahāpurisaṁ āharitvā aṅke ṭhapayiṁsu. Tassa taṁ aṅke katvā palāḷayamānasseva amaccā sāmikaṁ assāmikaṁ akaṁsu. Bodhisatto anattamanasaddaṁ nicchāresi. Rājā ‘‘kimetaṁ upadhārethā’’ti āha. Upadhārayamānā aññaṁ adisvā ‘‘aṭṭassa dubbinicchitattā evaṁ kataṁ bhavissatī’’ti puna sāmikameva sāmikaṁ katvā ‘‘ñatvā nu kho kumāro evaṁ karotī’’ti? Vīmaṁsantā puna sāmikaṁ assāmikamakaṁsu. Puna bodhisatto tatheva saddaṁ nicchāresi. Atha rājā ‘‘jānāti mahāpuriso’’ti tato paṭṭhāya appamatto ahosi. Tena vuttaṁ ‘‘viceyya viceyya kumāro atthe panāyati ñāyenāti kho, bhikkhave, vipassissa kumārassa bhiyyosomattāya ‘vipassī vipassī’tveva samaññā udapādī’’ti (dī. ni. 2.41).",
  "atk-s0302a0:75": "Bhagavatoti bhāgyasampannassa. Arahatoti rāgādiarīnaṁ hatattā, saṁsāracakkassa vā arānaṁ hatattā, paccayānaṁ vā arahattā arahāti evaṁ guṇato uppannanāmadheyyassa. Sammāsambuddhassāti sammā nayena hetunā sāmaṁ paccattapurisakārena cattāri saccāni buddhassa. Pubbeva sambodhāti sambodho vuccati catūsu maggesu ñāṇaṁ, tato pubbeva. Bodhisattasseva satoti ettha bodhīti ñāṇaṁ, bodhimā satto bodhisatto, ñāṇavā paññavā paṇḍitoti attho. Purimabuddhānañhi pādamūle abhinīhārato paṭṭhāya paṇḍitova so satto, na andhabāloti bodhisatto. Yathā vā udakato uggantvā ṭhitaṁ paripākagataṁ padumaṁ sūriyarasmisamphassena avassaṁ bujjhissatīti bujjhanakapadumanti vuccati, evaṁ buddhānaṁ santike byākaraṇassa laddhattā avassaṁ anantarāyena pāramiyo pūretvā bujjhissatīti bujjhanakasattotipi bodhisatto. Yā ca esā catumaggañāṇasaṅkhātā bodhi, taṁ patthayamāno pavattatīti bodhiyaṁ satto āsattotipi bodhisatto. Evaṁ guṇato uppannanāmavasena bodhisattasseva sato. Kicchanti dukkhaṁ. Āpannoti anuppatto. Idaṁ vuttaṁ hoti – aho ayaṁ sattaloko dukkhaṁ anuppattoti. Cavati ca upapajjati cāti idaṁ aparāparaṁ cutipaṭisandhivasena vuttaṁ. Nissaraṇanti nibbānaṁ. Tañhi jarāmaraṇadukkhato nissaṭattā tassa nissaraṇanti vuccati. Kudāssu nāmāti katarasmiṁ nu kho kāle.",
  "atk-s0302a0:76": "Yoniso manasikārāti upāyamanasikārena pathamanasikārena. Ahu paññāya abhisamayoti paññāya saddhiṁ jarāmaraṇakāraṇassa abhisamayo samavāyo samāyogo ahosi, ‘‘jātipaccayā jarāmaraṇa’’nti idaṁ tena diṭṭhanti attho. Atha vā yoniso manasikārā ahu paññāyāti yoniso manasikārena ca paññāya ca abhisamayo ahu. ‘‘Jātiyā kho sati jarāmaraṇa’’nti, evaṁ jarāmaraṇakāraṇassa paṭivedho ahosīti attho. Esa nayo sabbattha.",
  "atk-s0302a0:77": "Iti hidanti evamidaṁ. Samudayo samudayoti ekādasasu ṭhānesu saṅkhārādīnaṁ samudayaṁ sampiṇḍetvā niddisati. Pubbe ananussutesūti ‘‘avijjāpaccayā saṅkhārānaṁ samudayo hotī’’ti. Evaṁ ito pubbe ananussutesu dhammesu, catūsu vā ariyasaccadhammesu. Cakkhuntiādīni ñāṇavevacanāneva. Ñāṇameva hettha dassanaṭṭhena cakkhu, ñātaṭṭhena ñāṇaṁ, pajānanaṭṭhena paññā, paṭivedhanaṭṭhena vijjā, obhāsanaṭṭhena ālokoti vuttaṁ . Taṁ panetaṁ catūsu saccesu lokiyalokuttaramissakaṁ niddiṭṭhanti veditabbaṁ. Nirodhavārepi imināva nayena attho veditabbo. Catutthaṁ.",
  "atk-s0302a0:78": "5-10. Sikhīsuttādivaṇṇanā",
  "atk-s0302a0:79": "5-10. Pañcamādīsu sikhissa, bhikkhavetiādīnaṁ padānaṁ ‘‘sikhissapi, bhikkhave’’ti na evaṁ yojetvā attho veditabbo. Kasmā? Ekāsane adesitattā. Nānāṭhānesu hi etāni desitāni, attho pana sabbattha sadisoyeva. Sabbabodhisattānañhi bodhipallaṅke nisinnānaṁ na añño samaṇo vā brāhmaṇo vā devo vā māro vā brahmā vā ācikkhati – ‘‘atīte bodhisattā paccayākāraṁ sammasitvā buddhā jātā’’ti. Yathā pana paṭhamakappikakāle deve vuṭṭhe udakassa gatamaggeneva aparāparaṁ vuṭṭhiudakaṁ gacchati, evaṁ tehi tehi purimabuddhehi gatamaggeneva pacchimā pacchimā gacchanti. Sabbabodhisattā hi ānāpānacatutthajjhānato vuṭṭhāya paccayākāre ñāṇaṁ otāretvā taṁ anulomapaṭilomaṁ sammasitvā buddhā hontīti paṭipāṭiyā sattasu suttesu buddhavipassanā nāma kathitāti.",
  "atk-s0302a0:80": "Buddhavaggo paṭhamo.",
  "atk-s0302a0:81": "2. Āhāravaggo",
  "atk-s0302a0:82": "1. Āhārasuttavaṇṇanā",
  "atk-s0302a0:83": "11. Āhāravaggassa paṭhame āhārāti paccayā. Paccayā hi āharanti attano phalaṁ, tasmā āhārāti vuccanti. Bhūtānaṁ vā sattānantiādīsu bhūtāti jātā nibbattā. Sambhavesinoti ye sambhavaṁ jātiṁ nibbattiṁ esanti gavesanti. Tattha catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesino nāma, aṇḍakosaṁ vatthikosañca bhinditvā bahi nikkhantā bhūtā nāma. Saṁsedajā opapātikā ca paṭhamacittakkhaṇe sambhavesino nāma, dutiyacittakkhaṇato pabhuti bhūtā nāma. Yena vā iriyāpathena jāyanti, yāva tato aññaṁ na pāpuṇanti, tāva sambhavesino nāma, tato paraṁ bhūtā nāma. Atha vā bhūtāti jātā abhinibbattā, ye bhūtā abhinibbattāyeva, na puna bhavissantīti saṅkhaṁ gacchanti, tesaṁ khīṇāsavānaṁ etaṁ adhivacanaṁ. Sambhavamesantīti sambhavesino. Appahīnabhavasaṁyojanattā āyatimpi sambhavaṁ esantānaṁ sekkhaputhujjanānametaṁ adhivacanaṁ. Evaṁ sabbathāpi imehi dvīhi padehi sabbasatte pariyādiyati. Vāsaddo cettha sampiṇḍanattho, tasmā bhūtānañca sambhavesīnañcāti ayamattho veditabbo.",
  "atk-s0302a0:84": "Ṭhitiyāti ṭhitatthaṁ. Anuggahāyāti anuggahatthaṁ. Vacanabhedoyeva cesa, attho pana dvinnampi padānaṁ ekoyeva. Atha vā ṭhitiyāti tassa tassa sattassa uppannadhammānaṁ anuppabandhavasena avicchedāya. Anuggahāyāti anuppannānaṁ uppādāya. Ubhopi cetāni ‘‘bhūtānaṁ vā ṭhitiyā ceva anuggahāya ca, sambhavesīnaṁ vā ṭhitiyā ceva anuggahāya cā’’ti evaṁ ubhayattha daṭṭhabbānīti.",
  "atk-s0302a0:85": "Kabaḷīkāro āhāroti kabaḷaṁ katvā ajjhoharitabbako āhāro, odanakummāsādivatthukāya ojāyetaṁ adhivacanaṁ. Oḷāriko vā sukhumo vāti vatthuoḷārikatāya oḷāriko, sukhumatāya sukhumo. Sabhāvena pana sukhumarūpapariyāpannattā kabaḷīkāro āhāro sukhumova hoti. Sāpi cassa vatthuto oḷārikatā sukhumatā ca upādāyupādāya veditabbā. Kumbhīlānañhi āhāraṁ upādāya morānaṁ āhāro sukhumo. Kumbhīlā kira pāsāṇe gilanti, te ca nesaṁ kucchippattā vilīyanti. Morā sappavicchikādipāṇe khādanti. Morānaṁ pana āhāraṁ upādāya taracchānaṁ āhāro sukhumo. Te kira tivassachaḍḍitāni visāṇāni ceva aṭṭhīni ca khādanti, tāni ca nesaṁ kheḷena temitamattāneva kandamūlaṁ viya mudukāni honti. Taracchānaṁ āhāraṁ upādāya hatthīnaṁ āhāro sukhumo. Te hi nānārukkhasākhādayo khādanti. Hatthīnaṁ āhārato gavayagokaṇṇamigādīnaṁ āhāro sukhumo. Te kira nissārāni nānārukkhapaṇṇādīni khādanti. Tesampi āhārato gunnaṁ āhāro sukhumo. Te allasukkhatiṇāni khādanti. Tesaṁ āhārato sasānaṁ āhāro sukhumo. Sasānaṁ āhārato sakuṇānaṁ āhāro sukhumo. Sakuṇānaṁ āhārato paccantavāsīnaṁ āhāro sukhumo. Paccantavāsīnaṁ āhārato gāmabhojakānaṁ āhāro sukhumo. Gāmabhojakānaṁ āhārato rājarājamahāmattānaṁ āhāro sukhumo. Tesampi āhārato cakkavattino āhāro sukhumo. Cakkavattino āhārato bhummānaṁ devānaṁ āhāro sukhumo. Bhummānaṁ devānaṁ āhārato cātumahārājikānaṁ. Evaṁ yāva paranimmitavasavattīnaṁ āhārā vitthāretabbā. Tesaṁ panāhāro sukhumotveva niṭṭhaṁ patto.",
  "atk-s0302a0:86": "Ettha ca oḷārike vatthusmiṁ ojā parittā hoti dubbalā, sukhume balavatī. Tathā hi ekapattapūrampi yāguṁ pīto muhutteneva jighacchito hoti yaṁkiñcideva khāditukāmo, sappiṁ pana pasatamattaṁ pivitvā divasaṁ abhottukāmo hoti. Tattha vatthu kammajatejasaṅkhātaṁ parissayaṁ vinodeti, na pana sakkoti pāletuṁ. Ojā pana pāleti, na sakkoti parissayaṁ vinodetuṁ. Dve pana ekato hutvā parissayañceva vinodenti pālenti cāti.",
  "atk-s0302a0:87": "Phasso dutiyoti cakkhusamphassādi chabbidhopi phasso etesu catūsu āhāresu dutiyo āhāroti veditabbo. Desanānayo eva cesa, tasmā iminā nāma kāraṇena dutiyo tatiyo cāti idamettha na gavesitabbaṁ. Manosañcetanāti cetanāva vuccati. Viññāṇanti cittaṁ. Iti bhagavā imasmiṁ ṭhāne upādiṇṇakaanupādiṇṇakavasena ekarāsiṁ katvā cattāro āhāre dassesi. Kabaḷīkārāhāro hi upādiṇṇakopi atthi anupādiṇṇakopi, tathā phassādayo. Tattha sappādīhi gilitānaṁ maṇḍūkādīnaṁ vasena upādiṇṇakakabaḷīkārāhāro daṭṭhabbo. Maṇḍūkādayo hi sappādīhi gilitā antokucchigatāpi kiñci kālaṁ jīvantiyeva. Te yāva upādiṇṇakapakkhe tiṭṭhanti, tāva āhāratthaṁ na sādhenti . Bhijjitvā pana anupādiṇṇakapakkhe ṭhitā sādhenti. Tadāpi upādiṇṇakāhāroti vuccantīti. Idaṁ pana ācariyānaṁ na ruccatīti aṭṭhakathāyameva paṭikkhipitvā idaṁ vuttaṁ – imesaṁ sattānaṁ khādantānampi akhādantānampi bhuñjantānampi abhuñjantānampi paṭisandhicitteneva sahajātā kammajā ojā nāma atthi, sā yāvapi sattamā divasā pāleti, ayameva upādiṇṇakakabaḷīkārāhāroti veditabbo. Tebhūmakavipākavasena pana upādiṇṇakaphassādayo veditabbā, tebhūmakakusalākusalakiriyavasena anupādiṇṇakā. Lokuttarā pana ruḷhīvasena kathitāti.",
  "atk-s0302a0:88": "Etthāha – ‘‘yadi paccayaṭṭho āhāraṭṭho, atha kasmā aññesupi sattānaṁ paccayesu vijjamānesu imeyeva cattāro vuttā’’ti? Vuccate – ajjhattikasantatiyā visesapaccayattā. Visesapaccayo hi kabaḷīkārāhārabhakkhānaṁ sattānaṁ rūpakāyassa kabaḷīkāro āhāro, nāmakāye vedanāya phasso, viññāṇassa manosañcetanā, nāmarūpassa viññāṇaṁ. Yathāha – ‘‘seyyathāpi, bhikkhave, ayaṁ kāyo āhāraṭṭhitiko āhāraṁ paṭicca tiṭṭhati, anāhāro no tiṭṭhati (saṁ. ni. 5.183), tathā phassapaccayā vedanā, saṅkhārapaccayā viññāṇaṁ, viññāṇapaccayā nāmarūpa’’nti (saṁ. ni. 2.1; vibha. 225).",
  "atk-s0302a0:89": "Ko panettha āhāro kiṁ āharatīti? Kabaḷīkārāhāro ojaṭṭhamakarūpāni āharati phassāhāro tisso vedanā, manosañcetanāhāro tayo bhave, viññāṇāhāro paṭisandhināmarūpanti.",
  "atk-s0302a0:90": "Kathaṁ? Kabaḷīkārāhāro tāva mukhe ṭhapitamatteyeva aṭṭha rūpāni samuṭṭhāpeti, dantavicuṇṇitaṁ pana ajjhohariyamānaṁ ekekaṁ sitthaṁ aṭṭhaṭṭharūpāni samuṭṭhāpetiyeva. Evaṁ kabaḷīkārāhāro ojaṭṭhamakarūpāni āharati. Phassāhāro pana sukhavedanīyo phasso uppajjamānoyeva sukhaṁ vedanaṁ āharati, dukkhavedanīyo dukkhaṁ, adukkhamasukhavedanīyo adukkhamasukhanti evaṁ sabbathāpi phassāhāro tisso vedanā āharati.",
  "atk-s0302a0:91": "Manosañcetanāhāro kāmabhavūpagaṁ kammaṁ kāmabhavaṁ āharati, rūpārūpabhavūpagāni taṁ taṁ bhavaṁ. Evaṁ sabbathāpi manosañcetanāhāro tayo bhave āharati. Viññāṇāhāro pana ye ca paṭisandhikkhaṇe taṁsampayuttakā tayo khandhā, yāni ca tisantativasena tiṁsa rūpāni uppajjanti, sahajātādipaccayanayena tāni āharatīti vuccati. Evaṁ viññāṇāhāro paṭisandhināmarūpaṁ āharatīti. Ettha ca ‘‘manosañcetanā tayo bhave āharatī’’ti sāsavakusalākusalacetanāva vuttā. ‘‘Viññāṇaṁ paṭisandhināmarūpaṁ āharatī’’ti paṭisandhiviññāṇameva vuttaṁ. Avisesena pana taṁsampayuttataṁsamuṭṭhānadhammānaṁ āharaṇatopete ‘‘āhārā’’ti veditabbā.",
  "atk-s0302a0:92": "Etesu catūsu āhāresu kabaḷīkārāhāro upatthambhento āhārakiccaṁ sādheti, phasso phusantoyeva manosañcetanā āyūhamānāva, viññāṇaṁ vijānantameva. Kathaṁ? Kabaḷīkārāhāro hi upatthambhentoyeva kāyaṭṭhapanena sattānaṁ ṭhitiyā hoti. Kammajanitopi hi ayaṁ kāyo kabaḷīkārāhārena upatthaddho dasapi vassāni vassasatampi yāva āyuparimāṇā tiṭṭhati. Yathā kiṁ ? Yathā mātuyā janitopi dārako dhātiyā thaññādīni pāyetvā posiyamāno ciraṁ tiṭṭhati, yathā ca upatthambhena upatthambhitaṁ gehaṁ. Vuttampi cetaṁ –",
  "atk-s0302a0:93": "‘‘Yathā, mahārāja, gehe papatante aññena dārunā upatthambhitaṁ santaṁ eva taṁ gehaṁ na patati. Evameva kho, mahārāja, ayaṁ kāyo āhāraṭṭhitiko āhāraṁ paṭicca tiṭṭhatī’’ti.",
  "atk-s0302a0:94": "Evaṁ kabaḷīkāro āhāro upatthambhento āhārakiccaṁ sādheti.",
  "atk-s0302a0:95": "Evaṁ sādhentopi ca kabaḷīkāro āhāro dvinnaṁ rūpasantatīnaṁ paccayo hoti āhārasamuṭṭhānassa ca upādiṇṇakassa ca. Kammajānaṁ anupālako hutvā paccayo hoti, āhārasamuṭṭhānānaṁ janako hutvāti. Phasso pana sukhādivatthubhūtaṁ ārammaṇaṁ phusantoyeva sukhādivedanāpavattanena sattānaṁ ṭhitiyā hoti. Manosañcetanā kusalākusalakammavasena āyūhamānāyeva bhavamūlanipphādanato sattānaṁ ṭhitiyā hoti. Viññāṇaṁ vijānantameva nāmarūpappavattanena sattānaṁ ṭhitiyā hotīti.",
  "atk-s0302a0:96": "Evaṁ upatthambhanādivasena āhārakiccaṁ sādhayamānesu panetesu cattāri bhayāni daṭṭhabbāni. Seyyathidaṁ – kabaḷīkārāhāre nikantiyeva bhayaṁ, phasse upagamanameva, manosañcetanāya āyūhanameva, viññāṇe abhinipātoyeva bhayanti. Kiṁ kāraṇā? Kabaḷīkārāhāre hi nikantiṁ katvā sītādīnaṁ purakkhatā sattā āhāratthāya muddāgaṇanādikammāni karontā anappakaṁ dukkhaṁ nigacchanti. Ekacce ca imasmiṁ sāsane pabbajitvāpi vejjakammādikāya anesanāya āhāraṁ pariyesantā diṭṭheva dhamme gārayhā honti, samparāyepi, ‘‘tassa saṅghāṭipi ādittā sampajjalitā’’tiādinā lakkhaṇasaṁyutte (saṁ. ni. 2.218) vuttanayena samaṇapetā honti. Iminā tāva kāraṇena kabaḷīkāre āhāre nikanti eva bhayanti veditabbā.",
  "atk-s0302a0:97": "Phassaṁ upagacchantāpi phassassādino paresaṁ rakkhitagopitesu dārādīsu bhaṇḍesu aparajjhanti, te saha bhaṇḍena bhaṇḍasāmikā gahetvā khaṇḍākhaṇḍikaṁ vā chinditvā saṅkārakūṭe chaḍḍenti , rañño vā niyyādenti. Tato te rājā vividhā kammakāraṇā kārāpeti. Kāyassa ca bhedā duggati tesaṁ pāṭikaṅkhā hoti. Iti phassassādamūlakaṁ diṭṭhadhammikampi samparāyikampi bhayaṁ sabbamāgatameva hoti. Iminā kāraṇena phassāhāre upagamanameva bhayanti veditabbaṁ.",
  "atk-s0302a0:98": "Kusalākusalakammāyūhane pana tammūlakaṁ tīsu bhavesu bhayaṁ sabbaṁ āgatameva hoti. Iminā kāraṇena manosañcetanāhāre āyūhanameva bhayanti veditabbaṁ.",
  "atk-s0302a0:99": "Paṭisandhiviññāṇañca yasmiṁ yasmiṁ ṭhāne abhinipatati, tasmiṁ tasmiṁ ṭhāne paṭisandhināmarūpaṁ gahetvāva nibbattati. Tasmiñca nibbatte sabbabhayāni nibbattāniyeva honti tammūlakattāti iminā kāraṇena viññāṇāhāre abhinipātoyeva bhayanti veditabboti.",
  "atk-s0302a0:100": "Kiṁnidānātiādīsu nidānādīni sabbāneva kāraṇavevacanāni. Kāraṇañhi yasmā phalaṁ nideti, ‘‘handa naṁ gaṇhathā’’ti appeti viya, tasmā nidānanti vuccati. Yasmā taṁ tato samudeti jāyati pabhavati, tasmā samudayo jāti pabhavoti vuccati. Ayaṁ panettha padattho – kiṁnidānaṁ etesanti kiṁnidānā. Ko samudayo etesanti kiṁsamudayā. Kā jāti etesanti kiṁjātikā. Ko pabhavo etesanti kiṁpabhavā. Yasmā pana tesaṁ taṇhā yathāvuttena atthena nidānañceva samudayo ca jāti ca pabhavo ca, tasmā ‘‘taṇhānidānā’’tiādimāha. Evaṁ sabbapadesu attho veditabbo.",
  "atk-s0302a0:101": "Ettha ca ime cattāro āhārā taṇhānidānāti paṭisandhiṁ ādiṁ katvā attabhāvasaṅkhātānaṁ āhārānaṁ purimataṇhānaṁ vasena nidānaṁ veditabbaṁ. Kathaṁ? Paṭisandhikkhaṇe tāva paripuṇṇāyatanānaṁ sattānaṁ sattasantativasena, sesānaṁ tato ūnaūnasantativasena uppannarūpabbhantaraṁ jātā ojā atthi, ayaṁ taṇhānidāno upādiṇṇakakabaḷīkārāhāro. Paṭisandhicittasampayuttā pana phassacetanā sayañca cittaṁ viññāṇanti ime taṇhānidānā upādiṇṇaka-phassamanosañcetanā-viññāṇāhārāti evaṁ tāva purimataṇhānidānā paṭisandhikā āhārā. Yathā ca paṭisandhikā, evaṁ tato paraṁ paṭhamabhavaṅgacittakkhaṇādinibbattāpi veditabbā.",
  "atk-s0302a0:102": "Yasmā pana bhagavā na kevalaṁ āhārānameva nidānaṁ jānāti, āhāranidānabhūtāya taṇhāyapi, taṇhāya nidānānaṁ vedanādīnampi nidānaṁ jānātiyeva, tasmā taṇhā cāyaṁ, bhikkhave, kiṁnidānātiādinā nayena vaṭṭaṁ dassetvā vivaṭṭaṁ dassesi. Imasmiñca pana ṭhāne bhagavā atītābhimukhaṁ desanaṁ katvā atītena vaṭṭaṁ dasseti. Kathaṁ? Āhāravasena hi ayaṁ attabhāvo gahito.",
  "atk-s0302a0:103": "Taṇhāti imassattabhāvassa janakaṁ kammaṁ, vedanāphassasaḷāyatananāmarūpaviññāṇāni yasmiṁ attabhāve ṭhatvā kammaṁ āyūhitaṁ, taṁ dassetuṁ vuttāni, avijjāsaṅkhārā tassattabhāvassa janakaṁ kammaṁ. Iti dvīsu ṭhānesu attabhāvo, dvīsu tassa janakaṁ kammanti saṅkhepena kammañceva kammavipākañcāti, dvepi dhamme dassentena atītābhimukhaṁ desanaṁ katvā atītena vaṭṭaṁ dassitaṁ.",
  "atk-s0302a0:104": "Tatrāyaṁ desanā anāgatassa adassitattā aparipuṇṇāti na daṭṭhabbā. Nayato pana paripuṇṇātveva daṭṭhabbā. Yathā hi cakkhumā puriso udakapiṭṭhe nipannaṁ suṁsumāraṁ disvā tassa parabhāgaṁ olokento gīvaṁ passeyya, orato piṭṭhiṁ, pariyosāne naṅguṭṭhamūlaṁ, heṭṭhā kucchiṁ olokento pana udakagataṁ agganaṅguṭṭhañceva cattāro ca hatthapāde na passeyya, so na ettāvatā ‘‘aparipuṇṇo suṁsumāro’’ti gaṇhāti, nayato pana paripuṇṇotveva gaṇhāti, evaṁsampadamidaṁ veditabbaṁ.",
  "atk-s0302a0:105": "Udakapiṭṭhe nipannasuṁsumāro viya hi tebhūmakavaṭṭaṁ. Tīre ṭhito cakkhumā puriso viya yogāvacaro. Tena purisena udakapiṭṭhe suṁsumārassa diṭṭhakālo viya yoginā āhāravasena imassattabhāvassa diṭṭhakālo. Parato gīvāya diṭṭhakālo viya imassattabhāvassa janikāya taṇhāya diṭṭhakālo. Piṭṭhiyā diṭṭhakālo viya yasmiṁ attabhāve taṇhāsaṅkhātaṁ kammaṁ kataṁ, vedanādivasena tassa diṭṭhakālo. Naṅguṭṭhamūlassa diṭṭhakālo viya tassattabhāvassa janakānaṁ avijjāsaṅkhārānaṁ diṭṭhakālo. Heṭṭhā kucchiṁ olokentassa pana agganaṅguṭṭhañceva cattāro ca hatthapāde adisvāpi ‘‘aparipuṇṇo suṁsumāro’’ti agahetvā nayato paripuṇṇotveva gahaṇaṁ viya yattha yattha paccayavaṭṭaṁ pāḷiyaṁ na āgataṁ, tattha tattha ‘‘desanā aparipuṇṇā’’ti agahetvā nayato paripuṇṇātveva gahaṇaṁ veditabbaṁ. Tattha ca āhārataṇhānaṁ antare eko sandhi, taṇhāvedanānaṁ antare eko, viññāṇasaṅkhārānaṁ antare ekoti evaṁ tisandhicatusaṅkhepameva vaṭṭaṁ dassitanti. Paṭhamaṁ.",
  "atk-s0302a0:106": "2. Moḷiyaphaggunasuttavaṇṇanā",
  "atk-s0302a0:107": "12. Dutiye sambhavesīnaṁ vā anuggahāyāti imasmiṁyeva ṭhāne bhagavā desanaṁ niṭṭhāpesi. Kasmā? Diṭṭhigatikassa nisinnattā. Tassañhi parisati moḷiyaphagguno nāma bhikkhu diṭṭhigatiko nisinno. Atha satthā cintesi – ‘‘ayaṁ uṭṭhahitvā maṁ pañhaṁ pucchissati, athassāhaṁ vissajjessāmī’’ti pucchāya okāsadānatthaṁ desanaṁ niṭṭhāpesi. Moḷiyaphaggunoti moḷīti cūḷā vuccati. Yathāha –",
  "atk-s0302a0:108": "‘‘Chetvāna moḷiṁ varagandhavāsitaṁ",
  "atk-s0302a0:109": "Vehāyasaṁ ukkhipi sakyapuṅgavo;",
  "atk-s0302a0:110": "Ratanacaṅkoṭavarena vāsavo,",
  "atk-s0302a0:111": "Sahassanetto sirasā paṭiggahī’’ti.",
  "atk-s0302a0:112": "Sā tassa gihikāle mahantā ahosi. Tenassa ‘‘moḷiyaphagguno’’ti saṅkhā udapādi. Pabbajitampi naṁ teneva nāmena sañjānanti. Etadavocāti desanānusandhiṁ ghaṭento etaṁ ‘‘ko nu kho, bhante, viññāṇāhāraṁ āhāretī’’ti vacanaṁ avoca. Tassattho – bhante, ko nāma so, yo etaṁ viññāṇāhāraṁ khādati vā bhuñjati vāti?",
  "atk-s0302a0:113": "Kasmā panāyaṁ itare tayo āhāre apucchitvā imameva pucchatīti? Jānāmīti laddhiyā. So hi mahante piṇḍe katvāva kabaḷīkārāhāraṁ bhuñjante passati, tenassa taṁ jānāmīti laddhi. Tittiravaṭṭakamorakukkuṭādayo pana mātusamphassena yāpente disvā ‘‘ete phassāhārena yāpentī’’ti tassa laddhi. Kacchapā pana attano utusamaye mahāsamuddato nikkhamitvā samuddatīre vālikantare aṇḍāni ṭhapetvā vālikāya paṭicchādetvā mahāsamuddameva otaranti. Tāni mātuanussaraṇavasena na pūtīni honti. Tāni manosañcetanāhārena yāpentīti tassa laddhi. Kiñcāpi therassa ayaṁ laddhi, na pana etāya laddhiyā imaṁ pañhaṁ pucchati . Diṭṭhigatiko hi ummattakasadiso. Yathā ummattako pacchiṁ gahetvā antaravīthiṁ otiṇṇo gomayampi pāsāṇampi gūthampi khajjakhaṇḍampi taṁ taṁ manāpampi amanāpampi gahetvā pacchiyaṁ pakkhipati. Evameva diṭṭhigatiko yuttampi ayuttampi pucchati. So ‘‘kasmā imaṁ pucchasī’’ti na niggahetabbo, pucchitapucchitaṭṭhāne pana gahaṇameva nisedhetabbaṁ. Teneva naṁ bhagavā ‘‘kasmā evaṁ pucchasī’’ti avatvā gahitagāhameva tassa mocetuṁ no kallo pañhotiādimāha.",
  "atk-s0302a0:114": "Tattha no kalloti ayutto. Āhāretīti ahaṁ na vadāmīti ahaṁ koci satto vā puggalo vā āhāretīti na vadāmi. Āhāretīti cāhaṁ vadeyyanti yadi ahaṁ āhāretīti vadeyyaṁ. Tatrassa kallo pañhoti tasmiṁ mayā evaṁ vutte ayaṁ pañho yutto bhaveyya. Kissa nu kho, bhante, viññāṇāhāroti, bhante, ayaṁ viññāṇāhāro katamassa dhammassa paccayoti attho. Tatra kallaṁ veyyākaraṇanti tasmiṁ evaṁ pucchite pañhe imaṁ veyyākaraṇaṁ yuttaṁ ‘‘viññāṇāhāro āyatiṁ punabbhavābhinibbattiyā paccayo’’ti. Ettha ca viññāṇāhāroti paṭisandhicittaṁ. Āyatiṁ punabbhavābhinibbattīti teneva viññāṇena sahuppannanāmarūpaṁ. Tasmiṁ bhūte sati saḷāyatananti tasmiṁ punabbhavābhinibbattisaṅkhāte nāmarūpe jāte sati saḷāyatanaṁ hotīti attho.",
  "atk-s0302a0:115": "Saḷāyatanapaccayāphassoti idhāpi bhagavā uttari pañhassa okāsaṁ dento desanaṁ niṭṭhāpesi. Diṭṭhigatiko hi navapucchaṁ uppādetuṁ na sakkoti, niddiṭṭhaṁ niddiṭṭhaṁyeva pana gaṇhitvā pucchati, tenassa bhagavā okāsaṁ adāsi. Attho panassa sabbapadesu vuttanayeneva gahetabbo. ‘‘Ko nu kho, bhante, bhavatī’’ti kasmā na pucchati? Diṭṭhigatikassa hi satto nāma bhūto nibbattoyevāti laddhi, tasmā attano laddhiviruddhaṁ idanti na pucchati. Apica idappaccayā idaṁ idappaccayā idanti bahūsu ṭhānesu kathitattā saññattiṁ upagato, tenāpi na pucchati. Satthāpi ‘‘imassa bahuṁ pucchantassāpi titti natthi, tucchapucchameva pucchatī’’ti ito paṭṭhāya desanaṁ ekābaddhaṁ katvā desesi. Channaṁ tvevāti yato paṭṭhāya desanāruḷhaṁ, tameva gahetvā desanaṁ vivaṭṭento evamāha. Imasmiṁ pana sutte viññāṇanāmarūpānaṁ antare eko sandhi, vedanātaṇhānaṁ antare eko, bhavajātīnaṁ antare ekoti. Dutiyaṁ.",
  "atk-s0302a0:116": "3. Samaṇabrāhmaṇasuttavaṇṇanā",
  "atk-s0302a0:117": "13. Tatiye samaṇā vā brāhmaṇā vāti saccāni paṭivijjhituṁ asamatthā bāhirakasamaṇabrāhmaṇā. Jarāmaraṇaṁ nappajānantītiādīsu jarāmaraṇaṁ na jānanti dukkhasaccavasena , jarāmaraṇasamudayaṁ na jānanti saha taṇhāya jāti jarāmaraṇassa samudayoti samudayasaccavasena, jarāmaraṇanirodhaṁ na jānanti nirodhasaccavasena, paṭipadaṁ na jānanti maggasaccavasena. Jātiṁ na jānanti dukkhasaccavasena, jātisamudayaṁ na jānanti saha taṇhāya bhavo jātisamudayoti samudayasaccavasena. Evaṁ saha taṇhāya samudayaṁ yojetvā sabbapadesu catusaccavasena attho veditabbo. Sāmaññatthaṁ vā brahmaññatthaṁ vāti ettha ariyamaggo sāmaññañceva brahmaññañca. Ubhayatthāpi pana attho nāma ariyaphalaṁ veditabbaṁ. Iti bhagavā imasmiṁ sutte ekādasasu ṭhānesu cattāri saccāni kathesīti. Tatiyaṁ.",
  "atk-s0302a0:118": "4. Dutiyasamaṇabrāhmaṇasuttavaṇṇanā",
  "atk-s0302a0:119": "14. Catutthe ime dhamme katame dhammeti ettakaṁ papañcaṁ katvā kathitaṁ, desanaṁ paṭivijjhituṁ samatthānaṁ puggalānaṁ ajjhāsayena ime dhamme nappajānantītiādi vuttaṁ. Sesaṁ purimasadisameva. Catutthaṁ.",
  "atk-s0302a0:120": "5. Kaccānagottasuttavaṇṇanā",
  "atk-s0302a0:121": "15. Pañcame sammādiṭṭhi sammādiṭṭhīti yaṁ paṇḍitā devamanussā tesu tesu ṭhānesu sammādassanaṁ vadanti, sabbampi taṁ dvīhi padehi saṅkhipitvā pucchati. Dvayanissitoti dve koṭṭhāse nissito. Yebhuyyenāti iminā ṭhapetvā ariyapuggale sesamahājanaṁ dasseti. Atthitanti sassataṁ. Natthitanti ucchedaṁ. Lokasamudayanti loko nāma saṅkhāraloko, tassa nibbatti. Sammappaññāya passatoti sammāpaññā nāma savipassanā maggapaññā, tāya passantassāti attho. Yā loke natthitāti saṅkhāraloke nibbattesu dhammesu paññāyantesveva yā natthīti ucchedadiṭṭhi uppajjeyya, sā na hotīti attho. Lokanirodhanti saṅkhārānaṁ bhaṅgaṁ. Yāloke atthitāti saṅkhāraloke bhijjamānesu dhammesu paññāyantesveva yā atthīti sassatadiṭṭhi uppajjeyya , sā na hotīti attho.",
  "atk-s0302a0:122": "Apica lokasamudayanti anulomapaccayākāraṁ. Lokanirodhanti paṭilomapaccayākāraṁ. Lokanissaye passantassāpi hi paccayānaṁ anucchedena paccayuppannassa anucchedaṁ passato yā natthīti ucchedadiṭṭhi uppajjeyya, sā na hoti. Paccayanirodhaṁ passantassāpi paccayanirodhena paccayuppannanirodhaṁ passato yā atthīti sassatadiṭṭhi uppajjeyya, sā na hotīti ayampettha attho.",
  "atk-s0302a0:123": "Upayupādānābhinivesavinibandhoti upayehi ca upādānehi ca abhinivesehi ca vinibandho. Tattha upayāti dve upayā taṇhupayo ca diṭṭhupayo ca. Upādānādīsupi eseva nayo. Taṇhādiṭṭhiyo hi yasmā ahaṁ mamantiādīhi ākārehi tebhūmakadhamme upenti upagacchanti, tasmā upayāti vuccanti. Yasmā pana te dhamme upādiyanti ceva abhinivisanti ca, tasmā upādānāti ca abhinivesāti ca vuccanti. Tāhi cāyaṁ loko vinibandho. Tenāha ‘‘upayupādānābhinivesavinibandho’’ti.",
  "atk-s0302a0:124": "Tañcāyanti tañca upayupādānaṁ ayaṁ ariyasāvako. Cetaso adhiṭṭhānanti cittassa patiṭṭhānabhūtaṁ. Abhinivesānusayanti abhinivesabhūtañca anusayabhūtañca. Taṇhādiṭṭhīsu hi akusalacittaṁ patiṭṭhāti, tā ca tasmiṁ abhinivisanti ceva anusenti ca, tasmā tadubhayaṁ cetaso adhiṭṭhānaṁ abhinivesānusayanti ca āha. Na upetīti na upagacchati. Na upādiyatīti na gaṇhāti. Nādhiṭṭhātīti na adhiṭṭhāti, kinti? Attā meti. Dukkhamevāti pañcupādānakkhandhamattameva. Na kaṅkhatīti ‘‘dukkhameva uppajjati, dukkhaṁ nirujjhati, na añño ettha satto nāma atthī’’ti kaṅkhaṁ na karoti. Na vicikicchatīti na vicikicchaṁ uppādeti.",
  "atk-s0302a0:125": "Aparappaccayāti na parappaccayena, aññassa apattiyāyetvā attapaccakkhañāṇamevassa ettha hotīti. Ettāvatākho, kaccāna, sammādiṭṭhi hotīti evaṁ sattasaññāya pahīnattā ettakena sammādassanaṁ nāma hotīti missakasammādiṭṭhiṁ āha. Ayameko antoti esa eko nikūṭanto lāmakanto paṭhamakaṁ sassataṁ. Ayaṁ dutiyoti esa dutiyo sabbaṁ natthīti uppajjanakadiṭṭhisaṅkhāto nikūṭanto lāmakanto dutiyako ucchedoti attho. Sesamettha uttānamevāti. Pañcamaṁ.",
  "atk-s0302a0:126": "6. Dhammakathikasuttavaṇṇanā",
  "atk-s0302a0:127": "16. Chaṭṭhe nibbidāyāti nibbindanatthāya. Virāgāyāti virajjanatthāya. Nirodhāyāti nirujjhanatthāya. Paṭipanno hotīti ettha sīlato paṭṭhāya yāva arahattamaggā paṭipannoti veditabbo. Dhammānudhammappaṭipannoti lokuttarassa nibbānadhammassa anudhammabhūtaṁ paṭipadaṁ paṭipanno. Anudhammabhūtanti anurūpasabhāvabhūtaṁ. Nibbidā virāgā nirodhāti nibbidāya ceva virāgena ca nirodhena ca. Anupādā vimuttoti catūhi upādānehi kiñci dhammaṁ anupādiyitvā vimutto. Diṭṭhadhammanibbānappattoti diṭṭheva dhamme nibbānappatto. Alaṁ vacanāyāti, evaṁ vattabbataṁ arahati, yutto anucchavikoti attho . Evamettha ekena nayena dhammakathikassa pucchā kathitā, dvīhi taṁ visesetvā sekkhāsekkhabhūmiyo niddiṭṭhāti. Chaṭṭhaṁ.",
  "atk-s0302a0:128": "7. Acelakassapasuttavaṇṇanā",
  "atk-s0302a0:129": "17. Sattame acelo kassapoti liṅgena acelo niccelo, nāmena kassapo. Dūratovāti mahatā bhikkhusaṅghena parivutaṁ āgacchantaṁ dūrato eva addasa. Kiñcideva desanti kiñcideva kāraṇaṁ. Okāsanti pañhabyākaraṇassa khaṇaṁ kālaṁ. Antaragharanti ‘‘na pallatthikāya antaraghare nisīdissāmī’’ti ettha antonivesanaṁ antaragharaṁ. ‘‘Okkhittacakkhu antaraghare gamissāmī’’ti ettha indakhīlato paṭṭhāya antogāmo. Idhāpi ayameva adhippeto. Yadākaṅkhasīti yaṁ icchasi.",
  "atk-s0302a0:130": "Kasmā pana bhagavā kathetukāmo yāvatatiyaṁ paṭikkhipīti? Gāravajananatthaṁ. Diṭṭhigatikā hi khippaṁ kathiyamāne gāravaṁ na karonti, ‘‘samaṇaṁ gotamaṁ upasaṅkamitumpi pucchitumpi sukaraṁ, pucchitamatteyeva kathetī’’ti vacanampi na saddahanti. Dve tayo vāre paṭikkhitte pana gāravaṁ karonti, ‘‘samaṇaṁ gotamaṁ upasaṅkamitumpi pañhaṁ pucchitumpi dukkara’’nti yāvatatiyaṁ yācite kathiyamānaṁ sussūsanti saddahanti. Iti bhagavā ‘‘ayaṁ sussūsissati saddahissatī’’ti yāvatatiyaṁ yācāpetvā kathesi. Apica yathā bhisakko telaṁ vā phāṇitaṁ vā pacanto mudupākakharapākānaṁ pākakālaṁ āgamayamāno pākakālaṁ anatikkamitvāva otāreti. Evaṁ bhagavā sattānaṁ ñāṇaparipākaṁ āgamayamāno ‘‘ettakena kālena imassa ñāṇaṁ paripākaṁ gamissatī’’ti ñatvāva yāvatatiyaṁ yācāpesi.",
  "atk-s0302a0:131": "Mā hevaṁ, kassapāti, kassapa, mā evaṁ bhaṇi. Sayaṁkataṁ dukkhanti hi vattuṁ na vaṭṭati, attā nāma koci dukkhassa kārako natthīti dīpeti. Paratopi eseva nayo. Adhiccasamuppannanti akāraṇena yadicchāya uppannaṁ. Iti puṭṭho samānoti kasmā evamāha? Evaṁ kirassa ahosi – ‘‘ayaṁ ‘sayaṁkataṁ dukkha’ntiādinā puṭṭho ‘mā heva’nti vadati, ‘natthī’ti puṭṭho ‘atthī’ti vadati. ‘Bhavaṁ gotamo dukkhaṁ na jānāti na passatī’ti puṭṭho ‘jānāmi khvāha’nti vadati. Kiñci nu kho mayā virajjhitvā pucchito’’ti mūlato paṭṭhāya attano pucchameva sodhento evamāha. Ācikkhatu ca me, bhante, bhagavāti idha satthari sañjātagāravo ‘‘bhava’’nti avatvā ‘‘bhagavā’’ti vadati.",
  "atk-s0302a0:132": "So karotītiādi, ‘‘sayaṁkataṁ dukkha’’nti laddhiyā paṭisedhanatthaṁ vuttaṁ. Ettha ca satoti idaṁ bhummatthe sāmivacanaṁ, tasmā evamattho daṭṭhabbo – so karoti so paṭisaṁvedayatīti kho, kassapa, ādimhiyeva evaṁ sati pacchā sayaṁkataṁ dukkhanti ayaṁ laddhi hoti. Ettha ca dukkhanti vaṭṭadukkhaṁ adhippetaṁ. Iti vadanti etassa purimena ādisaddena anantarena ca sassatasaddena sambandho hoti. ‘‘Dīpeti gaṇhātī’’ti ayaṁ panettha pāṭhaseso. Idañhi vuttaṁ hoti – iti evaṁ vadanto āditova sassataṁ dīpeti, sassataṁ gaṇhāti. Kasmā? Tassa hi taṁ dassanaṁ etaṁ pareti, kārakañca vedakañca ekameva gaṇhantaṁ etaṁ sassataṁ upagacchatīti attho.",
  "atk-s0302a0:133": "Añño karotītiādi pana ‘‘paraṁkataṁ dukkha’’nti laddhiyā paṭisedhanatthaṁ vuttaṁ. ‘‘Ādito sato’’ti idaṁ pana idhāpi āharitabbaṁ. Ayañhettha attho – añño karoti añño paṭisaṁvediyatīti kho pana, kassapa, ādimhiyeva evaṁ sati, pacchā ‘‘kārako idheva ucchijjati, tena kataṁ añño paṭisaṁvediyatī’’ti evaṁ uppannāya ucchedadiṭṭhiyā saddhiṁ sampayuttāya vedanāya abhitunnassa viddhassa sato ‘‘paraṁkataṁ dukkha’’nti ayaṁ laddhi hotīti. Iti vadantiādi vuttanayeneva yojetabbaṁ. Tatrāyaṁ yojanā – evañca vadanto āditova ucchedaṁ dīpeti, ucchedaṁ gaṇhāti. Kasmā? Tassa hi taṁ dassanaṁ etaṁ pareti, etaṁ ucchedaṁ upagacchatīti attho.",
  "atk-s0302a0:134": "Ete teti ye sassatucchedasaṅkhāte ubho ante (anupagamma tathāgato dhammaṁ deseti, ete te, kassapa, ubho ante) anupagamma pahāya anallīyitvā majjhena tathāgato dhammaṁ deseti, majjhimāya paṭipadāya ṭhito desetīti attho. Kataraṁ dhammanti ce? Yadidaṁ avijjāpaccayā saṅkhārāti. Ettha hi kāraṇato phalaṁ, kāraṇanirodhena cassa nirodho dīpito, na koci kārako vā vedako vā niddiṭṭho. Ettāvatā sesapañhā paṭisedhitā honti. Ubho ante anupagammāti iminā hi tatiyapañho paṭikkhitto. Avijjāpaccayā saṅkhārāti iminā adhiccasamuppannatā ceva ajānanañca paṭikkhittanti veditabbaṁ.",
  "atk-s0302a0:135": "Labheyyanti idaṁ so bhagavato santike bhikkhubhāvaṁ patthayamāno āha. Atha bhagavā yonena khandhake titthiyaparivāso (mahāva. 86) paññatto, yaṁ aññatitthiyapubbo sāmaṇerabhūmiyaṁ ṭhito ‘‘ahaṁ, bhante, itthannāmo aññatitthiyapubbo imasmiṁ dhammavinaye ākaṅkhāmi upasampadaṁ. Svāhaṁ, bhante, saṅghaṁ cattāro māse parivāsaṁ yācāmī’’tiādinā nayena samādiyitvā parivasati, taṁ sandhāya yo kho, kassapa, aññatitthiyapubbotiādimāha. Tattha pabbajjanti vacanasiliṭṭhatāvasena vuttaṁ. Aparivasitvāyeva hi pabbajjaṁ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṁ. Āraddhacittāti aṭṭhavattapūraṇena tuṭṭhacittā. Ayamettha saṅkhepo, vitthārato panesa titthiyaparivāso samantapāsādikāya vinayaṭṭhakathāya pabbajjakkhandhakavaṇṇanāyaṁ (mahāva. aṭṭha. 86) vuttanayeneva veditabbo.",
  "atk-s0302a0:136": "Apica mayāti ayamettha pāṭho, aññattha pana ‘‘apica metthā’’ti. Puggalavemattatā viditāti puggalanānattaṁ viditaṁ. ‘‘Ayaṁ puggalo parivāsāraho, ayaṁ na parivāsāraho’’ti idaṁ mayhaṁ pākaṭanti dasseti. Tato kassapo cintesi – ‘‘aho acchariyaṁ buddhasāsanaṁ, yattha evaṁ ghaṁsitvā koṭṭetvā yuttameva gaṇhanti, ayuttaṁ chaḍḍentī’’ti. Tato suṭṭhutaraṁ pabbajjāya sañjātussāho sace, bhantetiādimāha. Atha bhagavā tassa tibbacchandataṁ viditvā ‘‘na kassapo parivāsaṁ arahatī’’ti aññataraṁ bhikkhuṁ āmantesi – ‘‘gaccha, bhikkhu, kassapaṁ nahāpetvā pabbājetvā ānehī’’ti. So tathā katvā taṁ pabbājetvā bhagavato santikaṁ agamāsi. Bhagavā gaṇe nisīditvā upasampādesi. Tena vuttaṁ alattha kho acelo kassapo bhagavato santike pabbajjaṁ, alattha upasampadanti. Acirūpasampannotiādi sesaṁ brāhmaṇasaṁyutte (saṁ. ni. 1.187) vuttamevāti. Sattamaṁ.",
  "atk-s0302a0:137": "8. Timbarukasuttavaṇṇanā",
  "atk-s0302a0:138": "18. Aṭṭhame sā vedanātiādi ‘‘sayaṁkataṁ sukhadukkha’’nti laddhiyā nisedhanatthaṁ vuttaṁ. Etthāpi satoti bhummattheyeva sāmivacanaṁ. Tatrāyaṁ atthadīpanā – ‘‘sā vedanā, so vediyatī’’ti kho, timbaruka, ādimhiyeva evaṁ sati ‘‘sayaṁkataṁ sukhadukkha’’nti ayaṁ laddhi hoti. Evañhi sati vedanāya eva vedanā katā hoti. Evañca vadanto imissā vedanāya pubbepi atthitaṁ anujānāti, sassataṁ dīpeti sassataṁ gaṇhāti. Kasmā? Tassa hi taṁ dassanaṁ etaṁ pareti, etaṁ sassataṁ upagacchatīti attho. Purimañhi atthaṁ sandhāyevetaṁ bhagavatā vuttaṁ bhavissati, tasmā aṭṭhakathāyaṁ taṁ yojetvāvassa attho dīpito. Evampāhaṁ na vadāmīti ahaṁ ‘‘sā vedanā, so vediyatī’’ti evampi na vadāmi. ‘‘Sayaṁkataṁ sukhadukkha’’nti evampi na vadāmīti attho.",
  "atk-s0302a0:139": "Aññā vedanātiādi ‘‘paraṁkataṁ sukhadukkha’’nti laddhiyā paṭisedhanatthaṁ vuttaṁ. Idhāpi ayaṁ atthayojanā –‘‘aññā vedanā añño vediyatī’’ti kho, timbaruka, ādimhiyeva evaṁ sati pacchā yā purimapakkhe kārakavedanā, sā ucchinnā. Tāya pana kataṁ añño vediyatīti evaṁ uppannāya ucchedadiṭṭhiyā saddhiṁ sampayuttāya vedanāya abhitunnassa sato ‘‘paraṁkataṁ sukhadukkha’’nti ayaṁ laddhi hoti. Evañca vadanto kārako ucchinno, aññena paṭisandhi gahitāti ucchedaṁ dīpeti, ucchedaṁ gaṇhāti. Kasmā? Tassa hi taṁ dassanaṁ etaṁ pareti, etaṁ ucchedaṁ upagacchatīti attho. Idhāpi hi imāni padāni aṭṭhakathāyaṁ āharitvā yojitāneva. Imasmiṁ sutte vedanāsukhadukkhaṁ kathitaṁ. Tañca kho vipākasukhadukkhameva vaṭṭatīti vuttaṁ. Aṭṭhamaṁ.",
  "atk-s0302a0:140": "9. Bālapaṇḍitasuttavaṇṇanā",
  "atk-s0302a0:141": "19. Navame avijjānīvaraṇassāti avijjāya nivāritassa. Evamayaṁ kāyo samudāgatoti evaṁ avijjāya nivāritattā taṇhāya ca sampayuttattāyeva ayaṁ kāyo nibbatto. Ayañceva kāyoti ayañcassa attano saviññāṇako kāyo. Bahiddhā ca nāmarūpanti bahiddhā ca paresaṁ saviññāṇako kāyo. Attano ca parassa ca pañcahi khandhehi chahi āyatanehi cāpi ayaṁ attho dīpetabbova. Itthetaṁ dvayanti evametaṁ dvayaṁ. Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā, idha pana ajjhattikabāhirāni āyatanāni. Mahādvayaṁ nāma kiretaṁ. Saḷevāyatanānīti saḷeva phassāyatanāni phassakāraṇāni. Yehi phuṭṭhoti yehi kāraṇabhūtehi āyatanehi uppannena phassena phuṭṭho. Aññatarenāti ettha paripuṇṇavasena aññataratā veditabbā. Tatrāti tasmiṁ bālapaṇḍitānaṁ kāyanibbattanādimhi. Ko adhippayāsoti ko adhikapayogo.",
  "atk-s0302a0:142": "Bhagavaṁmūlakāti bhagavā mūlaṁ etesanti bhagavaṁmūlakā. Idaṁ vuttaṁ hoti – ime, bhante, amhākaṁ dhammā pubbe kassapasammāsambuddhena uppāditā, tasmiṁ parinibbute ekaṁ buddhantaraṁ añño samaṇo vā brāhmaṇo vā ime dhamme uppādetuṁ samattho nāma nāhosi, bhagavatā pana no ime dhammā uppāditā. Bhagavantañhi nissāya mayaṁ ime dhamme ājānāma paṭivijjhāmāti evaṁ bhagavaṁmūlakā no, bhante, dhammāti. Bhagavaṁnettikāti bhagavā hi dhammānaṁ netā vinetā anunetā, yathāsabhāvato pāṭiyekkaṁ pāṭiyekkaṁ nāmaṁ gahetvā dassetāti dhammā bhagavaṁnettikā nāma honti. Bhagavaṁpaṭisaraṇāti catubhūmakadhammā sabbaññutaññāṇassa āpāthaṁ āgacchamānā bhagavati paṭisaranti nāmāti bhagavaṁpaṭisaraṇā. Paṭisarantīti samosaranti. Apica mahābodhimaṇḍe nisinnassa bhagavato paṭivedhavasena phasso āgacchati ‘‘ahaṁ bhagavā kinnāmo’’ti? Tvaṁ phusanaṭṭhena phasso nāma. Vedanā, saññā, saṅkhārā, viññāṇaṁ āgacchati ‘‘ahaṁ bhagavā kinnāma’’nti, tvaṁ vijānanaṭṭhena viññāṇaṁ nāmāti evaṁ catubhūmakadhammānaṁ yathāsabhāvato pāṭiyekkaṁ pāṭiyekkaṁ nāmaṁ gaṇhanto bhagavā dhamme paṭisaratīti bhagavaṁpaṭisaraṇā. Bhagavantaṁyeva paṭibhātūti bhagavatova etassa bhāsitassa attho upaṭṭhātu, tumheyeva no kathetvā dethāti attho.",
  "atk-s0302a0:143": "Sāceva avijjāti ettha kiñcāpi sā avijjā ca taṇhā ca kammaṁ javāpetvā paṭisandhiṁ ākaḍḍhitvā niruddhā, yathā pana ajjāpi yaṁ hiyyo bhesajjaṁ pītaṁ, tadeva bhojanaṁ bhuñjāti sarikkhakattena tadevāti vuccati, evamidhāpi sā ceva avijjā sā ca taṇhāti idampi sarikkhakattena vuttaṁ. Brahmacariyanti maggabrahmacariyaṁ. Dukkhakkhayāyāti vaṭṭadukkhassa khayatthāya. Kāyūpago hotīti aññaṁ paṭisandhikāyaṁ upagantā hoti. Yadidaṁ brahmacariyavāsoti yo ayaṁ maggabrahmacariyavāso, ayaṁ bālato paṇḍitassa visesoti dasseti. Iti imasmiṁ sutte sabbopi sapaṭisandhiko puthujjano ‘‘bālo’’ti, appaṭisandhiko khīṇāsavo ‘‘paṇḍito’’ti vutto. Sotāpannasakadāgāmianāgāmino pana ‘‘paṇḍitā’’ti vā ‘‘bālā’’ti vā na vattabbā, bhajamānā pana paṇḍitapakkhaṁ bhajanti. Navamaṁ.",
  "atk-s0302a0:144": "10. Paccayasuttavaṇṇanā",
  "atk-s0302a0:145": "20. Dasame paṭiccasamuppādañca vo bhikkhave, desessāmi paṭiccasamuppanne ca dhammeti satthā imasmiṁ sutte paccaye ca paccayanibbatte ca sabhāvadhamme desessāmīti ubhayaṁ ārabhi. Uppādā vā tathāgatānanti tathāgatānaṁ uppādepi, buddhesu uppannesu anuppannesupi jātipaccayā jarāmaraṇaṁ, jātiyeva jarāmaraṇassa paccayo. Ṭhitāva sā dhātūti ṭhitova so paccayasabhāvo, na kadāci jāti jarāmaraṇassa paccayo na hoti. Dhammaṭṭhitatā dhammaniyāmatāti imehipi dvīhi paccayameva katheti. Paccayena hi paccayuppannā dhammā tiṭṭhanti, tasmā paccayova ‘‘dhammaṭṭhitatā’’ti vuccati. Paccayo dhamme niyameti, tasmā ‘‘dhammaniyāmatā’’ti vuccati. Idappaccayatāti imesaṁ jarāmaraṇādīnaṁ paccayā idappaccayā, idappaccayāva idappaccayatā. Tanti taṁ paccayaṁ. Abhisambujjhatīti ñāṇena abhisambujjhati. Abhisametīti ñāṇena abhisamāgacchati. Ācikkhatīti katheti. Desetīti dasseti. Paññāpetīti jānāpeti. Paṭṭhapetīti ñāṇamukhe ṭhapeti. Vivaratīti vivaritvā dasseti. Vibhajatīti vibhāgato dasseti. Uttānīkarotīti pākaṭaṁ karoti. Passathāti cāhāti passatha iti ca vadati. Kinti? Jātipaccayā, bhikkhave, jarāmaraṇantiādi.",
  "atk-s0302a0:146": "Itikho, bhikkhaveti evaṁ kho, bhikkhave. Yā tatrāti yā tesu ‘‘jātipaccayā jarāmaraṇa’’ntiādīsu. Tathatātiādīni paccayākārasseva vevacanāni. So tehi tehi paccayehi anūnādhikeheva tassa tassa dhammassa sambhavato tathatāti, sāmaggiṁ upagatesu paccayesu muhuttampi tato nibbattānaṁ dhammānaṁ asambhavābhāvato avitathatāti, aññadhammapaccayehi aññadhammānuppattito anaññathatāti, jarāmaraṇādīnaṁ paccayato vā paccayasamūhato vā idappaccayatāti vutto. Tatrāyaṁ vacanattho – imesaṁ paccayā idappaccayā, idappaccayā eva idappaccayatā, idappaccayānaṁ vā samūho idappaccayatā. Lakkhaṇaṁ panettha saddasatthato veditabbaṁ.",
  "atk-s0302a0:147": "Aniccanti hutvā abhāvaṭṭhena aniccaṁ. Ettha ca aniccanti na jarāmaraṇaṁ aniccaṁ, aniccasabhāvānaṁ pana khandhānaṁ jarāmaraṇattā aniccaṁ nāma jātaṁ. Saṅkhatādīsupi eseva nayo. Ettha ca saṅkhatanti paccayehi samāgantvā kataṁ. Paṭiccasamuppannanti paccaye nissāya uppannaṁ. Khayadhammanti khayasabhāvaṁ. Vayadhammanti vigacchanakasabhāvaṁ. Virāgadhammanti virajjanakasabhāvaṁ. Nirodhadhammanti nirujjhanakasabhāvaṁ. Jātiyāpi vuttanayeneva aniccatā veditabbā. Janakapaccayānaṁ vā kiccānubhāvakkhaṇe diṭṭhattā ekena pariyāyenettha aniccātiādīni yujjantiyeva. Bhavādayo aniccādisabhāvāyeva.",
  "atk-s0302a0:148": "Sammappaññāyāti savipassanāya maggapaññāya. Pubbantanti purimaṁ atītanti attho. Ahosiṁ nu khotiādīsu ‘‘ahosiṁ nu kho nanu kho’’ti sassatākārañca adhiccasamuppattiākārañca nissāya atīte attano vijjamānatañca avijjamānatañca kaṅkhati. Kiṁ kāraṇanti na vattabbaṁ, ummattako viya bālaputhujjano yathā vā tathā vā pavattati. Kiṁ nu kho ahosinti jātiliṅgupapattiyo nissāya ‘‘khattiyo nu kho ahosiṁ, brāhmaṇavessasuddagahaṭṭhapabbajitadevamanussānaṁ aññataro’’ti kaṅkhati. Kathaṁ nu khoti saṇṭhānākāraṁ nissāya ‘‘dīgho nu kho ahosiṁ rassaodātakaṇhapamāṇikaappamāṇikādīnaṁ aññataro’’ti kaṅkhati. Keci pana ‘‘issaranimmānādīni nissāya ‘kena nu kho kāraṇena ahosi’nti hetuto kaṅkhatī’’ti vadanti. Kiṁ hutvā kiṁ ahosinti jātiādīni nissāya ‘‘khattiyo hutvā nu kho brāhmaṇo ahosiṁ…pe… devo hutvā manusso’’ti attano paramparaṁ kaṅkhati. Sabbattheva pana addhānanti kālādhivacanametaṁ. Aparantanti anāgataṁ antaṁ. Bhavissāmi nu kho nanu khoti sassatākārañca ucchedākārañca nissāya anāgate attano vijjamānatañca avijjamānatañca kaṅkhati. Sesamettha vuttanayameva.",
  "atk-s0302a0:149": "Etarahivā paccuppannaṁ addhānanti idāni vā paṭisandhimādiṁ katvā cutipariyantaṁ sabbampi vattamānakālaṁ gahetvā. Ajjhattaṁ kathaṁkathī bhavissatīti attano khandhesu vicikicchī bhavissati. Ahaṁ nu khosmīti attano atthibhāvaṁ kaṅkhati. Yuttaṁ panetanti? Yuttaṁ ayuttanti kā ettha cintā. Apicettha idaṁ vatthumpi udāharanti – cūḷamātāya kira putto muṇḍo, mahāmātāya putto amuṇḍo, taṁ puttaṁ muṇḍesuṁ, so uṭṭhāya ‘‘ahaṁ nu kho cūḷamātāya putto’’ti cintesi. Evaṁ ahaṁ nu khosmīti kaṅkhā hoti. No nu khosmīti attano natthibhāvaṁ kaṅkhati. Tatrāpi idaṁ vatthu – eko kira macche gaṇhanto udake ciraṭṭhānena sītibhūtaṁ attano ūruṁ macchoti cintetvā pahari. Aparo susānapasse khettaṁ rakkhanto bhīto saṅkuṭito sayi, so paṭibujjhitvā attano jaṇṇukāni dve yakkhāti cintetvā pahari. Evaṁ no nu khosmīti kaṅkhati.",
  "atk-s0302a0:150": "Kiṁ nu khosmīti khattiyova samāno attano khattiyabhāvaṁ kaṅkhati. Eseva nayo sesesupi. Devo pana samāno devabhāvaṁ ajānanto nāma natthi, sopi pana ‘‘ahaṁ rūpī nu kho arūpī nu kho’’tiādinā nayena kaṅkhati. Khattiyādayo kasmā na jānantīti ce? Apaccakkhā tesaṁ tattha tattha kule uppatti. Gahaṭṭhāpi ca potthalikādayo pabbajitasaññino, pabbajitāpi ‘‘kuppaṁ nu kho me kamma’’ntiādinā nayena gahaṭṭhasaññino. Manussāpi ca rājāno viya attani devasaññino honti. Kathaṁ nu khosmīti vuttanayameva. Kevalañhettha abbhantare jīvo nāma atthīti gahetvā tassa saṇṭhānākāraṁ nissāya ‘‘dīgho nu khosmi rassacaturassachaḷaṁsaaṭṭhaṁsasoḷasaṁsādīnaṁ aññatarappakāro’’ti kaṅkhanto kathaṁ nu khosmīti? Kaṅkhatīti veditabbo. Sarīrasaṇṭhānaṁ pana paccuppannaṁ ajānanto nāma natthi. Kuto āgato so kuhiṁ gāmī bhavissatīti attabhāvassa āgatigatiṭṭhānaṁ kaṅkhanto evaṁ kaṅkhati. Ariyasāvakassāti idha sotāpanno adhippeto, itarepi pana tayo avāritāyevāti. Dasamaṁ.",
  "atk-s0302a0:151": "Āhāravaggo dutiyo.",
  "atk-s0302a0:152": "3. Dasabalavaggo",
  "atk-s0302a0:153": "1. Dasabalasuttavaṇṇanā",
  "atk-s0302a0:154": "21. Dasabalavaggassa paṭhamaṁ dutiyasseva saṅkhepo.",
  "atk-s0302a0:155": "2. Dutiyadasabalasuttavaṇṇanā",
  "atk-s0302a0:156": "22. Dutiyaṁ bhagavatā attano ajjhāsayassa vasena vuttaṁ. Tattha dasabalasamannāgatoti dasahi balehi samannāgato. Balañca nāmetaṁ duvidhaṁ kāyabalañca ñāṇabalañca. Tesu tathāgatassa kāyabalaṁ hatthikulānusārena veditabbaṁ. Vuttañhetaṁ porāṇehi –",
  "atk-s0302a0:157": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0302a0:158": "Gandhamaṅgalahemañca, uposathachaddantime dasā’’ti.(ma. ni. aṭṭha. 1.148; vibha. aṭṭha. 760); –",
  "atk-s0302a0:159": "Imāni dasa hatthikulāni. Tattha kāḷāvakanti pakatihatthikulaṁ daṭṭhabbaṁ. Yaṁ dasannaṁ purisānaṁ kāyabalaṁ, taṁ ekassa kāḷāvakassa hatthino. Yaṁ dasannaṁ kāḷāvakānaṁ balaṁ, taṁ ekassa gaṅgeyyassa. Yaṁ dasannaṁ gaṅgeyyānaṁ, taṁ ekassa paṇḍarassa. Yaṁ dasannaṁ paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa piṅgalassa. Yaṁ dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ, taṁ ekassa maṅgalassa. Yaṁ dasannaṁ maṅgalānaṁ, taṁ ekassa hemavatassa. Yaṁ dasannaṁ hemavatānaṁ, taṁ ekassa uposathassa. Yaṁ dasannaṁ uposathānaṁ, taṁ ekassa chaddantassa. Yaṁ dasannaṁ chaddantānaṁ, taṁ ekassa tathāgatassa. Nārāyanasaṅghātabalantipi idameva vuccati. Tadetaṁ pakatihatthigaṇanāya hatthīnaṁ koṭisahassānaṁ, purisagaṇanāya dasannaṁ purisakoṭisahassānaṁ balaṁ hoti. Idaṁ tāva tathāgatassa kāyabalaṁ. ‘‘Dasabalasamannāgato’’ti ettha pana etaṁ saṅgahaṁ na gacchati. Etañhi bāhirakaṁ lāmakaṁ tiracchānagatānaṁ sīhādīnampi hoti. Etañhi nissāya dukkhapariññā vā samudayappahānaṁ vā maggabhāvanā vā phalasacchikiriyā vā natthi. Aññaṁ pana dasasu ṭhānesu akampanatthena upatthambhanatthena ca dasavidhaṁ ñāṇabalaṁ nāma atthi. Taṁ sandhāya vuttaṁ ‘‘dasabalasamannāgato’’ti.",
  "atk-s0302a0:160": "Katamaṁ pana tanti? Ṭhānāṭṭhānādīnaṁ yathābhūtaṁ jānanaṁ. Seyyathidaṁ – ṭhānañca ṭhānato aṭṭhānañca aṭṭhānato jānanaṁ ekaṁ, atītānāgatapaccuppannānaṁ kammasamādānānaṁ ṭhānaso hetuso yathābhūtaṁ vipākajānanaṁ ekaṁ, sabbatthagāminipaṭipadājānanaṁ ekaṁ, anekadhātunānādhātulokajānanaṁ ekaṁ, parasattānaṁ parapuggalānaṁ nānādhimuttikatājānanaṁ ekaṁ, tesaṁyeva indriyaparopariyattajānanaṁ ekaṁ, jhānavimokkhasamādhisamāpattīnaṁ saṁkilesavodānavuṭṭhānajānanaṁ ekaṁ, pubbenivāsajānanaṁ ekaṁ, sattānaṁ cutūpapātajānanaṁ ekaṁ, āsavakkhayajānanaṁ ekanti. Abhidhamme pana –",
  "atk-s0302a0:161": "‘‘Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti. Yampi tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti. Idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti , parisāsu sīhanādaṁ nadati, brahmacakkaṁ pavattetī’’ti.",
  "atk-s0302a0:162": "Ādinā (vibha. 760) nayena vitthārato āgatāneva. Atthavaṇṇanāpi nesaṁ vibhaṅgaṭṭhakathāyañceva (vibha. aṭṭha. 760) papañcasūdaniyā ca majjhimaṭṭhakathāya (ma. ni. aṭṭha. 1.148) sabbākārato vuttā. Sā tattha vuttanayeneva gahetabbā.",
  "atk-s0302a0:163": "Catūhi ca vesārajjehīti ettha sārajjapaṭipakkhaṁ vesārajjaṁ, catūsu ṭhānesu vesārajjabhāvaṁ paccavekkhantassa uppannasomanassamayañāṇassetaṁ nāmaṁ. Katamesu catūsu? ‘‘Sammāsambuddhassa te paṭijānato ime dhammā anabhisambuddhā’’tiādīsu codanāvatthūsu. Tatrāyaṁ pāḷi –",
  "atk-s0302a0:164": "‘‘Cattārimāni, bhikkhave, tathāgatassa vesārajjāni…pe…. Katamāni cattāri? ‘Sammāsambuddhassa te paṭijānato ime dhammā anabhisambuddhā’ti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ saha dhammena paṭicodessatīti nimittametaṁ, bhikkhave, na samanupassāmi. Etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi. ‘Khīṇāsavassa te paṭijānato ime āsavā aparikkhīṇā’ti tatra vata maṁ…pe… ‘ye kho pana te antarāyikā dhammā vuttā, te paṭisevato nālaṁ antarāyāyā’ti tatra vata maṁ…pe… ‘yassa kho pana te atthāya dhammo desito, so na niyyāti takkarassa sammā dukkhakkhayāyā’ti tatra vata maṁ samaṇo vā brāhmaṇo vā…pe… vesārajjappatto viharāmī’’ti (a. ni. 4.8).",
  "atk-s0302a0:165": "Āsabhaṁ ṭhānanti seṭṭhaṭṭhānaṁ uttamaṭṭhānaṁ. Āsabhā vā pubbabuddhā, tesaṁ ṭhānanti attho. Apica gavasatajeṭṭhako usabho, gavasahassajeṭṭhako vasabho, vajasatajeṭṭhako vā usabho, vajasahassajeṭṭhako vasabho, sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi pathaviṁ uppīḷetvā avaṭṭhānaṁ (ma. ni. 1.150). Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti, attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "atk-s0302a0:166": "Parisāsūti ‘‘aṭṭha kho imā, sāriputta, parisā. Katamā aṭṭha? Khattiyaparisā brāhmaṇaparisā gahapatiparisā samaṇaparisā cātumahārājikaparisā tāvatiṁsaparisā māraparisā brahmaparisā’’ti, imāsu aṭṭhasu parisāsu. Sīhanādaṁ nadatīti seṭṭhanādaṁ abhītanādaṁ nadati, sīhanādasadisaṁ vā nādaṁ nadati. Ayamattho sīhanādasuttena dīpetabbo. Yathā vā sīho sahanato ceva hananato ca sīhoti vuccati, evaṁ tathāgato lokadhammānaṁ sahanato parappavādānañca hananato sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso, ‘‘iti rūpa’’ntiādinā nayena nānāvidhadesanāvilāsasampannaṁ sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "atk-s0302a0:167": "Brahmacakkaṁ pavattetīti ettha brahmanti seṭṭhaṁ uttamaṁ, visuddhassa dhammacakkassetaṁ adhivacanaṁ. Taṁ pana dhammacakkaṁ duvidhaṁ hoti paṭivedhañāṇañca desanāñāṇañca. Tattha paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato paṭṭhāya yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato vā yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato vā paṭṭhāya yāva arahattamaggā uppajjamānaṁ , phalakkhaṇe uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññāsikoṇḍaññassa sotāpattimaggā pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ buddhānaṁyeva orasañāṇaṁ.",
  "atk-s0302a0:168": "Idāni yaṁ iminā ñāṇena samannāgato sīhanādaṁ nadati, taṁ dassetuṁ iti rūpantiādimāha. Tattha iti rūpanti idaṁ rūpaṁ ettakaṁ rūpaṁ, ito uddhaṁ rūpaṁ natthīti ruppanasabhāvañceva bhūtupādāyabhedañca ādiṁ katvā lakkhaṇarasapaccupaṭṭhānapadaṭṭhānavasena anavasesarūpapariggaho vutto. Iti rūpassa samudayoti iminā evaṁ pariggahitassa rūpassa samudayo vutto. Tattha itīti evaṁ samudayo hotīti attho. Tassa vitthāro ‘‘avijjāsamudayā rūpasamudayo taṇhāsamudayā, kammasamudayā āhārasamudayā rūpasamudayoti nibbattilakkhaṇaṁ passantopi rūpakkhandhassa udayaṁ passatī’’ti (paṭi. ma. 1.50) evaṁ veditabbo. Atthaṅgamepi ‘‘avijjānirodhā rūpanirodho…pe… vipariṇāmalakkhaṇaṁ passantopi rūpakkhandhassa nirodhaṁ passatī’’ti ayaṁ vitthāro.",
  "atk-s0302a0:169": "Iti vedanātiādīsupi ayaṁ vedanā ettakā vedanā, ito uddhaṁ vedanā natthi, ayaṁ saññā, ime saṅkhārā, idaṁ viññāṇaṁ ettakaṁ viññāṇaṁ , ito uddhaṁ viññāṇaṁ natthīti vedayitasañjānanaabhisaṅkharaṇavijānanasabhāvañceva sukhādirūpasaññādiphassādicakkhuviññāṇādibhedañca ādiṁ katvā lakkhaṇarasapaccupaṭṭhānapadaṭṭhānavasena anavasesavedanāsaññāsaṅkhāraviññāṇapariggaho vutto. Iti vedanāya samudayotiādīhi pana evaṁ pariggahitānaṁ vedanāsaññāsaṅkhāraviññāṇānaṁ samudayo vutto. Tatrāpi itīti evaṁ samudayo hotīti attho. Tesampi vitthāro ‘‘avijjāsamudayā vedanāsamudayo’’ti (paṭi. ma. 1.50) rūpe vuttanayeneva veditabbo. Ayaṁ pana viseso – tīsu khandhesu ‘‘āhārasamudayā’’ti avatvā ‘‘phassasamudayā’’ti vattabbaṁ, viññāṇakkhandhe ‘‘nāmarūpasamudayā’’ti. Atthaṅgamapadampi tesaṁyeva vasena yojetabbaṁ. Ayamettha saṅkhepo. Vitthārato pana udayabbayavinicchayo sabbākāraparipūro visuddhimagge vutto.",
  "atk-s0302a0:170": "Imasmiṁsati idaṁ hotīti ayampi aparo sīhanādo. Tassattho – imasmiṁ avijjādike paccaye sati idaṁ saṅkhārādikaṁ phalaṁ hoti. Imassuppādā idaṁ uppajjatīti imassa avijjādikassa paccayassa uppādā idaṁ saṅkhārādikaṁ phalaṁ uppajjati. Imasmiṁ asati idaṁ na hotīti imasmiṁ avijjādike paccaye asati idaṁ saṅkhārādikaṁ phalaṁ na hoti. Imassa nirodhā idaṁ nirujjhatīti imassa avijjādikassa paccayassa nirodhā idaṁ saṅkhārādikaṁ phalaṁ nirujjhati. Idāni yathā taṁ hoti ceva nirujjhati ca, taṁ vitthārato dassetuṁ yadidaṁ avijjāpaccayā saṅkhārātiādimāha.",
  "atk-s0302a0:171": "Evaṁ svākkhātoti evaṁ pañcakkhandhavibhajanādivasena suṭṭhu akkhāto kathito. Dhammoti pañcakkhandhapaccayākāradhammo. Uttānoti anikujjito. Vivaṭoti vivaritvā ṭhapito. Pakāsitoti dīpito jotito. Chinnapilotikoti pilotikā vuccati chinnaṁ bhinnaṁ tattha tattha sibbitagaṇṭhitaṁ jiṇṇavatthaṁ, taṁ yassa natthīti aṭṭhahatthaṁ navahatthaṁ vā ahatasāṭakaṁ nivattho, so chinnapilotiko nāma. Ayampi dhammo tādiso. Na hettha kohaññādivasena chinnabhinnasibbitagaṇṭhitabhāvo atthi. Apica khuddakasāṭakopi pilotikāti vuccati, sā yassa natthi, aṭṭhanavahattho mahāpaṭo atthi, sopi chinnapilotiko, apagatapilotikoti attho. Tādiso ayaṁ dhammo. Yathā hi catuhatthaṁ sāṭakaṁ gahetvā pariggahaṇaṁ karonto puriso ito cito ca añchanto kilamati, evaṁ bāhirakasamaye pabbajitā attano parittakaṁ dhammaṁ ‘‘evaṁ sati evaṁ bhavissatī’’ti kappetvā kappetvā vaḍḍhentā kilamanti. Yathā pana aṭṭhahatthanavahatthena pariggahaṇaṁ karonto yathāruci pārupati na kilamati, natthi tattha añchitvā vaḍḍhanakiccaṁ; evaṁ imasmimpi dhamme kappetvā kappetvā vibhajanakiccaṁ natthi, tehi tehi kāraṇehi mayāva ayaṁ dhammo suvibhatto suvitthāritoti idampi sandhāya ‘‘chinnapilotiko’’ti āha. Apica kacavaropi pilotikāti vuccati, imasmiñca sāsane samaṇakacavaraṁ nāma patiṭṭhātuṁ na labhati. Tenevāha –",
  "atk-s0302a0:172": "‘‘Kāraṇḍavaṁ niddhamatha, kasambuṁ apakassatha;",
  "atk-s0302a0:173": "Tato palāpe vāhetha, assamaṇe samaṇamānine.",
  "atk-s0302a0:174": "‘‘Niddhamitvāna pāpicche, pāpaācāragocare;",
  "atk-s0302a0:175": "Suddhā suddhehi saṁvāsaṁ, kappayavho patissatā;",
  "atk-s0302a0:176": "Tato samaggā nipakā, dukkhassantaṁ karissathā’’ti. (a. ni. 8.10);",
  "atk-s0302a0:177": "Iti samaṇakacavarassa chinnattāpi ayaṁ dhammo chinnapilotiko nāma hoti.",
  "atk-s0302a0:178": "Alamevāti yuttameva. Saddhāpabbajitenāti saddhāya pabbajitena. Kulaputtenāti dve kulaputtā ācārakulaputto jātikulaputto ca. Tattha yo yato kutoci kulā pabbajitvā sīlādayo pañca dhammakkhandhe pūreti, ayaṁ ācārakulaputto nāma. Yo pana yasakulaputtādayo viya jātisampannakulā pabbajito, ayaṁ jātikulaputto nāma. Tesu idha ācārakulaputto adhippeto. Sace pana jātikulaputto ācāravā hoti, ayaṁ uttamoyeva. Evarūpena kulaputtena. Vīriyaṁ ārabhitunti caturaṅgasamannāgataṁ vīriyaṁ kātuṁ. Idānissa caturaṅgaṁ dassento kāmaṁ taco cātiādimāha. Ettha hi taco ekaṁ aṅgaṁ, nhāru ekaṁ, aṭṭhi ekaṁ, maṁsalohitaṁ ekanti. Idañca pana caturaṅgasamannāgataṁ vīriyaṁ adhiṭṭhahantena navasu ṭhānesu samādhātabbaṁ purebhatte pacchābhatte purimayāme majjhimayāme pacchimayāme gamane ṭhāne nisajjāya sayaneti.",
  "atk-s0302a0:179": "Dukkhaṁ, bhikkhave, kusīto viharatīti imasmiṁ sāsane yo kusīto puggalo, so dukkhaṁ viharati. Bāhirasamaye pana yo kusīto, so sukhaṁ viharati. Vokiṇṇoti missībhūto. Sadatthanti sobhanaṁ vā atthaṁ sakaṁ vā atthaṁ, ubhayenāpi arahattameva adhippetaṁ. Parihāpetīti hāpeti na pāpuṇāti. Kusītapuggalassa hi cha dvārāni aguttāni honti, tīṇi kammāni aparisuddhāni, ājīvaṭṭhamakaṁ sīlaṁ apariyodātaṁ, bhinnājīvo kulūpako hoti. So sabrahmacārīnaṁ akkhimhi patitarajaṁ viya upaghātakaro hutvā dukkhaṁ viharati, pīṭhamaddano ceva hoti laṇḍapūrako ca, satthu ajjhāsayaṁ gahetuṁ na sakkoti, dullabhaṁ khaṇaṁ virādheti, tena bhutto raṭṭhapiṇḍopi na mahapphalo hoti.",
  "atk-s0302a0:180": "Āraddhavīriyo ca kho, bhikkhaveti āraddhavīriyo puggalo imasmiṁyeva sāsane sukhaṁ viharati. Bāhirasamaye pana yo āraddhavīriyo, so dukkhaṁ viharati. Pavivittoti vivitto viyutto hutvā. Sadatthaṁ paripūretīti arahattaṁ pāpuṇāti. Āraddhavīriyassa hi cha dvārāni suguttāni honti, tīṇi kammāni parisuddhāni, ājīvaṭṭhamakaṁ sīlaṁ pariyodātaṁ sabrahmacārīnaṁ akkhimhi susītalañjanaṁ viya dhātugatacandanaṁ viya ca manāpo hutvā sukhaṁ viharati, satthu ajjhāsayaṁ gahetuṁ sakkoti. Satthā hi –",
  "atk-s0302a0:181": "‘‘Ciraṁ jīva mahāvīra, kappaṁ tiṭṭha mahāmunī’’ti –",
  "atk-s0302a0:182": "Evaṁ gotamiyā vandito, ‘‘na kho, gotami, tathāgatā evaṁ vanditabbā’’ti paṭikkhipitvā tāya yācito vanditabbākāraṁ ācikkhanto evamāha –",
  "atk-s0302a0:183": "‘‘Āraddhavīriye pahitatte, niccaṁ daḷhaparakkame;",
  "atk-s0302a0:184": "Samagge sāvake passa, esā buddhāna vandanā’’ti. (apa. therī 2.2.171);",
  "atk-s0302a0:185": "Evaṁ āraddhavīriyo satthu ajjhāsayaṁ gahetuṁ sakkoti, dullabhaṁ khaṇaṁ na virādheti. Tassa hi buddhuppādo dhammadesanā saṅghasuppaṭipatti saphalā hoti saudrayā, raṭṭhapiṇḍopi tena bhutto mahapphalo hoti.",
  "atk-s0302a0:186": "Hīnenaaggassāti hīnāya saddhāya hīnena vīriyena hīnāya satiyā hīnena samādhinā hīnāya paññāya aggasaṅkhātassa arahattassa patti nāma na hoti. Aggena ca khoti aggehi saddhādīhi aggassa arahattassa patti hoti. Maṇḍapeyyanti pasannaṭṭhena maṇḍaṁ, pātabbaṭṭhena peyyaṁ. Yañhi pivitvā antaravīthiyaṁ patito visaññī attano sāṭakādīnampi assāmiko hoti, taṁ pasannampi na pātabbaṁ, mayhaṁ pana sāsanaṁ evaṁ pasannañca pātabbañcāti dassento ‘‘maṇḍapeyya’’nti āha.",
  "atk-s0302a0:187": "Tattha tividho maṇḍo – desanāmaṇḍo, paṭiggahamaṇḍo, brahmacariyamaṇḍoti. Katamo desanāmaṇḍo? Catunnaṁ ariyasaccānaṁ ācikkhanā desanā paññāpanā paṭṭhapanā vivaraṇā vibhajanā uttānīkammaṁ, catunnaṁ satipaṭṭhānānaṁ…pe… ariyassa aṭṭhaṅgikassa maggassa ācikkhanā…pe… uttānīkammaṁ, ayaṁ desanāmaṇḍo. Katamo paṭiggahamaṇḍo? Bhikkhū bhikkhuniyo upāsakā upāsikāyo devā manussā ye vā panaññepi keci viññātāro, ayaṁ paṭiggahamaṇḍo. Katamo brahmacariyamaṇḍo? Ayameva ariyo aṭṭhaṅgiko maggo, seyyathidaṁ – sammādiṭṭhi…pe… sammāsamādhi, ayaṁ brahmacariyamaṇḍo. Apica adhimokkhamaṇḍo saddhindriyaṁ, assaddhiyaṁ kasaṭo, assaddhiyaṁ kasaṭaṁ chaḍḍetvā saddhindriyassa adhimokkhamaṇḍaṁ pivatīti maṇḍapeyyantiādināpi (paṭi. ma. 1.238) nayenettha attho veditabbo. Satthā sammukhībhūtoti idamettha kāraṇavacanaṁ. Yasmā satthā sammukhībhūto, tasmā vīriyasampayogaṁ katvā pivatha etaṁ maṇḍaṁ. Bāhirakañhi bhesajjamaṇḍampi vejjassa asammukhā pivantānaṁ pamāṇaṁ vā uggamanaṁ vā niggamanaṁ vā na jānāmāti āsaṅkā hoti. Vejjasammukhā pana ‘‘vejjo jānissatī’’ti nirāsaṅkā pivanti. Evameva amhākaṁ dhammassāmi satthā sammukhībhūtoti vīriyaṁ katvā pivathāti maṇḍapāne nesaṁ niyojento tasmātiha, bhikkhavetiādimāha. Tattha saphalāti sānisaṁsā. Saudrayāti savaḍḍhi. Idāni niyojanānurūpaṁ sikkhitabbataṁ niddisanto attatthaṁ vā hi, bhikkhavetiādimāha. Tattha attatthanti attano atthabhūtaṁ arahattaṁ. Appamādena sampādetunti appamādena sabbakiccāni kātuṁ. Paratthanti paccayadāyakānaṁ mahapphalānisaṁsaṁ. Sesaṁ sabbattha uttānamevāti. Dutiyaṁ.",
  "atk-s0302a0:188": "3. Upanisasuttavaṇṇanā",
  "atk-s0302a0:189": "23. Tatiye ‘‘jānato aha’’ntiādīsu jānatoti jānantassa. Passatoti passantassa. Dvepi padāni ekatthāni, byañjanameva nānaṁ. Evaṁ santepi ‘‘jānato’’ti ñāṇalakkhaṇaṁ upādāya puggalaṁ niddisati. Jānanalakkhaṇañhi ñāṇaṁ. ‘‘Passato’’ti ñāṇappabhāvaṁ upādāya. Passanappabhāvañhi ñāṇaṁ, ñāṇasamaṅgīpuggalo cakkhumā viya cakkhunā rūpāni , ñāṇena vivaṭe dhamme passati. Āsavānaṁ khayanti ettha āsavānaṁ pahānaṁ asamuppādo khīṇākāro natthibhāvoti ayampi āsavakkhayoti vuccati, bhaṅgopi maggaphalanibbānānipi. ‘‘Āsavānaṁ khayā anāsavaṁ cetovimutti’’ntiādīsu (ma. ni. 1.438; vibha. 831) hi khīṇākāro āsavakkhayoti vuccati. ‘‘Yo āsavānaṁ khayo vayo bhedo paribhedo aniccatā antaradhāna’’nti (vibha. 354) ettha bhaṅgo.",
  "atk-s0302a0:190": "‘‘Sekkhassa sikkhamānassa, ujumaggānusārino;",
  "atk-s0302a0:191": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62); –",
  "atk-s0302a0:192": "Ettha maggo. So hi āsave khepento vūpasamento uppajjati, tasmā āsavānaṁ khayoti vutto. ‘‘Āsavānaṁ khayā samaṇo hotī’’ti ettha phalaṁ. Tañhi āsavānaṁ khīṇante uppajjati, tasmā āsavānaṁ khayoti vuttaṁ.",
  "atk-s0302a0:193": "‘‘Āsavā tassa vaḍḍhanti, ārā so āsavakkhayā’’ti; (Dha. pa. 253) –",
  "atk-s0302a0:194": "Ettha nibbānaṁ. Tañhi āgamma āsavā khīyanti, tasmā āsavānaṁ khayoti vuttaṁ. Idha pana maggaphalāni adhippetāni. No ajānato no apassatoti yo pana na jānāti na passati, tassa no vadāmīti attho. Etena ye ajānato apassatopi saṁsārādīhiyeva suddhiṁ vadanti, te paṭikkhittā honti. Purimena padadvayena upāyo vutto, iminā anupāyaṁ paṭisedheti.",
  "atk-s0302a0:195": "Idāni yaṁ jānato āsavānaṁ khayo hoti, taṁ dassetukāmo kiñca, bhikkhave, jānatoti pucchaṁ ārabhi. Tattha jānanā bahuvidhā. Dabbajātiko eva hi koci bhikkhu chattaṁ kātuṁ jānāti, koci cīvarādīnaṁ aññataraṁ, tassa īdisāni kammāni vattasīse ṭhatvā karontassa sā jānanā saggamaggaphalānaṁ padaṭṭhānaṁ na hotīti na vattabbaṁ. Yo pana sāsane pabbajitvā vejjakammādīni kātuṁ jānāti, tassevaṁ jānato āsavā vaḍḍhantiyeva. Tasmā yaṁ jānato passato ca āsavānaṁ khayo hoti, tadeva dassento iti rūpantiādimāha. Evaṁ kho, bhikkhave, jānatoti evaṁ pañcannaṁ khandhānaṁ udayabbayaṁ jānantassa. Āsavānaṁ khayo hotīti āsavānaṁ khayante jātattā ‘‘āsavānaṁ khayo’’ti laddhanāmaṁ arahattaṁ hoti.",
  "atk-s0302a0:196": "Evaṁ arahattanikūṭena desanaṁ niṭṭhapetvā idāni khīṇāsavassa āgamanīyaṁ pubbabhāgapaṭipadaṁ dassetuṁ yampissa taṁ, bhikkhavetiādimāha. Tattha khayasmiṁ khayeñāṇanti āsavakkhayasaṅkhāte arahattaphale paṭiladdhe sati paccavekkhaṇañāṇaṁ. Tañhi arahattaphalasaṅkhāte khayasmiṁ paṭhamavāraṁ uppanne pacchā uppannattā khayeñāṇanti vuccati. Saupanisanti sakāraṇaṁ sappaccayaṁ. Vimuttīti arahattaphalavimutti. Sā hissa upanissayapaccayena paccayo hoti. Evaṁ ito paresupi labbhamānavasena paccayabhāvo veditabbo.",
  "atk-s0302a0:197": "Virāgoti maggo. So hi kilese virājento khepento uppanno, tasmā virāgoti vuccati. Nibbidāti nibbidāñāṇaṁ. Etena balavavipassanaṁ dasseti. Balavavipassanāti bhayatūpaṭṭhāne ñāṇaṁ ādīnavānupassane ñāṇaṁ muñcitukamyatāñāṇaṁ saṅkhārupekkhāñāṇanti catunnaṁ ñāṇānaṁ adhivacanaṁ. Yathābhūtañāṇadassananti yathāsabhāvajānanasaṅkhātaṁ dassanaṁ. Etena taruṇavipassanaṁ dasseti. Taruṇavipassanā hi balavavipassanāya paccayo hoti. Taruṇavipassanāti saṅkhāraparicchede ñāṇaṁ kaṅkhāvitaraṇe ñāṇaṁ sammasane ñāṇaṁ maggāmagge ñāṇanti catunnaṁ ñāṇānaṁ adhivacanaṁ. Samādhīti pādakajjhānasamādhi. So hi taruṇavipassanāya paccayo hoti. Sukhanti appanāya pubbabhāgasukhaṁ. Tañhi pādakajjhānassa paccayo hoti. Passaddhīti darathapaṭippassaddhi. Sā hi appanāpubbabhāgassa sukhassa paccayo hoti. Pītīti balavapīti. Sā hi darathapaṭippassaddhiyā paccayo hoti. Pāmojjanti dubbalapīti. Sā hi balavapītiyā paccayo hoti. Saddhāti aparāparaṁ uppajjanasaddhā. Sā hi dubbalapītiyā paccayo hoti. Dukkhanti vaṭṭadukkhaṁ. Tañhi aparāparasaddhāya paccayo hoti. Jātīti savikārā khandhajāti . Sā hi vaṭṭadukkhassa paccayo hoti. Bhavoti kammabhavo. (So hi savikārāya jātiyā paccayo hoti.) Etenupāyena sesapadānipi veditabbāni.",
  "atk-s0302a0:198": "Thullaphusitaketi mahāphusitake. Pabbatakandarapadarasākhāti ettha kandaraṁ nāma ‘ka’ntiladdhanāmena udakena dārito udakabhinno pabbatapadeso, yo ‘‘nitambo’’tipi ‘‘nadīkuñcho’’tipi vuccati. Padaraṁ nāma aṭṭhamāse deve avassante phalito bhūmippadeso. Sākhāti kusumbhagāminiyo khuddakamātikāyo. Kusobbhāti khuddakaāvāṭā. Mahāsobbhāti mahāāvāṭā. Kunnadiyoti khuddakanadiyo. Mahānadiyoti gaṅgāyamunādikā mahāsaritā. Evameva kho, bhikkhave, avijjūpanisā saṅkhārātiādīsu avijjā pabbatoti daṭṭhabbā. Abhisaṅkhārā meghoti, viññāṇādivaṭṭaṁ kandarādayoti, vimutti sāgaroti.",
  "atk-s0302a0:199": "Yathā pabbatamatthake devo vassitvā pabbatakandarādīni pūrento anupubbena mahāsamuddaṁ sāgaraṁ pūreti, evaṁ avijjāpabbatamatthake tāva abhisaṅkhārameghassa vassanaṁ veditabbaṁ. Assutavā hi bālaputhujjano avijjāya aññāṇī hutvā taṇhāya abhilāsaṁ katvā kusalākusalakammaṁ āyūhati, taṁ kusalākusalakammaṁ paṭisandhiviññāṇassa paccayo hoti, paṭisandhiviññāṇādīni nāmarūpādīnaṁ. Iti pabbatamatthake vuṭṭhadevassa kandarādayo pūretvā mahāsamuddaṁ āhacca ṭhitakālo viya avijjāpabbatamatthake vuṭṭhassa abhisaṅkhārameghassa paramparapaccayatāya anupubbena viññāṇādivaṭṭaṁ pūretvā ṭhitakālo. Buddhavacanaṁ pana pāḷiyaṁ agahitampi ‘‘idha tathāgato loke uppajjati, agārasmā anagāriyaṁ pabbajatī’’ti imāya pāḷiyā vasena gahitamevāti veditabbaṁ. Yā hi tassa kulagehe nibbatti, sā kammabhavapaccayā savikārā jāti nāma. So buddhānaṁ vā buddhasāvakānaṁ vā sammukhībhāvaṁ āgamma vaṭṭadosadīpakaṁ lakkhaṇāhaṭaṁ dhammakathaṁ sutvā vaṭṭavasena pīḷito hoti, evamassa savikārā khandhajāti vaṭṭadukkhassa paccayo hoti. So vaṭṭadukkhena pīḷito aparāparaṁ saddhaṁ janetvā agārasmā anagāriyaṁ pabbajati, evamassa vaṭṭadukkhaṁ aparāparasaddhāya paccayo hoti. So pabbajjāmatteneva asantuṭṭho ūnapañcavassakāle nissayaṁ gahetvā vattapaṭipattiṁ pūrento dvemātikā paguṇaṁ katvā kammākammaṁ uggahetvā yāva arahattā nijjaṭaṁ katvā kammaṭṭhānaṁ gahetvā araññe vasanto pathavīkasiṇādīsu kammaṁ ārabhati, tassa kammaṭṭhānaṁ nissāya dubbalapīti uppajjati. Tadassa saddhūpanisaṁ pāmojjaṁ, taṁ balavapītiyā paccayo hoti. Balavapīti darathapaṭippassaddhiyā, sā appanāpubbabhāgasukhassa, taṁ sukhaṁ pādakajjhānasamādhissa. So samādhinā cittakallataṁ janetvā taruṇavipassanāya kammaṁ karoti. Iccassa pādakajjhānasamādhi taruṇavipassanāya paccayo hoti, taruṇavipassanā balavavipassanāya, balavavipassanā maggassa, maggo phalavimuttiyā, phalavimutti paccavekkhaṇañāṇassāti . Evaṁ devassa anupubbena sāgaraṁ pūretvā ṭhitakālo viya khīṇāsavassa vimuttisāgaraṁ pūretvā ṭhitakālo veditabboti. Tatiyaṁ.",
  "atk-s0302a0:200": "4. Aññatitthiyasuttavaṇṇanā",
  "atk-s0302a0:201": "24. Catutthe pāvisīti paviṭṭho. So ca na tāva paviṭṭho, ‘‘pavisissāmī’’ti nikkhantattā pana evaṁ vutto. Yathā kiṁ? Yathā ‘‘gāmaṁ gamissāmī’’ti nikkhantapuriso taṁ gāmaṁ appattopi ‘‘kahaṁ itthannāmo’’ti vutte ‘‘gāmaṁ gato’’ti vuccati, evaṁ. Atippagoti tadā kira therassa atippagoyeva nikkhantadivaso ahosi, atippagoyeva nikkhantabhikkhū bodhiyaṅgaṇe cetiyaṅgaṇe nivāsanapārupanaṭṭhāneti imesu ṭhānesu yāva bhikkhācāravelā hoti, tāva papañcaṁ karonti. Therassa pana ‘‘yāva bhikkhācāravelā hoti, tāva paribbājakehi saddhiṁ ekadvekathāvāre karissāmī’’ti cintayato yaṁnūnāhanti etadahosi. Paribbājakānaṁ ārāmoti so kira ārāmo dakkhiṇadvārassa ca veḷuvanassa ca antarā ahosi. Idhāti imesu catūsu vādesu. Kiṁvādī kimakkhāyīti kiṁ vadati kiṁ ācikkhati, kiṁ ettha samaṇassa gotamassa dassananti pucchanti. Dhammassa cānudhammaṁ byākareyyāmāti, bhotā gotamena yaṁ vuttaṁ kāraṇaṁ, tassa anukāraṇaṁ katheyyāma. Sahadhammiko vādānupātoti parehi vuttakāraṇena sakāraṇo hutvā samaṇassa gotamassa vādānupāto vādappavatti viññūhi garahitabbaṁ kāraṇaṁ koci appamattakopi kathaṁ nāgaccheyya? Idaṁ vuttaṁ hoti – kathaṁ sabbākārenapi samaṇassa gotamassa vāde gārayhaṁ kāraṇaṁ na bhaveyyāti?",
  "atk-s0302a0:202": "Itivadanti phassapaccayā dukkhanti evaṁ vadantoti attho. Tatrāti tesu catūsu vādesu. Te vata aññatra phassāti idaṁ ‘‘tadapi phassapaccayā’’ti paṭiññāya sādhakavacanaṁ. Yasmā hi na vinā phassena dukkhapaṭisaṁvedanā atthi, tasmā jānitabbametaṁ yathā ‘‘tadapi phassapaccayā’’ti ayamettha adhippāyo.",
  "atk-s0302a0:203": "Sādhu, sādhu, ānandāti ayaṁ sādhukāro sāriputtattherassa dinno, ānandattherena pana saddhiṁ bhagavā āmantesi. Ekamidāhanti ettha idhāti nipātamattaṁ, ekaṁ samayanti attho. Idaṁ vacanaṁ ‘‘na kevalaṁ sāriputtova rājagahaṁ paviṭṭho, ahampi pāvisiṁ. Na kevalañca tassevāyaṁ vitakko uppanno, mayhampi uppajji. Na kevalañca tasseva sā titthiyehi saddhiṁ kathā jātā, mayhampi jātapubbā’’ti dassanatthaṁ vuttaṁ.",
  "atk-s0302a0:204": "Acchariyaṁabbhutanti ubhayampetaṁ vimhayadīpanameva. Vacanattho panettha accharaṁ paharituṁ yuttanti acchariyaṁ. Abhūtapubbaṁ bhūtanti abbhutaṁ. Ekena padenāti ‘‘phassapaccayā dukkha’’nti iminā ekena padena. Etena hi sabbavādānaṁ paṭikkhepattho vutto. Esevatthoti esoyeva phassapaccayā dukkhanti paṭiccasamuppādattho. Taññevettha paṭibhātūti taññevettha upaṭṭhātu. Idāni thero jarāmaraṇādikāya paṭiccasamuppādakathāya taṁ atthagambhīrañceva gambhīrāvabhāsañca karonto sace maṁ, bhantetiādiṁ vatvā yaṁmūlakā kathā uppannā, tadeva padaṁ gahetvā vivaṭṭaṁ dassento channaṁtvevātiādimāha. Sesaṁ uttānamevāti. Catutthaṁ.",
  "atk-s0302a0:205": "5. Bhūmijasuttavaṇṇanā",
  "atk-s0302a0:206": "25-26. Pañcame bhūmijoti tassa therassa nāmaṁ. Sesamidhāpi purimasutte vuttanayeneva veditabbaṁ. Ayaṁ pana viseso – yasmā idaṁ sukhadukkhaṁ na kevalaṁ phassapaccayā uppajjati, kāyenapi kariyamānaṁ karīyati, vācāyapi manasāpi, attanāpi kariyamānaṁ karīyati, parenapi kariyamānaṁ karīyati, sampajānenapi kariyamānaṁ karīyati, asampajānenapi, tasmā tassa aparampi paccayavisesaṁ dassetuṁ kāye vā hānanda, satītiādimāha. Kāyasañcetanāhetūti kāyadvāre uppannacetanāhetu. Vacīsañcetanāmanosañcetanāsupi eseva nayo. Ettha ca kāyadvāre kāmāvacarakusalākusalavasena vīsati cetanā labbhanti, tathā vacīdvāre. Manodvāre navahi rūpārūpacetanāhi saddhiṁ ekūnatiṁsāti tīsu dvāresu ekūnasattati cetanā honti, tappaccayaṁ vipākasukhadukkhaṁ dassitaṁ. Avijjāpaccayā cāti idaṁ tāpi cetanā avijjāpaccayā hontīti dassanatthaṁ vuttaṁ. Yasmā pana taṁ yathāvuttacetanābhedaṁ kāyasaṅkhārañceva vacīsaṅkhārañca manosaṅkhārañca parehi anussāhito sāmaṁ asaṅkhārikacittena karoti, parehi kāriyamāno sasaṅkhārikacittenāpi karoti, ‘‘idaṁ nāma kammaṁ karoti, tassa evarūpo nāma vipāko bhavissatī’’ti, evaṁ kammañca vipākañca jānantopi karoti, mātāpitūsu cetiyavandanādīni karontesu anukarontā dārakā viya kevalaṁ kammameva jānanto ‘‘imassa pana kammassa ayaṁ vipāko’’ti vipākaṁ ajānantopi karoti, tasmā taṁ dassetuṁ sāmaṁ vā taṁ, ānanda, kāyasaṅkhāraṁ abhisaṅkharotītiādi vuttaṁ.",
  "atk-s0302a0:207": "Imesu, ānanda, dhammesūti ye ime ‘‘sāmaṁ vā taṁ, ānanda, kāyasaṅkhāra’’ntiādīsu catūsu ṭhānesu vuttā chasattati dvesatā cetanādhammā, imesu dhammesu avijjā upanissayakoṭiyā anupatitā. Sabbepi hi te ‘‘avijjāpaccayā saṅkhārā’’ti ettheva saṅgahaṁ gacchanti. Idāni vivaṭṭaṁ dassento avijjāya tvevātiādimāha. So kāyo na hotīti yasmiṁ kāye sati kāyasañcetanāpaccayaṁ ajjhattaṁ sukhadukkhaṁ uppajjati, so kāyo na hoti. Vācāmanesupi eseva nayo. Apica kāyoti cetanākāyo, vācāpi cetanāvācā, manopi kammamanoyeva. Dvārakāyo vā kāyo. Vācāmanesupi eseva nayo. Khīṇāsavo cetiyaṁ vandati, dhammaṁ bhaṇati, kammaṭṭhānaṁ manasi karoti, kathamassa kāyādayo na hontīti? Avipākattā. Khīṇāsavena hi kataṁ kammaṁ neva kusalaṁ hoti nākusalaṁ. Avipākaṁ hutvā kiriyāmatte tiṭṭhati, tenassa te kāyādayo na hontīti vuttaṁ.",
  "atk-s0302a0:208": "Khettaṁ taṁ na hotītiādīsupi viruhanaṭṭhena taṁ khettaṁ na hoti, patiṭṭhānaṭṭhena vatthu na hoti, paccayaṭṭhena āyatanaṁ na hoti, kāraṇaṭṭhena adhikaraṇaṁ na hoti. Sañcetanāmūlakañhi ajjhattaṁ sukhadukkhaṁ uppajjeyya, sā sañcetanā etesaṁ viruhanādīnaṁ atthānaṁ abhāvena tassa sukhadukkhassa neva khettaṁ, na vatthu na āyatanaṁ, na adhikaraṇaṁ hotīti. Imasmiṁ sutte vedanādīsu sukhadukkhameva kathitaṁ, tañca kho vipākamevāti. Pañcamaṁ.",
  "atk-s0302a0:209": "Chaṭṭhaṁ upavāṇasuttaṁ uttānameva. Ettha pana vaṭṭadukkhameva kathitanti. Chaṭṭhaṁ.",
  "atk-s0302a0:210": "7. Paccayasuttavaṇṇanā",
  "atk-s0302a0:211": "27-28. Sattame paṭipāṭiyā vuttesu pariyosānapadaṁ gahetvā katamañca, bhikkhave, jarāmaraṇantiādi vuttaṁ. Evaṁ paccayaṁ pajānātīti evaṁ dukkhasaccavasena paccayaṁ jānāti. Paccayasamudayādayopi samudayasaccādīnaṁyeva vasena veditabbā. Diṭṭhisampannoti maggadiṭṭhiyā sampanno. Dassanasampannoti tasseva vevacanaṁ. Āgato imaṁ saddhammanti maggasaddhammaṁ āgato. Passatīti maggasaddhammameva passati. Sekkhena ñāṇenāti maggañāṇeneva. Sekkhāya vijjāyāti maggavijjāya eva. Dhammasotaṁ samāpannoti maggasaṅkhātameva dhammasotaṁ samāpanno. Ariyoti puthujjanabhūmiṁ atikkanto. Nibbedhikapaññoti nibbedhikapaññāya samannāgato. Amatadvāraṁ āhaccatiṭṭhatīti amataṁ nāma nibbānaṁ, tassa dvāraṁ ariyamaggaṁ āhacca tiṭṭhatīti. Aṭṭhamaṁ uttānameva. Sattamaaṭṭhamāni.",
  "atk-s0302a0:212": "9. Samaṇabrāhmaṇasuttavaṇṇanā",
  "atk-s0302a0:213": "29-30. Navamaṁ akkharabhāṇakānaṁ bhikkhūnaṁ ajjhāsayena vuttaṁ. Te hi parīti upasaggaṁ pakkhipitvā vuccamāne paṭivijjhituṁ sakkonti. Navamaṁ.",
  "atk-s0302a0:214": "Dasame sabbaṁ uttānameva. Imesu dvīsu suttesu catusaccapaṭivedhova kathito. Dasamaṁ.",
  "atk-s0302a0:215": "Dasabalavaggo tatiyo.",
  "atk-s0302a0:216": "4. Kaḷārakhattiyavaggo",
  "atk-s0302a0:217": "1. Bhūtasuttavaṇṇanā",
  "atk-s0302a0:218": "31. Kaḷārakhattiyavaggassa paṭhame ajitapañheti ajitamāṇavena pucchitapañhe. Saṅkhātadhammāseti saṅkhātadhammā vuccanti ñātadhammā tulitadhammā tīritadhammā. Sekkhāti satta sekkhā. Puthūti teyeva satta jane sandhāya puthūti vuttaṁ. Idhāti imasmiṁ sāsane. Nipakoti nepakkaṁ vuccati paññā, tāya samannāgatattā nipako, tvaṁ paṇḍito pabrūhīti yācati. Iriyanti vuttiṁ ācāraṁ gocaraṁ vihāraṁ paṭipattiṁ. Mārisāti bhagavantaṁ ālapati. Sekkhānañca saṅkhātadhammānañca khīṇāsavānañca paṭipattiṁ mayā pucchito paṇḍita, mārisa, mayhaṁ kathehīti ayamettha saṅkhepattho.",
  "atk-s0302a0:219": "Tuṇhī ahosīti kasmā yāva tatiyaṁ puṭṭho tuṇhī ahosi? Kiṁ pañhe kaṅkhati, udāhu ajjhāsayeti? Ajjhāsaye kaṅkhati, no pañhe. Evaṁ kirassa ahosi – ‘‘satthā maṁ sekkhāsekkhānaṁ āgamanīyapaṭipadaṁ kathāpetukāmo; sā ca khandhavasena dhātuvasena āyatanavasena paccayākāravasenāti bahūhi kāraṇehi sakkā kathetuṁ. Kathaṁ kathento nu kho satthu ajjhāsayaṁ gahetvā kathetuṁ sakkhissāmī’’ti? Atha satthā cintesi – ‘‘ṭhapetvā maṁ añño pattaṁ ādāya caranto sāvako nāma paññāya sāriputtasamo natthi. Ayampi mayā pañhaṁ puṭṭho yāva tatiyaṁ tuṇhī eva. Pañhe nu kho kaṅkhati, udāhu ajjhāsaye’’ti. Atha ‘‘ajjhāsaye’’ti ñatvā pañhakathanatthāya nayaṁ dadamāno bhūtamidanti, sāriputta, passasīti āha.",
  "atk-s0302a0:220": "Tattha bhūtanti jātaṁ nibbattaṁ, khandhapañcakassetaṁ nāmaṁ. Iti satthā ‘‘pañcakkhandhavasena, sāriputta, imaṁ pañhaṁ kathehī’’ti therassa nayaṁ deti. Sahanayadānena pana therassa tīre ṭhitapurisassa vivaṭo ekaṅgaṇo mahāsamuddo viya nayasatena nayasahassena pañhabyākaraṇaṁ upaṭṭhāsi. Atha naṁ byākaronto bhūtamidanti, bhantetiādimāha. Tattha bhūtamidanti idaṁ nibbattaṁ khandhapañcakaṁ. Sammappaññāya passatīti saha vipassanāya maggapaññāya sammā passati. Paṭipanno hotīti sīlato paṭṭhāya yāva arahattamaggā nibbidādīnaṁ atthāya paṭipanno hoti. Tadāhārasambhavanti idaṁ kasmā ārabhi? Etaṁ khandhapañcakaṁ āhāraṁ paṭicca ṭhitaṁ, tasmā taṁ āhārasambhavaṁ nāma katvā dassetuṁ idaṁ ārabhi. Iti imināpi pariyāyena sekkhapaṭipadā kathitā hoti. Tadāhāranirodhāti tesaṁ āhārānaṁ nirodhena. Idaṁ kasmā ārabhi? Tañhi khandhapañcakaṁ āhāranirodhā nirujjhati, tasmā taṁ āhāranirodhasambhavaṁ nāma katvā dassetuṁ idaṁ ārabhi. Iti imināpi pariyāyena sekkhasseva paṭipadā kathitā. Nibbidāti ādīni sabbāni kāraṇavacanānīti veditabbāni. Anupādā vimuttoti catūhi upādānehi kañci dhammaṁ agahetvā vimutto. Sādhu sādhūti iminā therassa byākaraṇaṁ sampahaṁsetvā sayampi tatheva byākaronto puna ‘‘bhūtamida’’ntiādimāhāti. Paṭhamaṁ.",
  "atk-s0302a0:221": "2. Kaḷārasuttavaṇṇanā",
  "atk-s0302a0:222": "32. Dutiye kaḷārakhattiyoti tassa therassa nāmaṁ. Dantā panassa kaḷārā visamasaṇṭhānā, tasmā ‘‘kaḷāro’’ti vuccati. Hīnāyāvattoti hīnassa gihibhāvassa atthāya nivatto. Assāsamalatthāti assāsaṁ avassayaṁ patiṭṭhaṁ na hi nūna alattha, tayo magge tīṇi ca phalāni nūna nālatthāti dīpeti. Yadi hi tāni labheyya, na sikkhaṁ paccakkhāya hīnāyāvatteyyāti ayaṁ therassa adhippāyo. Na khvāhaṁ, āvusoti ahaṁ kho, āvuso, ‘‘assāsaṁ patto, na patto’’ti na kaṅkhāmi. Therassa hi sāvakapāramīñāṇaṁ avassayo, tasmā so na kaṅkhati. Āyatiṁ panāvusoti iminā ‘‘āyatiṁ paṭisandhi tumhākaṁ ugghāṭitā, na ugghāṭitā’’ti arahattappattiṁ pucchati. Na khvāhaṁ, āvuso, vicikicchāmīti iminā thero tattha vicikicchābhāvaṁ dīpeti.",
  "atk-s0302a0:223": "Yena bhagavā tenupasaṅkamīti ‘‘imaṁ sutakāraṇaṁ bhagavato ārocessāmī’’ti upasaṅkami. Aññā byākatāti arahattaṁ byākataṁ. Khīṇā jātīti na therena evaṁ byākatā, ayaṁ pana thero tuṭṭho pasanno evaṁ padabyañjanāni āropetvā āha. Aññataraṁ bhikkhuṁ āmantesīti taṁ sutvā satthā cintesi – ‘‘sāriputto dhīro gambhīro. Na so kenaci kāraṇena evaṁ byākarissati. Saṁkhittena pana pañho byākato bhavissati. Pakkosāpetvā naṁ pañhaṁ byākarāpessāmī’’ti aññataraṁ bhikkhuṁ āmantesi.",
  "atk-s0302a0:224": "Sace taṁ sāriputtāti idaṁ bhagavā ‘‘na esa attano dhammatāya aññaṁ byākarissati, pañhametaṁ pucchissāmi, taṁ kathentova aññaṁ byākarissatī’’ti aññaṁ byākarāpetuṁ evaṁ pucchi. Yaṁnidānāvuso, jātīti, āvuso, ayaṁ jāti nāma yaṁpaccayā, tassa paccayassa khayā khīṇasmiṁ jātiyā paccaye jātisaṅkhātaṁ phalaṁ khīṇanti viditaṁ. Idhāpi ca thero pañhe akaṅkhitvā ajjhāsaye kaṅkhati. Evaṁ kirassa ahosi – ‘‘aññā nāma taṇhā khīṇā, upādānaṁ khīṇaṁ, bhavo khīṇo, paccayo khīṇo, kilesā khīṇātiādīhi bahūhi kāraṇehi sakkā byākātuṁ, kathaṁ kathento pana satthu ajjhāsayaṁ gahetuṁ sakkhissāmī’’ti.",
  "atk-s0302a0:225": "Kiñcāpi evaṁ ajjhāsaye kaṅkhati, pañhaṁ pana aṭṭhapetvāva paccayākāravasena byākāsi. Satthāpi paccayākāravaseneva byākarāpetukāmo, tasmā esa byākarontova ajjhāsayaṁ gaṇhi. Tāvadeva ‘‘gahito me satthu ajjhāsayo’’ti aññāsi. Athassa nayasatena nayasahassena pañhabyākaraṇaṁ upaṭṭhāsi. Yasmā pana bhagavā uttari pañhaṁ pucchati, tasmā tena taṁ byākaraṇaṁ anumoditanti veditabbaṁ.",
  "atk-s0302a0:226": "Kathaṁjānato pana teti idaṁ kasmā ārabhi? Savisaye sīhanādaṁ nadāpetuṁ. Thero kira sūkaranikhātaleṇadvāre dīghanakhaparibbājakassa vedanāpariggahasutte kathiyamāne tālavaṇṭaṁ gahetvā satthāraṁ bījayamāno ṭhito tisso vedanā pariggahetvā sāvakapāramīñāṇaṁ adhigato, ayamassa savisayo. Imasmiṁ savisaye ṭhito sīhanādaṁ nadissatīti naṁ sandhāya satthā idaṁ pañhaṁ pucchi. Aniccāti hutvā abhāvaṭṭhena aniccā. Yadaniccaṁ taṁ dukkhanti ettha kiñcāpi sukhā vedanā ṭhitisukhā vipariṇāmadukkhā, dukkhā vedanā ṭhitidukkhā vipariṇāmasukhā, adukkhamasukhā ñāṇasukhā aññāṇadukkhā, vipariṇāmakoṭiyā pana sabbāva dukkhā nāma jātā. Viditanti yasmā evaṁ vedanāttayaṁ dukkhanti viditaṁ, tasmā yā tattha taṇhā, sā na upaṭṭhāsīti dasseti.",
  "atk-s0302a0:227": "Sādhusādhūti therassa vedanāparicchedajānane sampahaṁsanaṁ. Thero hi vedanā ekāti vā dve tisso catassoti vā avuttepi vuttanayena tāsaṁ tissoti paricchedaṁ aññāsi, tena taṁ bhagavā sampahaṁsanto evamāha. Dukkhasminti idaṁ bhagavā iminā adhippāyena āha – ‘‘sāriputta, yaṁ tayā ‘iminā kāraṇena vedanāsu taṇhā na upaṭṭhāsī’ti byākataṁ, taṁ subyākataṁ. ‘Tisso vedanā’ti vibhajantena pana te atippapañco kato, taṁ ‘dukkhasmi’nti byākarontenapi hi te subyākatameva bhaveyya. Yaṁkiñci vedayitaṁ, taṁ dukkhanti ñātamattepi hi vedanāsu taṇhā na tiṭṭhati’’.",
  "atk-s0302a0:228": "Kathaṁ vimokkhāti katarā vimokkhā, katarena vimokkhena tayā aññā byākatāti attho? Ajjhattaṁ vimokkhāti ajjhattavimokkhena, ajjhattasaṅkhāre pariggahetvā pattaarahattenāti attho. Tattha catukkaṁ veditabbaṁ – ajjhattaṁ abhiniveso ajjhattaṁ vuṭṭhānaṁ, ajjhattaṁ abhiniveso bahiddhā vuṭṭhānaṁ, bahiddhā abhiniveso bahiddhā vuṭṭhānaṁ, bahiddhā abhiniveso ajjhattaṁ vuṭṭhānanti. Ajjhattañhi abhinivesitvā bahiddhādhammāpi daṭṭhabbāyeva, bahiddhā abhinivesitvā ajjhattadhammāpi. Tasmā koci bhikkhu ajjhattaṁ saṅkhāresu ñāṇaṁ otāretvā te vavatthapetvā bahiddhā otāreti, bahiddhāpi pariggahetvā puna ajjhattaṁ otāreti, tassa ajjhatta saṅkhāre sammasanakāle maggavuṭṭhānaṁ hoti. Iti ajjhattaṁ abhiniveso ajjhattaṁ vuṭṭhānaṁ nāma. Koci ajjhattaṁ saṅkhāresu ñāṇaṁ otāretvā te vavatthapetvā bahiddhā otāreti, tassa bahiddhā saṅkhāre sammasanakāle maggavuṭṭhānaṁ hoti. Iti ajjhattaṁ abhiniveso bahiddhā vuṭṭhānaṁ nāma. Koci bahiddhā saṅkhāresu ñāṇaṁ otāretvā, te vavatthapetvā ajjhattaṁ otāreti, ajjhattampi pariggahetvā puna bahiddhā otāreti, tassa bahiddhā saṅkhāre sammasanakāle maggavuṭṭhānaṁ hoti. Iti bahiddhā abhiniveso bahiddhā vuṭṭhānaṁ nāma. Koci bahiddhā saṅkhāresu ñāṇaṁ otāretvā te vavatthapetvā ajjhattaṁ otāreti, tassa ajjhattasaṅkhāre sammasanakāle maggavuṭṭhānaṁ hoti. Iti bahiddhā abhiniveso ajjhattaṁ vuṭṭhānaṁ nāma. Tatra thero ‘‘ajjhattasaṅkhāre pariggahetvā tesaṁ vavatthānakāle maggavuṭṭhānena arahattaṁ pattosmī’’ti dassento ajjhattaṁ vimokkhā khvāhaṁ, āvusoti āha.",
  "atk-s0302a0:229": "Sabbupādānakkhayāti sabbesaṁ catunnampi upādānānaṁ khayena. Tathā sato viharāmīti tenākārena satiyā samannāgato viharāmi. Yathā sataṁ viharantanti yenākārena maṁ satiyā samannāgataṁ viharantaṁ. Āsavā nānussavantīti cakkhuto rūpe savanti āsavanti sandanti pavattantīti evaṁ chahi dvārehi chasu ārammaṇesu savanadhammā kāmāsavādayo āsavā nānussavanti nānuppavaḍḍhanti, yathā me na uppajjantīti attho. Attānañca nāvajānāmīti attānañca na avajānāmi. Iminā omānapahānaṁ kathitaṁ. Evañhi sati pajānanā pasannā hoti.",
  "atk-s0302a0:230": "Samaṇenāti buddhasamaṇena. Tesvāhaṁ na kaṅkhāmīti tesu ahaṁ ‘‘kataro kāmāsavo, kataro bhavāsavo, kataro diṭṭhāsavo, kataro avijjāsavo’’ti evaṁ sarūpabhedatopi, ‘‘cattāro āsavā’’ti evaṁ gaṇanaparicchedatopi na kaṅkhāmi. Te me pahīnāti na vicikicchāmīti te mayhaṁ pahīnāti vicikicchaṁ na uppādemi. Idaṁ bhagavā ‘‘evaṁ byākarontenapi tayā subyākataṁ bhaveyya ‘ajjhattaṁ vimokkhā khvāhaṁ, āvuso’tiādīni pana te vadantena atippapañco kato’’ti dassento āha.",
  "atk-s0302a0:231": "Uṭṭhāyāsanā vihāraṁ pāvisīti paññattavarabuddhāsanato uṭṭhahitvā vihāraṁ antomahāgandhakuṭiṁ pāvisi asambhinnāya eva parisāya. Kasmā? Buddhā hi aniṭṭhitāya desanāya asambhinnāya parisāya uṭṭhāyāsanā gandhakuṭiṁ pavisantā puggalathomanatthaṁ vā pavisanti dhammathomanatthaṁ vā. Tattha puggalathomanatthaṁ pavisanto satthā evaṁ cintesi – ‘‘imaṁ mayā saṁkhittena uddesaṁ uddiṭṭhaṁ vitthārena ca avibhattaṁ dhammapaṭiggāhakā bhikkhū uggahetvā ānandaṁ vā kaccāyanaṁ vā upasaṅkamitvā pucchissanti, te mayhaṁ ñāṇena saṁsandetvā kathessanti, tatopi dhammapaṭiggāhakā puna maṁ pucchissanti. Tesamahaṁ ‘sukathitaṁ, bhikkhave, ānandena, sukathitaṁ kaccāyanena, maṁ cepi tumhe etamatthaṁ puccheyyātha, ahampi naṁ evameva byākareyya’nti evaṁ te puggale thomessāmi. Tato tesu gāravaṁ janetvā bhikkhū upasaṅkamissanti, tepi bhikkhū atthe ca dhamme ca niyojessanti, te tehi niyojitā tisso sikkhā paripūretvā dukkhassantaṁ karissantī’’ti.",
  "atk-s0302a0:232": "Atha vā panassa evaṁ hoti – ‘‘esa mayi pakkante attano ānubhāvaṁ karissati, atha naṁ ahampi tatheva thomessāmi, taṁ mama thomanaṁ sutvā gāravajātā bhikkhū imaṁ upasaṅkamitabbaṁ, vacanañcassa sotabbaṁ saddhātabbaṁ maññissanti, taṁ tesaṁ bhavissati dīgharattaṁ hitāya sukhāyā’’ti dhammathomanatthaṁ pavisanto evaṁ cintesi yathā dhammadāyādasutte cintesi. Tatra hissa evaṁ ahosi – ‘‘mayi vihāraṁ paviṭṭhe āmisadāyādaṁ garahanto dhammadāyādañca thomento imissaṁyeva parisati nisinno sāriputto dhammaṁ desessati, evaṁ dvinnampi amhākaṁ ekajjhāsayāya matiyā desitā ayaṁ desanā aggā ca garukā ca bhavissati pāsāṇacchattasadisā’’ti.",
  "atk-s0302a0:233": "Idha pana āyasmantaṁ sāriputtaṁ ukkaṁsetvā pakāsetvā ṭhapetukāmo puggalathomanatthaṁ uṭṭhāyāsanā vihāraṁ pāvisi. Īdisesu ṭhānesu bhagavā nisinnāsaneyeva antarahito cittagatiyā vihāraṁ pavisatīti veditabbo. Yadi hi kāyagatiyā gaccheyya, sabbā parisā bhagavantaṁ parivāretvā gaccheyya, sā ekavāraṁ bhinnā puna dussannipātā bhaveyyāti bhagavā adissamānena kāyena cittagatiyā eva pāvisi.",
  "atk-s0302a0:234": "Evaṁ paviṭṭhe pana bhagavati bhagavato adhippāyānurūpameva sīhanādaṁ naditukāmo tatra kho āyasmā sāriputto acirapakkantassa bhagavato bhikkhū āmantesi. Pubbe appaṭisaṁviditanti idaṁ nāma pucchissatīti pubbe mayā aviditaṁ aññātaṁ. Paṭhamaṁ pañhanti, ‘‘sace taṁ, sāriputta, evaṁ puccheyyuṁ kathaṁ jānatā pana tayā, āvuso sāriputta, kathaṁ passatā aññā byākatā khīṇā jātī’’ti imaṁ paṭhamaṁ pañhaṁ. Dandhāyitattanti satthu āsayajānanatthaṁ dandhabhāvo asīghatā. Paṭhamaṁ pañhaṁ anumodīti, ‘‘jāti panāvuso sāriputta, kiṁnidānā’’ti imaṁ dutiyaṁ pañhaṁ pucchanto, ‘‘yaṁnidānāvuso, jātī’’ti evaṁ vissajjitaṁ paṭhamaṁ pañhaṁ anumodi.",
  "atk-s0302a0:235": "Etadahosīti bhagavatā anumodite nayasatena nayasahassena pañhassa ekaṅgaṇikabhāvena pākaṭībhūtattā etaṁ ahosi. Divasampāhaṁ bhagavato etamatthaṁ byākareyyanti sakaladivasampi ahaṁ bhagavato etaṁ paṭiccasamuppādatthaṁ puṭṭho sakaladivasampi aññamaññehi padabyañjanehi byākareyyaṁ. Yena bhagavā tenupasaṅkamīti evaṁ kirassa ahosi – ‘‘thero uḷārasīhanādaṁ nadati, sukāraṇaṁ etaṁ, dasabalassa naṁ ārocessāmī’’ti. Tasmā yena bhagavā tenupasaṅkami.",
  "atk-s0302a0:236": "Sā hi bhikkhu sāriputtassa dhammadhātūti ettha dhammadhātūti paccayākārassa vivaṭabhāvadassanasamatthaṁ sāvakapāramīñāṇaṁ. Sāvakānañhi sāvakapāramīñāṇaṁ sabbaññutaññāṇagatikameva hoti. Yathā buddhānaṁ atītānāgatapaccuppannā dhammā sabbaññutaññāṇassa pākaṭā honti, evaṁ therassa sāvakapāramīñāṇaṁ sabbepi sāvakañāṇassa gocaradhamme jānātīti. Dutiyaṁ.",
  "atk-s0302a0:237": "3. Ñāṇavatthusuttavaṇṇanā",
  "atk-s0302a0:238": "33. Tatiye taṁ suṇāthāti taṁ ñāṇavatthudesanaṁ suṇātha. Ñāṇavatthūnīti cettha ñāṇameva ñāṇavatthūti veditabbaṁ. Jarāmaraṇe ñāṇantiādīsu catūsu paṭhamaṁ savanamayañāṇaṁ sammasanañāṇaṁ paṭivedhañāṇaṁ paccavekkhaṇañāṇanti catubbidhaṁ vaṭṭati, tathā dutiyaṁ. Tatiyaṁ pana ṭhapetvā sammasanañāṇaṁ tividhameva hoti, tathā catutthaṁ. Lokuttaradhammesu hi sammasanaṁ nāma natthi. Jātiyā ñāṇantiādīsupi eseva nayo. Iminā dhammenāti iminā catusaccadhammena vā maggañāṇadhammena vā.",
  "atk-s0302a0:239": "Diṭṭhenātiādīsu diṭṭhenāti ñāṇacakkhunā diṭṭhena. Viditenāti paññāya viditena. Akālikenāti kiñci kālaṁ anatikkamitvā paṭivedhānantaraṁyeva phaladāyakena. Pattenāti adhigatena. Pariyogāḷhenāti pariyogāhitena paññāya anupaviṭṭhena. Atītānāgate nayaṁ netīti ‘‘ye kho kecī’’tiādinā nayena atīte ca anāgate ca nayaṁ neti. Ettha ca na catusaccadhammena vā maggañāṇadhammena vā sakkā atītānāgate nayaṁ netuṁ, catusacce pana maggañāṇena paṭividdhe parato paccavekkhaṇañāṇaṁ nāma hoti. Tena nayaṁ netīti veditabbā. Abbhaññaṁsūti abhiaññaṁsu jāniṁsu. Seyyathāpāhaṁ, etarahīti yathā ahaṁ etarahi catusaccavasena jānāmi. Anvaye ñāṇanti anuaye ñāṇaṁ, dhammañāṇassa anugamane ñāṇaṁ, paccavekkhaṇañāṇassetaṁ nāmaṁ. Dhamme ñāṇanti maggañāṇaṁ. Imasmiṁ sutte khīṇāsavassa sekkhabhūmi kathitā hoti. Tatiyaṁ.",
  "atk-s0302a0:240": "4. Dutiyañāṇavatthusuttavaṇṇanā",
  "atk-s0302a0:241": "34. Catutthe sattasattarīti satta ca sattari ca. Byañjanabhāṇakā kira te bhikkhū, bahubyañjanaṁ katvā vuccamāne paṭivijjhituṁ sakkonti, tasmā tesaṁ ajjhāsayena idaṁ suttaṁ vuttaṁ. Dhammaṭṭhitiñāṇanti paccayākāre ñāṇaṁ. Paccayākāro hi dhammānaṁ pavattiṭṭhitikāraṇattā dhammaṭṭhitīti vuccati, ettha ñāṇaṁ dhammaṭṭhitiñāṇaṁ, etasseva chabbidhassa ñāṇassetaṁ adhivacanaṁ. Khayadhammanti khayagamanasabhāvaṁ. Vayadhammanti vayagamanasabhāvaṁ. Virāgadhammanti virajjanasabhāvaṁ. Nirodhadhammanti nirujjhanasabhāvaṁ. Sattasattarīti ekekasmiṁ satta satta katvā ekādasasu padesu sattasattari. Imasmiṁ sutte vipassanāpaṭivipassanā kathitā. Catutthaṁ.",
  "atk-s0302a0:242": "5. Avijjāpaccayasuttavaṇṇanā",
  "atk-s0302a0:243": "35. Pañcame samudayo hotīti satthā idheva desanaṁ osāpesi. Kiṁkāraṇāti? Diṭṭhigatikassa okāsadānatthaṁ. Tassañhi parisati upārambhacitto diṭṭhigatiko atthi, so pañhaṁ pucchissati, athassāhaṁ vissajjessāmīti tassa okāsadānatthaṁ desanaṁ osāpesi. No kallo pañhoti ayutto pañho. Duppañho esoti attho. Nanu ca ‘‘katamaṁ nu kho, bhante, jarāmaraṇa’’nti? Idaṁ supucchitanti. Kiñcāpi supucchitaṁ, yathā pana satasahassagghanike suvaṇṇathāle vaḍḍhitassa subhojanassa matthake āmalakamattepi gūthapiṇḍe ṭhapite sabbaṁ bhojanaṁ dubbhojanaṁ hoti chaḍḍetabbaṁ, evameva ‘‘kassa ca panidaṁ jarāmaraṇa’’nti? Iminā sattūpaladdhivādapadena gūthapiṇḍena taṁ bhojanaṁ dubbhojanaṁ viya ayampi sabbo duppañhova jātoti.",
  "atk-s0302a0:244": "Brahmacariyavāsoti ariyamaggavāso. Taṁ jīvaṁ taṁ sarīranti yassa hi ayaṁ diṭṭhi, so ‘‘jīve ucchijjamāne sarīraṁ ucchijjati, sarīre ucchijjante jīvitaṁ ucchijjatī’’ti gaṇhāti. Evaṁ gaṇhato sā diṭṭhi ‘‘satto ucchijjatī’’ti gahitattā ucchedadiṭṭhi nāma hoti . Sace pana saṅkhārāva uppajjanti ceva nirujjhanti cāti gaṇheyya, sāsanāvacarā sammādiṭṭhi nāma bhaveyya. Ariyamaggo ca nāmeso vaṭṭaṁ nirodhento vaṭṭaṁ samucchindanto uppajjati , tadeva taṁ vaṭṭaṁ ucchedadiṭṭhiyā gahitākārassa sambhave sati vināva maggabhāvanāya nirujjhatīti maggabhāvanā niratthakā hoti. Tena vuttaṁ ‘‘brahmacariyavāso na hotī’’ti.",
  "atk-s0302a0:245": "Dutiyanaye aññaṁ jīvaṁ aññaṁ sarīranti yassa ayaṁ diṭṭhi, so ‘‘sarīraṁ idheva ucchijjati, na jīvitaṁ, jīvitaṁ pana pañjarato sakuṇo viya yathāsukhaṁ gacchatī’’ti gaṇhāti. Evaṁ gaṇhato sā diṭṭhi ‘‘imasmā lokā jīvitaṁ paralokaṁ gata’’nti gahitattā sassatadiṭṭhi nāma hoti. Ayañca ariyamaggo tebhūmakavaṭṭaṁ vivaṭṭento uppajjati, so ekasaṅkhārepi nicce dhuve sassate sati uppannopi vaṭṭaṁ vivaṭṭetuṁ na sakkotīti maggabhāvanā niratthakā hoti. Tena vuttaṁ ‘‘aññaṁ jīvaṁ aññaṁ sarīranti vā bhikkhu diṭṭhiyā sati brahmacariyavāso na hotī’’ti.",
  "atk-s0302a0:246": "Visūkāyikānītiādi sabbaṁ micchādiṭṭhivevacanameva. Sā hi sammādiṭṭhiyā vinivijjhanaṭṭhena visūkamiva attānaṁ āvaraṇato visūkāyikaṁ, sammādiṭṭhiṁ ananuvattitvā tassā virodhena pavattanato visevitaṁ, kadāci ucchedassa kadāci sassatassa gahaṇato virūpaṁ phanditaṁ vipphanditanti vuccati. Tālāvatthukatānīti tālavatthu viya katāni, puna aviruhaṇaṭṭhena matthakacchinnatālo viya samūlaṁ tālaṁ uddharitvā tassa patiṭṭhitaṭṭhānaṁ viya ca katānīti attho. Anabhāvaṁkatānīti anuabhāvaṁ katānīti. Pañcamaṁ.",
  "atk-s0302a0:247": "6. Dutiyaavijjāpaccayasuttavaṇṇanā",
  "atk-s0302a0:248": "36. Chaṭṭhe iti vā, bhikkhave, yo vadeyyāti tassaṁ parisati diṭṭhigatiko pañhaṁ pucchitukāmo atthi, so pana avisāradadhātuko uṭṭhāya dasabalaṁ pucchituṁ na sakkoti, tasmā tassa ajjhāsayena sayameva pucchitvā vissajjento satthā evamāha. Chaṭṭhaṁ.",
  "atk-s0302a0:249": "7. Natumhasuttavaṇṇanā",
  "atk-s0302a0:250": "37. Sattame na tumhākanti attani hi sati attaniyaṁ nāma hoti. Attāyeva ca natthi, tasmā ‘‘na tumhāka’’nti āha. Napi aññesanti añño nāma paresaṁ attā, tasmiṁ sati aññesaṁ nāma siyā, sopi natthi, tasmā ‘‘napi aññesa’’nti āha. Purāṇamidaṁ, bhikkhave, kammanti nayidaṁ purāṇakammameva, purāṇakammanibbatto panesa kāyo, tasmā paccayavohārena evaṁ vutto. Abhisaṅkhatantiādi kammavohārasseva vasena purimaliṅgasabhāgatāya vuttaṁ, ayaṁ panettha attho – abhisaṅkhatanti paccayehi katoti daṭṭhabbo. Abhisañcetayitanti cetanāvatthuko cetanāmūlakoti daṭṭhabbo. Vedaniyanti vedaniyavatthūti daṭṭhabbo. Sattamaṁ.",
  "atk-s0302a0:251": "8. Cetanāsuttavaṇṇanā",
  "atk-s0302a0:252": "38. Aṭṭhame yañca, bhikkhave, cetetīti yaṁ cetanaṁ ceteti, pavattetīti attho. Yañca pakappetīti yaṁ pakappanaṁ pakappeti, pavatteticceva attho. Yañca anusetīti yañca anusayaṁ anuseti, pavatteticceva attho. Ettha ca cetetīti tebhūmakakusalākusalacetanā gahitā, pakappetīti aṭṭhasu lobhasahagatacittesu taṇhādiṭṭhikappā gahitā, anusetīti dvādasannaṁ cetanānaṁ sahajātakoṭiyā ceva upanissayakoṭiyā ca anusayo gahito. Ārammaṇametaṁ hotīti (cetanādidhammajāte sati kammaviññāṇassa uppattiyā avāritattā) etaṁ cetanādidhammajātaṁ paccayo hoti. Paccayo hi idha ārammaṇanti adhippetā. Viññāṇassa ṭhitiyāti kammaviññāṇassa ṭhitatthaṁ. Ārammaṇe satīti tasmiṁ paccaye sati. Patiṭṭhā viññāṇassa hotīti tassa kammaviññāṇassa patiṭṭhā hoti. Tasmiṁ patiṭṭhite viññāṇeti tasmiṁ kammaviññāṇe patiṭṭhite. Virūḷheti kammaṁ javāpetvā paṭisandhiākaḍḍhanasamatthatāya nibbattamūle jāte. Punabbhavābhinibbattīti punabbhavasaṅkhātā abhinibbatti.",
  "atk-s0302a0:253": "Noce, bhikkhave, cetetīti iminā tebhūmakacetanāya appavattanakkhaṇo vutto. No ce pakappetīti iminā taṇhādiṭṭhikappānaṁ appavattanakkhaṇo. Atha ce anusetīti iminā tebhūmakavipākesu parittakiriyāsu rūpeti ettha appahīnakoṭiyā anusayo gahito. Ārammaṇametaṁhotīti anusaye sati kammaviññāṇassa uppattiyā avāritattā etaṁ anusayajātaṁ paccayova hoti.",
  "atk-s0302a0:254": "No ceva cetetītiādīsu paṭhamapade tebhūmakakusalākusalacetanā nivattā, dutiyapade aṭṭhasu cittesu taṇhādiṭṭhiyo, tatiyapade vuttappakāresu dhammesu yo appahīnakoṭiyā anusayito anusayo, so nivatto.",
  "atk-s0302a0:255": "Apicettha asammohatthaṁ ceteti pakappeti anuseti, ceteti na pakappeti anuseti, na ceteti na pakappeti anuseti, na ceteti na pakappeti na anusetīti idampi catukkaṁ veditabbaṁ. Tattha paṭhamanaye dhammaparicchedo dassito. Dutiyanaye cetetīti tebhūmakakusalacetanā ceva catasso ca akusalacetanā gahitā. Na pakappetīti aṭṭhasu cittesu taṇhādiṭṭhiyo nivattā. Anusetīti tebhūmakakusale upanissayakoṭiyā, catūsu akusalacetanāsu sahajātakoṭiyā ceva upanissayakoṭiyā ca anusayo gahito. Tatiyanaye na cetetīti tebhūmakakusalākusalaṁ nivattaṁ, na pakappetīti aṭṭhasu cittesu taṇhādiṭṭhiyo nivattā, anusetīti sutte āgataṁ vāretvā tebhūmakakusalākusalavipākakiriyārūpesu appahīnakoṭiyā upanissayo gahito. Catutthanayo purimasadisova.",
  "atk-s0302a0:256": "Tadappatiṭṭhiteti tasmiṁ appatiṭṭhite. Avirūḷheti kammaṁ javāpetvā paṭisandhiākaḍḍhanasamatthatāya anibbattamūle. Ettha pana kiṁ kathitanti? Arahattamaggassa kiccaṁ, khīṇāsavassa kiccakaraṇantipi navalokuttaradhammātipi vattuṁ vaṭṭati. Ettha ca viññāṇassa ceva āyatiṁ punabbhavassa ca antare eko sandhi, vedanātaṇhānamantare eko, bhavajātīnamantare ekoti. Aṭṭhamaṁ.",
  "atk-s0302a0:257": "9. Dutiyacetanāsuttavaṇṇanā",
  "atk-s0302a0:258": "39. Navame viññāṇanāmarūpānaṁ antare eko sandhi, vedanātaṇhānamantare eko, bhavajātīnamantare ekoti. Navamaṁ.",
  "atk-s0302a0:259": "10. Tatiyacetanāsuttavaṇṇanā",
  "atk-s0302a0:260": "40. Dasame natīti taṇhā. Sā hi piyarūpesu rūpādīsu namanaṭṭhena ‘‘natī’’ti vuccati. Āgati gati hotīti āgatimhi gati hoti, āgate paccupaṭṭhite kamme vā kammanimitte vā gahinimitte vā paṭisandhivasena viññāṇassa gati hoti. Cutūpapātoti evaṁ viññāṇassa āgate paṭisandhivisaye gatiyā sati ito cavanasaṅkhātā cuti, tatthūpapattisaṅkhāto upapātoti ayaṁ cutūpapāto nāma hoti. Evaṁ imasmiṁ sutte natiyā ca āgatigatiyā ca antare ekova sandhi kathitoti. Dasamaṁ.",
  "atk-s0302a0:261": "Kaḷārakhattiyavaggo catuttho.",
  "atk-s0302a0:262": "5. Gahapativaggo",
  "atk-s0302a0:263": "1. Pañcaverabhayasuttavaṇṇanā",
  "atk-s0302a0:264": "41. Gahapativaggassa paṭhame yatoti yadā. Bhayāni verānīti bhayaveracetanāyo. Sotāpattiyaṅgehīti duvidhaṁ sotāpattiyā aṅgaṁ, (sotāpattiyā ca aṅgaṁ,) yaṁ pubbabhāge sotāpattipaṭilābhāya saṁvattati, ‘‘sappurisasaṁsevo saddhammassavanaṁ yonisomanasikāro dhammānudhammappaṭipattī’’ti (dī. ni. 3.311) evaṁ āgataṁ, paṭiladdhaguṇassa ca sotāpattiṁ patvā ṭhitassa aṅgaṁ, yaṁ sotāpannassa aṅgantipi vuccati, buddhe aveccappasādādīnaṁ etaṁ adhivacanaṁ. Idamidha adhippetaṁ. Ariyoti niddoso nirupārambho. Ñāyoti paṭiccasamuppannaṁ ñatvā ṭhitañāṇampi paṭiccasamuppādopi. Yathāha – ‘‘ñāyo vuccati paṭiccasamuppādo, ariyopi aṭṭhaṅgiko maggo ñāyo’’ti. Paññāyāti aparāparaṁ uppannāya vipassanāpaññāya. Sudiṭṭho hotīti aparāparaṁ uppajjitvā dassanavasena suṭṭhu diṭṭho.",
  "atk-s0302a0:265": "Khīṇanirayotiādīsu āyatiṁ tattha anuppajjanatāya khīṇo nirayo mayhanti so ahaṁ khīṇanirayo. Esa nayo sabbattha. Sotāpannoti maggasotaṁ āpanno. Avinipātadhammoti na vinipātasabhāvo . Niyatoti paṭhamamaggasaṅkhātena sammattaniyāmena niyato. Sambodhiparāyanoti uttarimaggattayasaṅkhāto sambodhi paraṁ ayanaṁ mayhanti sohaṁ sambodhiparāyano, taṁ sambodhiṁ avassaṁ abhisambujjhanakoti attho.",
  "atk-s0302a0:266": "Pāṇātipātapaccayāti pāṇātipātakammakāraṇā. Bhayaṁ veranti atthato ekaṁ. Verañca nāmetaṁ duvidhaṁ hoti bāhiraṁ ajjhattikanti. Ekena hi ekassa pitā mārito hoti, so cintesi ‘‘etena kira me pitā mārito, ahampi taṁyeva māressāmī’’ti nisitaṁ satthaṁ ādāya carati. Yā tassa abbhantare uppannaveracetanā, idaṁ bāhiraṁ veraṁ nāma. Yā pana itarassa ‘‘ayaṁ kira maṁ māressāmīti carati, ahameva naṁ paṭhamataraṁ māressāmī’’ti cetanā uppajjati, idaṁ ajjhattikaṁ veraṁ nāma. Idaṁ tāva ubhayampi diṭṭhadhammikameva. Yā pana taṁ niraye uppannaṁ disvā ‘‘etaṁ paharissāmī’’ti jalitaṁ ayamuggaraṁ gaṇhato nirayapālassa cetanā uppajjati, idamassa samparāyikaṁ bāhiraveraṁ. Yā cassa ‘‘ayaṁ niddosaṁ maṁ paharissāmīti āgacchati, ahameva naṁ paṭhamataraṁ paharissāmī’’ti cetanā uppajjati, idamassa samparāyikaṁ ajjhattaveraṁ. Yaṁ panetaṁ bāhiraveraṁ, taṁ aṭṭhakathāyaṁ ‘‘puggalavera’’nti vuttaṁ. Dukkhaṁ domanassanti atthato ekameva. Yathā cettha, evaṁ sesapadesupi ‘‘iminā mama bhaṇḍaṁ haṭaṁ , mayhaṁ dāresu cārittaṁ āpannaṁ, musā vatvā attho bhaggo, surāmadamattena idaṁ nāma kata’’ntiādinā nayena veruppatti veditabbā. Aveccappasādenāti adhigatena acalappasādena. Ariyakantehīti pañcahi sīlehi. Tāni hi ariyānaṁ kantāni piyāni. Bhavantaragatāpi ariyā tāni na vijahanti, tasmā ‘‘ariyakantānī’’ti vuccanti. Sesamettha yaṁ vattabbaṁ siyā, taṁ sabbaṁ visuddhimagge anussatiniddese vuttameva. Paṭhamaṁ.",
  "atk-s0302a0:267": "2. Dutiyapañcaverabhayasuttavaṇṇanā",
  "atk-s0302a0:268": "42. Dutiye bhikkhūnaṁ kathitabhāvamattameva viseso. Dutiyaṁ.",
  "atk-s0302a0:269": "3. Dukkhasuttavaṇṇanā",
  "atk-s0302a0:270": "43. Tatiye dukkhassāti vaṭṭadukkhassa. Samudayanti dve samudayā khaṇikasamudayo ca paccayasamudayo ca. Paccayasamudayaṁ passantopi bhikkhu khaṇikasamudayaṁ passati, khaṇikasamudayaṁ passantopi paccayasamudayaṁ passati. Atthaṅgamopi accantatthaṅgamo bhedatthaṅgamoti duvidho. Accantatthaṅgamaṁ passantopi bhedatthaṅgamaṁ passati, bhedatthaṅgamaṁ passantopi accantatthaṅgamaṁ passati. Desessāmīti idaṁ vaṭṭadukkhassa samudayaatthaṅgamaṁ nibbattibhedaṁ nāma desessāmi, taṁ suṇāthāti attho. Paṭiccāti nissayavasena ceva ārammaṇavasena ca paccayaṁ katvā. Tiṇṇaṁ saṅgati phassoti tiṇṇaṁ saṅgatiyā phasso. Ayaṁ kho, bhikkhave, dukkhassa samudayoti ayaṁ vaṭṭadukkhassa nibbatti nāma. Atthaṅgamoti bhedo. Evañhi vaṭṭadukkhaṁ bhinnaṁ hoti appaṭisandhiyaṁ. Tatiyaṁ.",
  "atk-s0302a0:271": "4. Lokasuttavaṇṇanā",
  "atk-s0302a0:272": "44. Catutthe lokassāti saṅkhāralokassa. Ayamettha viseso. Catutthaṁ.",
  "atk-s0302a0:273": "5. Ñātikasuttavaṇṇanā",
  "atk-s0302a0:274": "45. Pañcame ñātiketi dvinnaṁ ñātakānaṁ gāme. Giñjakāvasatheti iṭṭhakāhi kate mahāpāsāde. Dhammapariyāyanti dhammakāraṇaṁ. Upassutīti upassutiṭṭhānaṁ, yaṁ ṭhānaṁ upagatena sakkā hoti bhagavato saddaṁ sotuṁ, tattha ṭhitoti attho. So kira gandhakuṭipariveṇasammajjanatthaṁ āgato attano kammaṁ pahāya bhagavato dhammaghosaṁ suṇanto aṭṭhāsi. Addasāti tadā kira bhagavato āditova paccayākāraṁ manasikarontassa ‘‘idaṁ iminā paccayena hoti, idaṁ iminā’’ti āvajjato yāva bhavaggā ekaṅgaṇaṁ ahosi, satthā manasikāraṁ pahāya vacasā sajjhāyaṁ karonto yathānusandhinā desanaṁ niṭṭhapetvā, ‘‘api nu kho imaṁ dhammapariyāyaṁ koci assosī’’ti āvajjento taṁ bhikkhumaddasa. Tena vuttaṁ ‘‘addasā kho bhagavā’’ti.",
  "atk-s0302a0:275": "Assosinoti assosi nu. Atha vā assosi noti amhākaṁ bhāsantānaṁ assosīti. Uggaṇhāhītiādīsu sutvā tuṇhībhūtova paguṇaṁ karonto uggaṇhāti nāma. Padānupadaṁ ghaṭetvā vācāya paricitaṁ karonto pariyāpuṇāti nāma. Ubhayathāpi paguṇaṁ ādhārappattaṁ karonto dhāreti nāma. Atthasaṁhitoti kāraṇanissito. Ādibrahmacariyakoti maggabrahmacariyassa ādi patiṭṭhānabhūto. Iti tīsupi imesu suttesu vaṭṭavivaṭṭameva kathitaṁ. Pañcamaṁ.",
  "atk-s0302a0:276": "6. Aññatarabrāhmaṇasuttavaṇṇanā",
  "atk-s0302a0:277": "46. Chaṭṭhe aññataroti nāmavasena apākaṭo aññataro brāhmaṇo. Chaṭṭhaṁ.",
  "atk-s0302a0:278": "7. Jāṇussoṇisuttavaṇṇanā",
  "atk-s0302a0:279": "47. Sattame jāṇussoṇīti ṭhānantaravasena evaṁladdhanāmo asītikoṭivibhavo mahāpurohito. Sattamaṁ.",
  "atk-s0302a0:280": "8. Lokāyatikasuttavaṇṇanā",
  "atk-s0302a0:281": "48. Aṭṭhame lokāyatikoti vitaṇḍasatthe lokāyate kataparicayo. Jeṭṭhametaṁ lokāyatanti paṭhamaṁ lokāyataṁ. Lokāyatanti ca lokasseva āyataṁ, bālaputhujjanalokassa āyataṁ, mahantaṁ gambhīranti upadhāritabbaṁ parittaṁ bhāvaṁ diṭṭhigataṁ. Ekattanti ekasabhāvaṁ, niccasabhāvamevāti pucchati. Puthuttanti purimasabhāvena nānāsabhāvaṁ, devamanussādibhāvena paṭhamaṁ hutvā pacchā na hotīti ucchedaṁ sandhāya pucchati. Evamettha ‘‘sabbamatthi, sabbamekatta’’nti imā dvepi sassatadiṭṭhiyo, ‘‘sabbaṁ natthi, sabbaṁ puthutta’’nti imā dve ucchedadiṭṭhiyoti veditabbā. Aṭṭhamaṁ.",
  "atk-s0302a0:282": "9. Ariyasāvakasuttavaṇṇanā",
  "atk-s0302a0:283": "49. Navame kiṁ nu khoti saṁsayuppattiākāradassanaṁ. Samudayatīti uppajjati. Navamaṁ.",
  "atk-s0302a0:284": "10. Dutiyaariyasāvakasuttavaṇṇanā",
  "atk-s0302a0:285": "50. Dasame dvepi nayā ekato vuttā. Idameva purimena nānattaṁ, sesaṁ tādisamevāti. Dasamaṁ.",
  "atk-s0302a0:286": "Gahapativaggo pañcamo.",
  "atk-s0302a0:287": "6. Dukkhavaggo",
  "atk-s0302a0:288": "1. Parivīmaṁsanasuttavaṇṇanā",
  "atk-s0302a0:289": "51. Dukkhavaggassa paṭhame parivīmaṁsamānoti upaparikkhamāno. Jarāmaraṇanti kasmā jarāmaraṇaṁ ekameva ‘‘anekavidhaṁ nānappakāraka’’nti vatvā gahitanti ce? Tasmiṁ gahite sabbadukkhassa gahitattā. Yathā hi cūḷāya gahite purise so puriso gahitova hoti, evaṁ jarāmaraṇe gahite sabbadukkhaṁ gahitameva hoti. Tasmā ‘‘yaṁ kho idaṁ anekavidhaṁ nānappakārakaṁ dukkhaṁ loke uppajjatī’’ti nhatvā ṭhitaṁ purisaṁ viya sabbadukkhaṁ dassetvā taṁ cūḷāya gaṇhanto viya jarāmaraṇaṁ gaṇhi.",
  "atk-s0302a0:290": "Jarāmaraṇanirodhasāruppagāminīti jarāmaraṇanirodhassa sāruppabhāvena nikkilesatāya parisuddhatāya sadisāva hutvā gāminīti attho. Tathā paṭipanno ca hotīti yathā taṁ paṭipannoti vuccati, evaṁ paṭipanno hoti. Anudhammacārīti nibbānadhammaṁ anugataṁ paṭipattidhammaṁ carati, pūretīti attho. Dukkhakkhayāya paṭipannoti sīlaṁ ādiṁ katvā jarāmaraṇadukkhassa nirodhatthāya paṭipanno. Saṅkhāranirodhāyāti saṅkhāradukkhassa nirodhatthāya. Ettāvatā yāva arahattā desanā kathitā.",
  "atk-s0302a0:291": "Idāni arahattaphalapaccavekkhaṇaṁ satatavihārañca dassetvā desanā nivattetabbā siyā, tathā akatvā avijjāgatoti idaṁ kasmā gaṇhātīti? Khīṇāsavassa samatikkantavaṭṭadukkhadassanatthaṁ . Apica puna vaṭṭaṁ ārabhitvā vivaṭṭe kathiyamāne bujjhanakasatto cettha atthi, tassa ajjhāsayavasenāpi idaṁ gaṇhātīti veditabbo. Tattha avijjāgatoti avijjāya gato upagato samannāgato. Purisapuggaloti purisoyeva puggalo. Ubhayenāpi sammutikathaṁ katheti. Buddhānañhi sammutikathā paramatthakathāti dve kathā honti. Tattha ‘‘satto naro puriso puggalo tisso nāgo’’ti evaṁ pavattā sammutikathā nāma. ‘‘Khandhā dhātuyo āyatanānī’’ti evaṁ pavattā paramatthakathā nāma. Paramatthaṁ kathentāpi sammutiṁ amuñcitvā kathenti. Te sammutiṁ kathentāpi paramatthaṁ kathentāpi saccameva kathenti. Teneva vuttaṁ –",
  "atk-s0302a0:292": "‘‘Duve saccāni akkhāsi, sambuddho vadataṁ varo;",
  "atk-s0302a0:293": "Sammutiṁ paramatthañca, tatiyaṁ nūpalabbhati;",
  "atk-s0302a0:294": "Saṅketavacanaṁ saccaṁ, lokasammutikāraṇaṁ;",
  "atk-s0302a0:295": "Paramatthavacanaṁ saccaṁ, dhammānaṁ bhūtalakkhaṇa’’nti.",
  "atk-s0302a0:296": "Puññaṁce saṅkhāranti terasacetanābhedaṁ puññābhisaṅkhāraṁ. Abhisaṅkharotīti karoti. Puññūpagaṁ hoti viññāṇanti kammaviññāṇaṁ kammapuññena upagataṁ sampayuttaṁ hoti, vipākaviññāṇaṁ vipākapuññena. Apuññaṁ ce saṅkhāranti dvādasacetanābhedaṁ apuññābhisaṅkhāraṁ abhisaṅkharoti. Āneñjaṁ ce saṅkhāranti catucetanābhedaṁ āneñjābhisaṅkhāraṁ. Āneñjūpagaṁ hoti viññāṇanti kammāneñjena kammaviññāṇaṁ, vipākāneñjena vipākaviññāṇaṁ upagataṁ hoti. Ettha ca tividhassa kammābhisaṅkhārassa gahitattā dvādasapadiko paccayākāro gahitova hoti. Ettāvatā vaṭṭaṁ dassitaṁ.",
  "atk-s0302a0:297": "Idāni vivaṭṭaṁ dassento yato kho, bhikkhavetiādimāha. Tattha avijjāti catūsu saccesu aññāṇaṁ. Vijjāti arahattamaggañāṇaṁ. Ettha ca paṭhamameva avijjāya pahīnāya vijjā uppajjati. Yathā pana caturaṅgepi tame rattiṁ padīpujjalena andhakāro pahīyati, evaṁ vijjuppādā avijjāya pahānaṁ veditabbaṁ. Na kiñci loke upādiyatīti loke kiñci dhammaṁ na gaṇhāti na parāmasati. Anupādiyaṁ na paritassatīti anupādiyanto agaṇhanto neva taṇhāparitassanāya, na bhayaparitassanāya paritassati, na taṇhāyati na bhāyatīti attho. Paccattaññevāti sayameva attanāva parinibbāyati, na aññassa ānubhāvena.",
  "atk-s0302a0:298": "Sosukhaṁ ce vedananti idaṁ kasmā ārabhi? Khīṇāsavassa paccavekkhaṇañāṇaṁ dassetvā satatavihāraṁ dassetuṁ ārabhi. Anajjhositāti taṇhāya gilitvā pariniṭṭhapetvā agahitā. Atha dukkhavedanā kasmā vuttā, kiṁ tampi abhinandanto atthīti? Āma atthi. Sukhaṁ abhinandantoyeva hi dukkhaṁ abhinandati nāma dukkhaṁ patvā sukhaṁ patthanato sukhassa ca vipariṇāmadukkhatoti. Kāyapariyantikanti kāyaparicchinnaṁ, yāva pañcadvārakāyo pavattati, tāva pavattaṁ pañcadvārikavedananti attho. Jīvitapariyantikanti jīvitaparicchinnaṁ . Yāva jīvitaṁ pavattati, tāva pavattaṁ manodvārikavedananti attho.",
  "atk-s0302a0:299": "Tattha pañcadvārikavedanā pacchā uppajjitvā paṭhamaṁ nirujjhati, manodvārikavedanā paṭhamaṁ uppajjitvā pacchā nirujjhati. Sā hi paṭisandhikkhaṇe vatthurūpasmiṁyeva patiṭṭhāti. Pañcadvārikā pavatte pañcadvāravasena pavattamānā paṭhamavaye vīsativassakāle rajjanadussanamuyhanavasena adhimattā balavatī hoti, paṇṇāsavassakāle ṭhitā hoti, saṭṭhivassakālato paṭṭhāya parihāyamānā asītinavutivassakāle mandā hoti. Tadā hi sattā ‘‘cirarattaṁ ekato nisīdimhā nipajjimhā’’ti vadantepi ‘‘na sañjānāmā’’ti vadanti. Adhimattānipi rūpādiārammaṇāni ‘‘na passāma na suṇāma’’, ‘‘sugandhaṁ duggandhaṁ vā sāduṁ asāduṁ vā thaddhaṁ mudukanti vā na jānāmā’’ti vadanti. Iti nesaṁ pañcadvārikavedanā bhaggā hoti, manodvārikāva pavattati. Sāpi anupubbena parihāyamānā maraṇasamaye hadayakoṭiṁyeva nissāya pavattati. Yāva panesā pavattati, tāva satto jīvatīti vuccati. Yadā nappavattati, tadā mato niruddhoti vuccati.",
  "atk-s0302a0:300": "Svāyamattho vāpiyā dīpetabbo –",
  "atk-s0302a0:301": "Yathā hi puriso pañcaudakamaggasampannaṁ vāpiṁ kareyya, paṭhamaṁ deve vuṭṭhe pañcahi udakamaggehi udakaṁ pavisitvā antovāpiyaṁ āvāṭe pūreyya, punappunaṁ deve vassante udakamagge pūretvā gāvutaḍḍhayojanamattaṁ ottharitvā udakaṁ tiṭṭheyya tato tato vissandamānaṁ, atha niddhamanatumbe vivaritvā khettesu kamme kariyamāne udakaṁ nikkhamantaṁ, sassapākakāle (udakaṁ nikkhamantaṁ,) udakaṁ parihīnaṁ ‘‘macche gaṇhāmā’’ti vattabbataṁ āpajjeyya, tato katipāhena āvāṭesuyeva udakaṁ saṇṭhaheyya. Yāva pana taṁ āvāṭesu hoti, tāva ‘‘mahāvāpiyaṁ udakaṁ atthī’’ti saṅkhaṁ gacchati. Yadā pana tattha chijjati, tadā ‘‘vāpiyaṁ udakaṁ natthī’’ti vuccati, evaṁsampadamidaṁ veditabbaṁ.",
  "atk-s0302a0:302": "Paṭhamaṁ deve vassante pañcahi maggehi udake pavisante āvāṭānaṁ pūraṇakālo viya hi paṭhamameva paṭisandhikkhaṇe manodvārikavedanāya vatthurūpe patiṭṭhitakālo, punappunaṁ deve vassante pañcannaṁ maggānaṁ pūritakālo viya pavatte pañcadvārikavedanāya pavattikālo, gāvutaḍḍhayojanamattaṁ ajjhottharaṇaṁ viya paṭhamavaye vīsativassakāle rajjanādivasena tassā adhimattabalavabhāvo, yāva vāpito udakaṁ na niggacchati, tāva pūrāya vāpiyā ṭhitakālo viya paññāsavassakāle tassā ṭhitakālo, niddhamanatumbesu vivaṭesu kammante kariyamāne udakassa nikkhamanakālo viya saṭṭhivassakālato paṭṭhāya tassā parihāni, udake bhaṭṭhe udakamaggesu parittodakassa ṭhitakālo viya asītinavutivassakāle pañcadvārikavedanāya mandakālo, āvāṭesuyeva udakassa patiṭṭhānakālo viya hadayavatthukoṭiṁ nissāya manodvārikavedanāya pavattikālo, āvāṭesu parittepi udake sati ‘‘vāpiyaṁ udakaṁ atthī’’ti vattabbakālo viya yāva sā pavattati, tāva ‘‘satto jīvatī’’ti vuccati. Yathā pana āvāṭesu udake chinne ‘‘natthi vāpiyaṁ udaka’’nti vuccati, evaṁ manodvārikavedanāya appavattamānāya ‘‘satto mato’’ti vuccati. Imaṁ vedanaṁ sandhāya vuttaṁ ‘‘jīvitapariyantikaṁ vedanaṁ vediyamāno’’ti.",
  "atk-s0302a0:303": "Kāyassa bhedāti kāyassa bhedena. Jīvitapariyādānā uddhanti jīvitakkhayato uddhaṁ. Idhevāti paṭisandhivasena parato agantvā idheva. Sītībhavissantīti pavattivipphandadaratharahitāni sītāni appavattanadhammāni bhavissanti. Sarīrānīti dhātusarīrāni. Avasissantīti avasiṭṭhāni bhavissanti.",
  "atk-s0302a0:304": "Kumbhakārapākāti kumbhakārassa bhājanapacanaṭṭhānato. Paṭisisseyyāti ṭhapeyya. Kapallānīti saha mukhavaṭṭiyā ekābaddhāni kumbhakapallāni. Avasisseyyunti tiṭṭheyyuṁ. Evameva khoti ettha idaṁ opammasaṁsandanaṁ – ādittakumbhakārapāko viya hi tayo bhavā daṭṭhabbā, kumbhakāro viya yogāvacaro, pākato kumbhakārabhājanānaṁ nīharaṇadaṇḍako viya arahattamaggañāṇaṁ, samo bhūmibhāgo viya asaṅkhataṁ nibbānatalaṁ, daṇḍakena uṇhakumbhaṁ ākaḍḍhitvā same bhūmibhāge kumbhassa ṭhapitakālo viya āraddhavipassakassa rūpasattakaṁ arūpasattakaṁ vipassantassa kammaṭṭhāne ca paguṇe vibhūte upaṭṭhahamāne tathārūpaṁ utusappāyādiṁ labhitvā ekāsane nisinnassa vipassanaṁ vaḍḍhetvā aggaphalaṁ arahattaṁ patvā catūhi apāyehi attabhāvaṁ uddharitvā phalasamāpattivasena asaṅkhate nibbānatale ṭhitakālo daṭṭhabbo. Khīṇāsavo pana uṇhakumbho viya arahattappattadivaseyeva na parinibbāti, sāsanappaveṇiṁ pana ghaṭayamāno paṇṇāsasaṭṭhivassāni ṭhatvā carimakacittappattiyā upādiṇṇakakkhandhabhedā anupādisesāya nibbānadhātuyā parinibbāti. Athassa kumbhassa viya kapallāni anupādiṇṇakasarīrāneva avasissantīti. Sarīrāni avasissantīti pajānātīti idaṁ pana khīṇāsavassa anuyogāropanatthaṁ vuttaṁ.",
  "atk-s0302a0:305": "Viññāṇaṁ paññāyethāti paṭisandhiviññāṇaṁ paññāyetha. Sādhu sādhūti therānaṁ byākaraṇaṁ sampahaṁsati. Evametanti yadetaṁ tividhe abhisaṅkhāre asati paṭisandhiviññāṇassa appaññāṇantiādi, evameva etaṁ. Adhimuccathāti sanniṭṭhānasaṅkhātaṁ adhimokkhaṁ paṭilabhatha. Esevanto dukkhassāti ayameva vaṭṭadukkhassa anto ayaṁ paricchedo, yadidaṁ nibbānanti. Paṭhamaṁ.",
  "atk-s0302a0:306": "2. Upādānasuttavaṇṇanā",
  "atk-s0302a0:307": "52. Dutiye upādāniyesūti catunnaṁ upādānānaṁ paccayesu tebhūmakadhammesu. Assādānupassinoti assādaṁ anupassantassa. Tatrāti tasmiṁ aggikkhandhe. Tadāhāroti taṁpaccayo. Tadupādānoti tasseva vevacanaṁ. Evamevakhoti ettha aggikkhandho viya hi tayo bhavā, tebhūmakavaṭṭantipi etadeva, aggijaggakapuriso viya vaṭṭanissito bālaputhujjano, sukkhatiṇagomayādipakkhipanaṁ viya assādānupassino puthujjanassa taṇhādivasena chahi dvārehi kusalākusalakammakaraṇaṁ. Tiṇagomayādīsu khīṇesu punappunaṁ tesaṁ pakkhipanena aggikkhandhassa vaḍḍhanaṁ viya bālaputhujjanassa uṭṭhāya samuṭṭhāya yathāvuttakammāyūhanena aparāparaṁ vaṭṭadukkhanibbattanaṁ.",
  "atk-s0302a0:308": "Na kālena kālaṁ sukkhāni ceva tiṇāni pakkhipeyyāti tañhi koci atthakāmo evaṁ vadeyya – ‘‘bho kasmā uṭṭhāya samuṭṭhāya kalāpe bandhitvā sukkhatiṇakaṭṭhānaṁ pacchiyañca pūretvā sukkhagomayāni pakkhipanto etaṁ aggiṁ jālesi? Api nu te atthi itonidānaṁ kāci vaḍḍhīti? Vaṁsāgatametaṁ bho amhākaṁ, itonidānaṁ pana me avaḍḍhiyeva, kuto vaḍḍhi? Ahañhi imaṁ aggiṁ jagganto neva nhāyituṁ na bhuñjituṁ na nipajjituṁ labhāmīti. Tena hi bho kiṁ te iminā niratthakena aggijālanena? Ehi tvaṁ etāni ābhatāni tiṇādīni ettha nikkhipa, tāni sayameva jhāyissanti, tvaṁ pana asukasmiṁ ṭhāne sītodakā pokkharaṇī atthi, tattha nhatvā, mālāgandhavilepanehi attānaṁ maṇḍetvā sunivattho supārutova pādukāhi nagaraṁ pavisitvā pāsādavaramāruyha vātapānaṁ vivaritvā mahāvīthiyaṁ virocamāno nisīda ekaggo sukhasamappito hutvā, tattha te nisinnassa tiṇādīnaṁ khayena sayameva ayaṁ aggi appaṇṇattibhāvaṁ gamissatī’’ti. So tathā kareyya. Tatheva ca tattha nisinnassa so aggi upādānakkhayena appaṇṇattibhāvaṁ gaccheyya. Idaṁ sandhāyetaṁ ‘‘na kālena kāla’’ntiādi vuttaṁ.",
  "atk-s0302a0:309": "Evameva khoti ettha pana idaṁ opammasaṁsandanaṁ – cattālīsāya kaṭṭhavāhānaṁ jalamāno mahāaggikkhandho viya hi tebhūmakavaṭṭaṁ daṭṭhabbaṁ, aggijagganakapuriso viya vaṭṭasannissitako yogāvacaro, atthakāmo puriso viya sammāsambuddho, tena purisena tassa dinnaovādo viya tathāgatena ‘‘ehi tvaṁ, bhikkhu, tebhūmakadhammesu nibbinda, evaṁ vaṭṭadukkhā muccissasī’’ti tassa tebhūmakadhammesu kammaṭṭhānassa kathitakālo, tassa purisassa yathānusiṭṭhaṁ paṭipajjitvā pāsāde nisinnakālo viya yogino sugatovādaṁ sampaṭicchitvā suññāgāraṁ paviṭṭhassa tebhūmakadhammesu vipassanaṁ paṭṭhapetvā anukkamena yathānurūpaṁ āhārasappāyādiṁ labhitvā, ekāsane nisinnassa aggaphale patiṭṭhitakālo, tassa nhānavilepanādīhi sudhotamaṇḍitakāyattā tasmiṁ nisinnassa ekaggasukhasamappitakālo viya yogino ariyamaggapokkharaṇiyaṁ maggañāṇodakena sunhātasudhotakilesamalassa hirottappasāṭake nivāsetvā sīlavilepanānulittassa arahattamaṇḍanena attabhāvaṁ maṇḍetvā vimuttipupphadāmaṁ piḷandhitvā iddhipādapādukā āruyha nibbānanagaraṁ pavisitvā dhammapāsādaṁ āruyha satipaṭṭhānamahāvīthiyaṁ virocamānassa nibbānārammaṇaṁ phalasamāpattiṁ appetvā nisinnakālo. Tassa pana purisassa tasmiṁ nisinnassa tiṇādīnaṁ khayena aggikkhandhassa appaṇṇattigamanakālo viya khīṇāsavassa yāvatāyukaṁ ṭhatvā upādiṇṇakakkhandhabhedena anupādisesāya nibbānadhātuyā parinibbutassa mahāvaṭṭavūpasamo daṭṭhabbo. Dutiyaṁ.",
  "atk-s0302a0:310": "3. Saṁyojanasuttavaṇṇanā",
  "atk-s0302a0:311": "53. Tatiye saṁyojaniyesūti dasannaṁ saṁyojanānaṁ paccayesu. Jhāyeyyāti jaleyya. Telaṁ āsiñceyya vaṭṭiṁ upasaṁhareyyāti dīpapaṭijagganatthaṁ telabhājanañca mahantañca vaṭṭikapālaṁ gahetvā samīpe niccaṁ ṭhitova tele khīṇe telaṁ āsiñceyya, vaṭṭiyā khīṇāya vaṭṭiṁ upasaṁhareyya. Sesamettha saddhiṁ opammasaṁsandanena purimanayeneva veditabbaṁ. Tatiyaṁ.",
  "atk-s0302a0:312": "4. Dutiyasaṁyojanasuttavaṇṇanā",
  "atk-s0302a0:313": "54. Catutthe upamaṁ paṭhamaṁ katvā pacchā attho vutto. Sesaṁ tādisameva. Catutthaṁ.",
  "atk-s0302a0:314": "5. Mahārukkhasuttavaṇṇanā",
  "atk-s0302a0:315": "55. Pañcame uddhaṁ ojaṁ abhiharantīti pathavīrasañca āporasañca upari āropenti. Ojāya āropitattā hatthasatubbedhassa rukkhassa aṅkuraggesu bindubindūni viya hutvā sineho tiṭṭhati. Idaṁ panettha opammasaṁsandanaṁ – mahārukkho viya hi tebhūmakavaṭṭaṁ, mūlāni viya āyatanāni, mūlehi ojāya ārohanaṁ viya chahi dvārehi kammārohanaṁ, ojāya abhiruḷhattā mahārukkhassa yāvakappaṭṭhānaṁ viya vaṭṭanissitabālaputhujjanassa chahi dvārehi kammaṁ āyūhantassa aparāparaṁ vaṭṭassa vaḍḍhanavasena dīgharattaṁ ṭhānaṁ.",
  "atk-s0302a0:316": "Kuddālapiṭakanti kuddālañceva pacchibhājanañca. Khaṇḍākhaṇḍikaṁ chindeyyāti khuddakamahantāni khaṇḍākhaṇḍāni karonto chindeyya. Idaṁ panettha opammasaṁsandanaṁ – idhāpi hi mahārukkho viya tebhūmakavaṭṭaṁ, rukkhaṁ nāsetukāmo puriso viya yogāvacaro, kuddālo viya ñāṇaṁ, pacchi viya samādhi, rukkhacchedanapharasu viya ñāṇaṁ, rukkhassa mūle chinnakālo viya yogino ācariyasantike kammaṭṭhānaṁ gahetvā manasikarontassa paññā, khaṇḍākhaṇḍikaṁ chindanakālo viya saṅkhepato catunnaṁ mahābhūtānaṁ manasikāro, phālanaṁ viya dvecattālīsāya koṭṭhāsesu vitthāramanasikāro, sakalikaṁ sakalikaṁ karaṇakālo viya upādārūpassa ceva rūpakkhandhārammaṇassa viññāṇassa cāti imesaṁ vasena nāmarūpapariggaho, mūlānaṁ upacchedanaṁ viya tasseva nāmarūpassa paccayapariyesanaṁ, vātātape visosetvā agginā ḍahanakālo viya anupubbena vipassanaṁ vaḍḍhetvā aññataraṁ sappāyaṁ labhitvā kammaṭṭhāne vibhūte upaṭṭhahamāne ekapallaṅke nisinnassa samaṇadhammaṁ karontassa aggaphalappatti, masikaraṇaṁ viya arahattappattadivaseyeva aparinibbāyantassa yāvatāyukaṁ ṭhita kālo, mahāvāte opunanaṁ nadiyā pavāhanaṁ viya ca upādiṇṇakakkhandhabhedena anupādisesāya nibbānadhātuyā parinibbutassa vaṭṭavūpasamo veditabbo. Pañcamaṁ.",
  "atk-s0302a0:317": "6. Dutiyamahārukkhasuttavaṇṇanā",
  "atk-s0302a0:318": "56. Chaṭṭhepi upamaṁ paṭhamaṁ vatvā pacchā attho vutto, idameva nānattaṁ. Chaṭṭhaṁ.",
  "atk-s0302a0:319": "7. Taruṇarukkhasuttavaṇṇanā",
  "atk-s0302a0:320": "57-59. Sattame taruṇoti ajātaphalo. Palimajjeyyāti sodheyya. Paṁsuṁ dadeyyāti thaddhapharusapaṁsuṁ haritvā mudugomayacuṇṇamissaṁ madhurapaṁsuṁ pakkhipeyya. Vuddhinti vuddhiṁ āpajjitvā pupphūpago pupphaṁ, phalūpago phalaṁ gaṇheyya. Idaṁ panettha opammasaṁsandanaṁ – taruṇarukkho viya hi tebhūmakavaṭṭaṁ, rukkhajaggako puriso viya vaṭṭanissito puthujjano, mūlaphalasantānādīni viya tīhi dvārehi kusalākusalakammāyūhanaṁ, rukkhassa vuḍḍhiāpajjanaṁ viya puthujjanassa tīhi dvārehi kammaṁ āyūhato aparāparaṁ vaṭṭappavatti. Vivaṭṭaṁ vuttanayeneva veditabbaṁ. Aṭṭhamanavamāni uttānatthāneva. Sattamādīni.",
  "atk-s0302a0:321": "10. Nidānasuttavaṇṇanā",
  "atk-s0302a0:322": "60. Dasame kurūsu viharatīti kurūti evaṁ bahuvacanavasena laddhavohāre janapade viharati. Kammāsadhammaṁ nāma kurūnaṁ nigamoti evaṁnāmako kurūnaṁ nigamo, taṁ gocaragāmaṁ katvāti attho. Āyasmāti piyavacanametaṁ garuvacanametaṁ. Ānandoti tassa therassa nāmaṁ. Ekamantaṁ nisīdīti cha nisajjadose vivajjento dakkhiṇajāṇumaṇḍalassa abhimukhaṭṭhāne chabbaṇṇānaṁ buddharasmīnaṁ anto pavisitvā pasannalākhārasaṁ vigāhanto viya suvaṇṇapaṭaṁ pārupanto viya rattakambalavitānamajjhaṁ pavisanto viya dhammabhaṇḍāgāriko āyasmā ānando nisīdi. Tena vuttaṁ ‘‘ekamantaṁ nisīdī’’ti.",
  "atk-s0302a0:323": "Kāya pana velāya kena kāraṇena ayamāyasmā bhagavantaṁ upasaṅkamantoti? Sāyanhavelāya paccayākārapañhaṁ pucchanakāraṇena. Taṁ divasaṁ kira ayamāyasmā kulasaṅgahatthāya gharadvāre gharadvāre sahassabhaṇḍikaṁ nikkhipanto viya kammāsadhammaṁ piṇḍāya caritvā piṇḍapātapaṭikkanto satthu vattaṁ dassetvā satthari gandhakuṭiṁ paviṭṭhe satthāraṁ vanditvā attano divāṭṭhānaṁ gantvā antevāsikesu vattaṁ dassetvā paṭikkantesu divāṭṭhānaṁ paṭisammajjitvā cammakkhaṇḍaṁ paññapetvā udakatumbato udakena hatthapāde sītalaṁ katvā pallaṅkaṁ ābhujitvā nisinno sotāpattiphalasamāpattiṁ samāpajjitvā. Atha paricchinnakālavasena samāpattito vuṭṭhāya paccayākāre ñāṇaṁ otāresi. So ‘‘avijjāpaccayā saṅkhārā’’tiādito paṭṭhāya antaṁ, antato paṭṭhāya ādiṁ, ubhayantato paṭṭhāya majjhaṁ, majjhato paṭṭhāya ubho ante pāpento tikkhattuṁ dvādasapadaṁ paccayākāraṁ sammasi. Tassevaṁ sammasantassa paccayākāro vibhūto hutvā uttānakuttānako viya upaṭṭhāsi. Tato cintesi – ‘‘ayaṁ paccayākāro sabbabuddhehi gambhīro ceva gambhīrāvabhāso cāti kathito, mayhaṁ kho pana padesañāṇe ṭhitassa sāvakassa sato uttāno viya vibhūto pākaṭo hutvā upaṭṭhāti, mayhaṁyeva nu kho esa uttānako viya upaṭṭhāti, udāhu aññesampīti attano upaṭṭhānakāraṇaṁ satthu ārocessāmī’’ti nisinnaṭṭhānato uṭṭhāya cammakkhaṇḍaṁ papphoṭetvā ādāya sāyanhasamaye bhagavantaṁ upasaṅkami. Tena vuttaṁ – ‘‘sāyanhavelāyaṁ paccayākārapañhaṁ pucchanakāraṇena upasaṅkamanto’’ti.",
  "atk-s0302a0:324": "Yāva gambhīroti ettha yāvasaddo pamāṇātikkame. Atikkamma pamāṇaṁ gambhīro, atigambhīroti attho. Gambhīrāvabhāsoti gambhīrova hutvā avabhāsati, dissatīti attho. Ekañhi uttānameva gambhīrāvabhāsaṁ hoti pūtipaṇṇarasavasena kāḷavaṇṇaṁ purāṇaudakaṁ viya. Tañhi jāṇuppamāṇampi sataporisaṁ viya dissati. Ekaṁ gambhīraṁ uttānāvabhāsaṁ hoti maṇibhāsaṁ vippasannaudakaṁ viya. Tañhi sataporisampi jāṇuppamāṇaṁ viya khāyati. Ekaṁ uttānaṁ uttānāvabhāsaṁ hoti pātiādīsu udakaṁ viya. Ekaṁ gambhīraṁ gambhīrāvabhāsaṁ hoti sinerupādakamahāsamudde udakaṁ viya. Evaṁ udakameva cattāri nāmāni labhati. Paṭiccasamuppāde panetaṁ natthi. Ayañhi gambhīro ca gambhīrāvabhāso cāti ekameva nāmaṁ labhati . Evarūpo samānopi atha ca pana me uttānakuttānako viya khāyati, tadidaṁ acchariyaṁ, bhante, abbhutaṁ, bhanteti evaṁ attano vimhayaṁ pakāsento pañhaṁ pucchitvā tuṇhībhūto nisīdi.",
  "atk-s0302a0:325": "Bhagavā tassa vacanaṁ sutvā ‘‘ānando bhavaggagahaṇāya hatthaṁ pasārento viya sineruṁ bhinditvā miñjaṁ nīharituṁ vāyamamāno viya vinā nāvāya mahāsamuddaṁ taritukāmo viya pathaviṁ parivattetvā pathavojaṁ gahetuṁ vāyamamāno viya buddhavisayaṁ pañhaṁ attano uttānuttānanti vadati, handassa gambhīrabhāvaṁ ācikkhāmī’’ti cintetvā mā hevantiādimāha.",
  "atk-s0302a0:326": "Tattha mā hevanti ha-kāro nipātamattaṁ, evaṁ mā bhaṇīti attho. ‘‘Mā heva’’nti ca idaṁ vacanaṁ bhagavā āyasmantaṁ ānandaṁ ussādentopi bhaṇati apasādentopi. Tattha ussādentopīti, ānanda, tvaṁ mahāpañño visadañāṇo, tena te gambhīropi paṭiccasamuppādo uttānako viya khāyati, aññesaṁ panesa uttānakoti na sallakkhetabbo, gambhīroyeva ca so gambhīrāvabhāso ca.",
  "atk-s0302a0:327": "Tattha catasso upamā vadanti – cha māse subhojanarasapuṭṭhassa kira katayogassa mahāmallassa samajjasamaye katamallapāsāṇaparicayassa yuddhabhūmiṁ gacchantassa antarā mallapāsāṇaṁ dassesuṁ. So ‘‘kiṁ eta’’nti āha. Mallapāsāṇoti. Āharatha nanti. ‘‘Ukkhipituṁ na sakkomā’’ti vutte sayaṁ gantvā ‘‘kuhiṁ imassa bhāriyaṭṭhāna’’nti vatvā dvīhi hatthehi dve pāsāṇe ukkhipitvā kīḷāguḷe viya khipitvā agamāsi. Tattha mallassa mallapāsāṇo lahukoti na aññesampi lahukoti vattabbo. Cha māse subhojanarasapuṭṭho mallo viya hi kappasatasahassaṁ abhinīhārasampanno āyasmā ānando. Yathā mallassa mahābalatāya mallapāsāṇo lahuko, evaṁ therassa mahāpaññatāya paṭiccasamuppādo uttānoti vattabbo, so aññesaṁ uttānoti na vattabbo.",
  "atk-s0302a0:328": "Mahāsamudde ca timi nāma mahāmaccho dviyojanasatiko, timiṅgalo tiyojanasatiko, timirapiṅgalo pañcayojanasatiko, ānando timinando ajjhāroho mahātimīti ime cattāro yojanasahassikā. Tattha timirapiṅgaleneva dīpenti. Tassa kira dakkhiṇakaṇṇaṁ cālentassa pañcayojanasate padese udakaṁ calati, tathā vāmakaṇṇaṁ, tathā naṅguṭṭhaṁ, tathā sīsaṁ. Dve pana kaṇṇe cāletvā naṅguṭṭhena paharitvā sīsaṁ aparāparaṁ katvā kīḷituṁ āraddhassa sattaṭṭhayojanasate ṭhāne bhājane pakkhipitvā uddhane āropitaṁ viya udakaṁ pakkuthati. Yojanasatamatte padese udakaṁ piṭṭhiṁ chādetuṁ na sakkoti. So evaṁ vadeyya – ‘‘ayaṁ mahāsamuddo gambhīroti vadanti, kutassa gambhīratā, mayaṁ piṭṭhimattacchādanampi udakaṁ na labhāmā’’ti. Tattha kāyūpapannassa timirapiṅgalassa mahāsamuddo uttānoti aññesañca khuddakamacchānaṁ uttānoti na vattabbo, evameva ñāṇūpapannassa therassa paṭiccasamuppādo uttānoti aññesampi uttānoti na vattabbo. Supaṇṇarājā ca diyaḍḍhayojanasatiko hoti. Tassa dakkhiṇapakkho paññāsayojaniko hoti, tathā vāmapakkho, piñchavaṭṭi ca saṭṭhiyojanikā, gīvā tiṁsayojanikā, mukhaṁ navayojanaṁ, pādā dvādasayojanikā, tasmiṁ supaṇṇavātaṁ dassetuṁ āraddhe sattaṭṭhayojanasataṁ ṭhānaṁ nappahoti. So evaṁ vadeyya – ‘‘ayaṁ ākāso anantoti vadanti, kutassa anantatā, mayaṁ pakkhavātappattharaṇokāsampi na labhāmā’’ti. Tattha kāyūpapannassa supaṇṇarañño ākāso parittoti aññesañca khuddakapakkhīnaṁ parittoti na vattabbo, evameva ñāṇūpapannassa therassa paṭiccasamuppādo uttānoti aññesampi uttānoti na vattabbo.",
  "atk-s0302a0:329": "Rāhu asurindo pana pādantato yāva kesantā yojanānaṁ cattāri sahassāni aṭṭha ca satāni honti. Tassa dvinnaṁ bāhānaṁ antare dvādasayojanasatikaṁ, bahalattena chayojanasatikaṁ, hatthapādatalāni tiyojanasatikāni, tathā mukhaṁ, ekaṅgulipabbaṁ paññāsayojanaṁ, tathā bhamukantaraṁ, nalāṭaṁ tiyojanasatikaṁ, sīsaṁ navayojanasatikaṁ. Tassa mahāsamuddaṁ otiṇṇassa gambhīraṁ udakaṁ jāṇuppamāṇaṁ hoti. So evaṁ vadeyya – ‘‘ayaṁ mahāsamuddo gambhīroti vadanti. Kutassa gambhīratā? Mayaṁ jāṇuppaṭicchādanamattampi udakaṁ na labhāmā’’ti. Tattha kāyūpapannassa rāhuno mahāsamuddo uttānoti aññesañca uttānoti na vattabbo. Evameva ñāṇūpapannassa therassa paṭiccasamuppādo uttānoti aññesampi uttānoti na vattabbo. Etamatthaṁ sandhāya bhagavā mā hevaṁ, ānanda, mā hevaṁ, ānandāti āha.",
  "atk-s0302a0:330": "Therassa hi catūhi kāraṇehi gambhīro paṭiccasamuppādo uttānoti upaṭṭhāsi. Katamehi catūhi? Pubbūpanissayasampattiyā titthavāsena sotāpannatāya bahussutabhāvenāti.",
  "atk-s0302a0:331": "Ito kira satasahassime kappe padumuttaro nāma satthā loke uppajji. Tassa haṁsavatī nāma nagaraṁ ahosi, ānando nāma rājā pitā, sumedhā nāma devī mātā, bodhisatto uttarakumāro nāma ahosi. So puttassa jātadivase mahābhinikkhamanaṁ nikkhamma pabbajitvā padhānamanuyutto anukkamena sabbaññutaṁ patvā, ‘‘anekajātisaṁsāra’’nti udānaṁ udānetvā sattāhaṁ bodhipallaṅke vītināmetvā ‘‘pathaviyaṁ pādaṁ ṭhapessāmī’’ti pādaṁ abhinīhari. Atha pathaviṁ bhinditvā mahantaṁ padumaṁ uṭṭhāsi. Tassa dhurapattāni navutihatthāni, kesaraṁ tiṁsahatthaṁ, kaṇṇikā dvādasahatthā, navaghaṭappamāṇā reṇu ahosi.",
  "atk-s0302a0:332": "Satthā pana ubbedhato aṭṭhapaññāsahattho ahosi, tassa ubhinnaṁ bāhānamantaraṁ aṭṭhārasahatthaṁ, nalāṭaṁ pañcahatthaṁ, hatthapādā ekādasahatthā. Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇu uṭṭhāya aṭṭhapaññāsahatthaṁ padesaṁ uggantvā okiṇṇamanosilācuṇṇaṁ viya paccokiṇṇaṁ. Tadupādāya bhagavā ‘‘padumuttaro’’tveva paññāyittha. Tassa devilo ca sujāto ca dve aggasāvakā ahesuṁ, amitā ca asamā ca dve aggasāvikā, sumano nāma upaṭṭhāko. Padumuttaro bhagavā pitusaṅgahaṁ kurumāno bhikkhusatasahassaparivāro haṁsavatiyā rājadhāniyā vasati.",
  "atk-s0302a0:333": "Kaniṭṭhabhātā panassa sumanakumāro nāma. Tassa rājā haṁsavatito vīsayojanasate bhogaṁ adāsi. So kadāci āgantvā pitarañca satthārañca passati. Athekadivasaṁ paccanto kupito. Sumano rañño sāsanaṁ pesesi. Rājā ‘‘tvaṁ mayā, tāta, kasmā ṭhapito’’ti paṭipesesi. So core vūpasametvā ‘‘upasanto, deva, janapado’’ti rañño pesesi. Rājā tuṭṭho ‘‘sīghaṁ mama putto āgacchatū’’ti āha. Tassa sahassamattā amaccā honti. So tehi saddhiṁ antarāmagge mantesi – ‘‘mayhaṁ pitā tuṭṭho sace me varaṁ deti, kiṁ gaṇhāmī’’ti? Atha naṁ ekacce ‘‘hatthiṁ gaṇhatha, assaṁ gaṇhatha, janapadaṁ gaṇhatha, sattaratanāni gaṇhathā’’ti āhaṁsu. Apare ‘‘tumhe pathavissarassa puttā, na tumhākaṁ dhanaṁ dullabhaṁ, laddhampi cetaṁ sabbaṁ pahāya gamanīyaṁ, puññameva ekaṁ ādāya gamanīyaṁ, tasmā deve varaṁ dadamāne temāsaṁ padumuttaraṁ bhagavantaṁ upaṭṭhātuṁ varaṁ gaṇhathā’’ti. So ‘‘tumhe mayhaṁ kalyāṇamittā nāma, mametaṁ cittaṁ natthi, tumhehi pana uppāditaṁ, evaṁ karissāmī’’ti, gantvā pitaraṁ vanditvā pitarā āliṅgetvā, matthake cumbitvā ‘‘varaṁ te, putta, demī’’ti vutte ‘‘icchāmahaṁ, mahārāja, bhagavantaṁ temāsaṁ catūhi paccayehi upaṭṭhahanto jīvitaṁ avañjhaṁ kātuṁ, idaṁ me varaṁ dehī’’ti āha. Na sakkā, tāta, aññaṁ varehīti. Deva, khattiyānaṁ nāma dvekathā natthi, etameva me dehi, na mamaññena atthoti. Tāta, buddhānaṁ nāma cittaṁ dujjānaṁ, sace bhagavā na icchissati, mayā dinnampi kiṁ bhavissatīti? ‘‘Sādhu, deva, ahaṁ bhagavato cittaṁ jānissāmī’’ti vihāraṁ gato.",
  "atk-s0302a0:334": "Tena ca samayena bhattakiccaṁ niṭṭhāpetvā bhagavā gandhakuṭiṁ paviṭṭho hoti. So maṇḍalamāḷe sannisinnānaṁ bhikkhūnaṁ santikaṁ agamāsi. Te naṁ āhaṁsu – ‘‘rājaputta kasmā āgatosī’’ti? Bhagavantaṁ dassanāya, dassetha me bhagavantanti. ‘‘Na mayaṁ, rājaputta, icchiticchitakkhaṇe satthāraṁ daṭṭhuṁ labhāmā’’ti. Ko pana, bhante, labhatīti? Sumanatthero nāma rājaputtāti. So ‘‘kuhiṁ bhante thero’’ti? Therassa nisinnaṭṭhānaṁ pucchitvā gantvā vanditvā – ‘‘icchāmahaṁ, bhante, bhagavantaṁ passituṁ, dassetha me bhagavanta’’nti āha. Thero ‘‘ehi, rājaputtā’’ti taṁ gahetvā gandhakuṭipariveṇe ṭhapetvā gandhakuṭiṁ āruhi. Atha naṁ bhagavā ‘‘sumana, kasmā āgatosī’’ti āha. Rājaputto, bhante, bhagavantaṁ dassanāya āgatoti. Tena hi bhikkhu āsanaṁ paññapehīti. Thero āsanaṁ paññapesi. Nisīdi bhagavā paññatte āsane. Rājaputto bhagavantaṁ vanditvā paṭisanthāraṁ akāsi, ‘‘kadā āgatosi rājaputtā’’ti? Bhante, tumhesu gandhakuṭiṁ paviṭṭhesu, bhikkhū pana ‘‘na mayaṁ icchiticchitakkhaṇe bhagavantaṁ daṭṭhuṁ labhāmā’’ti maṁ therassa santikaṁ pāhesuṁ, thero pana ekavacaneneva dassesi, thero, bhante, tumhākaṁ sāsane vallabho maññeti. Āma, rājakumāra, vallabho esa bhikkhu mayhaṁ sāsaneti. Bhante, buddhānaṁ sāsane kiṁ katvā vallabho hotīti? Dānaṁ datvā sīlaṁ samādiyitvā uposathakammaṁ katvā, kumārāti. Bhagavā ahampi thero viya buddhasāsane vallabho hotukāmo, temāsaṁ me vassāvāsaṁ adhivāsethāti. Bhagavā, ‘‘atthi nu kho gatena attho’’ti oloketvā ‘‘atthī’’ti disvā ‘‘suññāgāre kho, rājakumāra, tathāgatā abhiramantī’’ti āha. Kumāro ‘‘aññātaṁ bhagavā, aññātaṁ sugatā’’ti vatvā – ‘‘ahaṁ, bhante, purimataraṁ gantvā vihāraṁ kāremi, mayā pesite bhikkhusatasahassena saddhiṁ āgacchathā’’ti paṭiññaṁ gahetvā pitu santikaṁ gantvā, ‘‘dinnā me, deva, bhagavatā paṭiññā, mayā pahite tumhe bhagavantaṁ peseyyāthā’’ti pitaraṁ vanditvā nikkhamitvā yojane yojane vihāraṁ kāretvā vīsayojanasataṁ addhānaṁ gato. Gantvā attano nagare vihāraṭṭhānaṁ vicinanto sobhanassa nāma kuṭumbikassa uyyānaṁ disvā satasahassena kiṇitvā satasahassaṁ vissajjetvā vihāraṁ kāresi. Tattha bhagavato gandhakuṭiṁ, sesabhikkhūnañca rattiṭṭhānadivāṭṭhānatthāya kuṭileṇamaṇḍape kārāpetvā pākāraparikkhepaṁ dvārakoṭṭhakañca niṭṭhāpetvā pitu santikaṁ pesesi ‘‘niṭṭhitaṁ mayhaṁ kiccaṁ, satthāraṁ pahiṇathā’’ti.",
  "atk-s0302a0:335": "Rājā bhagavantaṁ bhojetvā ‘‘bhagavā sumanassa kiccaṁ niṭṭhitaṁ, tumhākaṁ āgamanaṁ paccāsīsatī’’ti. Bhagavā satasahassabhikkhuparivāro yojane yojane vihāresu vasamāno agamāsi. Kumāro ‘‘satthā āgacchatī’’ti sutvā yojanaṁ paccuggantvā gandhamālādīhi pūjayamāno vihāraṁ pavesetvā –",
  "atk-s0302a0:336": "‘‘Satasahassena me kītaṁ, satasahassena māpitaṁ;",
  "atk-s0302a0:337": "Sobhanaṁ nāma uyyānaṁ paṭiggaṇha, mahāmunī’’ti. –",
  "atk-s0302a0:338": "Vihāraṁ niyyātesi. So vassūpanāyikadivase dānaṁ datvā attano puttadāre ca amacce ca pakkosāpetvā āha –‘‘satthā amhākaṁ santikaṁ dūrato āgato, buddhā ca nāma dhammagarunova, nāmisagarukā. Tasmā ahaṁ imaṁ temāsaṁ dve sāṭake nivāsetvā dasa sīlāni samādiyitvā idheva vasissāmi, tumhe khīṇāsavasatasahassassa imināva nīhārena temāsaṁ dānaṁ dadeyyāthā’’ti.",
  "atk-s0302a0:339": "So sumanattherassa vasanaṭṭhānasabhāgeyeva ṭhāne vasanto yaṁ thero bhagavato vattaṁ karoti, taṁ sabbaṁ disvā, ‘‘imasmiṁ ṭhāne ekantavallabho esa thero, etasseva ṭhānantaraṁ patthetuṁ vaṭṭatī’’ti cintetvā, upakaṭṭhāya pavāraṇāya gāmaṁ pavisitvā sattāhaṁ mahādānaṁ datvā sattame divase bhikkhūsatasahassassa pādamūle ticīvaraṁ ṭhapetvā bhagavantaṁ vanditvā, ‘‘bhante, yadetaṁ mayā magge yojanantarikavihārakārāpanato paṭṭhāya puññaṁ kataṁ, taṁ neva sakkasampattiṁ, na mārabrahmasampattiṁ patthayantena, buddhassa pana upaṭṭhākabhāvaṁ patthentena kataṁ. Tasmā ahampi bhagavā anāgate sumanatthero viya ekassa buddhassa upaṭṭhāko homī’’ti pañcapatiṭṭhitena patitvā vanditvā nipanno. Bhagavā ‘‘mahantaṁ kulaputtassa cittaṁ, ijjhissati nu kho, no’’ti olokento , ‘‘anāgate ito satasahassime kappe gotamo nāma buddho uppajjissati, tasseva upaṭṭhāko bhavissatī’’ti ñatvā –",
  "atk-s0302a0:340": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0302a0:341": "Sabbe pūrentu saṅkappā, cando pannaraso yathā’’ti. –",
  "atk-s0302a0:342": "Āha. Kumāro sutvā ‘‘buddhā nāma advejjhakathā hontī’’ti dutiyadivaseyeva tassa bhagavato pattacīvaraṁ gahetvā piṭṭhito piṭṭhito gacchanto viya ahosi. So tasmiṁ buddhuppāde vassasatasahassaṁ dānaṁ datvā sagge nibbattitvā kassapabuddhakālepi piṇḍāya carato therassa pattaggahaṇatthaṁ uttarisāṭakaṁ datvā pūjaṁ akāsi. Puna sagge nibbattitvā tato cuto bārāṇasirājā hutvā aṭṭhannaṁ paccekabuddhānaṁ paṇṇasālāyo kāretvā maṇiādhārake upaṭṭhapetvā catūhi paccayehi dasavassasahassāni upaṭṭhānaṁ akāsi. Etāni pākaṭaṭṭhānāni.",
  "atk-s0302a0:343": "Kappasatasahassaṁ pana dānaṁ dadamānova amhākaṁ bodhisattena saddhiṁ tusitapure nibbattitvā tato cuto amitodanasakkassa gehe paṭisandhiṁ gahetvā anupubbena katābhinikkhamano sammāsambodhiṁ patvā paṭhamagamanena kapilavatthuṁ āgantvā tato nikkhamante bhagavati bhagavato parivāratthaṁ rājakumāresu pabbajantesu bhaddiyādīhi saddhiṁ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike dhammakathaṁ sutvā sotāpattiphale patiṭṭhahi. Evamesa āyasmā pubbūpanissayasampanno, tassimāya pubbūpanissayasampattiyā gambhīropi paṭiccasamuppādo uttānako viya upaṭṭhāsi.",
  "atk-s0302a0:344": "Titthavāsoti pana garūnaṁ santike uggahaṇasavanaparipucchanadhāraṇāni vuccanti. So therassa ativiya parisuddho. Tenāpissāyaṁ gambhīropi uttānako viya upaṭṭhāsi. Sotāpannānañca nāma paccayākāro uttānako hutvā upaṭṭhāti, ayañca āyasmā sotāpanno. Bahussutānaṁ catuhatthe ovarake padīpe jalamāne mañcapīṭhaṁ viya nāmarūpaparicchedo pākaṭo hoti, ayañca āyasmā bahussutānaṁ aggo. Iti bāhusaccabhāvenapissa gambhīropi paccayākāro uttānako viya upaṭṭhāsi. Paṭiccasamuppādo catūhi gambhīratāhi gambhīro. Sā panassa gambhīratā visuddhimagge vitthāritāva. Sā sabbāpi therassa uttānakā viya upaṭṭhāsi. Tena bhagavā āyasmantaṁ ānandaṁ ussādento mā hevantiādimāha. Ayañhettha adhippāyo – ānanda, tvaṁ mahāpañño visadañāṇo, tena te gambhīropi paṭiccasamuppādo uttānako viya khāyati. Tasmā ‘‘mayhameva nu kho esa uttānako viya hutvā upaṭṭhāti, udāhu aññesampī’’ti mā evaṁ avaca.",
  "atk-s0302a0:345": "Yaṁ pana vuttaṁ ‘‘apasādento’’ti, tatthāyamadhippāyo – ānanda, ‘‘atha ca pana me uttānakuttānako viya khāyatī’’ti mā hevaṁ avaca. Yadi hi te esa uttānakuttānako viya khāyati, kasmā tvaṁ attano dhammatāya sotāpanno nāhosi, mayā dinnanaye ṭhatvā sotāpattimaggaṁ paṭivijjhi? Ānanda , idaṁ nibbānameva gambhīraṁ, paccayākāro pana uttānako jāto, atha kasmā oḷārikaṁ kāmarāgasaṁyojanaṁ paṭighasaṁyojanaṁ oḷārikaṁ kāmarāgānusayaṁ paṭighānusayanti ime cattāro kilese samugghātetvā sakadāgāmiphalaṁ na sacchikarosi, teyeva aṇusahagate cattāro kilese samugghātetvā anāgāmiphalaṁ na sacchikarosi, rūparāgādīni pañca saṁyojanāni, mānānusayaṁ bhavarāgānusayaṁ avijjānusayanti ime aṭṭha kilese samugghātetvā arahattaṁ na sacchikarosi? Kasmā vā satasahassakappādhikaṁ ekaṁ asaṅkhyeyyaṁ pūritapāramino sāriputtamoggallānā viya sāvakapāramīñāṇaṁ na paṭivijjhasi, satasahassakappādhikāni dve asaṅkhyeyyāni pūritapāramino paccekabuddhā viya ca paccekabodhiñāṇaṁ na paṭivijjhasi? Yadi vā te sabbathāva esa uttānako hutvā upaṭṭhāsi. Atha kasmā satasahassakappādhikāni cattāri aṭṭha soḷasa vā asaṅkhyeyyāni pūritapāramino buddhā viya sabbaññutaññāṇaṁ na sacchikarosi? Kiṁ anatthikosi etehi visesādhigamehi? Passa yāva ca te aparaddhaṁ, tvaṁ nāma sāvakapadesañāṇe ṭhito atigambhīraṁ paccayākāraṁ ‘‘uttānako viya me upaṭṭhātī’’ti vadasi. Tassa te idaṁ vacanaṁ buddhānaṁ kathāya paccanīkaṁ hoti. Tādisena nāma bhikkhunā buddhānaṁ kathāya paccanīkaṁ kathetabbanti na yuttametaṁ. Nanu mayhaṁ, ānanda, imaṁ paccayākāraṁ paṭivijjhituṁ vāyamantasseva kappasatasahassādhikāni cattāri asaṅkhyeyyāni atikkantāni. Paccayākārapaṭivijjhanatthāya ca pana me adinnadānaṁ nāma natthi, apūritapāramī nāma natthi. ‘‘Ajja paccayākāraṁ paṭivijjhissāmī’’ti pana me nirussāhaṁ viya mārabalaṁ vidhamantassa ayaṁ mahāpathavī dvaṅgulamattampi nākampi, tathā paṭhamayāme pubbenivāsaṁ, majjhimayāme dibbacakkhuṁ sampādentassa. Pacchimayāme pana me balavapaccūsasamaye, ‘‘avijjā saṅkhārānaṁ navahi ākārehi paccayo hotī’’ti diṭṭhamatteyeva dasasahassilokadhātu ayadaṇḍena ākoṭitakaṁsathālo viya viravasataṁ viravasahassaṁ muñcamānā vātāhate paduminipaṇṇe udakabindu viya pakampittha. Evaṁ gambhīro cāyaṁ, ānanda, paṭiccasamuppādo gambhīrāvabhāso ca, etassa, ānanda, dhammassa ananubodhā…pe… nātivattatīti.",
  "atk-s0302a0:346": "Etassa dhammassāti etassa paccayadhammassa. Ananubodhāti ñātapariññāvasena ananubujjhanā. Appaṭivedhāti tīraṇappahānapariññāvasena appaṭivijjhanā. Tantākulakajātāti tantaṁ viya ākulajātā. Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti, ‘‘idaṁ aggaṁ, idaṁ mūla’’nti aggena vā aggaṁ, mūlena vā mūlaṁ samānetuṁ dukkaraṁ hoti. Evameva sattā imasmiṁ paccayākāre khalitā ākulā byākulā honti , na sakkonti paccayākāraṁ ujuṁ kātuṁ. Tattha tantaṁ paccattapurisakāre ṭhatvā sakkāpi bhaveyya ujuṁ kātuṁ, ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi. Yathā pana ākulaṁ tantaṁ kañjiyaṁ datvā kocchena pahaṭaṁ tattha tattha guḷakajātaṁ hoti gaṇṭhibaddhaṁ, evamime sattā paccayesu pakkhalitvā paccaye ujuṁ kātuṁ asakkontā dvāsaṭṭhidiṭṭhigatavasena guḷakajātā honti gaṇṭhibaddhā. Ye hi keci diṭṭhiyo sannissitā, sabbe te paccayaṁ ujuṁ kātuṁ asakkontāyeva.",
  "atk-s0302a0:347": "Kulāgaṇṭhikajātāti kulāgaṇṭhikaṁ vuccati pesakārakañjiyasuttaṁ. Kulā nāma sakuṇikā, tassā kulāvakotipi eke. Yathā hi tadubhayampi ākulaṁ aggena vā aggaṁ, mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0302a0:348": "Muñjapabbajabhūtāti muñjatiṇaṁ viya pabbajatiṇaṁ viya ca bhūtā tādisā jātā. Yathā hi tāni tiṇāni koṭṭetvā katarajju jiṇṇakāle katthaci patitaṁ gahetvā tesaṁ tiṇānaṁ ‘‘idaṁ aggaṁ, idaṁ mūla’’nti aggena vā aggaṁ, mūlena vā mūlaṁ samānetuṁ dukkaraṁ, tampi paccattapurisakāre ṭhatvā sakkā bhaveyya ujuṁ kātuṁ, ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi, evamayaṁ pajā paccayaṁ ujuṁ kātuṁ asakkontī diṭṭhigatavasena gaṇṭhikajātā hutvā apāyaṁ duggatiṁ vinipātaṁ saṁsāraṁ nātivattati.",
  "atk-s0302a0:349": "Tattha apāyoti nirayatiracchānayonipettivisayaasurakāyā. Sabbepi hi te vaḍḍhisaṅkhātassa ayassa abhāvato ‘‘apāyo’’ti vuccati, tathā dukkhassa gatibhāvato duggati, sukhasamussayato vinipatitattā vinipāto. Itaro pana –",
  "atk-s0302a0:350": "‘‘Khandhānañca paṭipāṭi, dhātuāyatanāna ca;",
  "atk-s0302a0:351": "Abbhocchinnaṁ vattamānā, saṁsāroti pavuccati’’.",
  "atk-s0302a0:352": "Taṁ sabbampi nātivattati nātikkamati, atha kho cutito paṭisandhiṁ, paṭisandhito cutinti evaṁ punappunaṁ cutipaṭisandhiyo gaṇhamānā tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātakkhittā nāvā viya yante yuttagoṇo viya ca paribbhamatiyeva. Iti sabbametaṁ bhagavā āyasmantaṁ ānandaṁ apasādento āha. Sesamettha vuttanayamevāti. Dasamaṁ.",
  "atk-s0302a0:353": "Dukkhavaggo chaṭṭho.",
  "atk-s0302a0:354": "7. Mahāvaggo",
  "atk-s0302a0:355": "1. Assutavāsuttavaṇṇanā",
  "atk-s0302a0:356": "61. Mahāvaggassa paṭhame assutavāti khandhadhātuāyatanapaccayākārasatipaṭṭhānādīsu uggahaparipucchāvinicchayarahito. Puthujjanoti puthūnaṁ nānappakārānaṁ kilesādīnaṁ jananādikāraṇehi puthujjano. Vuttañhetaṁ – ‘‘puthu kilese janentīti puthujjanā’’ti sabbaṁ vitthāretabbaṁ. Apica puthūnaṁ gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjano, puthu vā ayaṁ visuṁyeva saṅkhaṁ gato, visaṁsaṭṭho sīlasutādiguṇayuttehi ariyehi janoti puthujjano. Evametehi ‘‘assutavā puthujjano’’ti dvīhipi padehi ye te –",
  "atk-s0302a0:357": "‘‘Duve puthujjanā vuttā, buddhenādiccabandhunā;",
  "atk-s0302a0:358": "Andho puthujjano eko, kalyāṇeko puthujjano’’ti. (mahāni. 94); –",
  "atk-s0302a0:359": "Dve puthujjanā vuttā, tesu andhaputhujjano gahito. Imasminti paccuppannapaccakkhakāyaṁ dasseti. Cātumahābhūtikasminti catumahābhūtakāye catumahābhūtehi nibbatte catumahābhūtamayeti attho. Nibbindeyyāti ukkaṇṭheyya. Virajjeyyāti na rajjeyya. Vimucceyyāti muccitukāmo bhaveyya. Ācayoti vuḍḍhi. Apacayoti parihāni. Ādānanti nibbatti. Nikkhepananti bhedo.",
  "atk-s0302a0:360": "Tasmāti yasmā ime cattāro vuḍḍhihāninibbattibhedā paññāyanti, tasmā taṁkāraṇāti attho. Iti bhagavā cātumahābhūtike kāye rūpaṁ pariggahetuṁ ayuttarūpaṁ katvā arūpaṁ pariggahetuṁ yuttarūpaṁ karoti. Kasmā? Tesañhi bhikkhūnaṁ rūpasmiṁ gāho balavā adhimatto, tena tesaṁ rūpe gāhassa pariggahetabbarūpataṁ dassetvā nikkaḍḍhanto arūpe patiṭṭhāpanatthaṁ evamāha.",
  "atk-s0302a0:361": "Cittantiādi sabbaṁ manāyatanasseva nāmaṁ. Tañhi cittavatthutāya cittagocaratāya sampayuttadhammacittatāya ca cittaṁ, mananaṭṭhena mano, vijānanaṭṭhena viññāṇanti vuccati. Nālanti na samattho. Ajjhositanti taṇhāya gilitvā pariniṭṭhapetvā gahitaṁ. Mamāyitanti taṇhāmamattena mama idanti gahitaṁ. Parāmaṭṭhanti diṭṭhiyā parāmasitvā gahitaṁ. Etaṁ mamāti taṇhāgāho, tena aṭṭhasatataṇhāvicaritaṁ gahitaṁ hoti. Esohamasmīti mānagāho, tena nava mānā gahitā honti. Eso me attāti diṭṭhigāho, tena dvāsaṭṭhi diṭṭhiyo gahitā honti. Tasmāti yasmā evaṁ dīgharattaṁ gahitaṁ, tasmā nibbindituṁ na samattho.",
  "atk-s0302a0:362": "Varaṁ, bhikkhaveti idaṁ kasmā āha? Paṭhamañhi tena rūpaṁ pariggahetuṁ ayuttarūpaṁ kataṁ, arūpaṁ yuttarūpaṁ, atha ‘‘tesaṁ bhikkhūnaṁ rūpato gāho nikkhamitvā arūpaṁ gato’’ti ñatvā taṁ nikkaḍḍhituṁ imaṁ desanaṁ ārabhi. Tattha attato upagaccheyyāti attāti gaṇheyya. Bhiyyopīti vassasatato uddhampi. Kasmā pana bhagavā evamāha? Kiṁ atirekavassasataṁ tiṭṭhamānaṁ rūpaṁ nāma atthi? Nanu paṭhamavaye pavattaṁ rūpaṁ majjhimavayaṁ na pāpuṇāti, majjhimavaye pavattaṁ pacchimavayaṁ, purebhatte pavattaṁ pacchābhattaṁ, pacchābhatte pavattaṁ paṭhamayāmaṁ, paṭhamayāme pavattaṁ majjhimayāmaṁ, majjhimayāme pavattaṁ pacchimayāmaṁ na pāpuṇāti? Tathā gamane pavattaṁ ṭhānaṁ, ṭhāne pavattaṁ nisajjaṁ, nisajjāya pavattaṁ sayanaṁ na pāpuṇāti. Ekairiyāpathepi pādassa uddharaṇe pavattaṁ atiharaṇaṁ, atiharaṇe pavattaṁ vītiharaṇaṁ, vītiharaṇe pavattaṁ vossajjanaṁ, vossajjane pavattaṁ sannikkhepanaṁ, sannikkhepane pavattaṁ sannirujjhanaṁ na pāpuṇāti, tattha tattheva odhi odhi pabbaṁ pabbaṁ hutvā tattakapāle pakkhittatilā viya paṭapaṭāyantā saṅkhārā bhijjantīti? Saccametaṁ. Yathā pana padīpassa jalato jātā taṁ taṁ vaṭṭippadesaṁ anatikkamitvā tattha tattheva bhijjati, atha ca pana paveṇisambandhavasena sabbarattiṁ jalito padīpoti vuccati, evamidhāpi paveṇivasena ayampi kāyo evaṁ ciraṭṭhitiko viya katvā dassito.",
  "atk-s0302a0:363": "Rattiyā ca divasassa cāti rattimhi ca divase ca. Bhummatthe hetaṁ sāmivacanaṁ. Aññadeva uppajjati, aññaṁ nirujjhatīti yaṁ rattiṁ uppajjati ca nirujjhati ca, tato aññadeva divā uppajjati ca nirujjhati cāti attho. Aññaṁ uppajjati, anuppannameva aññaṁ nirujjhatīti evaṁ pana attho na gahetabbo. ‘‘Rattiyā ca divasassa cā’’ti idaṁ purimapaveṇito parittakaṁ paveṇiṁ gahetvā paveṇivaseneva vuttaṁ, ekarattiṁ pana ekadivasaṁ vā ekameva cittaṁ ṭhātuṁ samatthaṁ nāma natthi. Ekasmiñhi accharākkhaṇe anekāni cittakoṭisatasahassāni uppajjanti. Vuttampi cetaṁ milindapañhe –",
  "atk-s0302a0:364": "‘‘Vāhasataṁ kho, mahārāja , vīhīnaṁ, aḍḍhacūḷañca vāhā, vīhisattambaṇāni, dve ca tumbā, ekaccharākkhaṇe pavattassa cittassa ettakā vīhī lakkhaṁ ṭhapīyamānā parikkhayaṁ pariyādānaṁ gaccheyyu’’nti.",
  "atk-s0302a0:365": "Pavaneti mahāvane. Taṁ muñcitvā aññaṁ gaṇhāti, taṁ muñcitvā aññaṁ gaṇhātīti iminā na so gaṇhitabbasākhaṁ alabhitvā bhūmiṁ otarati. Atha kho tasmiṁ mahāvane vicaranto taṁ taṁ sākhaṁ gaṇhantoyeva caratīti ayamattho dassito.",
  "atk-s0302a0:366": "Evameva khoti ettha idaṁ opammasaṁsandanaṁ – araññamahāvanaṁ viya hi ārammaṇavanaṁ veditabbaṁ. Tasmiṁ vane vicaraṇamakkaṭo viya ārammaṇavane uppajjanakacittaṁ. Sākhāgahaṇaṁ viya ārammaṇe lubbhanaṁ. Yathā so araññe vicaranto makkaṭo taṁ taṁ sākhaṁ pahāya taṁ taṁ sākhaṁ gaṇhāti, evamidaṁ ārammaṇavane vicarantaṁ cittampi kadāci rūpārammaṇaṁ gahetvā uppajjati, kadāci saddādīsu aññataraṁ, kadāci atītaṁ, kadāci anāgataṁ vā paccuppannaṁ vā, tathā kadāci ajjhattaṁ, kadāci bāhiraṁ. Yathā ca so araññe vicaranto makkaṭo sākhaṁ alabhitvā oruyha bhūmiyaṁ nisinnoti na vattabbo, ekaṁ pana paṇṇasākhaṁ gahetvāva nisīdati, evameva ārammaṇavane vicarantaṁ cittampi ekaṁ olubbhārammaṇaṁ alabhitvā uppannanti na vattabbaṁ, ekajātiyaṁ pana ārammaṇaṁ gahetvāva uppajjatīti veditabbaṁ. Ettāvatā ca pana bhagavatā rūpato nīharitvā arūpe gāho patiṭṭhāpito, arūpato nīharitvā rūpe.",
  "atk-s0302a0:367": "Idāni taṁ ubhayato nikkaḍḍhitukāmo tatra, bhikkhave, sutavā ariyasāvakoti desanaṁ ārabhi. Ayaṁ panattho āsīvisadaṭṭhūpamāya dīpetabbo – eko kira puriso āsīvisena daṭṭho, athassa visaṁ harissāmīti cheko bhisakko āgantvā vamanaṁ kāretvā heṭṭhā garuḷo, upari nāgoti mantaṁ parivattetvā visaṁ upari āropesi. So yāva akkhippadesā āruḷhabhāvaṁ ñatvā ‘‘ito paraṁ abhiruhituṁ na dassāmi, daṭṭhaṭṭhāneyeva ṭhapessāmī’’ti upari garuḷo, heṭṭhā nāgoti mantaṁ parivattetvā kaṇṇe dhumetvā daṇḍakena paharitvā visaṁ otāretvā daṭṭhaṭṭhāneyeva ṭhapesi. Tatrassa ṭhitabhāvaṁ ñatvā agadalepena visaṁ nimmathetvā nhāpetvā ‘‘sukhī hohī’’ti vatvā yenakāmaṁ pakkāmi.",
  "atk-s0302a0:368": "Tattha āsīvisena daṭṭhassa kāye visapatiṭṭhānaṁ viya imesaṁ bhikkhūnaṁ rūpe adhimattagāhakālo, cheko bhisakko viya tathāgato, mantaṁ parivattetvā upari visassa āropitakālo viya tathāgatena tesaṁ bhikkhūnaṁ rūpato gāhaṁ nīharitvā arūpe patiṭṭhāpitakālo, yāva akkhippadesā āruḷhavisassa upari abhiruhituṁ adatvā puna mantabalena otāretvā daṭṭhaṭṭhāneyeva ṭhapanaṁ viya satthārā tesaṁ bhikkhūnaṁ arūpato gāhaṁ nīharitvā rūpe patiṭṭhāpitakālo. Daṭṭhaṭṭhāne ṭhitassa visassa agadalepena nimmathanaṁ viya ubhayato gāhaṁ nīharaṇatthāya imissā desanāya āraddhakālo veditabbo. Tattha nibbindaṁ virajjatīti iminā maggo kathito, virāgā vimuccatīti phalaṁ, vimuttasmintiādinā paccavekkhaṇā. Paṭhamaṁ.",
  "atk-s0302a0:369": "2. Dutiyaassutavāsuttavaṇṇanā",
  "atk-s0302a0:370": "62. Dutiye sukhavedaniyanti sukhavedanāya paccayaṁ. Phassanti cakkhusamphassādiṁ. Nanu ca cakkhusamphasso sukhavedanāya paccayo na hotīti? Sahajātapaccayena na hoti, upanissayapaccayena pana javanavedanāya hoti , taṁ sandhāyetaṁ vuttaṁ. Sotasamphassādīsupi eseva nayo. Tajjanti tajjātikaṁ tassāruppaṁ, tassa phassassa anurūpanti attho. Dukkhavedaniyantiādi vuttanayeneva veditabbaṁ. Saṅghaṭṭanasamodhānāti saṅghaṭṭanena ceva samodhānena ca, saṅghaṭṭanasampiṇḍanenāti attho. Usmāti uṇhākāro. Tejo abhinibbattatīti aggicuṇṇo nikkhamatīti na gahetabbaṁ, usmākārasseva pana etaṁ vevacanaṁ. Tattha dvinnaṁ kaṭṭhānanti dvinnaṁ araṇīnaṁ. Tattha adhoaraṇī viya vatthu, uttarāraṇī viya ārammaṇaṁ, saṅghaṭṭanaṁ viya phasso, usmādhātu viya vedanā. Dutiyaṁ.",
  "atk-s0302a0:371": "3. Puttamaṁsūpamasuttavaṇṇanā",
  "atk-s0302a0:372": "63. Tatiye cattārome, bhikkhave, āhārātiādi vuttanayameva. Yasmā panassa aṭṭhuppattiko nikkhepo, tasmā taṁ dassetvāvettha anupubbapadavaṇṇanaṁ karissāmi. Katarāya pana idaṁ aṭṭhuppattiyā nikkhittanti? Lābhasakkārena. Bhagavato kira mahālābhasakkāro uppajji, yathā taṁ cattāro asaṅkhyeyye pūritadānapāramīsañcayassa. Sabbadisāsu hissa yamakamahāmegho vuṭṭhahitvā mahoghaṁ viya sabbapāramiyo ‘‘ekasmiṁ attabhāve vipākaṁ dassāmā’’ti sampiṇḍitā viya lābhasakkāramahoghaṁ nibbattayiṁsu. Tato tato annapānayānavatthamālāgandhavilepanādihatthā khattiyabrāhmaṇādayo āgantvā, ‘‘kahaṁ buddho, kahaṁ bhagavā, kahaṁ devadevo narāsabho purisasīho’’ti? Bhagavantaṁ pariyesanti. Sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ āhacca tiṭṭhanti ceva anuppavattanti ca andhakavindabrāhmaṇādayo viya. Sabbaṁ khandhake tesu tesu suttesu ca āgatanayena veditabbaṁ.",
  "atk-s0302a0:373": "Yathā bhagavato, evaṁ bhikkhusaṅghassāpi. Vuttañcetaṁ –",
  "atk-s0302a0:374": "‘‘Tena kho pana samayena bhagavā sakkato hoti garukato mānito pūjito apacito lābhī cīvara-piṇḍapāta-senāsana-gilāna-paccaya-bhesajja-parikkhārānaṁ. Bhikkhusaṅghopi kho sakkato hoti…pe… parikkhārāna’’nti (udā. 14; saṁ. ni. 2.70).",
  "atk-s0302a0:375": "Tathā ‘‘yāvatā kho, cunda, etarahi saṅgho vā gaṇo vā loke uppanno, nāhaṁ, cunda, aññaṁ ekasaṅghampi samanupassāmi evaṁ lābhaggayasaggapattaṁ yatharivāyaṁ, cunda, bhikkhusaṅgho’’ti (dī. ni. 3.176).",
  "atk-s0302a0:376": "Svāyaṁ bhagavato ca saṅghassa ca uppanno lābhasakkāro ekato hutvā dvinnaṁ mahānadīnaṁ udakaṁ viya appameyyo ahosi. Atha satthā rahogato cintesi – ‘‘mahālābhasakkāro atītabuddhānampi evarūpo ahosi, anāgatānampi evarūpo bhavissati . Kiṁ nu kho bhikkhū āhārapariggāhakena satisampajaññena samannāgatā majjhattā nicchandarāgā hutvā āhāraṁ paribhuñjituṁ sakkonti, na sakkontī’’ti?",
  "atk-s0302a0:377": "So addasa ekacce adhunā pabbajite kulaputte apaccavekkhitvā āhāraṁ paribhuñjamāne. Disvānassa etadahosi – ‘‘mayā kappasatasahassādhikāni cattāri asaṅkhyeyyāni pāramiyo pūrentena na cīvarādihetu pūritā, uttamaphalassa pana arahattassatthāya pūritā. Imepi bhikkhū mama santike pabbajantā na cīvarādihetu pabbajitā, arahattasseva pana atthāya pabbajitā. Te idāni asārameva sāraṁ anatthameva ca atthaṁ karontī’’ti evamassa dhammasaṁvego udapādi. Tato cintesi – ‘‘sace pañcamaṁ pārājikaṁ paññapetuṁ sakkā abhavissa, apaccavekkhitāhāraparibhogo pañcamaṁ pārājikaṁ katvā paññapetabbo bhaveyya. Na pana sakkā evaṁ kātuṁ, dhuvapaṭisevanaṭṭhānañhetaṁ sattānaṁ. Yathā pana kathite pañcamaṁ pārājikaṁ viya naṁ passissanti. Evaṁ dhammādāsaṁ saṁvaraṁ mariyādaṁ ṭhapessāmi, yaṁ āvajjitvā āvajjitvā anāgate bhikkhū cattāro paccaye paccavekkhitvā paribhuñjissantī’’ti. Imāya aṭṭhuppattiyā imaṁ puttamaṁsūpamasuttantaṁ nikkhipi. Tattha cattārome, bhikkhave, āhārātiādi heṭṭhā vuttatthameva.",
  "atk-s0302a0:378": "Cattāro pana āhāre vitthāretvā idāni tesu ādīnavaṁ dassetuṁ kathañca, bhikkhave, kabaḷīkāro āhāro daṭṭhabbotiādimāha? Tattha jāyampatikāti jāyā ceva pati ca. Parittaṁ sambalanti puṭabhattasattumodakādīnaṁ aññataraṁ appamattakaṁ pātheyyaṁ. Kantāramagganti kantārabhūtaṁ maggaṁ, kantāre vā maggaṁ. Kantāranti corakantāraṁ vāḷakantāraṁ amanussakantāraṁ nirudakakantāraṁ appabhakkhakantāranti pañcavidhaṁ. Tesu yattha corabhayaṁ atthi , taṁ corakantāraṁ. Yattha sīhabyagghādayo vāḷā atthi, taṁ vāḷakantāraṁ. Yattha balavāmukhayakkhiniādīnaṁ amanussānaṁ vasena bhayaṁ atthi, taṁ amanussakantāraṁ. Yattha pātuṁ vā nhāyituṁ vā udakaṁ natthi, taṁ nirudakakantāraṁ. Yattha khāditabbaṁ vā bhuñjitabbaṁ vā antamaso kandamūlādimattampi natthi, taṁ appabhakkhakantāraṁ nāma. Yattha panetaṁ pañcavidhampi bhayaṁ atthi, taṁ kantārameva. Taṁ panetaṁ ekāhadvīhatīhādivasena nittharitabbampi atthi, na taṁ idha adhippetaṁ. Idha pana nirudakaṁ appabhakkhaṁ yojanasatikakantāraṁ adhippetaṁ. Evarūpe kantāre maggaṁ. Paṭipajjeyyunti chātakabhayena ceva rogabhayena ca rājabhayena ca upaddutā paṭipajjeyyuṁ ‘‘etaṁ kantāraṁ nittharitvā dhammikassa rañño nirupaddave raṭṭhe sukhaṁ vasissāmā’’ti maññamānā.",
  "atk-s0302a0:379": "Ekaputtakoti ukkhipitvā gahito anukampitabbayutto athirasarīro ekaputtako. Vallūrañca soṇḍikañcāti ghanaghanaṭṭhānato gahetvā vallūraṁ, aṭṭhinissitasirānissitaṭṭhānāni gahetvā sūlamaṁsañcāti attho. Paṭipiseyyunti pahareyyuṁ. Kahaṁ ekaputtakāti ayaṁ tesaṁ paridevanākāro.",
  "atk-s0302a0:380": "Ayaṁ panettha bhūtamatthaṁ katvā ādito paṭṭhāya saṅkhepato atthavaṇṇanā – dve kira jāyampatikā puttaṁ gahetvā parittena pātheyyena yojanasatikaṁ kantāramaggaṁ paṭipajjiṁsu. Tesaṁ paññāsayojanāni gantvā pātheyyaṁ niṭṭhāsi, te khuppipāsāturā viraḷacchāyāyaṁ nisīdiṁsu. Tato puriso bhariyaṁ āha – ‘‘bhadde ito samantā paññāsayojanāni gāmo vā nigamo vā natthi. Tasmā yaṁ taṁ purisena kātabbaṁ bahumpi kasigorakkhādikammaṁ, na dāni sakkā taṁ mayā kātuṁ, ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti. Puna sāpi taṁ āha – ‘‘sāmi mayā dāni yaṁ taṁ itthiyā kātabbaṁ bahumpi suttakantanādikammaṁ, taṁ kātuṁ na sakkā, ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti. Puna sopi taṁ āha – ‘‘bhadde mātugāmamaraṇena dvinnaṁ maraṇaṁ paññāyati . Na hi mando kumāro mātarā vinā jīvituṁ sakkoti. Yadi pana mayaṁ jīvāma. Puna dārakaṁ labheyyāma. Handa dāni puttakaṁ māretvā, maṁsaṁ gahetvā kantāraṁ nittharāmā’’ti. Tato mātā puttamāha – ‘‘tāta, pitusantikaṁ gacchā’’ti, so agamāsi. Athassa pitā, ‘‘mayā ‘puttakaṁ posessāmī’ti kasigorakkhādīhi anappakaṁ dukkhamanubhūtaṁ, na sakkomi ahaṁ puttaṁ māretuṁ, tvaṁyeva tava puttaṁ mārehī’’ti vatvā, ‘‘tāta mātusantikaṁ gacchā’’ti āha. So agamāsi. Athassa mātāpi, ‘‘mayā puttaṁ patthentiyā govatakukkuravatadevatāyācanādīhipi tāva anappakaṁ dukkhamanubhūtaṁ, ko pana vādo kucchinā pariharantiyā? Na sakkomi ahaṁ puttaṁ māretu’’nti vatvā ‘‘tāta, pitusantikameva gacchā’’ti āha. Evaṁ so dvinnamantarā gacchantoyeva mato. Te taṁ disvā paridevitvā vuttanayena maṁsāni gahetvā khādantā pakkamiṁsu.",
  "atk-s0302a0:381": "Tesaṁ so puttamaṁsāhāro navahi kāraṇehi paṭikūlattā neva davāya hoti, na madāya, na maṇḍanāya, na vibhūsanāya, kevalaṁ kantāranittharaṇatthāyeva hoti. Katamehi navahi kāraṇehi paṭikūloti ce? Sajātimaṁsatāya ñātimaṁsatāya puttamaṁsatāya piyaputtamaṁsatāya taruṇamaṁsatāya āmakamaṁsatāya abhogamaṁsatāya aloṇatāya adhūpitatāyāti. Evañhi te navahi kāraṇehi paṭikūlaṁ taṁ puttamaṁsaṁ khādantā na sārattā giddhamānasā hutvā khādiṁsu, majjhattabhāveyeva pana nicchandarāgaparibhoge ṭhitā khādiṁsu. Na aṭṭhinhārucammanissitaṭṭhānāni apanetvā thūlathūlaṁ varamaṁsameva khādiṁsu, hatthasampattaṁ maṁsameva pana khādiṁsu. Na yāvadatthaṁ kaṇṭhappamāṇaṁ katvā khādiṁsu, thokaṁ thokaṁ pana ekadivasaṁ yāpanamattameva khādiṁsu. Na aññamaññaṁ maccharāyantā khādiṁsu, vigatamaccheramalena pana parisuddheneva cetasā khādiṁsu. Na aññaṁ kiñci migamaṁsaṁ vā moramaṁsādīnaṁ vā aññataraṁ khādāmāti sammūḷhā khādiṁsu, piyaputtamaṁsabhāvaṁ pana jānantāva khādiṁsu. Na ‘‘aho vata mayaṁ punapi evarūpaṁ puttamaṁsaṁ khādeyyāmā’’ti patthanaṁ katvā khādiṁsu, patthanaṁ pana vītivattāva hutvā khādiṁsu. Na ‘‘ettakaṁ kantāre khāditvā avasiṭṭhaṁ kantāraṁ atikkamma loṇambilādīhi yojetvā khādissāmā’’ti sannidhiṁ akaṁsu, kantārapariyosāne pana ‘‘pure mahājano passatī’’ti bhūmiyaṁ vā nikhaṇiṁsu, agginā vā jhāpayiṁsu. Na ‘‘koci añño amhe viya evarūpaṁ puttamaṁsaṁ khādituṁ na labhatī’’ti mānaṁ vā dappaṁ vā akaṁsu, nihatamānā pana nihatadappā hutvā khādiṁsu. ‘‘Kiṁ iminā aloṇena anambilena adhūpitena duggandhenā’’ti na hīḷetvā khādiṁsu, hīḷanaṁ pana vītivattā hutvā khādiṁsu . Na ‘‘tuyhaṁ bhāgo mayhaṁ bhāgo tava putto mama putto’’ti aññamaññaṁ atimaññiṁsu. Samaggā pana sammodamānā hutvā khādiṁsu. Imaṁ nesaṁ evarūpaṁ nicchandarāgādiparibhogaṁ sampassamāno satthā bhikkhusaṅghampi taṁ kāraṇaṁ anujānāpento taṁ kiṁ maññatha, bhikkhave, api nu te davāya vā āhāraṁ āhāreyyuntiādimāha. Tattha davāya vātiādīni visuddhimagge (visuddhi. 1.18) vitthāritāneva. Kantārassāti nittiṇṇāvasesassa kantārassa.",
  "atk-s0302a0:382": "Evameva khoti navannaṁ pāṭikulyānaṁ vasena piyaputtamaṁsasadiso katvā daṭṭhabboti attho. Katamesaṁ navannaṁ? Gamanapāṭikulyatādīnaṁ. Gamanapāṭikulyataṁ paccavekkhantopi kabaḷīkārāhāraṁ pariggaṇhāti, pariyesanapāṭikulyataṁ paccavekkhantopi, paribhoganidhānaāsayaparipakkāparipakkasammakkhaṇanissandapāṭikulyataṁ paccavekkhantopi, tāni panetāni gamanapāṭikulyatādīni visuddhimagge (visuddhi. 1.294) āhārapāṭikulyatāniddese vitthāritāneva. Iti imesaṁ navannaṁ pāṭikulyānaṁ vasena puttamaṁsūpamaṁ katvā āhāro paribhuñjitabbo.",
  "atk-s0302a0:383": "Yathā te jāyampatikā pāṭikulyaṁ piyaputtamaṁsaṁ khādantā na sārattā giddhamānasā hutvā khādiṁsu, majjhattabhāveyeva nicchandarāgaparibhoge ṭhitā khādiṁsu, evaṁ nicchandarāgaparibhogaṁ katvā paribhuñjitabbo. Yathā ca te na aṭṭhinhārucammanissitaṁ apanetvā thūlathūlaṁ varamaṁsameva khādiṁsu, hatthasampattameva pana khādiṁsu, evaṁ sukkhabhattamandabyañjanādīni piṭṭhihatthena apaṭikkhipitvā vaṭṭakena viya kukkuṭena viya ca odhiṁ adassetvā tato tato sappimaṁsādisaṁsaṭṭhavarabhojanaṁyeva vicinitvā abhuñjantena sīhena viya sapadānaṁ paribhuñjitabbo.",
  "atk-s0302a0:384": "Yathā ca te na yāvadatthaṁ kaṇṭhappamāṇaṁ khādiṁsu, thokaṁ thokaṁ pana ekekadivasaṁ yāpanamattameva khādiṁsu, evameva āharahatthakādibrāhmaṇānaṁ aññatarena viya yāvadatthaṁ udarāvadehakaṁ abhuñjantena catunnaṁ pañcannaṁ vā ālopānaṁ okāsaṁ ṭhapetvāva dhammasenāpatinā viya paribhuñjitabbo. So kira pañcacattālīsa vassāni tiṭṭhamāno ‘‘pacchābhatte ambiluggārasamuṭṭhāpakaṁ katvā ekadivasampi āhāraṁ na āhāresi’’nti vatvā sīhanādaṁ nadanto imaṁ gāthamāha –",
  "atk-s0302a0:385": "‘‘Cattāro pañca ālope, abhutvā udakaṁ pive;",
  "atk-s0302a0:386": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0302a0:387": "Yathā ca te na aññamaññaṁ maccharāyantā khādiṁsu, vigatamalamaccherena pana parisuddheneva cetasā khādiṁsu, evameva piṇḍapātaṁ labhitvā amaccharāyitvā ‘‘imaṁ sabbaṁ gaṇhantassa sabbaṁ dassāmi, upaḍḍhaṁ gaṇhantassa upaḍḍhaṁ, sace gahitāvaseso bhavissati, attanā paribhuñjissāmī’’ti sāraṇīyadhamme ṭhiteneva paribhuñjitabbo. Yathā ca te na ‘‘aññaṁ kiñci mayaṁ migamaṁsaṁ vā moramaṁsādīnaṁ vā aññataraṁ khādāmā’’ti sammūḷhā khādiṁsu, piyaputtamaṁsabhāvaṁ pana jānantāva khādiṁsu, evameva piṇḍapātaṁ labhitvā ‘‘ahaṁ khādāmi bhuñjāmī’’ti attūpaladdhisammohaṁ anuppādetvā ‘‘kabaḷīkārāhāro na jānāti ‘cātumahābhūtikakāyaṁ vaḍḍhemī’ti, kāyopi na jānāti ‘kabaḷīkārāhāro maṁ vaḍḍhetī’’’ti, evaṁ sammohaṁ pahāya paribhuñjitabbo. Satisampajaññavasenāpi cesa asammūḷheneva hutvā paribhuñjitabbo.",
  "atk-s0302a0:388": "Yathā ca te na ‘‘aho vata mayaṁ punapi evarūpaṁ puttamaṁsaṁ khādeyyāmā’’ti patthanaṁ katvā khādiṁsu, patthanaṁ pana vītivattāva hutvā khādiṁsu, evameva paṇītabhojanaṁ laddhā ‘aho vatāhaṁ svepi punadivasepi evarūpaṁ labheyyaṁ’, lūkhaṁ vā pana laddhā ‘‘hiyyo viya me ajja paṇītabhojanaṁ na laddha’’nti patthanaṁ vā anusocanaṁ vā akatvā nittaṇhena –",
  "atk-s0302a0:389": "‘‘Atītaṁ nānusocāmi, nappajappāmināgataṁ;",
  "atk-s0302a0:390": "Paccuppannena yāpemi, tena vaṇṇo pasīdatī’’ti. (jā. 2.22.90) –",
  "atk-s0302a0:391": "Imaṁ ovādaṁ anussarantena ‘‘paccuppanneneva yāpessāmī’’ti paribhuñjitabbo.",
  "atk-s0302a0:392": "Yathā ca te na ‘‘ettakaṁ kantāre khāditvā avasiṭṭhaṁ kantāraṁ atikkamma loṇambilādīhi yojetvā khādissāmā’’ti sannidhiṁ akaṁsu, kantārapariyosāne pana ‘‘pure mahājano passatī’’ti bhūmiyaṁ vā nikhaṇiṁsu, agginā vā jhāpayiṁsu, evameva –",
  "atk-s0302a0:393": "‘‘Annānamatho pānānaṁ,",
  "atk-s0302a0:394": "Khādanīyānaṁ athopi vatthānaṁ;",
  "atk-s0302a0:395": "Laddhā na sannidhiṁ kayirā,",
  "atk-s0302a0:396": "Na ca parittase tāni alabhamāno’’ti. (su. ni. 930); –",
  "atk-s0302a0:397": "Imaṁ ovādaṁ anussarantena catūsu paccayesu yaṁ yaṁ labhati, tato tato attano yāpanamattaṁ gahetvā, sesaṁ sabrahmacārīnaṁ vissajjetvā sannidhiṁ parivajjantena paribhuñjitabbo. Yathā ca te na ‘‘koci añño amhe viya evarūpaṁ puttamaṁsaṁ khādituṁ na labhatī’’ti mānaṁ vā dappaṁ vā akaṁsu, nihatamānā pana nihatadappā hutvā khādiṁsu, evameva paṇītabhojanaṁ labhitvā ‘‘ahamasmi lābhī cīvarapiṇḍapātādīna’’nti na māno vā dappo vā kātabbo. ‘‘Nāyaṁ pabbajjā cīvarādihetu, arahattahetu panāyaṁ pabbajjā’’ti paccavekkhitvā nihatamānadappeneva paribhuñjitabbo.",
  "atk-s0302a0:398": "Yathā ca te ‘‘kiṁ iminā aloṇena anambilena adhūpitena duggandhenā’’ti hīḷetvā na khādiṁsu, hīḷanaṁ pana vītivattā hutvā khādiṁsu, evameva piṇḍapātaṁ labhitvā ‘‘kiṁ iminā assagoṇabhattasadisena lūkhena nirasena, suvānadoṇiyaṁ taṁ pakkhipathā’’ti evaṁ piṇḍapātaṁ vā ‘‘ko imaṁ bhuñjissati, kākasunakhādīnaṁ dehī’’ti evaṁ dāyakaṁ vā ahīḷentena –",
  "atk-s0302a0:399": "‘‘Sa pattapāṇi vicaranto, amūgo mūgasammato;",
  "atk-s0302a0:400": "Appaṁ dānaṁ na hīḷeyya, dātāraṁ nāvajāniyā’’ti. (su. ni. 718); –",
  "atk-s0302a0:401": "Imaṁ ovādaṁ anussarantena paribhuñjitabbo. Yathā ca te na ‘‘tuyhaṁ bhāgo, mayhaṁ bhāgo, tava putto mama putto’’ti aññamaññaṁ atimaññiṁsu, samaggā pana, sammodamānā hutvā khādiṁsu, evamevaṁ piṇḍapātaṁ labhitvā yathā ekacco ‘‘ko tumhādisānaṁ dassati nikkāraṇā ummāresu pakkhalantānaṁ āhiṇḍantānaṁ vijātamātāpi vo dātabbaṁ na maññati, mayaṁ pana gatagataṭṭhāne paṇītāni cīvarādīni labhāmā’’ti sīlavante sabrahmacārī atimaññati, yaṁ sandhāya vuttaṁ –",
  "atk-s0302a0:402": "‘‘So tena lābhasakkārasilokena abhibhūto pariyādiṇṇacitto aññe pesale bhikkhū atimaññati. Tañhi tassa, bhikkhave, moghapurisassa hoti dīgharattaṁ ahitāya dukkhāyā’’ti (saṁ. ni. 2.161).",
  "atk-s0302a0:403": "Evaṁ kañci anatimaññitvā sabbehi sabrahmacārīhi saddhiṁ samaggena sammodamānena hutvā paribhuñjitabbaṁ.",
  "atk-s0302a0:404": "Pariññāteti ñātapariññā tīraṇapariññā pahānapariññāti imāhi tīhi pariññāhi pariññāte. Kathaṁ? Idha bhikkhu ‘‘kabaḷīkārāhāro nāma ayaṁ savatthukavasena ojaṭṭhamakarūpaṁ hoti, ojaṭṭhamakarūpaṁ kattha paṭihaññati? Jivhāpasāde, jivhāpasādo kinnissito? Catumahābhūtanissito. Iti ojaṭṭhamakaṁ jivhāpasādo tassa paccayāni mahābhūtānīti ime dhammā rūpakkhandho nāma, taṁ pariggaṇhato uppannā phassapañcamakā dhammā cattāro arūpakkhandhā. Iti sabbepime pañcakkhandhā saṅkhepato nāmarūpamattaṁ hotī’’ti pajānāti. So te dhamme sarasalakkhaṇato vavatthapetvā tesaṁ paccayaṁ pariyesanto anulomapaṭilomaṁ paṭiccasamuppādaṁ passati. Ettāvatānena kabaḷīkārāhāramukhena sappaccayassa nāmarūpassa yāthāvato diṭṭhattā kabaḷīkārāhāro ñātapariññāya pariññāto hoti. So tadeva sappaccayaṁ nāmarūpaṁ aniccaṁ dukkhaṁ anattāti tīṇi lakkhaṇāni āropetvā sattannaṁ anupassanānaṁ vasena sammasati. Ettāvatānena so tilakkhaṇapaṭivedhasammasanañāṇasaṅkhātāya tīraṇapariññāya pariññāto hoti. Tasmiṁyeva nāmarūpe chandarāgāvakaḍḍhanena anāgāmimaggena parijānatā pahānapariññāya pariññāto hotīti.",
  "atk-s0302a0:405": "Pañcakāmaguṇikoti pañcakāmaguṇasambhavo rāgo pariññāto hoti. Ettha pana tisso pariññā ekapariññā sabbapariññā mūlapariññāti. Katamā ekapariññā? Yo bhikkhu jivhādvāre ekarasataṇhaṁ parijānāti, tena pañcakāmaguṇiko rāgo pariññātova hotīti. Kasmā? Tassāyeva tattha uppajjanato. Sāyeva hi taṇhā cakkhudvāre uppannā rūparāgo nāma hoti, sotadvārādīsu uppannā saddarāgādayo. Iti yathā ekasseva corassa pañcamagge hanato ekasmiṁ magge gahetvā sīse chinne pañcapi maggā khemā honti, evaṁ jivhādvāre rasataṇhāya pariññātāya pañcakāmaguṇiko rāgo pariññāto hotīti ayaṁ ekapariññā nāma.",
  "atk-s0302a0:406": "Katamā sabbapariññā? Patte pakkhittapiṇḍapātasmiñhi ekasmiṁyeva pañcakāmaguṇikarāgo labbhati. Kathaṁ? Parisuddhaṁ tāvassa vaṇṇaṁ olokayato rūparāgo hoti, uṇhe sappimhi tattha āsiñcante paṭapaṭāti saddo uṭṭhahati, tathārūpaṁ khādanīyaṁ vā khādantassa murumurūti saddo uppajjati, taṁ assādayato saddarāgo. Jīrakādivasagandhaṁ assādentassa gandharāgo, sādurasavasena rasarāgo. Mudubhojanaṁ phassavantanti assādayato phoṭṭhabbarāgo. Iti imasmiṁ āhāre satisampajaññena pariggahetvā nicchandarāgaparibhogena paribhutte sabbopi so pariññāto hotīti ayaṁ sabbapariññā nāma.",
  "atk-s0302a0:407": "Katamā mūlapariññā? Pañcakāmaguṇikarāgassa hi kabaḷīkārāhāro mūlaṁ. Kasmā? Tasmiṁ sati tassuppattito . Brāhmaṇatissabhaye kira dvādasa vassāni jāyampatikānaṁ upanijjhānacittaṁ nāma nāhosi. Kasmā? Āhāramandatāya. Bhaye pana vūpasante yojanasatiko tambapaṇṇidīpo dārakānaṁ jātamaṅgalehi ekamaṅgalo ahosi. Iti mūlabhūte āhāre pariññāte pañcakāmaguṇiko rāgo pariññātova hotīti ayaṁ mūlapariññā nāma.",
  "atk-s0302a0:408": "Natthi taṁ saṁyojananti tena rāgena saddhiṁ pahānekaṭṭhatāya pahīnattā natthi. Evamayaṁ desanā yāva anāgāmimaggā kathitā. ‘‘Ettakena pana mā vosānaṁ āpajjiṁsū’’ti etesaṁyeva rūpādīnaṁ vasena pañcasu khandhesu vipassanaṁ vaḍḍhetvā yāva arahattā kathetuṁ vaṭṭatīti. Paṭhamāhāro (niṭṭhito).",
  "atk-s0302a0:409": "Dutiye niccammāti khurato paṭṭhāya yāva siṅgamūlā sakalasarīrato uddālitacammā kiṁsukarāsivaṇṇā. Kasmā pana aññaṁ hatthiassagoṇādiupamaṁ agahetvā niccammagāvūpamā gahitāti? Titikkhituṁ asamatthabhāvadīpanatthaṁ. Mātugāmo hi uppannaṁ dukkhavedanaṁ titikkhituṁ adhivāsetuṁ na sakkoti, evameva phassāhāro abalo dubbaloti dassanatthaṁ sadisameva upamaṁ āhari. Kuṭṭanti silākuṭṭādīnaṁ aññataraṁ. Kuṭṭanissitā pāṇā nāma uṇṇanābhisarabūmūsikādayo. Rukkhanissitāti uccāliṅgapāṇakādayo. Udakanissitāti macchasuṁsumārādayo. Ākāsanissitāti ḍaṁsamakasakākakulalādayo. Khādeyyunti luñcitvā khādeyyuṁ. Sā tasmiṁ tasmiṁ ṭhāne taṁ taṁṭhānasannissayamūlikaṁ pāṇakhādanabhayaṁ sampassamānā neva attano sakkārasammānaṁ, na piṭṭhiparikammasarīrasambāhanauṇhodakāni icchati, evameva bhikkhu phassāhāramūlakaṁ kilesapāṇakakhādanabhayaṁ sampassamāno tebhūmakaphassena anatthiko hoti.",
  "atk-s0302a0:410": "Phasse, bhikkhave, āhāre pariññāteti tīhi pariññāhi pariññāte. Idhāpi tisso pariññā. Tattha ‘‘phasso saṅkhārakkhandho , taṁsampayuttā vedanā vedanākkhandho, saññā saññākkhandho, cittaṁ viññāṇakkhandho, tesaṁ vatthārammaṇāni rūpakkhandho’’ti evaṁ sappaccayassa nāmarūpassa yāthāvato dassanaṁ ñātapariññā. Tattheva tilakkhaṇaṁ āropetvā sattannaṁ anupassanānaṁ vasena aniccādito tulanaṁ tīraṇapariññā. Tasmiṁyeva pana nāmarūpe chandarāganikkaḍḍhano arahattamaggo pahānapariññā. Tisso vedanāti evaṁ phassāhāre tīhi pariññāhi pariññāte tisso vedanā pariññātāva honti tammūlakattā taṁsampayuttattā ca. Iti phassāhāravasena desanā yāva arahattā kathitā. Dutiyāhāro.",
  "atk-s0302a0:411": "Tatiye aṅgārakāsūti aṅgārānaṁ kāsu. Kāsūti rāsipi vuccati āvāṭopi.",
  "atk-s0302a0:412": "‘‘Aṅgārakāsuṁ apare phuṇanti,",
  "atk-s0302a0:413": "Narā rudantā paridaḍḍhagattā;",
  "atk-s0302a0:414": "Bhayañhi maṁ vindati sūta disvā,",
  "atk-s0302a0:415": "Pucchāmi taṁ mātali devasārathī’’ti. (jā. 2.22.462); –",
  "atk-s0302a0:416": "Ettha rāsi ‘‘kāsū’’ti vutto.",
  "atk-s0302a0:417": "‘‘Kinnu santaramānova, kāsuṁ khanasi sārathī’’ti? (Jā. 2.22.3). –",
  "atk-s0302a0:418": "Ettha āvāṭo. Idhāpi ayameva adhippeto. Sādhikaporisāti atirekaporisā pañcaratanappamāṇā. Vītaccikānaṁ vītadhūmānanti etenassa mahāpariḷāhataṁ dasseti. Jālāya vā hi dhūme vā sati vāto samuṭṭhāti, pariḷāho mahā na hoti, tadabhāve vātābhāvato pariḷāho mahā hoti. Ārakāvassāti dūreyeva bhaveyya.",
  "atk-s0302a0:419": "Evamevakhoti ettha idaṁ opammasaṁsandanaṁ – aṅgārakāsu viya hi tebhūmakavaṭṭaṁ daṭṭhabbaṁ. Jīvitukāmo puriso viya vaṭṭanissito bālaputhujjano. Dve balavanto purisā viya kusalākusalakammaṁ. Tesaṁ taṁ purisaṁ nānābāhāsu gahetvā aṅgārakāsuṁ upakaḍḍhanakālo viya puthujjanassa kammāyūhanakālo. Kammañhi āyūhiyamānameva paṭisandhiṁ ākaḍḍhati nāma. Aṅgārakāsunidānaṁ dukkhaṁ viya kammanidānaṁ vaṭṭadukkhaṁ veditabbaṁ.",
  "atk-s0302a0:420": "Pariññāteti tīhi pariññāhi pariññāte. Pariññāyojanā panettha phasse vuttanayeneva veditabbā. Tisso taṇhāti kāmataṇhā bhavataṇhā vibhavataṇhāti imā pariññātā honti. Kasmā? Taṇhāmūlakattā manosañcetanāya. Na hi hetumhi appahīne phalaṁ pahīyati. Iti manosañcetanāhāravasenapi yāva arahattā desanā kathitā. Tatiyāhāro.",
  "atk-s0302a0:421": "Catutthe āgucārinti pāpacāriṁ dosakārakaṁ. Kathaṁ so purisoti so puriso kathaṁbhūto, kiṁ yāpeti, na yāpetīti pucchati? Tatheva deva jīvatīti yathā pubbe, idānipi tatheva jīvati.",
  "atk-s0302a0:422": "Evamevakhoti idhāpi idaṁ opammasaṁsandanaṁ – rājā viya hi kammaṁ daṭṭhabbaṁ, āgucārī puriso viya vaṭṭasannissito bālaputhujjano, tīṇi sattisatāni viya paṭisandhiviññāṇaṁ, āgucāriṁ purisaṁ ‘‘tīhi sattisatehi hanathā’’ti raññā āṇattakālo viya kammaraññā vaṭṭasannissitaputhujjanaṁ gahetvā paṭisandhiyaṁ pakkhipanakālo. Tattha kiñcāpi tīṇi sattisatāni viya paṭisandhiviññāṇaṁ, sattīsu pana dukkhaṁ natthi, sattīhi pahaṭavaṇamūlakaṁ dukkhaṁ, evameva paṭisandhiyampi dukkhaṁ natthi, dinnāya pana paṭisandhiyā pavatte vipākadukkhaṁ sattipahaṭavaṇamūlakaṁ dukkhaṁ viya hoti.",
  "atk-s0302a0:423": "Pariññāteti tīheva pariññāhi pariññāte. Idhāpi pariññāyojanā phassāhāre vuttanayeneva veditabbā. Nāmarūpanti viññāṇapaccayā nāmarūpaṁ. Viññāṇasmiñhi pariññāte taṁ pariññātameva hoti tammūlakattā sahuppannattā ca. Iti viññāṇāhāravasenapi yāva arahattā desanā kathitāti. Catutthāhāro. Tatiyaṁ.",
  "atk-s0302a0:424": "4. Atthirāgasuttavaṇṇanā",
  "atk-s0302a0:425": "64. Catutthe rāgotiādīni lobhasseva nāmāni. So hi rañjanavasena rāgo, nandanavasena nandī, taṇhāyanavasena taṇhāti vuccati. Patiṭṭhitaṁ tattha viññāṇaṁ virūḷhanti kammaṁ javāpetvā paṭisandhiākaḍḍhanasamatthatāya patiṭṭhitañceva virūḷhañca. Yatthāti tebhūmakavaṭṭe bhummaṁ, sabbattha vā purimapurimapade etaṁ bhummaṁ. Atthi tattha saṅkhārānaṁ vuddhīti idaṁ imasmiṁ vipākavaṭṭe ṭhitassa āyativaṭṭahetuke saṅkhāre sandhāya vuttaṁ. Yattha atthi āyatiṁ punabbhavābhinibbattīti yasmiṁ ṭhāne āyatiṁ punabbhavābhinibbatti atthi.",
  "atk-s0302a0:426": "Evameva khoti ettha idaṁ opammasaṁsandanaṁ – rajakacittakārā viya hi sahakammasambhāraṁ kammaṁ, phalakabhittidussapaṭā viya tebhūmakavaṭṭaṁ. Yathā rajakacittakārā parisuddhesu phalakādīsu rūpaṁ samuṭṭhāpenti, evameva sasambhārakakammaṁ bhavesu rūpaṁ samuṭṭhāpeti. Tattha yathā akusalena cittakārena samuṭṭhāpitaṁ rūpaṁ virūpaṁ hoti dussaṇṭhitaṁ amanāpaṁ, evameva ekacco kammaṁ karonto ñāṇavippayuttena cittena karoti, taṁ kammaṁ rūpaṁ samuṭṭhāpentaṁ cakkhādīnaṁ sampattiṁ adatvā dubbaṇṇaṁ dussaṇṭhitaṁ mātāpitūnampi amanāpaṁ rūpaṁ samuṭṭhāpeti. Yathā pana kusalena cittakārena samuṭṭhāpitaṁ rūpaṁ surūpaṁ hoti susaṇṭhitaṁ manāpaṁ, evameva ekacco kammaṁ karonto ñāṇasampayuttena cittena karoti, taṁ kammaṁ rūpaṁ samuṭṭhāpentaṁ cakkhādīnaṁ sampattiṁ datvā suvaṇṇaṁ susaṇṭhitaṁ alaṅkatapaṭiyattaṁ viya rūpaṁ samuṭṭhāpeti.",
  "atk-s0302a0:427": "Ettha ca āhāraṁ viññāṇena saddhiṁ saṅkhipitvā āhāranāmarūpānaṁ antare eko sandhi, vipākavidhiṁ nāmarūpena saṅkhipitvā nāmarūpasaṅkhārānaṁ antare eko sandhi, saṅkhārānañca āyatibhavassa ca antare eko sandhīti veditabbo.",
  "atk-s0302a0:428": "Kūṭāgāranti ekakaṇṇikaṁ gāhāpetvā kataṁ agāraṁ. Kūṭāgārasālāti dve kaṇṇike gahetvā katasālā. Evameva khoti ettha khīṇāsavassa kammaṁ sūriyarasmisamaṁ veditabbaṁ. Sūriyarasmi pana atthi, sā kevalaṁ patiṭṭhāya abhāvena appatiṭṭhā nāma jātā, khīṇāsavassa kammaṁ natthitāya eva appatiṭṭhaṁ. Tassa hi kāyādayo atthi, tehi pana katakammaṁ kusalākusalaṁ nāma na hoti, kiriyamatte ṭhatvā avipākaṁ hoti. Evamassa kammaṁ natthitāya eva appatiṭṭhaṁ nāma jātanti. Catutthaṁ.",
  "atk-s0302a0:429": "5. Nagarasuttavaṇṇanā",
  "atk-s0302a0:430": "65. Pañcame nāmarūpe kho sati viññāṇanti ettha ‘‘saṅkhāresu sati viññāṇa’’nti ca ‘‘avijjāya sati saṅkhārā’’ti ca vattabbaṁ bhaveyya, tadubhayampi na vuttaṁ. Kasmā? Avijjāsaṅkhārā hi tatiyo bhavo, tehi saddhiṁ ayaṁ vipassanā na ghaṭīyati. Mahāpuriso hi paccuppannapañcavokāravasena abhiniviṭṭhoti.",
  "atk-s0302a0:431": "Nanu ca avijjāsaṅkhāresu adiṭṭhesu na sakkā buddhena bhavitunti. Saccaṁ na sakkā, iminā pana te bhavaupādānataṇhāvasena diṭṭhāva. Tasmā yathā nāma godhaṁ anubandhanto puriso taṁ kūpaṁ paviṭṭhaṁ disvā otaritvā paviṭṭhaṭṭhānaṁ khaṇitvā godhaṁ gahetvā pakkameyya, na parabhāgaṁ khaneyya , kasmā? Kassaci natthitāya. Evaṁ mahāpurisopi godhaṁ anubandhanto puriso viya bodhipallaṅke nisinno jarāmaraṇato paṭṭhāya ‘‘imassa ayaṁ paccayo, imassa ayaṁ paccayo’’ti pariyesanto yāva nāmarūpadhammānaṁ paccayaṁ disvā tassapi paccayaṁ pariyesanto viññāṇameva addasa. Tato ‘‘ettako pañcavokārabhavavasena sammasanacāro’’ti vipassanaṁ paṭinivattesi, parato tucchakūpassa abhinnaṭṭhānaṁ viya avijjāsaṅkhāradvayaṁ atthi, tadetaṁ heṭṭhā vipassanāya gahitattā pāṭiyekkaṁ sammasanūpagaṁ na hotīti na aggahesi.",
  "atk-s0302a0:432": "Paccudāvattatīti paṭinivattati. Katamaṁ panettha viññāṇaṁ paccudāvattatīti? Paṭisandhiviññāṇampi vipassanāviññāṇampi. Tattha paṭisandhiviññāṇaṁ paccayato paṭinivattati, vipassanāviññāṇaṁ ārammaṇato. Ubhayampi nāmarūpaṁ nātikkamati, nāmarūpato paraṁ na gacchati. Ettāvatā jāyetha vātiādīsu viññāṇe nāmarūpassa paccaye honte, nāmarūpe viññāṇassa paccaye honte, dvīsupi aññamaññapaccayesu hontesu ettakena jāyetha vā upapajjetha vā. Ito hi paraṁ kimaññaṁ jāyetha vā upapajjetha vā, nanu etadeva jāyati ca upapajjati cāti?",
  "atk-s0302a0:433": "Evaṁ saddhiṁ aparāparacutipaṭisandhīhi pañca padāni dassetvā puna taṁ ettāvatāti vuttamatthaṁ niyyātento yadidaṁ nāmarūpapaccayā viññāṇaṁ, viññāṇapaccayā nāmarūpanti vatvā tato paraṁ anulomapaccayākāravasena viññāṇapaccayā nāmarūpamūlakaṁ āyatijarāmaraṇaṁ dassetuṁ nāmarūpapaccayā saḷāyatanantiādimāha.",
  "atk-s0302a0:434": "Añjasanti maggasseva vevacanaṁ. Uddhāpavantanti āpato uggatattā uddhāpanti laddhavohārena pākāravatthunā samannāgataṁ. Ramaṇīyanti samantā catunnaṁ dvārānaṁ abbhantare ca nānābhaṇḍānaṁ sampattiyā ramaṇīyaṁ. Māpehīti mahājanaṁ pesetvā vāsaṁ kārehi. Māpeyyāti vāsaṁ kāreyya. Kārento ca paṭhamaṁ aṭṭhārasa manussakoṭiyo pesetvā ‘‘sampuṇṇa’’nti pucchitvā ‘‘na tāva sampuṇṇa’’nti vutte aparāni pañcakulāni peseyya. Puna pucchitvā ‘‘na tāva sampuṇṇa’’nti vutte aparāni pañcapaññāsakulāni peseyya. Puna pucchitvā ‘‘na tāva sampuṇṇa’’nti vutte aparāni tiṁsa kulāni peseyya. Puna pucchitvā ‘‘na tāva sampuṇṇa’’nti vutte aparaṁ kulasahassaṁ peseyya. Puna pucchitvā ‘‘na tāva sampuṇṇa’’nti vutte aparāni ekādasanahutāni kulāni peseyya. Puna pucchitvā ‘‘na tāva sampuṇṇa’’nti vutte aparāni caturāsītikulasahassāni peseyya. Puna ‘‘sampuṇṇa’’nti pucchite, ‘‘mahārāja, kiṁ vadesi? Mahantaṁ nagaraṁ asambādhaṁ, iminā nayena kulāni pesetvā na sakkā pūretuṁ, bheriṁ pana carāpetvā ‘amhākaṁ nagaraṁ imāya ca imāya ca sampattiyā sampannaṁ, ye tattha vasitukāmā, yathāsukhaṁ gacchantu, imañcimañca parihāraṁ labhissantī’ti nagarassa ceva vaṇṇaṁ lokassa ca parihāralābhaṁ ghosāpethā’’ti vadeyya. So evaṁ kareyya. Tato manussā nagaraguṇañceva parihāralābhañca sutvā sabbadisāhi samosaritvā nagaraṁ pūreyyuṁ. Taṁ aparena samayena iddhañceva assa phītañca. Taṁ sandhāya tadassa nagaraṁ aparena samayena iddhañceva phītañcātiādi vuttaṁ.",
  "atk-s0302a0:435": "Tattha iddhanti samiddhaṁ subhikkhaṁ. Phītanti sabbasampattīhi pupphitaṁ. Bāhujaññanti bahūhi ñātabbaṁ, bahujanānaṁ hitaṁ vā. ‘‘Bahujana’’ntipi pāṭho. Ākiṇṇamanussanti manussehi ākiṇṇaṁ nirantaraṁ phuṭṭhaṁ. Vuḍḍhivepullappattanti vuḍḍhippattañceva vepullappattañca, seṭṭhabhāvañceva vipulabhāvañca pattaṁ, dasasahassacakkavāḷe agganagaraṁ jātanti attho.",
  "atk-s0302a0:436": "Evamevakhoti ettha idaṁ opammasaṁsandanaṁ – araññapavane caramānapuriso viya hi dīpaṅkarapādamūlato paṭṭhāya pāramiyo pūrayamāno mahāpuriso daṭṭhabbo, tassa purisassa pubbakehi manussehi anuyātamaggadassanaṁ viya mahāsattassa anupubbena bodhipallaṅke nisinnassa pubbabhāge aṭṭhaṅgikassa vipassanāmaggassa dassanaṁ, purisassa taṁ ekapadikamaggaṁ anugacchato aparabhāge mahāmaggadassanaṁ viya mahāsattassa uparivipassanāya ciṇṇante lokuttaramaggadassanaṁ, purisassa teneva maggena gacchato purato nagaradassanaṁ viya tathāgatassa nibbānanagaradassanaṁ, bahinagaraṁ panettha aññena diṭṭhaṁ, aññena manussavāsaṁ kataṁ, nibbānanagaraṁ satthā sayameva passi, sayaṁ vāsamakāsi. Tassa purisassa catunnaṁ dvārānaṁ diṭṭhakālo viya tathāgatassa catunnaṁ maggānaṁ diṭṭhakālo, tassa catūhi dvārehi nagaraṁ paviṭṭhakālo viya tathāgatassa catūhi maggehi nibbānaṁ paviṭṭhakālo, tassa nagarabbhantare bhaṇḍavavatthānakālo viya tathāgatassa paccavekkhaṇañāṇena paropaṇṇāsakusaladhammavavatthānakālo. Nagarassa agārakaraṇatthaṁ kulapariyesanakālo viya satthu phalasamāpattito vuṭṭhāya veneyyasatte volokanakālo, tena purisena yācitassa rañño ekaṁ mahākuṭumbikaṁ diṭṭhakālo viya mahābrahmunā yācitassa bhagavato aññāsikoṇḍaññattheraṁ diṭṭhakālo, rañño mahākuṭumbikaṁ pakkosāpetvā ‘‘nagaravāsaṁ karohī’’ti pahitakālo viya bhagavato ekasmiṁ pacchābhatte aṭṭhārasayojanamaggaṁ gantvā āsāḷhipuṇṇamadivase bārāṇasiyaṁ isipatanaṁ pavisitvā theraṁ kāyasakkhiṁ katvā dhammaṁ desitakālo, mahākuṭumbikena aṭṭhārasa purisakoṭiyo gahetvā nagaraṁ ajjhāvuṭṭhakālo viya tathāgatena dhammacakke pavattite therassa aṭṭhārasahi brahmakoṭīhi saddhiṁ sotāpattiphale patiṭṭhitakālo, evaṁ nibbānanagaraṁ paṭhamaṁ āvāsitaṁ, tato sampuṇṇaṁ nagaranti pucchitvā na tāvāti vutte pañca kulāni ādiṁ katvā yāva caturāsītikulasahassapesanaṁ viya tathāgatassa pañcamadivasato paṭṭhāya anattalakkhaṇasuttādīni desetvā pañcavaggiye ādiṁ katvā yasapamukhā pañcapaṇṇāsa kulaputtā, tiṁsa bhaddavaggiyā, sahassapurāṇajaṭilā, bimbisārapamukhāni ekādasapurisanahutāni, tirokuṭṭānumodane caturāsītisahassānīti ettakassa janassa ariyamaggaṁ otāretvā nibbānanagaraṁ pesitakālo, atha tena nayena nagare apūriyamāne bheriṁ carāpetvā nagarassa vaṇṇaghosanaṁ kulānaṁ parihāralābhaghosanaṁ viya ca māsassa aṭṭha divase tattha tattha nisīditvā dhammakathikānaṁ nibbānavaṇṇassa ceva nibbānappattānaṁ jātikantārādinittharaṇānisaṁsassa ca ghosanaṁ, tato sabbadisāhi āgantvā manussānaṁ nagarasamosaraṇaṁ viya tattha tattha dhammakathaṁ sutvā tato tato nikkhamitvā pabbajjaṁ ādiṁ katvā anulomapaṭipadaṁ paṭipannānaṁ aparimāṇānaṁ kulaputtānaṁ nibbānasamosaraṇaṁ daṭṭhabbaṁ.",
  "atk-s0302a0:437": "Purāṇaṁ magganti ariyaṁ aṭṭhaṅgikaṁ maggaṁ. Ayañhi ariyamaggo pavāraṇasutte (saṁ. ni. 1.215) avattamānakaṭṭhena ‘‘anuppannamaggo’’ti vutto, imasmiṁ sutte avaḷañjanaṭṭhena ‘‘purāṇamaggo’’ti. Brahmacariyanti sikkhattayasaṅgahaṁ sakalasāsanaṁ. Iddhanti jhānassādena samiddhaṁ subhikkhaṁ. Phītanti abhiññābharaṇehi pupphitaṁ. Vitthārikanti vitthiṇṇaṁ. Bāhujaññanti bahujanaviññeyyaṁ. Yāva devamanussehisuppakāsitanti yāva dasasahassacakkavāḷe devamanussehi paricchedo atthi, etasmiṁ antare suppakāsitaṁ sudesitaṁ tathāgatenāti. Pañcamaṁ.",
  "atk-s0302a0:438": "6. Sammasasuttavaṇṇanā",
  "atk-s0302a0:439": "66. Chaṭṭhe āmantesīti kasmā āmantesi? Yasmāssa sukhumā tilakkhaṇāhatā dhammadesanā upaṭṭhāsi. Tasmiṁ kira janapade manussā sahetukā paññavanto. Siniddhāni kirettha bhojanāni, tānisevato janassa paññā vaḍḍhati, te gambhīraṁ tilakkhaṇāhataṁ dhammakathaṁ paṭivijjhituṁ samatthā honti. Teneva bhagavā dīghamajjhimesu mahāsatipaṭṭhānāni (dī. ni. 2.372 ādayo) mahānidānaṁ (dī. ni. 2.95 ādayo), āneñjasappāyaṁ (ma. ni. 3.66 ādayo), saṁyuttake cūḷanidānādisuttanti evamādīni aññāni gambhīrāni suttāni tattheva kathesi. Sammasatha noti sammasatha nu. Antaraṁ sammasanti abbhantaraṁ paccayasammasanaṁ. Na so bhikkhu bhagavato cittaṁ ārādhesīti paccayākāravasena byākārāpetukāmassa bhagavato tathā abyākaritvā dvattiṁsākāravasena byākaronto ajjhāsayaṁ gahetuṁ nāsakkhi.",
  "atk-s0302a0:440": "Etadavocāti desanā yathānusandhiṁ na gatā, desanāya yathānusandhigamanatthaṁ etadavoca. Tenahānanda, suṇāthāti idaṁ tepiṭake buddhavacane asambhinnapadaṁ. Aññattha hi evaṁ vuttaṁ nāma natthi. Upadhinidānanti khandhupadhinidānaṁ. Khandhapañcakañhettha upadhīti adhippetaṁ. Uppajjatīti jāyati. Nivisatīti punappunaṁ pavattivasena patiṭṭhahati.",
  "atk-s0302a0:441": "Yaṁ kho loke piyarūpaṁ sātarūpanti yaṁ lokasmiṁ piyasabhāvañceva madhurasabhāvañca. Cakkhuṁ loketiādīsu lokasmiñhi cakkhādīsu mamattena abhiniviṭṭhā sattā sampattiyaṁ patiṭṭhitā attano cakkhuṁ ādāsādīsu nimittaggahaṇānusārena vippasannapañcapasādaṁ suvaṇṇavimāne ugghāṭitamaṇisīhapañjaraṁ viya maññanti, sotaṁ rajatapanāḷikaṁ viya pāmaṅgasuttaṁ viya ca maññanti, tuṅganāsāti laddhavohāraṁ ghānaṁ vaṭṭetvā ṭhapitaharitālavaṭṭiṁ viya maññanti, jivhaṁ rattakambalapaṭalaṁ viya mudusiniddhamadhurarasadaṁ maññanti, kāyaṁ sālalaṭṭhiṁ viya suvaṇṇatoraṇaṁ viya ca maññanti, manaṁ aññesaṁ manena asadisaṁ uḷāraṁ maññanti.",
  "atk-s0302a0:442": "Niccato addakkhunti niccanti addasaṁsu. Sesapadesupi eseva nayo. Na parimucciṁsu dukkhasmāti sakalasmāpi vaṭṭadukkhā na parimucciṁsu. Dakkhissantīti passissanti. Āpānīyakaṁsoti sarakassa nāmaṁ. Yasmā panettha āpaṁ pivanti, tasmā ‘‘āpānīyo’’ti vuccati. Āpānīyo ca so kaṁso cāti āpānīyakaṁso. Surāmaṇḍasarakassetaṁ nāmaṁ. ‘‘Vaṇṇasampanno’’tiādivacanato pana kaṁse ṭhitapānameva evaṁ vuttaṁ. Ghammābhitattoti ghammena abhitatto. Ghammaparetoti ghammena phuṭṭho, anugatoti attho. Pivato hi kho taṁ chādessatīti pivantassa taṁ pānīyaṁ vaṇṇādisampattiyā ruccissati, sakalasarīraṁ vā pharitvā tuṭṭhiṁ uppādayamānaṁ ṭhassati. Appaṭisaṅkhāti apaccavekkhitvā.",
  "atk-s0302a0:443": "Evameva khoti ettha idaṁ opammasaṁsandanaṁ – āpānīyakaṁso viya hi loke piyarūpaṁ sātarūpaṁ ārammaṇaṁ daṭṭhabbaṁ, ghammābhitattapuriso viya vaṭṭanissito puthujjano, āpānīyakaṁsena nimantanapuriso viya loke piyarūpena sātarūpena ārammaṇena nimantakajano, āpānīyakaṁse sampattiñca ādīnavañca ārocento āpānakamanusso viya ācariyupajjhāyādiko kalyāṇamitto. Yatheva hi tassa purisassa apalokitamanusso āpānīyakaṁse guṇañca ādīnavañca āroceti, evameva ācariyo vā upajjhāyo vā bhikkhuno pañcasu kāmaguṇesu assādañca nissaraṇañca katheti.",
  "atk-s0302a0:444": "Tattha yathā āpānīyakaṁsamhi guṇe ca ādīnave ca ārocite so puriso piyavaṇṇādisampadāyameva sañjātavego ‘‘sace maraṇaṁ bhavissati, pacchā jānissāmī’’ti sahasā appaṭisaṅkhāya taṁ pivitvā maraṇaṁ vā maraṇamattaṁ vā dukkhaṁ nigacchati, evameva, bhikkhu, ‘‘pañcasu kāmaguṇesu dassanādivasena uppannasomanassamattameva assādo, ādīnavo pana diṭṭhadhammikasamparāyiko bahu nānappakāro, appassādā kāmā bahudukkhā bahupāyāsā’’ti evaṁ ācariyupajjhāyehi ānisaṁsañca ādīnavañca kathetvā – ‘‘samaṇapaṭipadaṁ paṭipajja, indriyesu guttadvāro bhava bhojane mattaññū jāgariyaṁ anuyutto’’ti evaṁ ovaditopi assādabaddhacittatāya ‘‘sace vuttappakāro ādīnavo bhavissati, pacchā jānissāmī’’ti ācariyupajjhāye apasādetvā uddesaparipucchādīni ceva vattapaṭipattiñca pahāya lokāmisakathaṁ kathento kāme paribhuñjitukāmatāya sikkhaṁ paccakkhāya hīnāyāvattati. Tato duccaritāni pūrento sandhicchedanādikāle ‘‘coro aya’’nti gahetvā rañño dassito idheva hatthapādādichedanaṁ patvā samparāye catūsu apāyesu mahādukkhaṁ anubhoti.",
  "atk-s0302a0:445": "Pānīyena vā vinetunti sītena vārinā harituṁ. Dadhimaṇḍakenāti dadhimaṇḍanamattena. Bhaṭṭhaloṇikāyāti saloṇena sattupānīyena. Loṇasovīrakenāti sabbadhaññaphalakaḷīrādīni pakkhipitvā loṇasovīrakaṁ nāma karonti, tena.",
  "atk-s0302a0:446": "Opammasaṁsandanaṁ panettha – ghammābhitattapuriso viya vaṭṭasannissitakāle yogāvacaro daṭṭhabbo, tassa purisassa paṭisaṅkhā āpānīyakaṁsaṁ pahāya pānīyādīhi pipāsassa vinodanaṁ viya bhikkhuno ācariyupajjhāyānaṁ ovāde ṭhatvā chadvārādīni pariggahetvā anukkamena vipassanaṁ vaḍḍhentassa arahattaphalādhigamo, pānīyādīni cattāri pānāni viya hi cattāro maggā, tesu aññataraṁ pivitvā surāpipāsitaṁ vinodetvā sukhino yena kāmaṁ gamanaṁ viya khīṇāsavassa catumaggapānaṁ pivitvā taṇhaṁ vinodetvā agatapubbaṁ nibbānadisaṁ gamanakālo veditabbo. Chaṭṭhaṁ.",
  "atk-s0302a0:447": "7. Naḷakalāpīsuttavaṇṇanā",
  "atk-s0302a0:448": "67. Sattame kinnu kho, āvusoti kasmā pucchati? ‘‘Evaṁ puṭṭho kathaṁ nu kho byākareyyā’’ti. Therassa ajjhāsayajānanatthaṁ. Apica atīte dve aggasāvakā imaṁ pañhaṁ vinicchayiṁsūti anāgate bhikkhū jānissantītipi pucchati. Idāneva kho mayanti idaṁ thero yassa nāmarūpassa viññāṇaṁ paccayoti vuttaṁ, tadeva nāmarūpaṁ viññāṇassa paccayoti vuttattā āha . Naḷakalāpiyoti idha pana ayakalāpādivasena upamaṁ anāharitvā viññāṇanāmarūpānaṁ abaladubbalabhāvadassanatthaṁ ayaṁ upamā ābhatā.",
  "atk-s0302a0:449": "Nirodho hotīti ettake ṭhāne paccayuppannapañcavokārabhavavasena desanā kathitā. Chattiṁsāya vatthūhīti heṭṭhā vissajjitesu dvādasasu padesu ekekasmiṁ tiṇṇaṁ tiṇṇaṁ vasena chattiṁsāya kāraṇehi. Ettha ca paṭhamo dhammakathikaguṇo, dutiyā paṭipatti, tatiyaṁ paṭipattiphalaṁ. Tattha paṭhamanayena desanāsampatti kathitā, dutiyena sekkhabhūmi, tatiyena asekkhabhūmīti. Sattamaṁ.",
  "atk-s0302a0:450": "8. Kosambisuttavaṇṇanā",
  "atk-s0302a0:451": "68. Aṭṭhame aññatrevāti ekacco hi parassa saddahitvā yaṁ esa bhaṇati, taṁ bhūtanti gaṇhāti. Aparassa nisīditvā cintentassa yaṁ kāraṇaṁ ruccati, so ‘‘atthi eta’’nti ruciyā gaṇhāti. Eko ‘‘cirakālato paṭṭhāya evaṁ anussavo atthi, bhūtameta’’nti anussavena gaṇhāti. Aññassa vitakkayato ekaṁ kāraṇaṁ upaṭṭhāti, so ‘‘attheta’’nti ākāraparivitakkena gaṇhāti. Aparassa cintayato ekā diṭṭhi uppajjati, yāyassa taṁ kāraṇaṁ nijjhāyantassa khamati, so ‘‘attheta’’nti diṭṭhinijjhānakkhantiyā gaṇhāti. Thero pana pañcapi etāni kāraṇāni paṭikkhipitvā paccakkhañāṇena paṭividdhabhāvaṁ pucchanto aññatreva, āvuso musila, saddhāyātiādimāha. Tattha aññatrevāti saddhādīni kāraṇāni ṭhapetvā, vinā etehi kāraṇehīti attho. Bhavanirodho nibbānanti pañcakkhandhanirodho nibbānaṁ.",
  "atk-s0302a0:452": "Tuṇhī ahosīti thero khīṇāsavo, ahaṁ pana khīṇāsavoti vā na vāti vā avatvā tuṇhīyeva ahosi. Āyasmā nārado āyasmantaṁ paviṭṭhaṁ etadavocāti kasmā avoca? So kira cintesi – ‘‘bhavanirodho nibbānaṁ nāmāti sekhehipi jānitabbo pañho esa, ayaṁ pana thero imaṁ theraṁ asekhabhūmiyā kāreti, imaṁ ṭhānaṁ jānāpessāmī’’ti etaṁ avoca.",
  "atk-s0302a0:453": "Sammappaññāyasudiṭṭhanti saha vipassanāya maggapaññāya suṭṭhu diṭṭhaṁ. Na camhi arahanti anāgāmimagge ṭhitattā arahaṁ na homīti dīpeti. Yaṁ panassa idāni ‘‘bhavanirodho nibbāna’’nti ñāṇaṁ, taṁ ekūnavīsatiyā paccavekkhaṇañāṇehi vimuttaṁ paccavekkhaṇañāṇaṁ. Udapānoti vīsatiṁsahatthagambhīro pānīyakūpo. Udakavārakoti udakaussiñcanavārako. Udakanti hi kho ñāṇaṁ assāti tīre ṭhitassa olokayato evaṁ ñāṇaṁ bhaveyya. Na ca kāyena phusitvāti udakaṁ pana nīharitvā kāyena phusitvā viharituṁ na sakkuṇeyya. Udapāne udakadassanaṁ viya hi anāgāmino nibbānadassanaṁ, ghammābhitattapuriso viya anāgāmī, udakavārako viya arahattamaggo, yathā ghammābhitattapuriso udapāne udakaṁ passati. Evaṁ anāgāmī paccavekkhaṇañāṇena ‘‘upari arahattaphalasamayo nāma atthī’’ti jānāti. Yathā pana so puriso udakavārakassa natthitāya udakaṁ nīharitvā kāyena phusituṁ na labhati, evaṁ anāgāmī arahattamaggassa natthitāya nibbānaṁ ārammaṇaṁ katvā arahattaphalasamāpattiṁ appetvā nisīdituṁ na labhati. Aṭṭhamaṁ.",
  "atk-s0302a0:454": "9. Upayantisuttavaṇṇanā",
  "atk-s0302a0:455": "69. Navame upayantoti udakavaḍḍhanasamaye upari gacchanto. Mahānadiyoti gaṅgāyamunādikā mahāsaritāyo. Upayāpetīti upari yāpeti, vaḍḍheti pūretīti attho. Avijjā upayantīti avijjā upari gacchantī saṅkhārānaṁ paccayo bhavituṁ sakkuṇantī. Saṅkhāre upayāpetīti saṅkhāre upari yāpeti vaḍḍheti. Evaṁ sabbapadesu attho veditabbo. Apayantoti apagacchanto osaranto. Avijjā apayantīti avijjā apagacchamānā osaramānā upari saṅkhārānaṁ paccayo bhavituṁ na sakkuṇantīti attho. Saṅkhāre apayāpetīti saṅkhāre apagacchāpeti. Esa nayo sabbapadesu. Navamaṁ.",
  "atk-s0302a0:456": "10. Susimasuttavaṇṇanā",
  "atk-s0302a0:457": "70. Dasame garukatoti sabbehi devamanussehi pāsāṇacchattaṁ viya cittena garukato. Mānitoti manena piyāyito. Pūjitoti catupaccayapūjāya pūjito. Apacitoti nīcavuttikaraṇena apacito. Satthārañhi disvā manussā hatthikkhandhādīhi otaranti maggaṁ denti, aṁsakūṭato sāṭakaṁ apanenti, āsanato vuṭṭhahanti vandanti. Evaṁ so tehi apacito nāma hoti. Susimoti evaṁnāmako vedaṅgesu kusalo paṇḍitaparibbājako. Ehi tvanti tesaṁ kira etadahosi – ‘‘samaṇo gotamo na jātigottādīni āgamma lābhaggappatto jāto, kaviseṭṭho panesa uttamakavitāya sāvakānaṁ ganthaṁ bandhitvā deti, taṁ te uggaṇhitvā upaṭṭhākānaṁ upanisinnakathampi anumodanampi sarabhaññampīti evamādīni kathenti, te tesaṁ pasannā lābhaṁ upasaṁharanti. Sace mayaṁ yaṁ samaṇo gotamo jānāti, tato thokaṁ jāneyyāma, attano samayaṁ tattha pakkhipitvā mayampi upaṭṭhākānaṁ katheyyāma, tato etehi lābhitarā bhaveyyāma. Ko nu kho samaṇassa gotamassa santike pabbajitvā khippameva uggaṇhituṁ sakkhissatī’’ti. Te evaṁ cintetvā ‘‘susimo paṭibalo’’ti disvā taṁ upasaṅkamitvā evamāhaṁsu.",
  "atk-s0302a0:458": "Yenāyasmā ānando tenupasaṅkamīti kasmā upasaṅkami? Evaṁ kirassa ahosi, ‘‘kassa nu kho santikaṁ gantvā ahaṁ imaṁ dhammaṁ khippaṁ laddhuṁ sakkhissāmī’’ti? Tato cintesi – ‘‘samaṇo gotamo garu tejussado niyamamanuyutto, na sakkā akāle upasaṅkamituṁ, aññepi bahū khattiyādayo samaṇaṁ gotamaṁ upasaṅkamanti, tasmimpi samaye na sakkā upasaṅkamituṁ. Sāvakesupissa sāriputto mahāpañño vipassanālakkhaṇamhi etadagge ṭhapito, mahāmoggallāno samādhilakkhaṇasmiṁ etadagge ṭhapito, mahākassapo dhutaṅgadharesu anuruddho dibbacakkhukesu, puṇṇo mantāṇiputto dhammakathikesu, upālitthero vinayadharesu etadagge ṭhapito, ayaṁ pana ānando bahussuto tipiṭakadharo, satthāpissa tattha tattha kathitaṁ dhammaṁ āharitvā katheti, pañcasu ṭhānesu etadagge ṭhapito, aṭṭhannaṁ varānaṁ lābhī, catūhi acchariyabbhutadhammehi samannāgato, tassa samīpaṁ gato khippaṁ dhammaṁ laddhuṁ sakkhissāmī’’ti. Tasmā yenāyasmā ānando tenupasaṅkami.",
  "atk-s0302a0:459": "Yenabhagavā tenupasaṅkamīti kasmā sayaṁ apabbājetvā upasaṅkami? Evaṁ kirassa ahosi – ‘‘ayaṁ titthiyasamaye pāṭiyekko ‘ahaṁ satthā’ti paṭijānanto carati, pabbajitvā sāsanassa alābhāyapi parisakkeyya. Na kho panassāhaṁ ajjhāsayaṁ ājānāmi, satthā jānissatī’’ti. Tasmā taṁ ādāya yena bhagavā tenupasaṅkami. Tenahānanda, susimaṁ pabbājethāti satthā kira cintesi – ‘‘ayaṁ paribbājako titthiyasamaye ‘ahaṁ pāṭiyekko satthā’ti paṭijānamāno carati, ‘idha maggabrahmacariyaṁ carituṁ icchāmī’ti kira vadati. Kiṁ nu kho mayi pasanno, udāhu mayhaṁ sāvakesu, udāhu mayhaṁ vā mama sāvakānaṁ vā dhammakathāya pasanno’’ti? Athassa ekaṭṭhānepi pasādābhāvaṁ ñatvā, ‘‘ayaṁ mama sāsane dhammaṁ thenessāmīti pabbajati. Itissa āgamanaṁ aparisuddhaṁ; nipphatti nu kho kīdisā’’ti? Olokento ‘‘kiñcāpi ‘dhammaṁ thenessāmī’ti pabbajati, katipāheneva pana ghaṭetvā arahattaṁ gaṇhissatī’’ti ñatvā ‘‘tenahānanda, susimaṁ pabbājethā’’ti āha.",
  "atk-s0302a0:460": "Aññā byākatā hotīti te kira bhikkhū satthu santike kammaṭṭhānaṁ gahetvā temāsaṁ vassaṁ vasantā tasmiṁyeva antotemāse ghaṭentā vāyamantā arahattaṁ paṭilabhiṁsu. Te ‘‘paṭiladdhaguṇaṁ satthu ārocessāmā’’ti pavāritapavāraṇā senāsanaṁ saṁsāmetvā satthu santikaṁ āgantvā attano paṭiladdhaguṇaṁ ārocesuṁ. Taṁ sandhāyetaṁ vuttaṁ. Aññāti arahattassa nāmaṁ. Byākatāti ārocitā. Assosīti so kira ohitasoto hutvā tesaṁ tesaṁ bhikkhūnaṁ ṭhitaṭṭhānaṁ gacchati taṁ taṁ kathaṁ suṇitukāmo. Yena te bhikkhū tenupasaṅkamīti kasmā upasaṅkami? Taṁ kirassa pavattiṁ sutvā etadahosi – ‘‘aññā nāma imasmiṁ sāsane paramappamāṇaṁ sārabhūtā ācariyamuṭṭhi maññe bhavissati, pucchitvā naṁ jānissāmī’’ti. Tasmā upasaṅkami.",
  "atk-s0302a0:461": "Anekavihitanti anekavidhaṁ. Iddhividhanti iddhikoṭṭhāsaṁ. Āvibhāvaṁ tirobhāvanti āvibhāvaṁ gahetvā tirobhāvaṁ, tirobhāvaṁ gahetvā āvibhāvaṁ kātuṁ sakkothāti pucchati. Tirokuṭṭanti parakuṭṭaṁ. Itarapadadvayepi eseva nayo. Ummujjanimujjanti ummujjanañca nimujjanañca. Pallaṅkenāti pallaṅkabandhanena. Kamathāti nisīdituṁ vā gantuṁ vā sakkothāti pucchati? Pakkhī sakuṇoti pakkhayutto sakuṇo. Ayamettha saṅkhepo, vitthārato pana imassa iddhividhassa, ito paresaṁ dibbasotādīnañca vaṇṇanānayo visuddhimagge vuttanayena veditabboti.",
  "atk-s0302a0:462": "Santā vimokkhāti aṅgasantatāya ceva ārammaṇasantatāya ca santā āruppavimokkhā. Kāyena phusitvāti nāmakāyena phusitvā paṭilabhitvā. Paññāvimuttā kho mayaṁ, āvusoti, āvuso, mayaṁ nijjhānakā sukkhavipassakā paññāmatteneva vimuttāti dasseti. Ājāneyyāsi vā tvaṁ, āvuso susima, na vā tvaṁ ājāneyyāsīti kasmā evamāhaṁsu? Evaṁ kira nesaṁ ahosi – ‘‘mayaṁ imassa ajjhāsayaṁ gahetvā kathetuṁ na sakkhissāma, dasabalaṁ pana pucchitvā nikkaṅkho bhavissatī’’ti. Dhammaṭṭhitiñāṇanti vipassanāñāṇaṁ, taṁ paṭhamataraṁ uppajjati. Nibbāne ñāṇanti vipassanāya ciṇṇante pavattamaggañāṇaṁ, taṁ pacchā uppajjati. Tasmā bhagavā evamāha.",
  "atk-s0302a0:463": "Ājāneyyāsi vātiādi kasmā vuttaṁ? Vināpi samādhiṁ evaṁ ñāṇuppattidassanatthaṁ. Idañhi vuttaṁ hoti – susima, maggo vā phalaṁ vā na samādhinissando, na samādhiānisaṁso, na samādhissa nipphatti, vipassanāya paneso nissando, vipassanāya ānisaṁso, vipassanāya nipphatti, tasmā jāneyyāsi vā tvaṁ, na vā tvaṁ jāneyyāsi, atha kho dhammaṭṭhitiñāṇaṁ pubbe, pacchā nibbāne ñāṇanti.",
  "atk-s0302a0:464": "Idānissa paṭivedhabhabbataṁ ñatvā teparivaṭṭaṁ dhammadesanaṁ desento taṁ kiṁ maññasi, susima? Rūpaṁ niccaṁ vā aniccaṁ vātiādimāha? Te parivaṭṭadesanāvasāne pana thero arahattaṁ patto. Idānissa anuyogaṁ āropento jātipaccayā jarāmaraṇanti, susima, passasītiādimāha. Api pana tvaṁ, susimāti idaṁ kasmā ārabhi? Nijjhānakānaṁ sukkhavipassakabhikkhūnaṁ pākaṭakaraṇatthaṁ. Ayañhettha adhippāyo – na kevalaṁ tvameva nijjhānako sukkhavipassako, etepi bhikkhū evarūpāyevāti. Sesaṁ sabbattha pākaṭamevāti. Dasamaṁ.",
  "atk-s0302a0:465": "Mahāvaggo sattamo.",
  "atk-s0302a0:466": "8. Samaṇabrāhmaṇavaggo",
  "atk-s0302a0:467": "1. Jarāmaraṇasuttādivaṇṇanā",
  "atk-s0302a0:468": "71-72. Samaṇabrāhmaṇavagge jarāmaraṇādīsu ekekapadavasena ekekaṁ katvā ekādasa suttāni vuttāni, tāni uttānatthānevāti.",
  "atk-s0302a0:469": "Samaṇabrāhmaṇavaggo aṭṭhamo.",
  "atk-s0302a0:470": "9. Antarapeyyālaṁ",
  "atk-s0302a0:471": "1. Satthusuttādivaṇṇanā",
  "atk-s0302a0:472": "73. Ito paraṁ ‘‘satthā pariyesitabbo’’tiādinayappavattā dvādasa antarapeyyālavaggā nāma honti. Te sabbepi tathā tathā bujjhanakānaṁ veneyyapuggalānaṁ ajjhāsayavasena vuttā. Tattha satthāti buddho vā hotu sāvako vā, yaṁ nissāya maggañāṇaṁ labhati, ayaṁ satthā nāma, so pariyesitabbo. Sikkhā karaṇīyāti tividhāpi sikkhā kātabbā. Yogādīsu yogoti payogo. Chandoti kattukamyatākusalacchando. Ussoḷhīti sabbasahaṁ adhimattavīriyaṁ. Appaṭivānīti anivattanā. Ātappanti kilesatāpanavīriyameva. Sātaccanti satatakiriyaṁ. Satīti jarāmaraṇādivasena catusaccapariggāhikā sati. Sampajaññanti tādisameva ñāṇaṁ. Appamādoti saccabhāvanāya appamādo. Sesaṁ sabbattha uttānamevāti.",
  "atk-s0302a0:473": "Antarapeyyālo navamo.",
  "atk-s0302a0:474": "Nidānasaṁyuttavaṇṇanā niṭṭhitā."
}