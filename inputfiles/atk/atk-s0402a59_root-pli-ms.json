{
  "atk-s0402a59:0": "(24) 4. Kammavaggo",
  "atk-s0402a59:1": "1. Saṁkhittasuttavaṇṇanā",
  "atk-s0402a59:2": "232. Catutthassa paṭhame kaṇhanti kāḷakaṁ dasaakusalakammapathakammaṁ. Kaṇhavipākanti apāye nibbattanato kāḷakavipākaṁ. Sukkanti paṇḍarakaṁ kusalakammapathakammaṁ . Sukkavipākanti sagge nibbattanato paṇḍarakavipākaṁ. Kaṇhasukkanti missakakammaṁ. Kaṇhasukkavipākanti sukhadukkhavipākaṁ. Missakakammañhi katvā akusalena tiracchānayoniyaṁ maṅgalahatthiṭṭhānādīsu uppanno kusalena pavatte sukhaṁ vediyati. Kusalena rājakulepi nibbatto akusalena pavatte dukkhaṁ vediyati. Akaṇhaṁ asukkanti kammakkhayakaraṁ catumaggañāṇaṁ adhippetaṁ. Tañhi yadi kaṇhaṁ bhaveyya, kaṇhavipākaṁ dadeyya. Yadi sukkaṁ bhaveyya, sukkavipākaṁ dadeyya. Ubhayavipākassa pana appadānato akaṇhaṁ asukkanti ayamettha attho.",
  "atk-s0402a59:3": "2. Vitthārasuttavaṇṇanā",
  "atk-s0402a59:4": "233. Dutiye sabyābajjhanti sadosaṁ. Kāyasaṅkhāranti kāyadvāracetanaṁ. Abhisaṅkharotīti āyūhati sampiṇḍeti. Sesadvayepi eseva nayo. Sabyābajjhaṁ lokanti sadukkhaṁ lokaṁ. Sabyābajjhā phassāti sadukkhā vipākaphassā. Sabyābajjhaṁ vedanaṁ vediyatīti sābādhaṁ vipākavedanaṁ vediyati. Ekantadukkhanti ekanteneva dukkhaṁ, na sukhasammissaṁ. Seyyathāpi sattā nerayikāti ettha seyyathāpīti nidassanatthe nipāto. Tena kevalaṁ nerayikasatte dasseti, aññe pana taṁsarikkhakā nāma natthi. Iminā upāyena sabbattha attho veditabbo. Seyyathāpi manussātiādīsu pana manussānaṁ tāva kālena sukhā vedanā uppajjati, kālena dukkhā vedanā. Ekacceca devāti ettha pana kāmāvacaradevā daṭṭhabbā. Tesañhi mahesakkhatarā devatā disvā nisinnāsanato vuṭṭhānaṁ, pārutauttarāsaṅgassa otāraṇaṁ, añjalipaggaṇhanantiādīnaṁ vasena kālena dukkhaṁ uppajjati, dibbasampattiṁ anubhavantānaṁ kālena sukhaṁ. Ekacce ca vinipātikāti ettha vemānikapetā daṭṭhabbā. Te nirantarameva ekasmiṁ kāle sukhaṁ, ekasmiṁ kāle dukkhaṁ vediyanti. Nāgasupaṇṇahatthiassādayo pana manussā viya vokiṇṇasukhadukkhāva honti. Pahānāya yā cetanāti ettha vivaṭṭagāminī maggacetanā veditabbā. Sā hi kammakkhayāya saṁvattatīti.",
  "atk-s0402a59:5": "3. Soṇakāyanasuttavaṇṇanā",
  "atk-s0402a59:6": "234. Tatiye sikhāmoggallānoti sīsamajjhe ṭhitāya mahatiyā sikhāya samannāgato moggallānagotto brāhmaṇo. Purimānīti atītānantaradivasato paṭṭhāya purimāni, dutiyādito paṭṭhāya purimatarāni veditabbāni. Soṇakāyanoti tasseva antevāsiko. Kammasaccāyaṁ bho lokoti bho ayaṁ loko kammasabhāvo. Kammasamārambhaṭṭhāyīti kammasamārambhena tiṭṭhati. Kammaṁ āyūhantova tiṭṭhati, anāyūhanto ucchijjatīti dīpeti. Sesaṁ heṭṭhā vuttanayameva.",
  "atk-s0402a59:7": "4-9. Sikkhāpadasuttādivaṇṇanā",
  "atk-s0402a59:8": "235. Catutthādīnipi uttānatthāneva. Maggaṅgesu pana yasmā satiyā upaṭṭhapetvā paññāya paricchindati, tasmā ubhayameva kammaṁ. Sesā aṅgāneva honti, no kammanti vuttaṁ. Bojjhaṅgesupi eseva nayo. Abhidhamme pana sabbampetaṁ avisesena cetanāsampayuttakammanteva vaṇṇitaṁ.",
  "atk-s0402a59:9": "10. Samaṇasuttavaṇṇanā",
  "atk-s0402a59:10": "241. Dasame idhevāti imasmiṁyeva sāsane. Ayaṁ pana niyamo sesapadesupi veditabbo. Dutiyādayopi hi samaṇā idheva, na aññattha. Suññāti rittā tucchā. Parappavādāti cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññivādā, aṭṭha asaññivādā, aṭṭha nevasaññināsaññivādā, satta ucchedavādā, pañca diṭṭhadhammanibbānavādāti ime sabbepi brahmajāle āgatadvāsaṭṭhidiṭṭhiyo ito bāhirānaṁ paresaṁ pavādā parappavādā nāma. Te sabbepi imehi catūhi phalaṭṭhakasamaṇehi suññā. Na hi te ettha santi. Na kevalañca eteheva suññā , catūhi pana maggaṭṭhakasamaṇehipi, catunnaṁ maggānaṁ atthāya āraddhavipassakehipīti dvādasahipi samaṇehi suññā eva. Idameva atthaṁ sandhāya bhagavatā mahāparinibbāne (dī. ni. 2.214) vuttaṁ –",
  "atk-s0402a59:11": "‘‘Ekūnatiṁso vayasā subhadda,",
  "atk-s0402a59:12": "Yaṁ pabbajiṁ kiṁkusalānuesī;",
  "atk-s0402a59:13": "Vassāni paññāsa samādhikāni,",
  "atk-s0402a59:14": "Yato ahaṁ pabbajito subhadda;",
  "atk-s0402a59:15": "Ñāyassa dhammassa padesavattī,",
  "atk-s0402a59:16": "Ito bahiddhā samaṇopi natthi’’.",
  "atk-s0402a59:17": "‘‘Dutiyopi samaṇo natthi, tatiyopi samaṇo natthi, catutthopi samaṇo natthi, suññā parappavādā samaṇehi aññehī’’ti . Ettha hi padesavattīti āraddhavipassako adhippeto. Tasmā sotāpattimaggassa āraddhavipassakaṁ maggaṭṭhaṁ phalaṭṭhanti tayopi ekato katvā ‘‘samaṇopi natthī’’ti āha, sakadāgāmimaggassa āraddhavipassakaṁ maggaṭṭhaṁ phalaṭṭhanti tayopi ekato katvā ‘‘dutiyopi samaṇo natthī’’ti āha. Itaresupi dvīsu eseva nayo. Ekādasamaṁ uttānatthamevāti.",
  "atk-s0402a59:18": "Kammavaggo catuttho."
}