{
  "atk-s0515a6:0": "6. Jarāsuttaniddesavaṇṇanā",
  "atk-s0515a6:1": "39. Chaṭṭhe jarāsutte appaṁ vata jīvitaṁ idanti idaṁ vata manussānaṁ jīvitaṁ appakaṁ parittaṁ ṭhitiparittatāya sarasaparittatāyāti guhaṭṭhakasuttepi vuttanayametaṁ. Oraṁ vassasatāpi miyyatīti vassasatā oraṁ kalalādikālepi miyyati. Aticcāti vassasataṁ atikkamitvā. Jarasāpi miyyatīti jarāya miyyati. Ito paraṁ guhaṭṭhakasuttavaṇṇanāya vuttanayeneva gahetabbaṁ.",
  "atk-s0515a6:2": "Appanti mandaṁ. Gamanīyo samparāyoti paraloko gantabbo. Kalalakālepīti ettha kalalakālaṁ nāma paṭisandhikkhaṇe tīhi jātiuṇṇaṁsūhi katasuttagge ṭhitatelabinduppamāṇaṁ acchaṁ vippasannakalalaṁ hoti. Yaṁ sandhāya vuttaṁ –",
  "atk-s0515a6:3": "‘‘Tilatelassa yathā bindu, sappimaṇḍo anāvilo;",
  "atk-s0515a6:4": "Evaṁ vaṇṇappaṭibhāgaṁ, kalalaṁ sampavuccatī’’ti. (saṁ. ni. aṭṭha. 1.1.235; vibha. aṭṭha. 26 pakiṇṇakakathā);",
  "atk-s0515a6:5": "Tasmiṁ kalalakālepi. Cavatīti jīvitaṁ gaḷati. Maratīti jīvitaviyogaṁ āpajjati. Antaradhāyatīti adassanaṁ pāpuṇāti. Vippalujjatīti chijjati. ‘‘Aṇḍajayoniyā cavati. Jalābujayoniyā marati. Saṁsedajayoniyā antaradhāyati. Opapātikayoniyā vippalujjatī’’ti evameke vaṇṇayanti. Abbudakālepīti abbudaṁ nāma kalalato sattāhaccayena maṁsadhovanaudakavaṇṇaṁ hoti, kalalanti nāmaṁ antaradhāyati. Vuttampi cetaṁ –",
  "atk-s0515a6:6": "‘‘Sattāhaṁ kalalaṁ hoti, paripakkaṁ samūhataṁ;",
  "atk-s0515a6:7": "Vivaṭṭamānaṁ tabbhāvaṁ, abbudaṁ nāma jāyatī’’ti. (saṁ. ni. aṭṭha. 1.1.235);",
  "atk-s0515a6:8": "Tasmiṁ abbudakālepi. Pesikālepīti tasmāpi abbudā sattāhaccayena vilīnatipusadisā pesi nāma sañjāyati. Sā maricaphāṇitena dīpetabbā. Gāmadārikā hi supakkāni maricāni gahetvā sāṭakante bhaṇḍikaṁ katvā pīḷetvā maṇḍaṁ ādāya kapāle pakkhipitvā ātape ṭhapenti, taṁ sukkhamānaṁ sabbabhāgehi muccati. Evarūpā pesi hoti, abbudanti nāmaṁ antaradhāyati. Vuttampi cetaṁ –",
  "atk-s0515a6:9": "‘‘Sattāhaṁ abbudaṁ hoti, paripakkaṁ samūhataṁ;",
  "atk-s0515a6:10": "Vivaṭṭamānaṁ tabbhāvaṁ, pesi nāma pajāyatī’’ti. (saṁ. ni. aṭṭha. 1.1.235);",
  "atk-s0515a6:11": "Tasmiṁ pesikālepi. Ghanakālepīti tatopi pesito sattāhaccayena kukkuṭaṇḍasaṇṭhāno ghano nāma maṁsapiṇḍo nibbattati, pesīti nāmaṁ antaradhāyati. Vuttampi cetaṁ –",
  "atk-s0515a6:12": "‘‘Sattāhaṁ pesi bhavati, paripakkaṁ samūhataṁ;",
  "atk-s0515a6:13": "Vivaṭṭamānaṁ tabbhāvaṁ, ghanoti nāma jāyati.",
  "atk-s0515a6:14": "‘‘Yathā kukkuṭiyā aṇḍaṁ, samantā parimaṇḍalaṁ;",
  "atk-s0515a6:15": "Evaṁ ghanassa saṇṭhānaṁ, nibbattaṁ kammapaccayā’’ti. (saṁ. ni. aṭṭha. 1.1.235);",
  "atk-s0515a6:16": "Tasmiṁ ghanakālepi. Pasākhakālepīti pañcame sattāhe dvinnaṁ dvinnaṁ hatthapādānaṁ sīsassa catthāya pañca pīḷakā jāyanti, yaṁ sandhāya vuttaṁ – ‘‘pañcame, bhikkhave, sattāhe pañca pīḷakā saṇṭhahanti kammato’’ti. Tasmiṁ pasākhakālepi. Tato paraṁ chaṭṭhasattamādīni sattāhāni atikkamma desanaṁ saṅkhipitvā dvācattālīsasattāhe pariṇatakāle kesalomanakhādīnaṁ uppattikālañca. Tassa ca nābhito uṭṭhito nāḷo mātu udarapaṭalena ekābaddho hoti, so uppaladaṇḍako viya chiddo, tena āhāraraso saṁsaritvā āhārasamuṭṭhānarūpaṁ samuṭṭhāpeti. Evaṁ so dasamāse yāpeti, taṁ sabbaṁ avatvā ‘‘sūtighare’’ti āha. Yaṁ sandhāya vuttaṁ –",
  "atk-s0515a6:17": "‘‘Kesā lomā nakhāni ca’’;",
  "atk-s0515a6:18": "‘‘Yañcassa bhuñjatī mātā, annaṁ pānañca bhojanaṁ;",
  "atk-s0515a6:19": "Tena so tattha yāpeti, mātukucchigato naro’’ti. (saṁ. ni. 1.235; kathā. 692);",
  "atk-s0515a6:20": "Tattha sūtighareti sūtikaghare, vijāyanaghareti attho. ‘‘Sūtikāghare’’ti vā pāṭho, sūtikāyāti padacchedo. Addhamāsikopīti jātadivasato paṭṭhāya addhamāso etassa atthīti addhamāsiko. Dvemāsikādīsupi eseva nayo. Jātadivasato paṭṭhāya ekaṁ saṁvaccharaṁ etassa atthīti saṁvacchariko. Upari dvevassikādīsupi eseva nayo.",
  "atk-s0515a6:21": "Yadā jiṇṇo hotīti yasmiṁ kāle jarājiṇṇo bhavati jajjarībhūto. Vuddhoti vayovuddho. Mahallakoti jātimahallako. Addhagatoti tayo addhe atikkanto. Vayoanuppattoti tatiyaṁ vayaṁ anuppatto. Khaṇḍadantoti antarantarā patitā dantā phālitā ca jarānubhāvena khaṇḍā dantā jātā assāti khaṇḍadanto. Palitakesoti paṇḍarakeso. Vilūnanti luñcitvā gahitakesā viya khallāṭasīso . Khalitasiroti mahākhallāṭasīso. Valinanti sañjātavali. Tilakāhatagattoti setatilakakāḷatilakehi vikiṇṇasarīro. Bhoggoti bhaggo, imināpissa vaṅkabhāvaṁ dīpeti. Daṇḍaparāyaṇoti daṇḍapaṭissaraṇo daṇḍadutiyo. So jarāyapīti so puggalo jarāyapi abhibhūto marati. Natthi maraṇamhā mokkhoti maraṇato muñcanupāyo natthi nupalabbhati.",
  "atk-s0515a6:22": "Phalānamiva pakkānaṁ, pāto patanato bhayanti paripākagatānaṁ sithilavaṇṭānaṁ panasaphalādipakkānaṁ paccūsakāle avassaṁ patissantīti phalasāmikānaṁ bhāyamānānaṁ viya. Evaṁ jātāna maccānaṁ, niccaṁ maraṇato bhayanti evameva uppannānaṁ sattānaṁ maccusaṅkhātamaraṇato satataṁ kālaṁ bhayaṁ.",
  "atk-s0515a6:23": "Yathāpikumbhakārassāti yathā nāma mattikābhājanaṁ karontassa. Kataṁ mattikabhājananti (su. ni. 582) tena niṭṭhāpitabhājanaṁ. Sabbaṁ bhedanapariyantanti pakkāpakkaṁ sabbaṁ bhedanaṁ bhijjapariyantaṁ avasānaṁ assāti bhedanapariyantaṁ. Evaṁ maccāna jīvitanti evameva sattānaṁ āyusaṅkhāraṁ.",
  "atk-s0515a6:24": "Daharāca mahantā cāti taruṇā ca mahallakā ca. Ye bālā ye ca paṇḍitāti ye ca assāsapassāsāyattā jīvitā bālā ye ca paṇḍiccena samannāgatā buddhādayo. Sabbe maccuvasaṁ yantīti ete vuttappakārā daharādayo sabbe maccuno issariyaṁ upagacchanti.",
  "atk-s0515a6:25": "Tesaṁ maccuparetānanti etesaṁ maccunā parivāritānaṁ. Gacchataṁ paralokatoti ito manussalokato paralokaṁ gacchantānaṁ. Na pitā tāyate puttanti pitā puttaṁ na rakkhati. Ñātī vā pana ñātaketi mātāpitipakkhikā ñātī vā teyeva ñātake rakkhituṁ na sakkonti.",
  "atk-s0515a6:26": "Pekkhataññeva ñātīnanti vuttavidhānaṁyeva ñātīnaṁ pekkhantānaṁyeva olokentānaṁyeva. Passa lālappataṁ puthūti passāti ālapanaṁ. Lālapantānaṁ vilapantānaṁ puthūnaṁ nānappakārānaṁ. Ekamekova maccānaṁ, govajjho viya niyyatīti sattānaṁ ekameko vadhāya niyyamānagoṇo viya maraṇāya niyyati pāpuṇīyati. Evamabbhāhato lokoti evameva sattaloko bhusaṁ āhato. Maccunā ca jarāya cāti maraṇena ca jarāya ca abhibhūto.",
  "atk-s0515a6:27": "40.Mamāyiteti mamāyitavatthukāraṇā. Vinābhāvaṁ santamevidanti santaṁ vijjamānaṁ vinābhāvameva idaṁ, na sakkā avinābhāvena bhavitunti vuttaṁ hoti.",
  "atk-s0515a6:28": "Socantīti cittena socanaṁ karonti. Kilamantīti kāyena kilamathaṁ pāpuṇanti. Paridevantīti nānāvidhaṁ vācāvilāpaṁ bhaṇanti. Urattāḷiṁ kandantīti uraṁ tāḷetvā tāḷetvā kandanti. Sammohaṁ āpajjantīti sammohabhāvaṁ pāpuṇanti.",
  "atk-s0515a6:29": "Aniccoti hutvā abhāvaṭṭhena. Saṅkhatoti paccayehi saṅgamma kato. Paṭiccasamuppannoti paccayasāmaggiṁ paṭicca na paccakkhāya saha sammā ca uppanno. Khayadhammoti khayaṁ gamanasabhāvo. Vayadhammoti vayaṁ gamanasabhāvo, bhaṅgavasena bhaṅgagamanasabhāvoti attho. Virāgadhammoti virajjanasabhāvo. Nirodhadhammoti nirujjhanasabhāvo. Yvāyaṁ pariggahoti yo ayaṁ pariggaho. ‘‘Yāya pariggaho’’tipi pāṭho, ayameva padacchedo. Niccoti satatakāliko. Dhuvoti thiro. Sassatoti acavano. Avipariṇāmadhammoti pakatiajahanasabhāvo. Sassati samaṁ tatheva ṭhassatīti candasūriyasinerumahāsamuddapathavīpabbatādayo viya tiṭṭheyya.",
  "atk-s0515a6:30": "Nānābhāvoti jātiyā nānābhāvo. Vinābhāvoti maraṇena viyogabhāvo. Aññathābhāvoti sabbhāvato aññathābhāvo. Purimānaṁ purimānaṁ khandhānanti anantare pure uppannānaṁ khandhānaṁ. Vipariṇāmaññathābhāvāti pakatibhāvaṁ jahitvā aññathābhāvena. Pacchimā pacchimā khandhādayo pavattanti uppajjantīti sambandho.",
  "atk-s0515a6:31": "Sabbaṁ gharāvāsapalibodhanti sakalaṁ gihibhāvajaṭaṁ. Ñātimittāmaccapalibodhanti mātāpitupakkhikā ñātī, mittā sahāyā, amaccā bhaccā. Sannidhipalibodhanti nidhānajaṭaṁ chinditvā. Kesamassuṁ ohāretvāti kese ca massūni ca oropayitvā. Kāsāyāni vatthānīti kasāyarasapītāni vatthāni.",
  "atk-s0515a6:32": "41.Māmakoti mama upāsako bhikkhu vāti saṅkhaṁ gato, buddhādīni vā vatthūni mamāyamāno.",
  "atk-s0515a6:33": "Tesaṁ tesaṁ sattānanti anekesaṁ sattānaṁ sādhāraṇaniddeso. ‘‘Yaññadattassa maraṇaṁ, somadattassa maraṇa’’nti evañhi divasampi kathiyamāne neva sattā pariyādānaṁ gacchanti, na sabbaṁ aparattadīpanaṁ sijjhati. Imehi pana dvīhi padehi na koci satto apariyādinno hoti, na kiñci aparattādīpanaṁ na sijjhati. Tamhā tamhāti ayaṁ gativasena anekesaṁ nikāyānaṁ sādhāraṇaniddeso. Sattanikāyāti sattānaṁ nikāyā, sattaghaṭā sattasamūhāti attho. Cutīti cavanavasena vuttaṁ. Ekacatupañcakkhandhāya cutiyā sāmaññavacanametaṁ. Cavanatāti bhāvavacanena lakkhaṇanidassanaṁ. Bhedoti cutikhandhānaṁ bhaṅguppattiparidīpanaṁ. Antaradhānanti ghaṭassa viya bhinnassa bhinnānaṁ khandhānaṁ yena kenaci pariyāyena ṭhānābhāvaparidīpanaṁ. Maccumaraṇanti maccusaṅkhātaṁ maraṇaṁ, na khaṇikamaraṇaṁ. Kālo nāma antako, tassa kiriyāti kālaṁkiriyā. Ettāvatā sammutimaraṇaṁ dīpitaṁ. Idāni paramatthena dīpetuṁ ‘‘khandhānaṁ bhedo’’tiādimāha. Paramatthena hi khandhāyeva bhijjanti, na satto nāma koci marati. Khandhesu pana bhijjamānesu satto marati, bhinnesu ‘‘mato’’ti vohāro hoti.",
  "atk-s0515a6:34": "Ettha ca catuvokārapañcavokāravasena khandhānaṁ bhedo, ekavokāravasena kaḷevarassa nikkhepo. Catuvokāravasena vā khandhānaṁ bhedo, sesadvayavasena kaḷevarassa nikkhepo veditabbo. Kasmā? Kāmarūpabhavadvayepi rūpakāyasaṅkhātassa kaḷevarassa sabbhāvato. Yasmā vā cātumahārājikādīsu khandhā bhijjanteva, na kiñci nikkhipanti, tasmā tesaṁ vasena khandhānaṁ bhedo, manussādīsu kaḷevarassa nikkhepo. Ettha ca kaḷevarassa nikkhepakaraṇato maraṇaṁ ‘‘kaḷevarassa nikkhepo’’ti vuttaṁ. Jīvitindriyassupacchedoti iminā indriyabaddhasseva maraṇaṁ nāma hoti, anindriyabaddhassa maraṇaṁ nāma natthīti dasseti. ‘‘Sassaṁ mataṁ, rukkho mato’’ti idaṁ pana vohāramattameva. Atthato pana evarūpāni vacanāni sassādīnaṁ khayavayabhāvameva dīpenti. Rūpagatanti rūpameva rūpagataṁ. Vedanāgatantiādīsupi eseva nayo.",
  "atk-s0515a6:35": "Tattha pubbeva maccanti maccaṁ vā bhogā pubbeva paṭhamataraññeva vijahanti. Macco vā te bhoge pubbataraṁ jahati. Kāmakāmīti corarājānaṁ ālapati. Ambho kāme kāmayamāna kāmakāmi bhogino nāma loke asassatā, bhogesu vā naṭṭhesu jīvamānā ca abhogino honti. Bhoge vā pahāya sayaṁ nassanti, tasmā ahaṁ mahājanassa sokakālepi na socāmīti attho.",
  "atk-s0515a6:36": "Viditāmayā sattuka lokadhammāti corarājānaṁ ālapanto āha. Ambho sattuka mayā lābho alābho yaso ayasotiādayo lokadhammā viditā. Yatheva hi cando udeti ca pūrati ca puna ca khīyati, yathā ca sūriyo andhakāraṁ vidhamento mahantaṁ lokappadesaṁ tapitvāna puna sāyaṁ atthaṁ paleti atthaṁ gacchati na dissati, evameva bhogā uppajjanti ca vinassanti ca, tattha kiṁ sokena, tasmā na socāmīti attho.",
  "atk-s0515a6:37": "Taṇhāmaññanāya maññatīti taṇhāya janitamānamaññanāya maññati. Mānaṁ karoti diṭṭhimaññanāyāti diṭṭhiṁ upanissayaṁ katvā uppannāya maññanāya. Mānamaññanāyāti sahajātamānamaññanāya. Kilesamaññanāyāti vuttappakārāya upatāpanaṭṭhena kilesamaññanāya maññati.",
  "atk-s0515a6:38": "Kuhāti vimhāpakā. Thaddhāti khāṇu viya thaddhā. Lapāti paccayanimittena lapanakā.",
  "atk-s0515a6:39": "42.Saṅgatanti samāgataṁ, diṭṭhaṁ phuṭṭhaṁ vā. Piyāyitanti piyakataṁ.",
  "atk-s0515a6:40": "Saṅgatanti sammukhībhūtaṁ. Samāgatanti samīpaṁ āgataṁ. Samāhitanti ekībhūtaṁ. Sannipatitanti piṇḍitaṁ. Supinagatoti supinaṁ paviṭṭho. Senābyūhaṁ passatīti senāsannivesaṁ dakkhati. Ārāmarāmaṇeyyakanti pupphārāmādīnaṁ ramaṇīyabhāvaṁ. Vanarāmaṇeyyakādīsupi eseva nayo. Petanti ito paralokaṁ gataṁ. Kālaṅkatanti mataṁ.",
  "atk-s0515a6:41": "43.Nāmaṁyevāvasissati, akkheyyanti sabbaṁ rūpādidhammajātaṁ pahīyati, nāmamattameva tu avasissati ‘‘buddharakkhito dhammarakkhito’’ti evaṁ akkhātuṁ kathetuṁ.",
  "atk-s0515a6:42": "Yecakkhuviññāṇābhisambhūtāti ye sayaṁ cakkhuviññāṇena abhisambhūtā rāsikatā diṭṭhā catusamuṭṭhānikā rūpā. Sotaviññāṇābhisambhūtāti paratoghosena sotaviññāṇena rāsikatā sutā dvisamuṭṭhānikā saddā.",
  "atk-s0515a6:43": "44.Munayoti khīṇāsavamunayo. Khemadassinoti nibbānadassino.",
  "atk-s0515a6:44": "Sokoti sokaniddese – byasatīti byasanaṁ, hitasukhaṁ khipati viddhaṁsetīti attho. Ñātīnaṁ byasanaṁ ñātibyasanaṁ, corarogabhayādīhi ñātikkhayo ñātivināsoti attho. Tena ñātibyasanena. Phuṭṭhassāti ajjhotthaṭassa, abhibhūtassa samannāgatassāti attho. Sesesupi eseva nayo. Ayaṁ pana viseso – bhogānaṁ byasanaṁ bhogabyasanaṁ, rājacorādivasena bhogakkhayo bhogavināsoti attho. Rogoyeva byasanaṁ rogabyasanaṁ. Rogo hi ārogyaṁ byasati vināsetīti byasanaṁ. Sīlassa byasanaṁ sīlabyasanaṁ, dussilyassetaṁ nāmaṁ. Sammādiṭṭhiṁ vināsayamānā uppannā diṭṭhiyeva byasanaṁ diṭṭhibyasanaṁ. Ettha ca purimāni dve anipphannāni, pacchimāni tīṇi nipphannāni tilakkhaṇabbhāhatāni. Purimāni ca tīṇi neva kusalāni nākusalāni, sīladiṭṭhibyasanadvayaṁ akusalaṁ.",
  "atk-s0515a6:45": "Aññataraññatarenāti gahitesu vā yena kenaci aggahitesu vā mittāmaccabyasanādīsu yena kenaci. Samannāgatassāti samanubandhassa aparimuccamānassa. Aññataraññatarena dukkhadhammenāti yena kenaci sokadukkhassa uppattihetunā. Sokoti socanakavasena soko. Idaṁ tehi kāraṇehi uppajjanakasokassa sabhāvapaccattaṁ. Socanāti socanākāro. Socitattanti socitabhāvo. Antosokoti abbhantarasoko. Dutiyapadaṁ upasaggena vaḍḍhitaṁ. So hi abbhantaraṁ sukkhāpento viya parisukkhāpento viya uppajjatīti ‘‘antosoko antoparisoko’’ti vuccati. Antodāhoti abbhantaradāho. Dutiyapadaṁ upasaggena vaḍḍhitaṁ. Cetaso parijjhāyanāti cittassa jhānanākāro. Soko hi uppajjamāno aggi viya cittaṁ jhāpeti dahati, ‘‘cittaṁ me jhāmaṁ, na me kiñci paṭibhātī’’ti vadāpeti. Dukkhito mano dummano, tassa bhāvo domanassaṁ. Anupaviṭṭhaṭṭhena sokova sallanti sokasallaṁ.",
  "atk-s0515a6:46": "Paridevaniddese – ‘‘mayhaṁ dhītā, mayhaṁ putto’’ti evaṁ ādissa ādissa devanti rodanti etenāti ādevo. Taṁ taṁ vaṇṇaṁ parikittetvā parikittetvā devanti etenāti paridevo. Tato parāni dve dve padāni purimadvayasseva ākārabhāvaniddesavasena vuttāni. Vācāti vacanaṁ. Palāpoti tucchaṁ niratthakavacanaṁ . Uppaḍḍhabhaṇitaaññabhaṇitādivasena virūpo palāpo vippalāpo. Lālappoti punappunaṁ lapanaṁ. Lālappanākāro lālappanā. Lālappitassa bhāvo lālappitattaṁ. Macchariyādīni vuttatthāneva.",
  "atk-s0515a6:47": "45. Sattamagāthā evaṁ maraṇabbhāhate loke anurūpapaṭipattidassanatthaṁ vuttā. Tattha patilīnacarassāti tato tato patilīnaṁ cittaṁ katvā carantassa. Bhikkhunoti kalyāṇaputhujjanassa vā sekkhassa vā. Sāmaggiyamāhu tassa taṁ, yo attānaṁ bhavane na dassayeti tassetaṁ patirūpamāhu, yo evaṁpaṭipanno nirayādibhede bhavane attānaṁ na dassaye. Evañhi so imamhā maraṇā mucceyyāti adhippāyo.",
  "atk-s0515a6:48": "Patilīnacarā vuccantīti tato tato līnacittācārā kathīyanti. Satta sekkhāti adhisīlādīsu tīsu sikkhāsu sikkhantīti sotāpattimaggaṭṭhaṁ ādiṁ katvā yāva arahattamaggaṭṭhā satta sekkhā. Arahāti phalaṭṭho. So niṭṭhitacittattā patilīno. Sekkhānaṁ patilīnacaraṇabhāve kāraṇaṁ dassento ‘‘kiṁ kāraṇā’’tiādimāha. Te tato tatoti te satta sekkhā tehi tehi ārammaṇehi cittaṁ patilīnentāti attano cittaṁ nilīnentā. Patikuṭentāti saṅkocentā. Pativaṭṭentāti kaṭasārakaṁ viya ābhujentā. Sanniruddhantāti sannirujjhantā. Sannigaṇhantāti niggahaṁ kurumānā. Sannivārentāti vārayamānā. Rakkhantāti rakkhaṁ kurumānā. Gopentāti cittamañjūsāya gopayamānā.",
  "atk-s0515a6:49": "Idāni dvāravasena dassento ‘‘cakkhudvāre’’tiādimāha. Tattha cakkhudvāreti cakkhuviññāṇadvāre. Sotadvārādīsupi eseva nayo. Bhikkhunoti puthujjanakalyāṇakassa vā bhikkhuno, sekkhassa vā bhikkhunoti bhikkhusaddassa vacanatthaṁ avatvā idhādhippetabhikkhuyeva dassito. Tattha puthujjano ca so kilesānaṁ asamucchinnattā, kalyāṇo ca sīlādipaṭipattiyuttattāti puthujjanakalyāṇova puthujjanakalyāṇako, tassa puthujjanakalyāṇakassa. Adhisīlādīni sikkhatīti sekkho, tassa sekkhassa vā sotāpannassa vā sakadāgāmino vā anāgāmino vā.",
  "atk-s0515a6:50": "Āsanti nisīdanti etthāti āsanaṁ. Yatthāti yesu mañcapīṭhādīsu. Mañcotiādīni āsanassa pabhedavacanāni. Mañcopi hi nisajjāyapi okāsattā idha āsanesu vutto, so pana masārakabundikābaddhakuḷīrapādakaāhaccapādakānaṁ aññataro. Pīṭhampi tesaṁ aññatarameva. Bhisīti uṇṇabhisi coḷabhisi vākabhisi tiṇabhisi paṇṇabhisīnaṁ aññatarā. Taṭṭikāti tālapaṇṇādīhi vinitvā katā. Cammakhaṇḍoti nisajjāraho yo koci cammakhaṇḍo. Tiṇasanthārādayo tiṇādīni gumbetvā katā. Asappāyarūpadassanenāti asappāyānaṁ iṭṭharūpānaṁ olokanena. Rittanti abbhantarato tucchaṁ. Vivittanti bahiddhāpavesanena suññaṁ. Pavivittanti koci gahaṭṭho tattha natthīti atirekena suññaṁ. Asappāyasaddassavanepi eseva nayo. Pañcahi kāmaguṇehīti itthirūpasaddagandharasaphoṭṭhabbehi pañcahi kāmakoṭṭhāsehi. Vuttampi cetaṁ –",
  "atk-s0515a6:51": "‘‘Rūpā saddā rasā gandhā, phoṭṭhabbā ca manoramā;",
  "atk-s0515a6:52": "Pañca kāmaguṇā loke, itthirūpasmiṁ dissare’’ti. (a. ni. 5.55);",
  "atk-s0515a6:53": "Bhajatoti cittena sevanaṁ karontassa. Sambhajatoti sammā sevantassa. Sevatoti upasaṅkamantassa. Nisevatoti nissayaṁ katvā sevantassa. Saṁsevatoti suṭṭhu sevantassa. Paṭisevatoti punappunaṁ upasaṅkamantassa.",
  "atk-s0515a6:54": "Gaṇasāmaggīti samaṇānaṁ ekībhāvo samaggabhāvo. Dhammasāmaggīti sattatiṁsabodhipakkhiyadhammānaṁ samūhabhāvo. Anabhinibbattisāmaggīti anibbattamānānaṁ anuppajjamānānaṁ anupādisesāya nibbānadhātuyā parinibbutānaṁ arahantānaṁ samūho. Samaggāti kāyena aviyogā. Sammodamānāti cittena suṭṭhu modamānā tussamānā. Avivadamānāti vācāya vivādaṁ akurumānā. Khīrodakībhūtāti khīrena saṁsaṭṭhaudakasadisā.",
  "atk-s0515a6:55": "Te ekato pakkhandantīti te bodhipakkhiyadhammā ekaṁ ārammaṇaṁ pavisanti. Pasīdantīti tasmiṁyeva ārammaṇe pasādamāpajjanti. Anupādisesāyāti upādivirahitāya.",
  "atk-s0515a6:56": "Nibbānadhātuyāti amatamahānibbānadhātuyā. Ūnattaṁ vāti ettha unabhāvo ūnattaṁ, aparipuṇṇabhāvoti attho. Puṇṇattaṁ vāti paripuṇṇabhāvo puṇṇattaṁ, puṇṇabhāvo vā na paññāyati natthīti attho.",
  "atk-s0515a6:57": "Nerayikānanti niraye nibbattanakakammānaṁ atthibhāvena. Nirayaṁ arahantīti nerayikā, tesaṁ nerayikānaṁ. Nirayo bhavananti nirayo eva tesaṁ vasanaṭṭhānaṁ gharaṁ. Tiracchānayonikānantiādīsupi eseva nayo. Tassesā sāmaggīti tassa khīṇāsavassa esā nibbānasāmaggī. Etaṁ channanti etaṁ anucchavikaṁ. Patirūpanti sadisaṁ paṭibhāgaṁ, asadisaṁ appaṭibhāgaṁ na hoti. Anucchavikanti etaṁ samaṇabrāhmaṇānaṁ vā dhammānaṁ, maggaphalanibbānasāsanadhammānaṁ vā anucchavikaṁ. Tesaṁ chaviṁ chāyaṁ sundarabhāvaṁ anveti anugacchati, atha kho santikāva tehi dhammehi anucchavikattā eva ca anulomaṁ. Tesañca anulometi, atha kho na vilomaṁ na paccanīkabhāve ṭhitaṁ.",
  "atk-s0515a6:58": "46. Idāni ‘‘yo attānaṁ bhavane na dassaye’’ti evaṁ khīṇāsavo vibhāvito, tassa vaṇṇabhaṇanatthaṁ ito parā tisso gāthāyo āha. Tattha paṭhamagāthāya sabbatthāti dvādasasu āyatanesu. Na piyaṁ kubbati nopi appiyanti niddese piyāti citte pītikarā. Te vibhāgato dassento ‘‘katame sattā piyā, idha yassa te hontī’’ti āha. Tattha yassa teti ye assa te. Hontīti bhavanti. Atthakāmāti vaḍḍhikāmā. Hitakāmāti sukhakāmā. Phāsukāmāti sukhavihārakāmā. Yogakkhemakāmāti catūhi yogehi khemaṁ nibbhayaṁ kāmā. Mamāyatīti mātā. Piyāyatīti pitā. Bhajatīti bhātā. Bhaginīti etthāpi eseva nayo. Puṁ tāyati rakkhatīti putto. Kulavaṁsaṁ dhāretīti dhītā. Mittā sahāyā. Amaccā bhaccā. Ñātī pitupakkhikā. Sālohitā mātipakkhikā. Ime sattā piyāti ime sattā pītijanakā. Vuttavipariyāyena appiyā veditabbā.",
  "atk-s0515a6:59": "47.Yadidaṁ diṭṭhasutamutesu vāti ettha pana yadidaṁ diṭṭhasutaṁ, ettha vā mutesu vā dhammesu; evaṁ muni na upalimpatīti evaṁ sambandho veditabbo.",
  "atk-s0515a6:60": "Udakathevoti udakassa thevo. ‘‘Udakatthevako’’tipi pāṭho. Padumapatteti paduminipatte.",
  "atk-s0515a6:61": "48.Dhono na hi tena maññati, yadidaṁ diṭṭhasutamutesu vāti atrāpi yadidaṁ diṭṭhasutaṁ, tena vatthunā na maññati, mutesu vā dhammesu na maññatīti evameva sambandho veditabbo. Na hi so rajjati, no virajjatīti bālaputhujjano viya na rajjati, kalyāṇaputhujjanasekkhā viya na virajjati, rāgassa khīṇattā ‘‘viratto’’tveva saṅkhaṁ gacchati. Sesaṁ pākaṭamevāti.",
  "atk-s0515a6:62": "Tāyapaññāya kāyaduccaritanti sampayuttāya pubbabhāgāyeva vā paññāya pariggahetabbe pariggaṇhanto yogī tividhaṁ kāyaduccaritaṁ samucchedavasena dhunāti. Ayañca puggalo vipannadhammaṁ desanādhammesu dhunantesu taṁdhammasamaṅgīpuggalopi dhunāti nāma. Te ca dhamme paññāya attano pavattikkhaṇe dhunitumāraddho dhutāti vuccati, yathā bhuñjitumāraddho bhuttoti vuccati. Lakkhaṇaṁ panettha saddasatthato veditabbaṁ. Dhutanti kattusādhanaṁ. Dhutaṁ paṭhamamaggena. Dhotaṁ dutiyamaggena. Sandhotaṁ tatiyamaggena. Niddhotaṁ catutthamaggena.",
  "atk-s0515a6:63": "Dhono diṭṭhaṁ na maññatīti arahā maṁsacakkhunā diṭṭhaṁ dibbacakkhunā diṭṭhaṁ rūpāyatanaṁ na maññati tīhi maññanāhi, kathaṁ? Rūpāyatanaṁ subhasaññāya sukhasaññāya ca passanto na tattha chandarāgaṁ janeti na taṁ assādeti nābhinandati, evaṁ diṭṭhaṁ taṇhāmaññanāya na maññati. ‘‘Iti me rūpaṁ siyā anāgatamaddhāna’’nti vā panettha nandiṁ na samannāneti. Rūpasampadaṁ vā ākaṅkhamāno dānaṁ na deti, sīlaṁ na samādiyati, uposathakammaṁ na karoti. Evampi diṭṭhaṁ taṇhāmaññanāya na maññati, attano pana parassa ca rūpasampattivipattiṁ nissāya mānaṁ na janeti. ‘‘Imināhaṁ seyyosmīti vā, sadisosmīti vā, hīnosmīti vā’’ti evaṁ diṭṭhaṁ mānamaññanāya na maññati. Rūpāyatanaṁ pana ‘‘niccaṁ dhuvaṁ sassata’’nti na maññati. Attānaṁ ‘‘attaniya’’nti na maññati. Maṅgalaṁ ‘‘amaṅgala’’nti na maññati. Evaṁ diṭṭhaṁ diṭṭhimaññanāya na maññati. Diṭṭhasmiṁ na maññatīti rūpasmiṁ attānaṁ samanupassananayena amaññanto diṭṭhasmiṁ na maññati. Yathā vā thane thaññaṁ, evaṁ rūpasmiṁ rāgādayoti amaññantopi diṭṭhasmiṁ na maññati. Tasmiṁyeva panassa diṭṭhimaññanāya amaññite vatthusmiṁ sinehaṁ mānañca na uppādayato taṇhāmānamaññanāpi natthīti veditabbā. Evaṁ diṭṭhasmiṁ na maññati. Diṭṭhato na maññatīti ettha pana diṭṭhatoti nissakkavacanaṁ. Tasmā saupakāraṇassa attano vā parassa vā yathāvuttappabhedato diṭṭhato upapatti vā niggamanaṁ vā diṭṭhato vā añño attāti amaññamāno diṭṭhato na maññatīti veditabbo. Ayamassa na diṭṭhimaññanā. Tasmiṁyeva panassa diṭṭhimaññanāya amaññite vatthusmiṁ sinehaṁ mānañca na uppādayato na taṇhāmānamaññanāpi veditabbā.",
  "atk-s0515a6:64": "Diṭṭhā meti na maññatīti ettha pana ‘‘etaṁ mamā’’ti taṇhāvasena amamāyamāno diṭṭhaṁ taṇhāmaññanāya na maññati. Sutanti maṁsasotenapi sutaṁ, dibbasotenapi sutaṁ, saddāyatanassetaṁ adhivacanaṁ. Mutanti mutvā munitvā ca gahitaṁ āhacca upagantvāti attho. Indriyānaṁ ārammaṇānañca aññamaññaṁ saṁkilese viññātanti vuttaṁ hoti. Gandharasaphoṭṭhabbāyatanānaṁ etaṁ adhivacanaṁ. Viññātanti manasā viññātaṁ, sesānaṁ sattānaṁ āyatanānametaṁ adhivacanaṁ, dhammārammaṇassa vā, idha pana sakkāyapariyāpannameva labbhati. Vitthāro panettha diṭṭhavāre vuttanayena veditabbo.",
  "atk-s0515a6:65": "Idāni bhagavatā vuttasuttavasena dassento ‘‘asmīti bhikkhave’’tiādimāha. Tattha asmīti bhavāmi, niccassetaṁ adhivacanaṁ. Maññitametanti diṭṭhikappanaṁ etaṁ. Ayamahamasmīti ayaṁ ahaṁ asmi bhavāmi.",
  "atk-s0515a6:66": "Aññatra satipaṭṭhānehīti ṭhapetvā catusatipaṭṭhāne.",
  "atk-s0515a6:67": "Sabbe bālaputhujjanā rajjantīti sakalā andhabālā nānājanā lagganti. Satta sekkhā virajjantīti sotāpannādayo satta ariyajanā virāgaṁ āpajjanti . Arahā neva rajjati no virajjatīti kilesānaṁ parinibbāpitattā ubhayampi na karoti. Khayā rāgassātiādayo tividhāpi nibbānameva.",
  "atk-s0515a6:68": "Saddhammappajjotikāya mahāniddesaṭṭhakathāya",
  "atk-s0515a6:69": "Jarāsuttaniddesavaṇṇanā niṭṭhitā."
}