{
  "atk-s0303a7:0": "8. Nāgasaṁyuttaṁ",
  "atk-s0303a7:1": "1. Suddhikasuttavaṇṇanā",
  "atk-s0303a7:2": "342. Nāgasaṁyutte aṇḍajāti aṇḍe jātā. Jalābujāti vatthikose jātā. Saṁsedajāti saṁsede jātā. Opapātikāti upapatitvā viya jātā. Idañca pana suttaṁ aṭṭhuppattiyā vuttaṁ. Bhikkhūnañhi ‘‘kati nu kho nāgayoniyo’’ti kathā udapādi. Atha bhagavā puggalānaṁ nāgayonīhi uddharaṇatthaṁ nāgayoniyo āvikaronto imaṁ suttamāha.",
  "atk-s0303a7:3": "2-50. Paṇītatarasuttādivaṇṇanā",
  "atk-s0303a7:4": "343-391. Dutiyādīsu vossaṭṭhakāyāti ahituṇḍikaparibuddhaṁ agaṇetvā vissaṭṭhakāyā. Dvayakārinoti duvidhakārino, kusalākusalakārinoti attho. Sacajja mayanti sace ajja mayaṁ. Sahabyataṁ upapajjatīti sahabhāvaṁ āpajjati. Tatrassa akusalaṁ upapattiyā paccayo hoti, kusalaṁ upapannānaṁ sampattiyā. Annanti khādanīyabhojanīyaṁ. Pānanti yaṁkiñci pānakaṁ. Vatthanti nivāsanapārupanaṁ. Yānanti chattupāhanaṁ ādiṁ katvā yaṁkiñci gamanapaccayaṁ. Mālanti yaṁkiñci sumanamālādipupphaṁ. Gandhanti yaṁkiñci candanādigandhaṁ. Vilepananti yaṁkiñci chavirāgakaraṇaṁ. Seyyāvasathapadīpeyyanti mañcapīṭhādiseyyaṁ ekabhūmikādiāvasathaṁ vaṭṭitelādipadīpūpakaraṇañca detīti attho. Tesañhi dīghāyukatāya ca vaṇṇavantatāya ca sukhabahulatāya ca patthanaṁ katvā imaṁ dasavidhaṁ dānavatthuṁ datvā taṁ sampattiṁ anubhavituṁ tattha nibbattanti. Sesaṁ sabbattha uttānamevāti.",
  "atk-s0303a7:5": "Nāgasaṁyuttavaṇṇanā niṭṭhitā."
}