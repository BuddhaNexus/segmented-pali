{
  "atk-s0404a13:0": "4. Mahāvaggo",
  "atk-s0404a13:1": "1-2. Anupubbavihārasuttādivaṇṇanā",
  "atk-s0404a13:2": "32-33. Catutthassa paṭhame anupubbavihārāti anupaṭipāṭiyā samāpajjitabbavihārā. Dutiye yattha kāmā nirujjhantīti yasmiṁ ṭhāne kāmā vūpasammanti. Nirodhetvāti appaṭivatte katvā. Nicchātāti taṇhādiṭṭhicchātānaṁ abhāvena nicchātā. Nibbutāti attaparitāpanakilesānaṁ abhāvena nibbutā. Tiṇṇāti kāmato tiṇṇā. Pāraṁgatāti kāme pāraṁ gatā. Tadaṅgenāti tena jhānaṅgena. Etthakāmā nirujjhantīti ettha paṭhamajjhāne kāmā nirujjhanti. Te cāti ye paṭhamajjhānaṁ samāpajjanti, te kāme nirodhetvā nirodhetvā viharanti nāma. Pañjalikoti paggahitaañjaliko hutvā. Payirupāseyyāti upaṭṭhāpeyya. Iminā upāyena sabbattha attho veditabbo.",
  "atk-s0404a13:3": "3. Nibbānasukhasuttavaṇṇanā",
  "atk-s0404a13:4": "34. Tatiye udāyīti lāḷudāyitthero. Etadeva khvetthāti etadeva kho ettha. Kāmasahagatāti kāmanissitā. Samudācarantīti manodvāre sañcaranti. Ābādhāyāti ābādhanāya pīḷanāya. Pariyāyenāti kāraṇena. Evaṁ sabbavāresu attho veditabbo. Imasmiṁ sutte avedayitasukhaṁ nāma kathitaṁ.",
  "atk-s0404a13:5": "4. Gāvīupamāsuttavaṇṇanā",
  "atk-s0404a13:6": "35. Catutthe pabbateyyāti pabbatacārinī. Na suppatiṭṭhitaṁ patiṭṭhāpetvāti yathā suppatiṭṭhitā hoti, evaṁ na patiṭṭhāpetvā. Taṁ nimittanti taṁ paṭhamajjhānasaṅkhātaṁ nimittaṁ. Na svādhiṭṭhitaṁ adhiṭṭhātīti yathā suṭṭhu adhiṭṭhitaṁ hoti, na evaṁ adhiṭṭhāti. Anabhihiṁsamānoti apothento aviheṭhento. Mudu cittaṁ hoti kammaññanti yathā vipassanācittaṁ lokuttaramaggakkhaṇe mudu kammakkhamaṁ kammayoggaṁ hoti, evamassa abhiññāpādakaṁ catutthajjhānacittaṁ mudu hoti kammaññaṁ . Appamāṇo samādhīti catubrahmavihārasamādhipi maggaphalasamādhipi appamāṇo samādhi nāma, idha pana ‘‘appamāṇaṁ appamāṇārammaṇa’’nti iminā pariyāyena suppaguṇasamādhi appamāṇasamādhīti daṭṭhabbo. So appamāṇena samādhinā subhāvitenāti imasmiṁ ṭhāne ayaṁ bhikkhu vipassanaṁ vaḍḍhetvā arahattaṁ patto. Idāni khīṇāsavassa abhiññāpaṭipāṭiṁ dassento yassa yassa cātiādimāha.",
  "atk-s0404a13:7": "5. Jhānasuttavaṇṇanā",
  "atk-s0404a13:8": "36. Pañcame āsavānaṁ khayanti arahattaṁ. Yadeva tattha hoti rūpagatanti tasmiṁ paṭhamajjhānakkhaṇe vatthuvasena vā cittasamuṭṭhānikādivasena vā yaṁ rūpaṁ nāma pavattati. Vedanāgatādīni sampayuttavedanādīnaṁ vasena veditabbāni . Te dhammeti te rūpādayo pañcakkhandhadhamme. Aniccatotiādīsu hutvā abhāvākārena aniccato, paṭipīḷanākārena dukkhato, rujjanākārena rogato, antodussanaṭṭhena gaṇḍato, anupaviṭṭhaṭṭhena anukantanaṭṭhena ca sallato, dukkhaṭṭhena aghato, ābādhanaṭṭhena ābādhato, asakaṭṭhena parato, palujjanaṭṭhena palokato, assāmikaṭṭhena suññato, avasavattanaṭṭhena anattato. Samanupassatīti balavavipassanāpaññāya passati.",
  "atk-s0404a13:9": "Tehi dhammehīti tehi pañcakkhandhadhammehi. Paṭivāpetīti nibbānavasena nivatteti. Amatāyadhātuyāti nibbānadhātuyā. Cittaṁ upasaṁharatīti ñāṇena ānisaṁsaṁ disvā otāreti. Santanti paccanīkasantatāya santaṁ. Paṇītanti atappakaṁ. So tattha ṭhito āsavānaṁ khayaṁ pāpuṇātīti so tasmiṁ paṭhamajjhāne ṭhito taṁ balavavipassanaṁ vaḍḍhetvā arahattaṁ pāpuṇāti. Aparo nayo – so tehi dhammehīti yasmā aniccatotiādīsu aniccato palokatoti dvīhi padehi aniccalakkhaṇaṁ kathitaṁ, dukkhatotiādīhi chahi dukkhalakkhaṇaṁ, parato, suññato, anattatoti tīhi anattalakkhaṇaṁ. Tasmā so tehi evaṁ tilakkhaṇaṁ āropetvā diṭṭhehi antosamāpattiyaṁ pañcakkhandhadhammehi. Cittaṁ paṭivāpetīti cittaṁ paṭisaṁharati moceti apaneti. Upasaṁharatīti vipassanācittaṁ tāva savanavasena thutivasena pariyattivasena paññattivasena ca santaṁ nibbānanti evaṁ asaṅkhatāya amatāya dhātuyā upasaṁharati. Maggacittaṁ nibbānaṁ ārammaṇakaraṇavaseneva ‘‘etaṁ santaṁ etaṁ paṇīta’’nti na evaṁ vadati. Iminā panākārena taṁ paṭivijjhanto tattha cittaṁ upasaṁharatīti attho.",
  "atk-s0404a13:10": "So tattha ṭhitoti tassā tilakkhaṇārammaṇāya vipassanāya ṭhito. Āsavānaṁ khayaṁ pāpuṇātīti anukkamena cattāro magge bhāvetvā arahattaṁ pāpuṇāti. Teneva dhammarāgenāti samathavipassanādhamme chandarāgena. Dhammanandiyāti tasseva vevacanaṁ. Samathavipassanāsu hi sabbaso chandarāgaṁ pariyādātuṁ sakkonto arahattaṁ pāpuṇāti, asakkonto anāgāmī hoti.",
  "atk-s0404a13:11": "Tiṇapurisarūpakevāti tiṇapotthakarūpe vā. Dūre kaṇḍe pātetīti dūrepātī. Avirādhitaṁ vijjhatīti akkhaṇavedhī. Yadeva tattha hoti vedanāgatanti idha rūpaṁ na gahitaṁ. Kasmā? Samatikkantattā. Ayañhi heṭṭhā rūpāvacarajjhānaṁ samāpajjitvā rūpaṁ atikkamitvā arūpāvacarasamāpattiṁ samāpannoti samathavasenāpi anena rūpaṁ samatikkantaṁ, heṭṭhā rūpaṁ sammasitvā taṁ atikkamma idāni arūpaṁ sammasatīti vipassanāvasenāpi anena rūpaṁ atikkantaṁ. Āruppe pana sabbasopi rūpaṁ natthīti taṁ sandhāyapi rūpaṁ na gahitaṁ. Atha nevasaññānāsaññāyatanaṁ kasmā na gahitanti? Sukhumattā. Tasmiñhi cattāropi arūpakkhandhā sukhumā na sammasanūpagā. Tenevāha – ‘‘iti kho, bhikkhave, yāvatā saññāsamāpatti tāvatā aññāpaṭivedho’’ti. Idaṁ vuttaṁ hoti – yāvatā sacittakasamāpatti nāma atthi, tāvatā oḷārike dhamme sammasato aññāpaṭivedho hoti, arahattaṁ sampajjati. Nevasaññānāsaññāyatanaṁ pana sukhumattā saññāsamāpattīti na vuccati. Jhāyīheteti jhāyīhi jhānābhiratehi etāni. Vuṭṭhahitvāti tato samāpattito vuṭṭhāya. Samakkhātabbānīti sammā akkhātabbāni, ‘‘santāni paṇītānī’’ti evaṁ kevalaṁ ācikkhitabbāni thometabbāni vaṇṇetabbānīti.",
  "atk-s0404a13:12": "6. Ānandasuttavaṇṇanā",
  "atk-s0404a13:13": "37. Chaṭṭhe sambādheti pañcakāmaguṇasambādhe. Okāsādhigamoti okāsassa adhigamo. Sattānaṁ visuddhiyāti sattānaṁ visuddhiṁ pāpanatthāya. Samatikkamāyāti samatikkamanatthāya. Atthaṅgamāyāti atthaṁ gamanatthāya. Ñāyassa adhigamāyāti sahavipassanakassa maggassa adhigamanatthāya . Nibbānassa sacchikiriyāyāti apaccayanibbānassa paccakkhakaraṇatthāya. Tadeva nāma cakkhuṁ bhavissatīti taññeva pasādacakkhu asambhinnaṁ bhavissati. Te rūpāti tadeva rūpārammaṇaṁ āpāthaṁ āgamissati. Tañcāyatanaṁ no paṭisaṁvedissatīti tañca rūpāyatanaṁ na jānissati. Sesesupi eseva nayo.",
  "atk-s0404a13:14": "Udāyīti kāḷudāyitthero. Saññīmeva nu khoti sacittakoyeva nu kho. Makāro padasandhimattaṁ. Kiṁsaññīti katarasaññāya saññī hutvā. Sabbasorūpasaññānanti idaṁ kasmā gaṇhi, kiṁ paṭhamajjhānādisamaṅgino rūpādipaṭisaṁvedanā hotīti? Na hoti, yāva pana kasiṇarūpaṁ ārammaṇaṁ hoti, tāva rūpaṁ samatikkantaṁ nāma na hoti. Asamatikkantattā paccayo bhavituṁ sakkhissati. Samatikkantattā pana taṁ natthi nāma hoti, natthitāya paccayo bhavituṁ na sakkotīti dassetuṁ idameva gaṇhi.",
  "atk-s0404a13:15": "Jaṭilavāsikāti jaṭilanagaravāsinī. Na cābhinatotiādīsu rāgavasena na abhinato, dosavasena na apanato. Sasaṅkhārena sappayogena kilese niggaṇhitvā vāretvā ṭhito, kilesānaṁ pana chinnante uppannoti na sasaṅkhāraniggayhavāritagato. Vimuttattā ṭhitoti kilesehi vimuttattāyeva ṭhito. Ṭhitattā santusitoti ṭhitattāyeva santuṭṭho nāma jāto. Santusitattāno paritassatīti santuṭṭhattāyeva paritāsaṁ nāpajjati. Ayaṁ, bhante ānanda, samādhi kiṁ phaloti iminā ayaṁ therī tālaphalaññeva gahetvā ‘‘idaṁ phalaṁ kiṁ phalaṁ nāmā’’ti pucchamānā viya arahattaphalasamādhiṁ gahetvā ‘‘ayaṁ, bhante ānanda, samādhi kiṁ phalo vutto bhagavatā’’ti pucchati. Aññāphalo vuttoti aññā vuccati arahattaṁ, arahattaphalasamādhi nāmeso vutto bhagavatāti attho. Evaṁsaññīpīti imāya arahattaphalasaññāya saññīpi tadāyatanaṁ no paṭisaṁvedetīti evaṁ imasmiṁ sutte arahattaphalasamādhi kathitoti.",
  "atk-s0404a13:16": "7. Lokāyatikasuttavaṇṇanā",
  "atk-s0404a13:17": "38. Sattame lokāyatikāti lokāyatavādakā. Satatanti sadā. Samitanti nirantaraṁ. Tiṭṭhatetanti tiṭṭhatu etaṁ, mā etaṁ paṭṭhapetha, ko vo etena attho. Dhammaṁ vo brāhmaṇā desessāmīti ahaṁ vo catusaccadhammaṁ desessāmi.",
  "atk-s0404a13:18": "Daḷhadhammoti daḷhadhanuṁ gahetvā ṭhito. Dhanuggahoti issāso. Daḷhadhanu nāma dvisahassathāmaṁ vuccati. Dvisahassathāmaṁ nāma yassa āropitassa jiyābaddho lohasīsādīnaṁ bhāro daṇḍe gahetvā yāva kaṇḍappamāṇā ukkhittassa pathavito muccati. Sikkhitoti dasa dvādasa vassāni ācariyakule uggahitasippo. Katahatthoti eko sippameva uggaṇhāti, katahattho na hoti ayaṁ pana katahattho ciṇṇavasibhāvo. Katūpāsanoti rājakulādīsu dassitasippo. Lahukena asanenāti anto susiraṁ katvā tūlādīhi pūretvā katalakkhaparikammena sallahukakaṇḍena. Evaṁ katañhi ekausabhagāmī dve usabhānipi gacchati…pe… aṭṭhusabhagāmī soḷasa usabhānipi gacchati. Appakasirenāti niddukkhena. Atipāteyyāti atikkameyya. Idaṁ vuttaṁ hoti – yathā so dhanuggaho taṁ vidatthicaturaṅgulaṁ chāyaṁ sīghameva atikkāmeti, evaṁ sakalacakkavāḷaṁ sīghaṁ sīghaṁ atikkamanasamatthena javena samannāgato. Sandhāvanikāyāti padasā dhāvanena. Evamāhaṁsūti evaṁ vadanti.",
  "atk-s0404a13:19": "8. Devāsurasaṅgāmasuttavaṇṇanā",
  "atk-s0404a13:20": "39. Aṭṭhame samupabyūḷho ahosīti paccupaṭṭhito ahosi. Saṅgāmeyyāmāti saṅgāmaṁ kareyyāma yujjheyyāma. Apayiṁsuyevāti palāyiṁsuyeva. Uttarenābhimukhāti uttarāmukhā hutvā. Abhiyante vāti anubandhantiyeva. Bhīruttānagatenāti bhīruttānaṁ bhayanivāraṇaṁ patiṭṭhānaṁ gatena. Akaraṇīyāti yuddhena kiñci akattabbā. Kasmā pana nesaṁ saṅgāmo hotīti? Asurā hi pubbe tāvatiṁsavāsino, te cittapāṭaliyā pupphanakāle dibbapāricchattakapupphaṁ anussaranti. Tato uppannakodhā ‘‘gaṇhatha deve’’ti sammukhasammukhaṭṭhāneneva sineruṁ abhiruhanti, devāpi nikkhamanti. Tesaṁ gopālakadārakānaṁ aññamaññaṁ daṇḍakehi paharaṇasadisaṁ yuddhaṁ hoti. Sakko devarājā heṭṭhā pañcasu ṭhānesu ārakkhaṁ ṭhapetvā upari devapuraṁ parivāretvā attasadisā vajirahatthā paṭimā ṭhapāpesi. Asurā heṭṭhā pañca ṭhānāni paṭibāhitvā abhiruḷhā indapaṭimāyo disvā nivattitvā asurapurameva gacchanti.",
  "atk-s0404a13:21": "Dakkhiṇenābhimukhāti dakkhiṇāmukhā hutvā. Apadaṁ vadhitvāti nippadaṁ niravasesaṁ vadhitvā. Adassanaṁ gatoti māropi vaṭṭapādakaṁ katvā rūpāvacaracatutthajjhānaṁ samāpannassa cittaṁ jānāti, tadeva vipassanāpādakaṁ katvā samāpannassa cittaṁ jānāti. Arūpāvacarasamāpatti pana vaṭṭapādā vā hotu vipassanāpādā vā, taṁ samāpannassa māro cittaṁ na jānāti. Tena vuttaṁ – ‘‘adassanaṁ gato pāpimato’’ti.",
  "atk-s0404a13:22": "9. Nāgasuttavaṇṇanā",
  "atk-s0404a13:23": "40. Navame āraññakassāti araññavāsino. Gocarapasutassāti gocaraggahaṇatthāya gacchantassa. Hatthikalabhāti mahantā mahantā nāgā. Hatthicchāpāti taruṇapotakā. Obhaggobhagganti nāmetvā nāmetvā ṭhapitaṁ. Ogāhaṁ otiṇṇassāti ogāhitabbattā ogāhanti laddhanāmaṁ udakatitthaṁ otiṇṇassa. Ogāhā uttiṇṇassāti udakatitthato uttiṇṇassa. Vūpakaṭṭhoti vūpakaṭṭho hutvā. Idāni yasmā dasabalassa hatthināgena kiccaṁ natthi, sāsane pana taṁsarikkhakaṁ puggalaṁ dassetuṁ idamāhaṭaṁ, tasmā taṁ puggalaṁ dassento evameva khotiādimāha.",
  "atk-s0404a13:24": "10. Tapussasuttavaṇṇanā",
  "atk-s0404a13:25": "41. Dasame mallesūti mallaraṭṭhe. Idheva tāva tvaṁ, ānanda, hotīti idha bhagavā ‘‘tapussagahapatino idha ṭhitena ānandena saddhiṁ kathāsallāpo bhavissati, tatonidānaṁ ahaṁ mahantaṁ dhammapariyāyaṁ desessāmī’’ti ñatvā āha. Upasaṅkamīti so kira bhuttapātarāso ‘‘dasabalassa upaṭṭhānaṁ gamissāmī’’ti nikkhamanto dūratova theraṁ disvā yenāyasmā ānando tenupasaṅkami. Papāto viya khāyati, yadidaṁ nekkhammanti yamidaṁ pabbajjāsaṅkhātaṁ nekkhammaṁ, taṁ amhākaṁ mahāpapāto viya ogāhitvā upaṭṭhāti. Nekkhamme cittaṁ pakkhandatīti pabbajjāya cittaṁ ārammaṇavasena pakkhandati, tadeva ārammaṇaṁ katvā pasīdati, tadeva patiṭṭhāti, paccanīkadhammehi ca vimuccati. ‘Etaṁ santa’nti passatoti etaṁ nekkhammaṁ santaṁ vigatadarathapariḷāhanti evaṁ passantānaṁ bhikkhūnaṁ. Bahunā janena visabhāgoti tayidaṁ bahunā mahājanena saddhiṁ bhikkhūnaṁ visabhāgaṁ, asadisanti attho.",
  "atk-s0404a13:26": "Kathāpābhatanti kathāmūlaṁ. Tassa mayhaṁ, ānanda, nekkhamme cittaṁ na pakkhandatīti tassa evaṁ vitakkentassāpi mayhaṁ pabbajjāya cittaṁ na otarati. ‘‘Etaṁsanta’’nti passatoti ‘‘sādhu nekkhamma’’nti parivitakkanavasena ‘‘etaṁ nekkhammaṁ santa’’nti passantassapi. Anāsevitoti na āsevito na phassito na sacchikato. Adhigammāti adhigantvā patvā sacchikatvā. Tamāseveyyanti taṁ ānisaṁsaṁ seveyyaṁ bhajeyyaṁ. Yaṁmeti yena kāraṇena mayhaṁ. Adhigammāti adhigantvā. Svāssa me hoti ābādhoti so mayhaṁ ābādhanaṭṭhena ābādho hoti. Avitakke cittaṁ na pakkhandatīti avitakkavicāre dutiyajjhāne ārammaṇavasena cittaṁ na pakkhandati. Vitakkesūti vitakkavicāresu. Sesaṁ sabbattha uttānatthamevāti.",
  "atk-s0404a13:27": "Mahāvaggo catuttho."
}