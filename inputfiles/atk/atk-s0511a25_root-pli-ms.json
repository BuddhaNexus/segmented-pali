{
  "atk-s0511a25:0": "25. Koṇāgamanabuddhavaṁsavaṇṇanā",
  "atk-s0511a25:1": "Kakusandhassa pana bhagavato aparabhāge tassa sāsane ca antarahite sattesu tiṁsavassasahassāyukesu jātesu parahitakoṇāgamano koṇāgamano nāma satthā loke udapādi. Atha vā kanakāgamanato koṇāgamano nāma satthā loke udapādi. Tattha ka-kārassa koādesaṁ katvā na-kārassa ṇādesaṁ katvā ekassa ka-kārassa lopaṁ katvā niruttinayena kanakassa kanakādiābharaṇassa āgamanaṁ pavassanaṁ yassa bhagavato uppannakāle so koṇāgamano nāma. Ettha pana āyu anupubbena parihīnasadisaṁ kataṁ, na evaṁ parihīnaṁ, puna vaḍḍhitvā parihīnanti veditabbaṁ. Kathaṁ? Imasmiṁyeva kappe kakusandho bhagavā cattālīsavassasahassāyukakāle nibbatto, taṁ pana āyu parihāyamānaṁ dasavassakālaṁ patvā puna asaṅkhyeyyaṁ patvā tato parihāyamānaṁ tiṁsavassasahassāyukakāle ṭhitaṁ, tadā koṇāgamano bhagavā loke uppannoti veditabbo.",
  "atk-s0511a25:2": "Sopi pāramiyo pūretvā tusitapure nibbattitvā tato cavitvā sobhavatīnagare yaññadattassa brāhmaṇassa bhariyāya rūpādīhi guṇehi anuttarāya uttarāya nāma brāhmaṇiyā kucchismiṁ paṭisandhiṁ gahetvā dasannaṁ māsānaṁ accayena subhavatīuyyāne mātukucchito nikkhami. Jāyamāne pana tasmiṁ sakalajambudīpe devo kanakavassaṁ vassi. Tenassa kanakāgamanakāraṇattā ‘‘kanakāgamano’’ti nāmamakaṁsu. Taṁ panassa nāmaṁ anukkamena pariṇamamānaṁ koṇāgamano’’ti jātaṁ. So pana tīṇi vassasahassāni agāraṁ ajjhāvasi. Tusita-santusita-santuṭṭhanāmakā panassa tayo pāsādā ahesuṁ. Rucigattābrāhmaṇīpamukhāni soḷasa itthisahassāni ahesuṁ.",
  "atk-s0511a25:3": "So cattāri nimittāni disvā rucigattāya brāhmaṇiyā satthavāhe nāma putte uppanne hatthikkhandhavaragato hatthiyānena mahābhinikkhamanaṁ nikkhamitvā pabbaji. Taṁ tiṁsapurisasahassāni anupabbajiṁsu. So tehi parivuto cha māse padhānacariyaṁ caritvā visākhapuṇṇamāyaṁ aggisonabrāhmaṇassa dhītāya aggisonabrāhmaṇakumāriyā dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye jaṭātindukena nāma yavapālena dinnā aṭṭha tiṇamuṭṭhiyo gahetvā udumbarabodhiṁ puṇḍarīke vuttappamāṇaṁ phalavibhūtisampannaṁ dakkhiṇato upagantvā vīsatihatthavitthataṁ tiṇasantharaṁ santharitvā pallaṅkaṁ ābhujitvā mārabalaṁ viddhaṁsetvā dasabalañāṇāni paṭilabhitvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ vītināmetvā attanā saha pabbajitānaṁ tiṁsabhikkhusahassānaṁ upanissayasampattiṁ disvā gaganapathena gantvā sudassananagarasamīpe isipatane migadāye otaritvā tesaṁ majjhagato dhammacakkaṁ pavattesi, tadā tiṁsakoṭisahassānaṁ paṭhamābhisamayo ahosi.",
  "atk-s0511a25:4": "Puna sundaranagaradvāre mahāsālarukkhamūle yamakapāṭihāriyaṁ katvā vīsatikoṭisahassānaṁ dhammāmataṁ pāyesi, so dutiyo abhisamayo ahosi. Attano mātaraṁ uttaraṁ pamukhaṁ katvā dasasu cakkavāḷasahassesu devatānaṁ samāgatānaṁ abhidhammapiṭakaṁ desente bhagavati dasannaṁ koṭisahassānaṁ tatiyo abhisamayo ahosi. Tena vuttaṁ –",
  "atk-s0511a25:5": "1.",
  "atk-s0511a25:6": " ‘‘Kakusandhassa aparena, sambuddho dvipaduttamo;",
  "atk-s0511a25:7": "Koṇāgamano nāma jino, lokajeṭṭho narāsabho.",
  "atk-s0511a25:8": "2.",
  "atk-s0511a25:9": " ‘‘Dasa dhamme pūrayitvāna, kantāraṁ samatikkami;",
  "atk-s0511a25:10": "Pavāhiya malaṁ sabbaṁ, patto sambodhimuttamaṁ.",
  "atk-s0511a25:11": "3.",
  "atk-s0511a25:12": " ‘‘Dhammacakkaṁ pavattente, koṇāgamananāyake;",
  "atk-s0511a25:13": "Tiṁsakoṭisahassānaṁ, paṭhamābhisamayo ahu.",
  "atk-s0511a25:14": "4.",
  "atk-s0511a25:15": " ‘‘Pāṭihīraṁ karonte ca, paravādappamaddane;",
  "atk-s0511a25:16": "Vīsatikoṭisahassānaṁ, dutiyābhisamayo ahu.",
  "atk-s0511a25:17": "5.",
  "atk-s0511a25:18": " ‘‘Tato vikubbanaṁ katvā, jino devapuraṁ gato;",
  "atk-s0511a25:19": "Vasate tattha sambuddho, silāya paṇḍukambale.",
  "atk-s0511a25:20": "6.",
  "atk-s0511a25:21": " ‘‘Pakaraṇe satta desento, vassaṁ vasati so muni;",
  "atk-s0511a25:22": "Dasakoṭisahassānaṁ, tatiyābhisamayo ahū’’ti.",
  "atk-s0511a25:23": "Tattha dasa dhamme pūrayitvānāti dasa pāramidhamme pūrayitvā. Kantāraṁ samatikkamīti jātikantāraṁ samatikkami. Pavāhiyāti pavāhetvā. Malaṁ sabbanti rāgādimalattayaṁ. Pāṭihīraṁ karonte ca, paravādappamaddaneti paravādivādappamaddane, bhagavati pāṭihāriyaṁ karonteti attho. Vikubbananti vikubbaniddhiṁ, sundaranagaradvāre yamakapāṭihāriyaṁ katvā devapuraṁ gato tattha paṇḍukambalasilāyaṁ vasi. Kathaṁ vasīti? Pakaraṇe satta desentoti tattha devānaṁ sattappakaraṇasaṅkhātaṁ abhidhammapiṭakaṁ desento vasi. Evaṁ tattha abhidhammaṁ desente bhagavati dasakoṭisahassānaṁ devānaṁ abhisamayo ahosīti attho.",
  "atk-s0511a25:24": "Parisuddhapāramipūraṇāgamanassa koṇāgamanassapi eko sāvakasannipāto ahosi. Surindavatīnagare surindavatuyyāne viharanto bhiyyasassa rājaputtassa ca uttarassa ca rājaputtassa dvinnampi tiṁsasahassaparivārānaṁ dhammaṁ desetvā sabbeva te ehibhikkhupabbajjāya pabbājetvā tesaṁ majjhagato māghapuṇṇamāyaṁ pātimokkhaṁ uddisi. Tena vuttaṁ –",
  "atk-s0511a25:25": "7.",
  "atk-s0511a25:26": " ‘‘Tassāpi devadevassa, eko āsi samāgamo;",
  "atk-s0511a25:27": "Khīṇāsavānaṁ vimalānaṁ, santacittāna tādinaṁ.",
  "atk-s0511a25:28": "8.",
  "atk-s0511a25:29": " ‘‘Tiṁsabhikkhusahassānaṁ, tadā āsi samāgamo;",
  "atk-s0511a25:30": "Oghānamatikkantānaṁ, bhijjitānañca maccuyā’’ti.",
  "atk-s0511a25:31": "Tattha oghānanti kāmoghādīnaṁ, catunnamoghānametaṁ adhivacanaṁ. Yassa pana te saṁvijjanti, taṁ vaṭṭasmiṁ ohananti osīdāpentīti oghā, tesaṁ oghānaṁ, upayogatthe sāmivacanaṁ daṭṭhabbaṁ. Catubbidhe oghe atikkantānanti attho. Bhijjitānanti etthāpi eseva nayo. Maccuyāti maccuno.",
  "atk-s0511a25:32": "Tadā amhākaṁ bodhisatto mithilanagare pabbato nāma rājā ahosi, tadā ‘‘saraṇagatasabbapāṇāgamanaṁ koṇāgamanaṁ mithilanagaramanuppatta’’nti sutvā saparivāro rājā paccuggantvā vanditvā dasabalaṁ nimantetvā mahādānaṁ datvā tattha bhagavantaṁ vassāvāsatthāya yācitvā temāsaṁ sasāvakasaṅghaṁ satthāraṁ upaṭṭhahitvā pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni ca suvaṇṇapādukā ceva aññañca bahuparikkhāramadāsi. Sopi naṁ bhagavā byākāsi – ‘‘imasmiṁyeva bhaddakappe ayaṁ buddho bhavissatī’’ti . Atha so mahāpuriso tassa bhagavato byākaraṇaṁ sutvā mahārajjaṁ pariccajitvā tasseva bhagavato santike pabbaji. Tena vuttaṁ –",
  "atk-s0511a25:33": "9.",
  "atk-s0511a25:34": " ‘‘Ahaṁ tena samayena, pabbato nāma khattiyo;",
  "atk-s0511a25:35": "Mittāmaccehi sampanno, anantabalavāhano.",
  "atk-s0511a25:36": "10.",
  "atk-s0511a25:37": " ‘‘Sambuddhadassanaṁ gantvā, sutvā dhammamanuttaraṁ;",
  "atk-s0511a25:38": "Nimantetvā sajinasaṅghaṁ, dānaṁ datvā yadicchakaṁ.",
  "atk-s0511a25:39": "11.",
  "atk-s0511a25:40": " ‘‘Pattuṇṇaṁ cīnapaṭṭañca, koseyyaṁ kambalampi ca;",
  "atk-s0511a25:41": "Suvaṇṇapādukañceva, adāsiṁ satthusāvake.",
  "atk-s0511a25:42": "12.",
  "atk-s0511a25:43": " ‘‘Sopi maṁ buddho byākāsi, saṅghamajjhe nisīdiya;",
  "atk-s0511a25:44": "Imamhi bhaddake kappe, ayaṁ buddho bhavissati.",
  "atk-s0511a25:45": "13.",
  "atk-s0511a25:46": " ‘‘Ahu kapilavhayā rammā…pe… hessāma sammukhā imaṁ.",
  "atk-s0511a25:47": "14.",
  "atk-s0511a25:48": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a25:49": "Uttariṁ vatamadhiṭṭhāsiṁ dasapāramipūriyā.",
  "atk-s0511a25:50": "15.",
  "atk-s0511a25:51": " ‘‘Sabbaññutaṁ gavesanto, dānaṁ datvā naruttame;",
  "atk-s0511a25:52": "Ohāyāhaṁ mahārajjaṁ, pabbajiṁ jinasantike’’ti.",
  "atk-s0511a25:53": "Tattha anantabalavāhanoti bahukaṁ anantaṁ mayhaṁ balaṁ assahatthiādikaṁ vāhanañcāti attho. Sambuddhadassananti sambuddhadassanatthāya. Yadicchakanti yāvadicchakaṁ buddhappamukhaṁ saṅghaṁ catubbidhena āhārena ‘‘alamala’’nti pavārāpetvā, hatthena pidahāpetvāti attho. Satthusāvaketi satthuno ceva sāvakānañca adāsiṁ. Naruttameti naruttamassa. Ohāyāti pahāya pariccajitvā.",
  "atk-s0511a25:54": "Tassa pana koṇāgamanassa bhagavato sobhavatī nāma nagaraṁ ahosi, yaññadatto nāma brāhmaṇo pitā, uttarā nāma brāhmaṇī mātā, bhiyyaso ca uttaro cāti dve aggasāvakā, sotthijo nāmupaṭṭhāko, samuddā ca uttarā ca dve aggasāvikā, udumbararukkho bodhi, sarīraṁ tiṁsahatthubbedhaṁ ahosi, tiṁsavassasahassāni āyu, bhariyā panassa rucigattā nāma brāhmaṇī, satthavāho nāma putto, hatthiyānena nikkhami. Tena vuttaṁ –",
  "atk-s0511a25:55": "16.",
  "atk-s0511a25:56": " ‘‘Nagaraṁ sobhavatī nāma, sobho nāmāsi khattiyo;",
  "atk-s0511a25:57": "Vasate tattha nagare, sambuddhassa mahākulaṁ.",
  "atk-s0511a25:58": "17.",
  "atk-s0511a25:59": " ‘‘Brāhmaṇo yaññadatto ca, āsi buddhassa so pitā;",
  "atk-s0511a25:60": "Uttarā nāma janikā, koṇāgamanassa satthuno;",
  "atk-s0511a25:61": "22.",
  "atk-s0511a25:62": " ‘‘Bhiyyaso uttaro nāma, ahesuṁ aggasāvakā;",
  "atk-s0511a25:63": "Sotthijo nāmupaṭṭhāko, koṇāgamanassa satthuno.",
  "atk-s0511a25:64": "23.",
  "atk-s0511a25:65": " ‘‘Samuddā uttarā ceva, ahesuṁ aggasāvikā;",
  "atk-s0511a25:66": "Bodhi tassa bhagavato, udumbaroti pavuccati.",
  "atk-s0511a25:67": "25.",
  "atk-s0511a25:68": " ‘‘Uccattanena so buddho, tiṁsahatthasamuggato;",
  "atk-s0511a25:69": "Ukkāmukhe yathā kambu, evaṁ raṁsīhi maṇḍito.",
  "atk-s0511a25:70": "26.",
  "atk-s0511a25:71": " ‘‘Tiṁsavassasahassāni, āyu buddhassa tāvade;",
  "atk-s0511a25:72": "Tāvatā tiṭṭhamāno so, tāresi janataṁ bahuṁ.",
  "atk-s0511a25:73": "27.",
  "atk-s0511a25:74": " ‘‘Dhammacetiṁ samussetvā, dhammadussavibhūsitaṁ;",
  "atk-s0511a25:75": "Dhammapupphaguḷaṁ katvā, nibbuto so sasāvako.",
  "atk-s0511a25:76": "28.",
  "atk-s0511a25:77": " ‘‘Mahāvilāso tassa jano, siridhammappakāsano;",
  "atk-s0511a25:78": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a25:79": "Tattha ukkāmukheti kammāruddhane. Yathā kambūti suvaṇṇanikkhaṁ viya. Evaṁ raṁsīhi maṇḍitoti evaṁ rasmīhi paṭimaṇḍito samalaṅkato. Dhammacetiṁ samussetvāti sattattiṁsabodhipakkhiyadhammamayaṁ cetiyaṁ patiṭṭhāpetvā. Dhammadussavibhūsitanti catusaccadhammapaṭākavibhūsitaṁ. Dhammapupphaguḷaṁ katvāti dhammamayapupphamālāguḷaṁ katvā. Mahājanassa vipassanācetiyaṅgaṇe ṭhitassa namassanatthāya dhammacetiyaṁ patiṭṭhāpetvā sasāvakasaṅgho satthā parinibbāyīti attho. Mahāvilāsoti mahāiddhivilāsappatto. Tassāti tassa bhagavato. Janoti sāvakajano. Siridhammappakāsanoti lokuttaradhammappakāsano so bhagavā ca sabbaṁ tamantarahitanti attho.",
  "atk-s0511a25:80": "‘‘Sukhena koṇāgamano gatāsavo, vikāmapāṇāgamano mahesī;",
  "atk-s0511a25:81": "Vane viveke sirināmadheyye, visuddhavaṁsāgamano vasittha’’.",
  "atk-s0511a25:82": "Sesagāthāsu sabbattha pākaṭamevāti.",
  "atk-s0511a25:83": "Koṇāgamanabuddhavaṁsavaṇṇanā niṭṭhitā.",
  "atk-s0511a25:84": "Niṭṭhito tevīsatimo buddhavaṁso."
}