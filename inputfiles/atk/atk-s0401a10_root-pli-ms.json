{
  "atk-s0401a10:0": "10. Dutiyapamādādivaggavaṇṇanā",
  "atk-s0401a10:1": "98. Dasame ajjhattikanti niyakajjhattavasena ajjhattikaṁ. Aṅganti kāraṇaṁ. Iti karitvāti evaṁ katvā. Idaṁ vuttaṁ hoti – bhikkhave, ajjhattaṁ paccattaṁ attano santāne samuṭṭhitaṁ kāraṇanti katvā na aññaṁ ekaṁ kāraṇampi samanupassāmīti.",
  "atk-s0401a10:2": "110-114.Bāhiranti ajjhattasantānato bahi bhavaṁ. Saddhammassāti suddhammassa, sāsanassāti attho. Sammosāyāti vināsāya. Antaradhānāyāti apaññāṇatthāya.",
  "atk-s0401a10:3": "115.Ṭhitiyāti ciraṭṭhitatthaṁ. Asammosāya anantaradhānāyāti vuttapaṭipakkhanayeneva veditabbaṁ. Sesamettha catukkoṭike vuttanayameva.",
  "atk-s0401a10:4": "130. Ito paresu adhammaṁ dhammoti dīpentītiādīsu suttantapariyāyena tāva dasa kusalakammapathā dhammo, dasa akusalakammapathā adhammo. Tathā cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggoti sattatiṁsa bodhipakkhiyadhammā dhammo nāma; tayo satipaṭṭhānā tayo sammappadhānā tayo iddhipādā cha indriyāni cha balāni aṭṭha bojjhaṅgā navaṅgiko maggoti ca cattāro upādānā pañca nīvaraṇāni satta anusayā aṭṭha micchattāni ca ayaṁ adhammo.",
  "atk-s0401a10:5": "Tattha yaṁkiñci ekaṁ adhammakoṭṭhāsaṁ gahetvā ‘‘imaṁ adhammaṁ dhammoti karissāma, evaṁ amhākaṁ ācariyakulaṁ niyyānikaṁ bhavissati, mayaṁ ca loke pākaṭā bhavissāmā’’ti taṁ adhammaṁ ‘‘dhammo aya’’nti kathayantā adhammaṁ dhammoti dīpenti nāma. Tatheva dhammakoṭṭhāsesu ekaṁ gahetvā ‘‘ayaṁ adhammo’’ti kathentā dhammaṁ adhammoti dīpenti nāma. Vinayapariyāyena pana bhūtena vatthunā codetvā sāretvā yathāpaṭiññāya kattabbaṁ kammaṁ dhammo nāma, abhūtena vatthunā acodetvā asāretvā apaṭiññāya kattabbaṁ kammaṁ adhammo nāma.",
  "atk-s0401a10:6": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti ayaṁ vinayo nāma, rāgādīnaṁ avinayo asaṁvaro appahānaṁ apaṭisaṅkhāti ayaṁ avinayo nāma. Vinayapariyāyena vatthusampatti, ñattisampatti, anussāvanasampatti, sīmāsampatti, parisasampattīti ayaṁ vinayo nāma. Vatthuvipatti, ñattivipatti, anussāvanavipatti, sīmāvipatti parisavipattīti ayaṁ avinayo nāma.",
  "atk-s0401a10:7": "Suttantapariyāyena cattāro satipaṭṭhānā cattāro sammappadhānā…pe… ariyo aṭṭhaṅgiko maggoti idaṁ bhāsitaṁ lapitaṁ tathāgatena; tayo satipaṭṭhānā tayo sammappadhānā tayo iddhipādā cha indriyāni cha balāni aṭṭha bojjhaṅgā navaṅgiko maggoti idaṁ abhāsitaṁ alapitaṁ tathāgatena. Vinayapariyāyena cattāro pārājikā terasa saṅghādisesā dve aniyatā tiṁsa nissaggiyā pācittiyāti idaṁ bhāsitaṁ lapitaṁ tathāgatena; tayo pārājikā cuddasa saṅghādisesā tayo aniyatā ekatiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-s0401a10:8": "Suttantapariyāyena devasikaṁ phalasamāpattisamāpajjanaṁ mahākaruṇāsamāpattisamāpajjanaṁ buddhacakkhunā lokavolokanaṁ aṭṭhuppattivasena suttantadesanā jātakakathāti idaṁ āciṇṇaṁ, na devasikaṁ phalasamāpattisamāpajjanaṁ…pe… na jātakakathāti idaṁ anāciṇṇaṁ. Vinayapariyāyena nimantitassa vassāvāsaṁ vasitvā apaloketvā cārikāpakkamanaṁ pavāretvā cārikāpakkamanaṁ, āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ, tasseva āciṇṇassa akaraṇaṁ anāciṇṇaṁ nāma.",
  "atk-s0401a10:9": "Suttantapariyāyena cattāro satipaṭṭhānā…pe… aṭṭhaṅgiko maggoti idaṁ paññattaṁ nāma; tayo satipaṭṭhānā…pe… navaṅgiko maggoti idaṁ apaññattaṁ nāma. Vinayapariyāyena cattāro pārājikā…pe… tiṁsanissaggiyā pācittiyāti idaṁ paññattaṁ nāma; tayo pārājikā…pe… ekatiṁsa nissaggiyā pācittiyāti idaṁ apaññattaṁ nāma.",
  "atk-s0401a10:10": "Yaṁ panetaṁ sabbasuttānaṁ pariyosāne tecimaṁ saddhammaṁ antaradhāpentīti vuttaṁ, tattha pañca antaradhānāni nāma adhigamaantaradhānaṁ, paṭipattiantaradhānaṁ, pariyattiantaradhānaṁ, liṅgaantaradhānaṁ, dhātuantaradhānanti . Tattha adhigamoti cattāro maggā, cattāri phalāni, catasso paṭisambhidā, tisso vijjā, cha abhiññāti. So parihāyamāno paṭisambhidāto paṭṭhāya parihāyati. Buddhānaṁ hi parinibbānato vassasahassameva paṭisambhidā nibbattetuṁ sakkonti, tato paraṁ cha abhiññā, tato tāpi nibbattetuṁ asakkontā tisso vijjā nibbattenti. Gacchante gacchante kāle tāpi nibbattetuṁ asakkontā sukkhavipassakā honti. Eteneva upāyena anāgāmino sakadāgāmino sotāpannāti. Tesu dharantesu adhigamo anantarahito nāma na hoti. Pacchimakassa pana sotāpannassa jīvitakkhayena adhigamo antarahito nāma hoti. Idaṁ adhigamaantaradhānaṁ nāma.",
  "atk-s0401a10:11": "Paṭipattiantaradhānaṁ nāma jhānavipassanāmaggaphalāni nibbattetuṁ asakkontā catupārisuddhisīlamattaṁ rakkhanti. Gacchante gacchante kāle ‘‘sīlaṁ paripuṇṇaṁ katvā rakkhāma, padhānañca anuyuñjāma, na ca maggaṁ vā phalaṁ vā sacchikātuṁ sakkoma, natthi idāni ariyadhammapaṭivedho’’ti vosānaṁ āpajjitvā kosajjabahulā aññamaññaṁ na codenti na sārenti akukkuccakā honti, tato paṭṭhāya khuddānukhuddakāni maddanti. Gacchante gacchante kāle pācittiyathullaccayāni āpajjanti, tato garukāpattiṁ. Pārājikamattameva tiṭṭhati. Cattāri pārājikāni rakkhantānaṁ bhikkhūnaṁ satepi sahassepi dharamāne paṭipatti anantarahitā nāma na hoti. Pacchimakassa pana bhikkhuno sīlabhedena vā jīvitakkhayena vā antarahitā hotīti idaṁ paṭipattiantaradhānaṁ nāma.",
  "atk-s0401a10:12": "Pariyattīti tepiṭakaṁ buddhavacanaṁ sāṭṭhakathā pāḷi. Yāva sā tiṭṭhati, tāva pariyatti paripuṇṇā nāma hoti. Gacchante gacchante kāle rājayuvarājāno adhammikā honti, tesu adhammikesu rājāmaccādayo adhammikā honti, tato raṭṭhajanapadavāsinoti. Etesaṁ adhammikatāya devo na sammā vassati, tato sassāni na sampajjanti. Tesu asampajjantesu paccayadāyakā bhikkhusaṅghassa paccaye dātuṁ na sakkonti, bhikkhū paccayehi kilamantā antevāsike saṅgahetuṁ na sakkonti. Gacchante gacchante kāle pariyatti parihāyati, atthavasena dhāretuṁ na sakkonti, pāḷivaseneva dhārenti. Tato gacchante gacchante kāle pāḷimpi sakalaṁ dhāretuṁ na sakkonti, paṭhamaṁ abhidhammapiṭakaṁ parihāyati. Parihāyamānaṁ matthakato paṭṭhāya parihāyati . Paṭhamameva hi paṭṭhānamahāpakaraṇaṁ parihāyati, tasmiṁ parihīne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti.",
  "atk-s0401a10:13": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi aṅguttaranikāyo parihāyati, tasmimpi paṭhamaṁ ekādasakanipāto, tato dasakanipāto…pe… tato ekakanipātoti. Evaṁ aṅguttare parihīne matthakato paṭṭhāya saṁyuttanikāyo parihāyati. Paṭhamaṁ hi mahāvaggo parihāyati, tato saḷāyatanavaggo, khandhavaggo, nidānavaggo, sagāthāvaggoti. Evaṁ saṁyuttanikāye parihīne matthakato paṭṭhāya majjhimanikāyo parihāyati. Paṭhamaṁ hi uparipaṇṇāsako parihāyati, tato majjhimapaṇṇāsako, tato mūlapaṇṇāsakoti. Evaṁ majjhimanikāye parihīne matthakato paṭṭhāya dīghanikāyo parihāyati. Paṭhamañhi pāthikavaggo parihāyati, tato mahāvaggo, tato sīlakkhandhavaggoti. Evaṁ dīghanikāye parihīne suttantapiṭakaṁ parihīnaṁ nāma hoti. Vinayapiṭakena saddhiṁ jātakameva dhārenti. Vinayapiṭakaṁ lajjinova dhārenti, lābhakāmā pana ‘‘suttante kathitepi sallakkhentā natthī’’ti jātakameva dhārenti. Gacchante gacchante kāle jātakampi dhāretuṁ na sakkonti. Atha tesaṁ paṭhamaṁ vessantarajātakaṁ parihāyati, tato paṭilomakkamena puṇṇakajātakaṁ, mahānāradajātakanti pariyosāne apaṇṇakajātakaṁ parihāyati. Evaṁ jātake parihīne vinayapiṭakameva dhārenti.",
  "atk-s0401a10:14": "Gacchante gacchante kāle vinayapiṭakampi matthakato paṭṭhāya parihāyati. Paṭhamañhi parivāro parihāyati, tato khandhako, bhikkhunīvibhaṅgo, mahāvibhaṅgoti anukkamena uposathakkhandhakamattameva dhārenti. Tadāpi pariyatti antarahitā na hoti. Yāva pana manussesu cātuppadikagāthāpi pavattati, tāva pariyatti anantarahitāva hoti. Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā ‘‘buddhehi kathitaṁ cātuppadikagāthaṁ jānanto imaṁ sahassaṁ gaṇhatū’’ti nagare bheriṁ carāpetvā gaṇhanakaṁ alabhitvā ‘‘ekavāraṁ carāpite nāma suṇantāpi honti assuṇantāpī’’ti yāvatatiyaṁ carāpetvā gaṇhanakaṁ alabhitvā rājapurisā taṁ sahassatthavikaṁ puna rājakulaṁ pavesenti, tadā pariyatti antarahitā nāma hoti. Idaṁ pariyattiantaradhānaṁ nāma.",
  "atk-s0401a10:15": "Gacchante gacchante kāle cīvaraggahaṇaṁ pattaggahaṇaṁ sammiñjanapasāraṇaṁ ālokitavilokitaṁ na pāsādikaṁ hoti. Nigaṇṭhasamaṇā viya alābupattaṁ bhikkhū pattaṁ aggabāhāya pakkhipitvā ādāya vicaranti, ettāvatāpi liṅgaṁ anantarahitameva hoti. Gacchante gacchante pana kāle aggabāhato otāretvā hatthena vā sikkāya vā olambitvā vicaranti, cīvarampi rajanasāruppaṁ akatvā oṭṭhaṭṭhivaṇṇaṁ katvā vicaranti. Gacchante gacchante kāle rajanampi na hoti dasacchindanampi ovaṭṭikavijjhanampi, kappamattaṁ katvā vaḷañjenti. Puna ovaṭṭikaṁ vijjhitvā kappaṁ na karonti. Tato ubhayampi akatvā dasā chetvā paribbājakā viya caranti. Gacchante gacchante kāle ‘‘ko iminā amhākaṁ attho’’ti khuddakaṁ kāsāvakhaṇḍaṁ hatthe vā gīvāya vā bandhanti, kesesu vā allīyāpenti, dārabharaṇaṁ vā karontā kasitvā vapitvā jīvikaṁ kappetvā vicaranti. Tadā dakkhiṇaṁ dentā saṅghaṁ uddissa etesaṁ denti. Idaṁ sandhāya bhagavatā vuttaṁ – ‘‘bhavissanti kho, panānanda, anāgatamaddhānaṁ gotrabhuno kāsāvakaṇṭhā dussīlā pāpadhammā, tesu dussīlesu saṅghaṁ uddissa dānaṁ dassanti, tadāpāhaṁ, ānanda, saṅghagataṁ dakkhiṇaṁ asaṅkheyyaṁ appameyyaṁ vadāmī’’ti (ma. ni. 3.380). Tato gacchante kāle nānāvidhāni kammāni karontā ‘‘papañco esa, kiṁ iminā amhāka’’nti kāsāvakhaṇḍaṁ chinditvā araññe khipanti. Etasmiṁ kāle liṅgaṁ antarahitaṁ nāma hoti. Kassapadasabalassa kira kālato paṭṭhāya yonakānaṁ setavatthaṁ pārupitvā caraṇaṁ cārittaṁ jātanti. Idaṁ liṅgaantaradhānaṁ nāma.",
  "atk-s0401a10:16": "Dhātuantaradhānaṁ pana evaṁ veditabbaṁ – tīṇi parinibbānāni, kilesaparinibbānaṁ – khandhaparinibbānaṁ, dhātuparinibbānanti. Tattha kilesaparinibbānaṁ bodhipallaṅke ahosi, khandhaparinibbānaṁ kusinārāyaṁ, dhātuparinibbānaṁ anāgate bhavissati. Kathaṁ? Tato tattha tattha sakkārasammānaṁ alabhamānā dhātuyo buddhānaṁ adhiṭṭhānabalena sakkārasammānalabhanakaṭṭhānaṁ gacchanti. Gacchante gacchante kāle sabbaṭṭhānesu sakkārasammāno na hoti. Sāsanassa hi osakkanakāle imasmiṁ tambapaṇṇidīpe sabbā dhātuyo sannipatitvā mahācetiyaṁ, tato nāgadīpe rājāyatanacetiyaṁ, tato bodhipallaṅkaṁ gamissanti. Nāgabhavanatopi devalokatopi brahmalokatopi dhātuyo mahābodhipallaṅkameva gamissanti. Sāsapamattāpi dhātu antarā na nassissati. Sabbā dhātuyo mahābodhimaṇḍe sannipatitvā buddharūpaṁ gahetvā bodhimaṇḍe pallaṅkena nisinnabuddhasarīrasiriṁ dassenti. Dvattiṁsa mahāpurisalakkhaṇāni asīti anubyañjanāni byāmappabhāti sabbaṁ paripuṇṇameva hoti. Tato yamakapāṭihāriyadivase viya pāṭihāriyaṁ katvā dassenti. Tadā manussabhūtasatto nāma tattha gato natthi, dasasahassacakkavāḷe pana devatā sabbāva sannipatitvā ‘‘ajja dasabalo parinibbāyati, itodāni paṭṭhāya andhakāraṁ bhavissatī’’ti paridevanti. Atha dhātusarīrato tejo samuṭṭhāya taṁ sarīraṁ apaṇṇattikabhāvaṁ gameti. Dhātusarīrato samuṭṭhitā jālā yāva brahmalokā uggacchissati, sāsapamattāya sesāyapi dhātuyā sati ekajālāva bhavissati. Dhātūsu pariyādānaṁ gatāsu pacchijjissati. Evaṁ mahantaṁ ānubhāvaṁ dassetvā dhātuyo antaradhāyanti. Tadā sannipatitā devasaṅghā buddhānaṁ parinibbutadivase viya dibbagandhamālātūriyādīhi sakkāraṁ katvā tikkhattuṁ padakkhiṇaṁ katvā vanditvā ‘‘anāgate uppajjanakaṁ buddhaṁ passituṁ labhissāma bhagavā’’ti vatvā sakasakaṭṭhānameva gacchanti. Idaṁ dhātuantaradhānaṁ nāma.",
  "atk-s0401a10:17": "Imassa pañcavidhassa antaradhānassa pariyattiantaradhānameva mūlaṁ. Pariyattiyā hi antarahitāya paṭipatti antaradhāyati, pariyattiyā ṭhitāya paṭipatti patiṭṭhāti. Teneva imasmiṁ dīpe caṇḍālatissamahābhaye sakko devarājā mahāuḷumpaṁ māpetvā bhikkhūnaṁ ārocāpesi ‘‘mahantaṁ bhayaṁ bhavissati, na sammā devo vassissati, bhikkhū paccayehi kilamantā pariyattiṁ sandhāretuṁ na sakkhissanti, paratīraṁ gantvā ayyehi jīvitaṁ rakkhituṁ vaṭṭati. Imaṁ mahāuḷumpaṁ āruyha gacchatha, bhante. Yesaṁ ettha nisajjaṭṭhānaṁ nappahoti, te kaṭṭhakhaṇḍepi uraṁ ṭhapetvā gacchantu, sabbesampi bhayaṁ na bhavissatī’’ti. Tadā samuddatīraṁ patvā saṭṭhi bhikkhū katikaṁ katvā ‘‘amhākaṁ ettha gamanakiccaṁ natthi, mayaṁ idheva hutvā tepiṭakaṁ rakkhissāmā’’ti tato nivattitvā dakkhiṇamalayajanapadaṁ gantvā kandamūlapaṇṇehi jīvikaṁ kappentā vasiṁsu. Kāye vahante nisīditvā sajjhāyaṁ karonti, avahante vālikaṁ ussāretvā parivāretvā sīsāni ekaṭṭhāne katvā pariyattiṁ sammasanti. Iminā niyāmena dvādasa saṁvaccharāni sāṭṭhakathaṁ tepiṭakaṁ paripuṇṇaṁ katvā dhārayiṁsu.",
  "atk-s0401a10:18": "Bhaye vūpasante sattasatā bhikkhū attano gataṭṭhāne sāṭṭhakathe tepiṭake ekakkharampi ekabyañjanampi anāsetvā imameva dīpamāgamma kallagāmajanapade maṇḍalārāmavihāraṁ pavisiṁsu. Therānaṁ āgamanappavattiṁ sutvā imasmiṁ dīpe ohīnā saṭṭhi bhikkhū ‘‘there passissāmā’’ti gantvā therehi saddhiṁ tepiṭakaṁ sodhentā ekakkharampi ekabyañjanampi asamentaṁ nāma na passiṁsu. Tasmiṁ ṭhāne therānaṁ ayaṁ kathā udapādi ‘‘pariyatti nu kho sāsanassa mūlaṁ , udāhu paṭipattī’’ti. Paṁsukūlikattherā ‘‘paṭipattimūla’’nti āhaṁsu, dhammakathikā ‘‘pariyattī’’ti . Atha ne therā ‘‘tumhākaṁ dvinnampi janānaṁ vacanamatteneva na karoma, jinabhāsitaṁ suttaṁ āharathā’’ti āhaṁsu. Suttaṁ āharituṁ na bhāroti ‘‘ime ca, subhadda , bhikkhū sammā vihareyyuṁ, asuñño loko arahantehi assāti (dī. ni. 2.214). Paṭipattimūlakaṁ, mahārāja, satthusāsanaṁ paṭipattisārakaṁ. Paṭipattiyā dharantāya tiṭṭhatī’’ti (mi. pa. 4.1.7) suttaṁ āhariṁsu. Imaṁ suttaṁ sutvā dhammakathikā attano vādaṭhapanatthāya imaṁ suttaṁ āhariṁsu –",
  "atk-s0401a10:19": "‘‘Yāva tiṭṭhanti suttantā, vinayo yāva dippati;",
  "atk-s0401a10:20": "Tāva dakkhanti ālokaṁ, sūriye abbhuṭṭhite yathā.",
  "atk-s0401a10:21": "‘‘Suttantesu asantesu, pamuṭṭhe vinayamhi ca;",
  "atk-s0401a10:22": "Tamo bhavissati loke, sūriye atthaṅgate yathā.",
  "atk-s0401a10:23": "‘‘Suttante rakkhite sante, paṭipatti hoti rakkhitā;",
  "atk-s0401a10:24": "Paṭipattiyaṁ ṭhito dhīro, yogakkhemā na dhaṁsatī’’ti.",
  "atk-s0401a10:25": "Imasmiṁ sutte āhaṭe paṁsukūlikattherā tuṇhī ahesuṁ, dhammakathikattherānaṁyeva vacanaṁ purato ahosi. Yathā hi gavasatassa vā gavasahassassa vā antare paveṇipālikāya dhenuyā asati so vaṁso sā paveṇi na ghaṭīyati, evamevaṁ āraddhavipassakānaṁ bhikkhūnaṁ satepi sahassepi saṁvijjamāne pariyattiyā asati ariyamaggapaṭivedho nāma na hoti. Yathā ca nidhikumbhiyā jānanatthāya pāsāṇapiṭṭhe akkharesu ṭhapitesu yāva akkharāni dharanti, tāva nidhikumbhi naṭṭhā nāma na hoti. Evamevaṁ pariyattiyā dharamānāya sāsanaṁ antarahitaṁ nāma na hotīti.",
  "atk-s0401a10:26": "Dutiyapamādādivaggavaṇṇanā."
}