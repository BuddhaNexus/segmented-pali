{
  "atk-s0511a28:0": "28. Buddhapakiṇṇakakathā",
  "atk-s0511a28:1": "1-18.",
  "atk-s0511a28:2": " ‘‘Aparimeyyito kappe, caturo āsuṁ vināyakā’’tiādikā aṭṭhārasagāthā saṅgītikārakehi ṭhapitā nigamanagāthāti veditabbā. Sesagāthāsu sabbattha pākaṭamevāti.",
  "atk-s0511a28:3": "Vemattakathā",
  "atk-s0511a28:4": "Imasmiṁ pana sakalepi buddhavaṁse niddiṭṭhānaṁ pañcavīsatiyā buddhānaṁ aṭṭha vemattāni veditabbāni. Katamāni aṭṭha? Āyuvemattaṁ, pamāṇavemattaṁ, kulavemattaṁ, padhānavemattaṁ, rasmivemattaṁ, yānavemattaṁ, bodhivemattaṁ, pallaṅkavemattanti.",
  "atk-s0511a28:5": "Tattha āyuvemattaṁ nāma keci dīghāyukā honti keci appāyukā. Tathā hi dīpaṅkaro koṇḍañño anomadassī padumo padumuttaro atthadassī dhammadassī siddhattho tissoti ime nava buddhā vassasatasahassāyukā ahesuṁ. Maṅgalo sumano sobhito nārado sumedho sujāto piyadassī phussoti ime aṭṭha buddhā navutivassasahassāyukā ahesuṁ. Revato vessabhū cāti ime dve buddhā saṭṭhivassasahassāyukā ahesuṁ. Vipassī bhagavā asītivassasahassāyukā ahosi. Sikhī kakusandho koṇāgamano kassapoti ime cattāro buddhā yathākkamena sattaticattālīsatiṁsavīsavassasahassāyukā ahesuṁ. Amhākaṁ pana bhagavato vassasataṁ āyuppamāṇaṁ ahosi. Upacitapuññasambhārānaṁ dīghāyukasaṁvattaniyakammasamupetānampi buddhānaṁ yugavasena āyuppamāṇaṁ appamāṇaṁ ahosi. Ayaṁ pañcavīsatiyā buddhānaṁ āyuvemattaṁ nāma.",
  "atk-s0511a28:6": "Pamāṇavemattaṁ nāma keci dīghā honti keci rassā. Tathā hi dīpaṅkara-revata-piyadassī-atthadassī-dhammadassī-vipassībuddhānaṁ asītihatthubbedhaṁ sarīrappamāṇaṁ ahosi. Koṇḍañña-maṅgala-nārada-sumedhānaṁ aṭṭhāsītihatthubbedho kāyo ahosi. Sumanassa navutihatthubbedhaṁ sarīraṁ ahosi. Sobhita-anomadassī-paduma-padumuttara-phussabuddhānaṁ aṭṭhapaṇṇāsahatthubbedhaṁ sarīraṁ ahosi. Sujāto paṇṇāsahatthubbedhasarīro ahosi. Siddhattha-tissa-vessabhuno saṭṭhihatthubbedhā ahesuṁ. Sikhī sattatihatthubbedho ahosi. Kakusandha-koṇāgamana-kassapā yathākkamena cattālīsatiṁsavīsatihatthubbedhā ahesuṁ. Amhākaṁ bhagavā aṭṭhārasahatthubbedho ahosi. Ayaṁ pañcavīsatiyā buddhānaṁ pamāṇavemattaṁ nāma.",
  "atk-s0511a28:7": "Kulavemattaṁ nāma keci khattiyakule nibbattiṁsu keci brāhmaṇakule. Tathā hi kakusandhakoṇāgamanakassapasammāsambuddhā brāhmaṇakule nibbattiṁsu. Dīpaṅkarādigotamabuddhapariyantā dvāvīsati buddhā khattiyakuleyeva nibbattiṁsu. Ayaṁ pañcavīsatiyā buddhānaṁ kulavemattaṁ nāma.",
  "atk-s0511a28:8": "Padhānavemattaṁ nāma dīpaṅkara-koṇḍañña-sumana-anomadassī-sujātasiddhattha-kakusandhānaṁ dasamāsikā padhānacariyā. Maṅgala-sumedhatissa sikhīnaṁ aṭṭhamāsikā. Revatassa sattamāsikā. Sobhitassa cattāro māsā. Padumaatthadassī vipassīnaṁ aḍḍhamāsikā. Nārada-padumuttara-dhammadassī-kassapānaṁ sattāhāni . Piyadassī-phussa-vessabhū koṇāgamanānaṁ chamāsikā. Amhākaṁ buddhassa chabbassāni padhānacariyā ahosi. Ayaṁ padhānavemattaṁ nāma.",
  "atk-s0511a28:9": "Rasmivemattaṁ nāma maṅgalassa kira sammāsambuddhassa sarīrasmi dasasahassilokadhātuṁ pharitvā aṭṭhāsi. Padumuttarabuddhassa dvādasayojanikā ahosi. Vipassissa bhagavato sattayojanikā ahosi. Sikhissa tiyojanappamāṇā. Kakusandhassa dasayojanikā. Amhākaṁ bhagavato samantato byāmappamāṇā. Sesānaṁ aniyatā ahosi. Ayaṁ rasmivemattaṁ nāma ajjhāsayapaṭibaddhaṁ, yo yattakaṁ icchati, tassa sarīrappabhā tattakaṁ pharati, paṭividdhaguṇe pana kassaci vemattaṁ nāma natthi. Ayaṁ rasmivemattaṁ nāma.",
  "atk-s0511a28:10": "Yānavemattaṁ nāma keci hatthiyānena keci assayānena keci rathapada-pāsāda-sivikādīsu aññatarena nikkhamanti. Tathā hi dīpaṅkara-sumana-sumedha-phussa-sikhī-koṇāgamanā hatthiyānena nikkhamiṁsu. Koṇḍañña-revata-paduma-piyadassī-vipassī-kakusandhā rathayānena. Maṅgala-sujāta-atthadassī-tissa-gotamā assayānena. Anomadassīsiddhatthavessabhuno sivikāyānena. Nārado padasā nikkhami. Sobhita-padumuttara-dhammadassī-kassapā pāsādena nikkhamiṁsu. Ayaṁ yānavemattaṁ nāma.",
  "atk-s0511a28:11": "Bodhivemattaṁ nāma dīpaṅkarassa bhagavato kapītanarukkho bodhi; koṇḍaññassa bhagavato sālakalyāṇirukkho , maṅgala-sumana-revata-sobhitānaṁ nāgarukkho, anomadassissa ajjunarukkho, padumanāradānaṁ mahāsoṇarukkho, padumuttarassa salalarukkho, sumedhassa nīpo, sujātassa veḷu, piyadassino kakudho, atthadassissa campakarukkho, dhammadassissa rattakuravakarukkho, siddhatthassa kaṇikārarukkho, tissassa asanarukkho, phussassa āmalakarukkho, vipassissa pāṭalirukkho, sikhissa puṇḍarīkarukkho, vessabhussa sālarukkho, kakusandhassa sirīsarukkho, koṇāgamanassa udumbararukkho, kassapassa nigrodho, gotamassa assatthoti ayaṁ bodhivemattaṁ nāma.",
  "atk-s0511a28:12": "Pallaṅkavemattaṁ nāma dīpaṅkara-revata-piyadassī-atthadassī-dhammadassī-vipassīnaṁ tepaṇṇāsahatthapallaṅkā ahesuṁ; koṇḍañña-maṅgala-nārada-sumedhānaṁ sattapaṇṇāsahatthā; sumanassa saṭṭhihattho pallaṅko ahosi; sobhita-anomadassī-paduma-padumuttara-phussānaṁ aṭṭhattiṁsahatthā, sujātassa dvattiṁsahattho, siddhattha-tissa-vessabhūnaṁ cattālīsahatthā, sikhissa dvattiṁsahattho , kakusandhassa chabbīsatihattho, koṇāgamanassa vīsatihattho, kassapassa pannarasahattho, gotamassa cuddasahattho pallaṅko ahosi. Ayaṁ pallaṅkavemattaṁ nāma. Imāni aṭṭha vemattāni nāma.",
  "atk-s0511a28:13": "Avijahitaṭṭhānakathā",
  "atk-s0511a28:14": "Sabbabuddhānaṁ pana cattāri avijahitaṭṭhānāni nāma honti. Sabbabuddhānañhi bodhipallaṅko avijahito ekasmiṁyeva ṭhāne hoti. Dhammacakkappavattanaṁ isipatane migadāye avijahitameva hoti. Devorohaṇakāle saṅkassanagaradvāre paṭhamakkapādaṭṭhānaṁ avijahitameva hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāro pana khuddakopi mahantopi hoti. Vihāro na vijahatiyeva, nagaraṁ pana vijahati.",
  "atk-s0511a28:15": "Sahajātapariccheda-nakkhattaparicchedakathā",
  "atk-s0511a28:16": "Aparaṁ pana amhākaṁyeva bhagavato sahajātaparicchedañca nakkhattaparicchedañca dīpesuṁ. Amhākaṁ sabbaññubodhisattena kira saddhiṁ rāhulamātā ānandatthero channo kaṇḍako assarājā nidhikumbho mahābodhi kāḷudāyīti imāni satta sahajātāni. Ayaṁ sahajātaparicchedo. Mahāpuriso pana uttarāsāḷhanakkhatteneva mātukucchiṁ okkami, mahābhinikkhamanaṁ nikkhami, dhammacakkaṁ pavattesi, yamakapāṭihāriyaṁ akāsi. Visākhanakkhattena jāto ca abhisambuddho ca parinibbuto ca. Māghanakkhattena tassa sāvakasannipāto ca āyusaṅkhāravosajjanañca ahosi. Assayujanakkhattena devorohaṇaṁ. Ayaṁ nakkhattaparicchedoti.",
  "atk-s0511a28:17": "Sadhammatākathā",
  "atk-s0511a28:18": "Idāni pana sabbesaṁ buddhānaṁ sādhāraṇadhammataṁ pakāsayissāma. Sabbabuddhānaṁ samattiṁsavidhā dhammatā. Seyyathidaṁ – pacchimabhavikabodhisattassa sampajānassa mātukucchiokkamanaṁ, mātukucchiyaṁ pallaṅkena nisīditvā bahimukholokanaṁ, ṭhitāya bodhisattamātuyā vijāyanaṁ, araññeyeva mātukucchito nikkhamanaṁ, kañcanapaṭṭesu patiṭṭhitapādānaṁ uttarābhimukhānaṁ sattapadavītihārānaṁ gantvā catuddisaṁ oloketvā sīhanādanadanaṁ, cattāri nimittāni disvā jātamattaputtānaṁ mahāsattānaṁ mahābhinikkhamanaṁ, arahaddhajamādāya pabbajitvā sabbaheṭṭhimena paricchedena sattāhaṁ padhānacariyā, sambodhiṁ pāpuṇanadivase pāyāsabhojanaṁ, tiṇasanthare nisīditvā sabbaññutaññāṇādhigamo, ānāpānassatikammaṭṭhānaparikammaṁ, mārabalaviddhaṁsanaṁ, bodhipallaṅkeyeva tisso vijjā ādiṁ katvā asādhāraṇañāṇādiguṇapaṭilābho, sattasattāhaṁ bodhisamīpeyeva vītināmanaṁ, mahābrahmuno dhammadesanatthāya āyācanaṁ, isipatane migadāye dhammacakkappavattanaṁ, māghapuṇṇamāya caturaṅgikasannipāte pātimokkhuddeso, jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṁ, tāvatiṁsabhavane abhidhammadesanā, saṅkassanagaradvāre devalokato otaraṇaṁ satataṁ phalasamāpattisamāpajjanaṁ, dvīsu vāresu veneyyajanāvalokanaṁ, uppanne vatthumhi sikkhāpadapaññāpanaṁ uppannāya aṭṭhuppattiyā jātakakathanaṁ, ñātisamāgame buddhavaṁsakathanaṁ, āgantukehi bhikkhūhi paṭisanthārakaraṇaṁ, nimantitānaṁ vuṭṭhavassānaṁ anāpucchā agamanaṁ, divase divase purebhattapacchābhattapaṭhamamajjhimapacchimayāmakiccakaraṇaṁ, parinibbānadivase maṁsarasabhojanaṁ, catuvīsatikoṭisatasahassasamāpattiyo samāpajjitvā parinibbānanti imā samattiṁsa sabbabuddhānaṁ dhammatāti.",
  "atk-s0511a28:19": "Anantarāyikadhammakathā",
  "atk-s0511a28:20": "Sabbabuddhānaṁ cattāro anantarāyikā dhammā. Katame cattāro? Buddhānaṁ uddissa abhihaṭānaṁ catunnaṁ paccayānaṁ na sakkā kenaci antarāyo kātuṁ. Buddhānaṁ āyuno na sakkā kenaci antarāyo kātuṁ. Vuttañhetaṁ – ‘‘aṭṭhānametaṁ anavakāso, yaṁ parūpakkamena tathāgataṁ jīvitā voropeyyā’’ti (cūḷava. 342). Buddhānaṁ dvattiṁsamahāpurisalakkhaṇānaṁ asītiyā anubyañjanānañca na sakkā kenaci antarāyo kātuṁ. Buddharaṁsīnaṁ na sakkā kenaci antarāyo kātunti. Ime cattāro anantarāyikā dhammā nāmāti.",
  "atk-s0511a28:21": "Nigamanakathā",
  "atk-s0511a28:22": "Ettāvatā gatā siddhiṁ, buddhavaṁsassa vaṇṇanā;",
  "atk-s0511a28:23": "Suvaṇṇapadaviññātavicittanayasobhitā.",
  "atk-s0511a28:24": "Porāṇaṭṭhakathāmaggaṁ, pāḷiatthappakāsakaṁ;",
  "atk-s0511a28:25": "Ādāyeva katā buddha-vaṁsassaṭṭhakathā mayā.",
  "atk-s0511a28:26": "Papañcatthaṁ vivajjetvā, madhuratthassa sabbaso;",
  "atk-s0511a28:27": "Sampakāsanato tasmā, madhuratthappakāsinī.",
  "atk-s0511a28:28": "Kāvīrajalasampāta-paripūtamahītale;",
  "atk-s0511a28:29": "Kāvīrapaṭṭane ramme, nānānārinarākule.",
  "atk-s0511a28:30": "Kārite kaṇhadāsena, saṇhavācena sādhunā;",
  "atk-s0511a28:31": "Vihāre vividhākāra-cārupākāragopure.",
  "atk-s0511a28:32": "Chāyāsalilasampanne, dassanīye manorame;",
  "atk-s0511a28:33": "Hatadujjanasambādhe, pavivekasukhe sive.",
  "atk-s0511a28:34": "Tattha pācīnapāsāda-tale paramasītale;",
  "atk-s0511a28:35": "Vasatā buddhavaṁsassa, mayā saṁvaṇṇanā katā.",
  "atk-s0511a28:36": "Yathā buddhavaṁsassa saṁvaṇṇanāyaṁ, gatā sādhu siddhiṁ vinā antarāyaṁ;",
  "atk-s0511a28:37": "Tathā dhammayuttā janānaṁ vitakkā, vināvantarāyena siddhiṁ vajantu.",
  "atk-s0511a28:38": "Imaṁ buddhavaṁsassa saṁvaṇṇanaṁ me, karontena yaṁ patthitaṁ puññajātaṁ;",
  "atk-s0511a28:39": "Sadā tassa devānubhāvena loko, dhuvaṁ santamaccantamatthaṁ payātaṁ.",
  "atk-s0511a28:40": "Vinassantu rogā manussesu sabbe, pavassantu devāpi vassantakāle;",
  "atk-s0511a28:41": "Sukhaṁ hotu niccaṁ varaṁ nārakāpi, pisācāpayātā pipāsā bhavantu.",
  "atk-s0511a28:42": "Surā accharānaṁ gaṇādīhi saddhiṁ, ciraṁ devaloke sukhaṁ cānubhontu;",
  "atk-s0511a28:43": "Ciraṁ ṭhātu dhammo munindassa loke, sukhaṁ lokapālā mahiṁ pālayantu.",
  "atk-s0511a28:44": "Garūhi gītanāmena, buddhadattoti vissuto;",
  "atk-s0511a28:45": "Thero katvā aṭṭhakathaṁ, madhuratthavilāsiniṁ.",
  "atk-s0511a28:46": "Potthakaṁ ṭhapayitvemaṁ, parampare hitāvahaṁ;",
  "atk-s0511a28:47": "Aciraṭṭhitabhāvena, aho maccuvasaṁ gato.",
  "atk-s0511a28:48": "Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā, akkharavasena tisahassādhikāni dvesatasahassakkharāni.",
  "atk-s0511a28:49": "Antarāyaṁ vinā esā, yathā niṭṭhaṁ upāgatā;",
  "atk-s0511a28:50": "Tathā sijjhantu saṅkappā, sattānaṁ dhammanissitāti.",
  "atk-s0511a28:51": "Iti madhuratthavilāsinī nāma",
  "atk-s0511a28:52": "Buddhavaṁsa-aṭṭhakathā niṭṭhitā."
}