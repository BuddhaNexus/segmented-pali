{
  "atk-s0505a4:0": "5. Pārāyanavaggo",
  "atk-s0505a4:1": "Vatthugāthāvaṇṇanā",
  "atk-s0505a4:2": "983.Kosalānaṁpurā rammāti pārāyanavaggassa vatthugāthā. Tāsaṁ uppatti – atīte kira bārāṇasivāsī eko rukkhavaḍḍhakī sake ācariyake adutiyo, tassa soḷasa sissā, ekamekassa sahassaṁ antevāsikā. Evaṁ te sattarasādhikasoḷasasahassā ācariyantevāsino sabbepi bārāṇasiṁ upanissāya jīvikaṁ kappentā pabbatasamīpaṁ gantvā rukkhe gahetvā tattheva nānāpāsādavikatiyo niṭṭhāpetvā kullaṁ bandhitvā gaṅgāya bārāṇasiṁ ānetvā sace rājā atthiko hoti, rañño, ekabhūmikaṁ vā…pe… sattabhūmikaṁ vā pāsādaṁ yojetvā denti. No ce, aññesampi vikiṇitvā puttadāraṁ posenti. Atha nesaṁ ekadivasaṁ ācariyo ‘‘na sakkā vaḍḍhakikammena niccaṁ jīvikaṁ kappetuṁ, dukkarañhi jarākāle etaṁ kamma’’nti cintetvā antevāsike āmantesi – ‘‘tātā, udumbarādayo, appasārarukkhe ānethā’’ti. Te ‘‘sādhū’’ti paṭissuṇitvā ānayiṁsu. So tehi kaṭṭhasakuṇaṁ katvā tassa abbhantaraṁ pavisitvā yantaṁ pūresi. Kaṭṭhasakuṇo supaṇṇarājā viya ākāsaṁ laṅghitvā vanassa upari caritvā antevāsīnaṁ purato oruhi. Atha ācariyo sisse āha – ‘‘tātā, īdisāni kaṭṭhavāhanāni katvā sakkā sakalajambudīpe rajjaṁ gahetuṁ, tumhepi, tātā, etāni karotha, rajjaṁ gahetvā jīvissāma, dukkhaṁ vaḍḍhakisippena jīvitu’’nti. Te tathā katvā ācariyassa paṭivedesuṁ. Tato ne ācariyo āha – ‘‘katamaṁ, tātā, rajjaṁ gaṇhāmā’’ti? ‘‘Bārāṇasirajjaṁ ācariyā’’ti. ‘‘Alaṁ, tātā, mā etaṁ rucci, mayañhi taṁ gahetvāpi ‘vaḍḍhakirājā vaḍḍhakiyuvarājā’ti vaḍḍhakivādā na muccissāma, mahanto jambudīpo, aññattha gacchāmā’’ti.",
  "atk-s0505a4:3": "Tato saputtadārā kaṭṭhavāhanāni , abhiruhitvā sajjāvudhā hutvā himavantābhimukhā gantvā himavati aññataraṁ nagaraṁ pavisitvā rañño nivesaneyeva paccuṭṭhahaṁsu. Te tattha rajjaṁ gahetvā ācariyaṁ rajje abhisiñciṁsu. So ‘‘kaṭṭhavāhano rājā’’ti pākaṭo ahosi. Tampi nagaraṁ tena gahitattā ‘‘kaṭṭhavāhananagara’’ntveva nāmaṁ labhi, tathā sakalaraṭṭhampi . Kaṭṭhavāhano rājā dhammiko ahosi, tathā yuvarājā amaccaṭṭhānesu ca ṭhapitā soḷasa sissā. Taṁ raṭṭhaṁ raññā catūhi saṅgahavatthūhi saṅgayhamānaṁ ativiya iddhaṁ phītaṁ nirupaddavañca ahosi. Nāgarā jānapadā rājānañca rājaparisañca ativiya mamāyiṁsu ‘‘bhaddako no rājā laddho, bhaddikā rājaparisā’’ti.",
  "atk-s0505a4:4": "Athekadivasaṁ majjhimadesato vāṇijā bhaṇḍaṁ gahetvā kaṭṭhavāhananagaraṁ āgamaṁsu paṇṇākārañca gahetvā rājānaṁ passiṁsu. Rājā ‘‘kuto āgatatthā’’ti sabbaṁ pucchi. ‘‘Bārāṇasito devā’’ti. So tattha sabbaṁ pavattiṁ pucchitvā – ‘‘tumhākaṁ raññā saddhiṁ mama mittabhāvaṁ karothā’’ti āha. Te ‘‘sādhū’’ti sampaṭicchiṁsu. So tesaṁ paribbayaṁ datvā gamanakāle sampatte puna ādarena vatvā vissajjesi. Te bārāṇasiṁ gantvā tassa rañño ārocesuṁ. Rājā ‘‘kaṭṭhavāhanaraṭṭhā āgatānaṁ vāṇijakānaṁ ajjatagge suṅkaṁ muñcāmī’’ti bheriṁ carāpetvā ‘‘atthu me kaṭṭhavāhano mitto’’ti dvepi adiṭṭhamittā ahesuṁ. Kaṭṭhavāhanopi ca sakanagare bheriṁ carāpesi – ‘‘ajjatagge bārāṇasito āgatānaṁ vāṇijakānaṁ suṅkaṁ muñcāmi, paribbayo ca nesaṁ dātabbo’’ti. Tato bārāṇasirājā kaṭṭhavāhanassa lekhaṁ pesesi ‘‘sace tasmiṁ janapade daṭṭhuṁ vā sotuṁ vā araharūpaṁ kiñci acchariyaṁ uppajjati, amhepi dakkhāpetu ca sāvetu cā’’ti. Sopissa tatheva paṭilekhaṁ pesesi. Evaṁ tesaṁ katikaṁ katvā vasantānaṁ kadāci kaṭṭhavāhanassa atimahagghā accantasukhumā kambalā uppajjiṁsu bālasūriyarasmisadisā vaṇṇena. Te disvā rājā ‘‘mama sahāyassa pesemī’’ti dantakārehi aṭṭha dantakaraṇḍake likhāpetvā tesu karaṇḍakesu te kambale pakkhipitvā lākhācariyehi bahi lākhāgoḷakasadise kārāpetvā aṭṭhapi lākhāgoḷake samugge pakkhipitvā vatthena veṭhetvā rājamuddikāya lañchetvā ‘‘bārāṇasirañño dethā’’ti amacce pesesi. Lekhañca adāsi ‘‘ayaṁ paṇṇākāro nagaramajjhe amaccaparivutena pekkhitabbo’’ti.",
  "atk-s0505a4:5": "Te gantvā bārāṇasirañño adaṁsu. So lekhaṁ vācetvā amacce sannipātetvā nagaramajjhe rājaṅgaṇe lañchanaṁ bhinditvā paliveṭhanaṁ apanetvā samuggaṁ vivaritvā aṭṭha lākhāgoḷake disvā ‘‘mama sahāyo lākhāgoḷakehi kīḷanakabālakānaṁ viya mayhaṁ lākhāgoḷake pesesī’’ti maṅku hutvā ekaṁ lākhāgoḷakaṁ attano nisinnāsane pahari. Tāvadeva lākhā paripati, dantakaraṇḍako vivaraṁ datvā dvebhāgo ahosi. So abbhantare kambalaṁ disvā itarepi vivari sabbattha tatheva ahosi. Ekameko kambalo dīghato soḷasahattho vitthārato aṭṭhahattho. Pasārite kambale rājaṅgaṇaṁ sūriyappabhāya obhāsitamiva ahosi. Taṁ disvā mahājano aṅguliyo vidhuni, celukkhepañca akāsi, ‘‘amhākaṁ rañño adiṭṭhasahāyo kaṭṭhavāhanarājā evarūpaṁ paṇṇākāraṁ pesesi, yuttaṁ evarūpaṁ mittaṁ kātu’’nti attamano ahosi. Rājā vohārike pakkosāpetvā ekamekaṁ kambalaṁ agghāpesi, sabbepi anagghā ahesuṁ. Tato cintesi – ‘‘pacchā pesentena paṭhamaṁ pesitapaṇṇākārato atirekaṁ pesetuṁ vaṭṭati, sahāyena ca me anaggho paṇṇākāro pesito, kiṁ nu, kho, ahaṁ sahāyassa peseyya’’nti? Tena ca samayena kassapo bhagavā uppajjitvā bārāṇasiyaṁ viharati. Atha rañño etadahosi – ‘‘vatthuttayaratanato aññaṁ uttamaratanaṁ natthi, handāhaṁ vatthuttayaratanassa uppannabhāvaṁ sahāyassa pesemī’’ti. So –",
  "atk-s0505a4:6": "‘‘Buddho loke samuppanno, hitāya sabbapāṇinaṁ;",
  "atk-s0505a4:7": "Dhammo loke samuppanno, sukhāya sabbapāṇinaṁ;",
  "atk-s0505a4:8": "Saṅgho loke samuppanno, puññakkhettaṁ anuttara’’nti. –",
  "atk-s0505a4:9": "Imaṁ gāthaṁ, yāva arahattaṁ, tāva ekabhikkhussa paṭipattiñca suvaṇṇapaṭṭe jātihiṅgulakena likhāpetvā sattaratanamaye samugge pakkhipitvā taṁ samuggaṁ maṇimaye samugge, maṇimayaṁ masāragallamaye, masāragallamayaṁ lohitaṅgamaye, lohitaṅgamayaṁ, suvaṇṇamaye, suvaṇṇamayaṁ rajatamaye, rajatamayaṁ dantamaye, dantamayaṁ sāramaye, sāramayaṁ samuggaṁ peḷāya pakkhipitvā peḷaṁ dussena veṭhetvā lañchetvā mattavaravāraṇaṁ sovaṇṇaddhajaṁ sovaṇṇālaṅkāra hemajālasañchannaṁ kāretvā tassupari pallaṅkaṁ paññāpetvā pallaṅke peḷaṁ āropetvā setacchattena dhāriyamānena sabbagandhapupphādīhi pūjāya kariyamānāya sabbatāḷāvacarehi thutisatāni gāyamānehi yāva attano rajjasīmā, tāva maggaṁ alaṅkārāpetvā sayameva nesi. Tatra ca ṭhatvā sāmantarājūnaṁ paṇṇākāraṁ pesesi – ‘‘evaṁ sakkarontehi ayaṁ paṇṇākāro pesetabbo’’ti . Taṁ sutvā te te rājāno paṭimaggaṁ āgantvā yāva kaṭṭhavāhanassa rajjasīmā, tāva nayiṁsu.",
  "atk-s0505a4:10": "Kaṭṭhavāhanopi sutvā paṭimaggaṁ āgantvā tatheva pūjento nagaraṁ pavesetvā amacce ca nāgare ca sannipātāpetvā rājaṅgaṇe paliveṭhanadussaṁ apanetvā peḷaṁ vivaritvā peḷāya samuggaṁ passitvā anupubbena sabbasamugge vivaritvā suvaṇṇapaṭṭe lekhaṁ passitvā ‘‘kappasatasahassehi atidullabhaṁ mama sahāyo paṇṇākāraratanaṁ pesesī’’ti attamano hutvā ‘‘asutapubbaṁ vata suṇimhā ‘buddho loke uppanno’ti, yaṁnūnāhaṁ gantvā buddhañca passeyyaṁ dhammañca suṇeyya’’nti cintetvā amacce āmantesi – ‘‘buddhadhammasaṅgharatanāni kira loke uppannāni, kiṁ kātabbaṁ maññathā’’ti . Te āhaṁsu – ‘‘idheva tumhe, mahārāja, hotha, mayaṁ gantvā pavattiṁ jānissāmā’’ti.",
  "atk-s0505a4:11": "Tato soḷasasahassaparivārā soḷasa amaccā rājānaṁ abhivādetvā ‘‘yadi buddho loke uppanno puna dassanaṁ natthi, yadi na uppanno, āgamissāmā’’ti niggatā. Rañño pana bhāgineyyo pacchā rājānaṁ vanditvā ‘‘ahampi gacchāmī’’ti āha. Tāta, tvaṁ tattha buddhuppādaṁ ñatvā puna āgantvā mama ārocehīti. So ‘‘sādhū’’ti sampaṭicchitvā agamāsi. Te sabbepi sabbattha ekarattivāsena gantvā bārāṇasiṁ pattā. Asampattesveva ca tesu bhagavā parinibbāyi. Te ‘‘ko buddho, kuhiṁ buddho’’ti sakalavihāraṁ āhiṇḍantā sammukhasāvake disvā pucchiṁsu. Te nesaṁ ‘‘buddho parinibbuto’’ti ācikkhiṁsu. Te ‘‘aho dūraddhānaṁ āgantvā dassanamattampi na labhimhā’’ti paridevamānā ‘‘kiṁ, bhante, koci bhagavatā dinnaovādo atthī’’ti pucchiṁsu. Āma, upāsakā atthi, saraṇattaye patiṭṭhātabbaṁ, pañcasīlāni samādātabbāni, aṭṭhaṅgasamannāgato uposatho upavasitabbo, dānaṁ dātabbaṁ, pabbajitabbanti. Te sutvā taṁ bhāgineyyaṁ amaccaṁ ṭhapetvā sabbe pabbajiṁsu. Bhāgineyyo paribhogadhātuṁ gahetvā kaṭṭhavāhanaraṭṭhābhimukho pakkāmi. Paribhogadhātu nāma bodhirukkhapattacīvarādīni. Ayaṁ pana bhagavato dhammakaraṇaṁ dhammadharaṁ vinayadharamekaṁ therañca gahetvā pakkāmi, anupubbena ca nagaraṁ gantvā ‘‘buddho loke uppanno ca parinibbutto cā’’ti rañño ārocetvā bhagavatā dinnovādaṁ ācikkhi. Rājā theraṁ upasaṅkamitvā dhammaṁ sutvā vihāraṁ kārāpetvā cetiyaṁ patiṭṭhāpetvā bodhirukkhaṁ ropetvā saraṇattaye pañcasu ca niccasīlesu patiṭṭhāya aṭṭhaṅgupetaṁ uposathaṁ upavasanto dānādīni dento yāvatāyukaṁ ṭhatvā kāmāvacaradevaloke nibbatti. Tepi soḷasasahassā pabbajitvā puthujjanakālakiriyaṁ katvā tasseva rañño parivārā sampajjiṁsu.",
  "atk-s0505a4:12": "Te ekaṁ buddhantaraṁ devaloke khepetvā amhākaṁ bhagavati anuppanneyeva devalokato cavitvā ācariyo pasenadirañño pitu purohitassa putto jāto nāmena ‘‘bāvarī’’ti, tīhi mahāpurisalakkhaṇehi samannāgato tiṇṇaṁ vedānaṁ pāragū, pituno ca accayena purohitaṭṭhāne aṭṭhāsi. Avasesāpi soḷasādhikasoḷasasahassā tattheva sāvatthiyā brāhmaṇakule nibbattā. Tesu soḷasa jeṭṭhantevāsino bāvarissa santike sippaṁ uggahesuṁ, itare soḷasasahassā tesaṁyeva santiketi evaṁ te punapi sabbe samāgacchiṁsu. Mahākosalarājāpi kālamakāsi, tato pasenadiṁ rajje abhisiñciṁsu. Bāvarī tassāpi purohito ahosi. Rājā pitarā dinnañca aññañca bhogaṁ bāvarissa adāsi. So hi daharakāle tasseva santike sippaṁ uggahesi. Tato bāvarī rañño ārocesi – ‘‘pabbajissāmahaṁ, mahārājā’’ti. ‘‘Ācariya, tumhesu ṭhitesu mama pitā ṭhito viya hoti, mā pabbajitthā’’ti. ‘‘Alaṁ, mahārāja, pabbajissāmī’’ti. Rājā vāretuṁ asakkonto ‘‘sāyaṁ pātaṁ mama dassanaṭṭhāne rājuyyāne pabbajathā’’ti yāci. Ācariyo soḷasasahassaparivārehi soḷasahi sissehi saddhiṁ tāpasapabbajjaṁ pabbajitvā rājuyyāne vasi, rājā catūhi paccayehi upaṭṭhahati. Sāyaṁ pātañcassa upaṭṭhānaṁ gacchati.",
  "atk-s0505a4:13": "Athekadivasaṁ antevāsino ācariyaṁ āhaṁsu – ‘‘nagarasamīpe vāso nāma mahāpalibodho, vijanasampātaṁ ācariya okāsaṁ gacchāma, pantasenāsanavāso nāma bahūpakāro pabbajitāna’’nti. Ācariyo ‘‘sādhū’’ti sampaṭicchitvā rañño ārocesi. Rājā tikkhattuṁ vāretvā vāretuṁ asakkonto dvesatasahassāni kahāpaṇāni datvā dve amacce āṇāpesi ‘‘yattha isigaṇo vāsaṁ icchati, tattha assamaṁ katvā dethā’’ti. Tato ācariyo soḷasādhikasoḷasasahassajaṭilaparivuto amaccehi anuggahamāno uttarajanapadā dakkhiṇajanapadābhimukho agamāsi. Tamatthaṁ gahetvā āyasmā ānando saṅgītikāle pārāyanavaggassa nidānaṁ āropento imā gāthāyo abhāsi.",
  "atk-s0505a4:14": "Tattha kosalānaṁ purāti kosalaraṭṭhassa nagarā, sāvatthitoti vuttaṁ hoti. Ākiñcaññanti akiñcanabhāvaṁ, pariggahūpakaraṇavivekanti vuttaṁ hoti.",
  "atk-s0505a4:15": "984.So assakassa visaye, aḷakassa samāsaneti so brāhmaṇo assakassa ca aḷakassa cāti dvinnampi rājūnaṁ samāsanne visaye āsanne raṭṭhe, dvinnampi raṭṭhānaṁ majjheti adhippāyo. Godhāvarī kūleti godhāvariyā nadiyā kūle. Yattha godhāvarī dvidhā bhijjitvā tiyojanappamāṇaṁ antaradīpamakāsi sabbaṁ kapiṭṭhavanasañchannaṁ, yattha pubbesarabhaṅgādayo vasiṁsu, tasmiṁ deseti adhippāyo. So kira taṁ padesaṁ disvā ‘‘ayaṁ pubbasamaṇālayo pabbajitasāruppa’’nti amaccānaṁ nivedesi. Amaccā bhūmiggahaṇatthaṁ assakarañño satasahassaṁ, aḷakarañño satasahassaṁ adaṁsu. Te tañca padesaṁ aññañca dviyojanamattanti sabbampi pañcayojanamattaṁ padesaṁ adaṁsu. Tesaṁ kira rajjasīmantare so padeso hoti. Amaccā tattha assamaṁ kāretvā sāvatthito ca aññampi dhanaṁ āharāpetvā gocaragāmaṁ nivesetvā agamaṁsu. Uñchena ca phalena cāti uñchācariyāya ca vanamūlaphalena ca. Tasmā vuttaṁ ‘‘tasseva upanissāya, gāmo ca vipulo ahū’’ti.",
  "atk-s0505a4:16": "985. Tattha tassāti tassa godhāvarīkūlassa, tassa vā brāhmaṇassa upayogatthe cetaṁ sāmivacanaṁ, taṁ upanissāyāti attho. Tato jātena āyena, mahāyaññamakappayīti tasmiṁ gāme kasikammādinā satasahassaṁ āyo uppajji, taṁ gahetvā kuṭumbikā rañño assakassa santikaṁ agamaṁsu ‘‘sādiyatu devo āya’’nti. So ‘‘nāhaṁ sādiyāmi, ācariyasseva upanethā’’ti āha. Ācariyopi taṁ attano aggahetvā dānayaññaṁ akappayi. Evaṁ so saṁvacchare saṁvacchare dānamadāsi.",
  "atk-s0505a4:17": "986.Mahāyaññanti gāthāyattho – so evaṁ saṁvacchare saṁvacchare dānayaññaṁ yajanto ekasmiṁ saṁvacchare taṁ mahāyaññaṁ yajitvā tato gāmā nikkhamma puna pāvisi assamaṁ. Paviṭṭho ca paṇṇasālaṁ pavisitvā ‘‘suṭṭhu dinna’’nti dānaṁ anumajjanto nisīdi. Evaṁ tasmiṁ paṭipaviṭṭhamhi taruṇāya brāhmaṇiyā ghare kammaṁ akātukāmāya ‘‘eso, brāhmaṇa, bāvarī godhāvarītīre anusaṁvaccharaṁ satasahassaṁ vissajjeti, gaccha tato pañcasatāni yācitvā dāsiṁ me ānehī’’ti pesito añño āgañchi brāhmaṇoti.",
  "atk-s0505a4:18": "987-8.Ugghaṭṭapādoti maggagamanena ghaṭṭapādatalo, paṇhikāya vā paṇhikaṁ, gopphakena vā gopphakaṁ, jaṇṇukena vā jaṇṇukaṁ āhacca ghaṭṭapādo. Sukhañca kusalaṁ pucchīti sukhañca kusalañca pucchi ‘‘kacci te, brāhmaṇa, sukhaṁ, kacci kusala’’nti.",
  "atk-s0505a4:19": "989-91.Anujānāhīti anumaññāhi saddahāhi. Sattadhāti sattavidhena. Abhisaṅkharitvāti gomayavanapupphakusatiṇādīni ādāya sīghaṁ sīghaṁ bāvarissa assamadvāraṁ gantvā gomayena bhūmiṁ upalimpitvā pupphāni vikiritvā tiṇāni santharitvā vāmapādaṁ kamaṇḍalūdakena dhovitvā sattapādamattaṁ gantvā attano pādatale parāmasanto evarūpaṁ kuhanaṁ katvāti vuttaṁ hoti. Bheravaṁ so akittayīti bhayajanakaṁ vacanaṁ akittayi, ‘‘sace me yācamānassā’’ti imaṁ gāthamabhāsīti adhippāyo. Dukkhitoti domanassajāto.",
  "atk-s0505a4:20": "992-4.Ussussatīti tassa taṁ vacanaṁ kadāci saccaṁ bhaveyyāti maññamāno sussati . Devatāti assame adhivatthā devatā eva. Muddhani muddhapāte vāti muddhe vā muddhapāte vā.",
  "atk-s0505a4:21": "995-6.Bhotī carahi jānātīti bhotī ce jānāti. Muddhādhipātañcāti muddhapātañca. Ñāṇametthāti ñāṇaṁ me ettha.",
  "atk-s0505a4:22": "998.Purāti ekūnatiṁsavassavayakāle. Bāvaribrāhmaṇe pana godhāvarītīre vasamāne aṭṭhannaṁ vassānaṁ accayena buddho loke udapādi. Apaccoti anuvaṁso.",
  "atk-s0505a4:23": "999.Sabbābhiññābalappattoti sabbābhiññāya balappatto, sabbā vā abhiññāyo ca balāni ca patto. Vimuttoti ārammaṇaṁ katvā pavattiyā vimuttacitto.",
  "atk-s0505a4:24": "1001-3.Sokassāti soko assa. Pahūtapaññoti mahāpañño. Varabhūrimedhasoti uttamavipulapañño bhūte abhiratavarapañño vā. Vidhuroti vigatadhuro, appaṭimoti vuttaṁ hoti.",
  "atk-s0505a4:25": "1004-9.Mantapārageti vedapārage. Passavhoti passatha ajānatanti ajānantānaṁ. Lakkhaṇāti lakkhaṇāni. Byākkhātāti kathitāni, vitthāritānīti vuttaṁ hoti. Samattāti samattāni, paripuṇṇānīti vuttaṁ hoti. Dhammena manusāsatīti dhammena anusāsati.",
  "atk-s0505a4:26": "1011.Jātiṁ gottañca lakkhaṇanti ‘‘kīva ciraṁ jāto’’ti mama jātiñca gottañca lakkhaṇañca. Mante sisseti mayā paricitavede ca mama sisse ca. Manasāyeva pucchathāti ime satta pañhe citteneva pucchatha.",
  "atk-s0505a4:27": "1013-8.Tissametteyyoti ekoyeva esa nāmagottavasena vutto. Dubhayoti ubho. Paccekagaṇinoti visuṁ visuṁ gaṇavanto. Pubbavāsanavāsitāti pubbe kassapassa bhagavato sāsane pabbajitvā. Gatapaccāgatavattapuññavāsanāya vāsitacittā. Puramāhissatinti māhissatināmikaṁ puraṁ, nagaranti vuttaṁ hoti. Tañca nagaraṁ paviṭṭhāti adhippāyo, evaṁ sabbattha. Gonaddhanti godhapurassa nāmaṁ. Vanasavhayanti pavananagaraṁ vuccati, ‘‘vanasāvatthi’’nti eke. Evaṁ vanasāvatthito kosambiṁ, kosambito ca sāketaṁ anuppattānaṁ kira tesaṁ soḷasannaṁ jaṭilānaṁ chayojanamattā parisā ahosi.",
  "atk-s0505a4:28": "1019. Atha bhagavā ‘‘bāvarissa jaṭilā mahājanaṁ saṁvaḍḍhentā āgacchanti, na ca tāva nesaṁ indriyāni paripākaṁ gacchanti, nāpi ayaṁ deso sappāyo, magadhakhette pana tesaṁ pāsāṇakacetiyaṁ sappāyaṁ. Tatra hi mayi dhammaṁ desente mahājanassa dhammābhisamayo bhavissati, sabbanagarāni ca pavisitvā āgacchantā bahutarena janena āgamissantī’’ti bhikkhusaṅghaparivuto sāvatthito rājagahābhimukho agamāsi. Tepi jaṭilā sāvatthiṁ āgantvā vihāraṁ pavisitvā ‘‘ko buddho, kuhiṁ buddho’’ti vicinantā gandhakuṭimūlaṁ gantvā bhagavato padanikkhepaṁ disvā ‘‘rattassa hi ukkuṭikaṁ padaṁ bhave…pe… vivaṭṭacchadassa idamīdisaṁ pada’’nti (a. ni. aṭṭha. 1.1.260-261; dha. pa. aṭṭha. 1.20 sāmāvatīvatthu; visuddhi. 1.45) ‘‘sabbaññu buddho’’ti niṭṭhaṁ gatā. Bhagavāpi anupubbena setabyakapilavatthuādīni nagarāni pavisitvā mahājanaṁ saṁvaḍḍhento pāsāṇakacetiyaṁ gato. Jaṭilāpi tāvadeva sāvatthito nikkhamitvā sabbāni tāni nagarāni pavisitvā pāsāṇakacetiyameva agamaṁsu. Tena vuttaṁ ‘‘kosambiñcāpi sāketaṁ, sāvatthiñca puruttamaṁ. Setabyaṁ kapilavatthu’’ntiādi.",
  "atk-s0505a4:29": "1020. Tattha māgadhaṁ puranti magadhapuraṁ rājagahanti adhippāyo. Pāsāṇakaṁ cetiyanti mahato pāsāṇassa upari pubbe devaṭṭhānaṁ ahosi. Uppanne pana bhagavati vihāro jāto. So teneva purimavohārena ‘‘pāsāṇakaṁ cetiya’’nti vuccati.",
  "atk-s0505a4:30": "1021.Tasitovudakanti te hi jaṭilā vegasā bhagavantaṁ anubandhamānā sāyaṁ gatamaggaṁ pāto, pāto gatamaggañca sāyaṁ gacchantā ‘‘ettha bhagavā’’ti sutvā ativiya pītipāmojjajātā taṁ cetiyaṁ abhiruhiṁsu. Tena vuttaṁ ‘‘turitā pabbatamāruhu’’nti.",
  "atk-s0505a4:31": "1024.Ekamantaṁ ṭhito haṭṭhoti tasmiṁ pāsāṇake cetiye sakkena māpitamahāmaṇḍape nisinnaṁ bhagavantaṁ disvā ‘‘kacci isayo khamanīya’’ntiādinā nayena bhagavatā paṭisammodanīye kate ‘‘khamanīyaṁ bho gotamā’’tiādīhi sayampi paṭisanthāraṁ katvā ajito jeṭṭhantevāsī ekamantaṁ ṭhito haṭṭhacitto hutvā manopañhe pucchi.",
  "atk-s0505a4:32": "1025. Tattha ādissāti ‘‘kativasso’’ti evaṁ uddissa. Jammananti ‘‘amhākaṁ ācariyassa jātiṁ brūhī’’ti pucchati. Pāraminti niṭṭhāgamanaṁ.",
  "atk-s0505a4:33": "1026-7.Vīsaṁvassasatanti vīsativassādhikaṁ vassasataṁ. Lakkhaṇeti mahāpurisalakkhaṇe. Etasmiṁ ito paresu ca itihāsādīsu anavayoti adhippāyo parapadaṁ vā ānetvā tesu pāramiṁ gatoti yojetabbaṁ. Pañcasatāni vācetīti pakatialasadummedhamāṇavakānaṁ pañcasatāni sayaṁ mante vāceti. Sadhammeti eke brāhmaṇadhamme, tevijjake pāvacaneti vuttaṁ hoti.",
  "atk-s0505a4:34": "1028.Lakkhaṇānaṁ pavicayanti lakkhaṇānaṁ vitthāraṁ, ‘‘katamāni tānissa gatte tīṇi lakkhaṇānī’’ti pucchati.",
  "atk-s0505a4:35": "1030-31.Pucchañhīti pucchamānaṁ kametaṁ paṭibhāsatīti devādīsu kaṁ puggalaṁ etaṁ pañhavacanaṁ paṭibhāsatīti.",
  "atk-s0505a4:36": "1032-33. Evaṁ brāhmaṇo pañcannaṁ pañhānaṁ veyyākaraṇaṁ sutvā avasese dve pucchanto ‘‘muddhaṁ muddhādhipātañcā’’ti āha. Athassa bhagavā te byākaronto ‘‘avijjā muddhā’’ti gāthamāha. Tattha yasmā catūsu saccesu aññāṇabhūtā avijjā saṁsārassa sīsaṁ, tasmā ‘‘avijjā muddhā’’ti āha. Yasmā ca arahattamaggavijjā attanā sahajātehi saddhāsatisamādhikattukamyatāchandavīriyehi samannāgatā indriyānaṁ ekarasaṭṭhabhāvamupagatattā taṁ muddhaṁ adhipāteti, tasmā ‘‘dhijjā muddhādhipātinī’’tiādimāha.",
  "atk-s0505a4:37": "1034-8.Tato vedena mahatāti atha imaṁ pañhaveyyākaraṇaṁ sutvā uppannāya mahāpītiyā santhambhitvā alīnabhāvaṁ, kāyacittānaṁ udaggaṁ patvāti attho. Patitvā ca ‘‘bāvarī’’ti imaṁ gāthamāha. Atha naṁ anukampamāno bhagavā ‘‘sukhito’’ti gāthamāha. Vatvā ca ‘‘bāvarissa cā’’ti sabbaññupavāraṇaṁ pavāresi. Tattha sabbesanti anavasesānaṁ soḷasasahassānaṁ. Tattha pucchi tathāgatanti tattha pāsāṇake cetiye, tattha vā parisāya, tesu vā pavāritesu ajito paṭhamaṁ pañhaṁ pucchīti. Sesaṁ sabbagāthāsu pākaṭamevāti.",
  "atk-s0505a4:38": "Paramatthajotikāya khuddaka-aṭṭhakathāya",
  "atk-s0505a4:39": "Suttanipāta-aṭṭhakathāya vatthugāthāvaṇṇanā niṭṭhitā.",
  "atk-s0505a4:40": "1. Ajitasuttavaṇṇanā",
  "atk-s0505a4:41": "1039. Tasmiṁ pana pañhe nivutoti paṭicchādito. Kissābhilepanaṁ brūsīti kiṁ assa lokassa abhilepanaṁ vadesi.",
  "atk-s0505a4:42": "1040.Vevicchā pamādā nappakāsatīti macchariyahetu ca pamādahetu ca nappakāsati. Macchariyaṁ hissa dānādiguṇehi pakāsituṁ na deti, pamādo sīlādīhi. Jappābhilepananti taṇhā assa lokassa makkaṭalepo viya makkaṭassa abhilepanaṁ. Dukkhanti jātiādikaṁ dukkhaṁ.",
  "atk-s0505a4:43": "1041.Savanti sabbadhi sotāti sabbesu rūpādiāyatanesu taṇhādikā sotā sandanti. Kiṁ nivāraṇanti tesaṁ kiṁ āvaraṇaṁ kā rakkhāti? Saṁvaraṁ brūhīti taṁ tesaṁ nivāraṇasaṅkhātaṁ saṁvaraṁ brūhi. Etena sāvasesappahānaṁ pucchati. Kena sotā pidhiyyareti kena dhammena ete sotā pidhiyyanti pacchijjanti. Etena anavasesappahānaṁ pucchati.",
  "atk-s0505a4:44": "1042.Sati tesaṁ nivāraṇanti vipassanāyuttā. Kusalānaṁ dhammānaṁ gatiyo samannesamānā sati tesaṁ sotānaṁ nivāraṇaṁ. Sotānaṁ saṁvaraṁ brūmīti tamevāhaṁ satiṁ sotānaṁ saṁvaraṁ brūmīti adhippāyo. Paññāyete pidhiyyareti rūpādīsu pana aniccatādipaṭivedhasādhikāya maggapaññāya ete sotā sabbaso pidhiyyantīti.",
  "atk-s0505a4:45": "1043.Paññā cevāti pañhagāthāya, yā cāyaṁ tayā vuttā paññā yā ca sati, yañca tadavasesaṁ nāmarūpaṁ, etaṁ sabbampi kattha nirujjhati, etaṁ me pañhaṁ puṭṭho brūhīti evaṁ saṅkhepattho veditabbo.",
  "atk-s0505a4:46": "1044. Vissajjanagāthāya panassa yasmā paññāsatiyo nāmeneva saṅgahaṁ gacchanti, tasmā tā visuṁ na vuttā. Ayamettha saṅkhepattho – yaṁ maṁ tvaṁ, ajita, etaṁ pañhaṁ apucchi ‘‘katthetaṁ uparujjhatī’’ti, taṁ te yattha nāmañca rūpañca asesaṁ uparujjhati, taṁ vadanto vadāmi, tassa, tassa hi viññāṇassa nirodhena saheva apubbaṁ acarimaṁ etthetaṁ uparujjhati. Ettheva viññāṇanirodhe nirujjhati etaṁ, viññāṇanirodhā tassa nirodho hoti. Taṁ nātivattatīti vuttaṁ hoti.",
  "atk-s0505a4:47": "1045. Ettāvatā ca ‘‘dukkhamassa mahabbhaya’’nti iminā pakāsitaṁ dukkhasaccaṁ, ‘‘yāni sotānī’’ti iminā samudayasaccaṁ paññāyete pidhiyyareti iminā maggasaccaṁ, ‘‘asesaṁ uparujjhatī’’ti iminā nirodhasaccanti evaṁ cattāri saccāni sutvāpi ariyabhūmiṁ anadhigato puna sekhāsekhapaṭipadaṁ pucchanto ‘‘ye ca saṅkhātadhammāse’’ti gāthamāha. Tattha saṅkhātadhammāti aniccādivasena parivīmaṁsitadhammā, arahataṁ etaṁ adhivacanaṁ. Sekhāti sīlādīni sikkhamānā avasesā ariyapuggalā. Puthūti bahū sattajanā. Tesaṁ me nipako iriyaṁ puṭṭho pabrūhīti tesaṁ me sekhāsekhānaṁ nipako paṇḍito tvaṁ puṭṭho paṭipattiṁ brūhīti.",
  "atk-s0505a4:48": "1046. Athassa bhagavā yasmā sekhena kāmacchandanīvaraṇaṁ ādiṁ katvā sabbakilesā pahātabbā eva, tasmā ‘‘kāmesū’’ti upaḍḍhagāthāya sekhapaṭipadaṁ dasseti. Tassattho – vatthu ‘‘kāmesu’’ kilesakāmena nābhigijjheyya kāyaduccaritādayo ca manaso āvilabhāvakare dhamme pajahanto manasā nāvilo siyāti. Yasmā pana asekho aniccādivasena sabbasaṅkhārādīnaṁ paritulitattā kusalo sabbadhammesu kāyānupassanāsatiādīhi ca sato sakkāyadiṭṭhiādīnaṁ bhinnattā bhikkhubhāvaṁ patto ca hutvā sabbiriyāpathesu paribbajati, tasmā ‘‘kusalo’’ti upaḍḍhagāthāya asekhapaṭipadaṁ dasseti. Sesaṁ sabbattha pākaṭameva.",
  "atk-s0505a4:49": "Evaṁ bhagavā arahattanikūṭena desanaṁ niṭṭhāpesi, desanāpariyosāne ajito arahatte patiṭṭhāsi saddhiṁ antevāsisahassena, aññesañca anekasahassānaṁ dhammacakkhuṁ udapādi. Saha arahattappattiyā ca āyasmato ajitassa antevāsisahassassa ca ajinajaṭāvākacīrādīni antaradhāyiṁsu. Sabbeva iddhimayapattacīvaradharā, dvaṅgulakesā ehibhikkhū hutvā bhagavantaṁ namassamānā pañjalikā nisīdiṁsūti.",
  "atk-s0505a4:50": "Paramatthajotikāya khuddaka-aṭṭhakathāya",
  "atk-s0505a4:51": "Suttanipāta-aṭṭhakathāya ajitasuttavaṇṇanā niṭṭhitā.",
  "atk-s0505a4:52": "2. Tissametteyyasuttavaṇṇanā",
  "atk-s0505a4:53": "1047.Kodhasantussitoti tissametteyyasuttaṁ. Kā uppatti? Sabbasuttānaṁ pucchāvasikā eva uppatti. Te hi brāhmaṇā ‘‘katāvakāsā pucchavho’’ti bhagavatā pavāritattā attano attano saṁsayaṁ pucchiṁsu. Puṭṭho puṭṭho ca tesaṁ bhagavā byākāsi. Evaṁ pucchāvasikānevetāni suttānīti veditabbāni.",
  "atk-s0505a4:54": "Niṭṭhite pana ajitapañhe ‘‘kathaṁ lokaṁ avekkhantaṁ, maccurājā na passatī’’ti (su. ni. 1124; cūḷani. piṅgiyamāṇavapucchā 144) evaṁ mogharājā pucchituṁ ārabhi. Taṁ ‘‘na tāvassa indriyāni paripākaṁ gatānī’’ti ñatvā bhagavā ‘‘tiṭṭha tvaṁ, mogharāja, añño pucchatū’’ti paṭikkhipi. Tato tissametteyyo attano saṁsayaṁ pucchanto ‘‘kodhā’’ti gāthamāha. Tattha kodha santussitoti ko idha tuṭṭho. Iñjitāti taṇhādiṭṭhivipphanditāni. Ubhantamabhiññāyāti ubho ante abhijānitvā. Mantā na lippatīti paññāya na lippati.",
  "atk-s0505a4:55": "1048-9. Tassetamatthaṁ byākaronto bhagavā ‘‘kāmesū’’ti gāthādvayamāha. Tattha kāmesu brahmacariyavāti kāmanimittaṁ brahmacariyavā, kāmesu ādīnavaṁ disvā maggabrahmacariyena samannāgatoti vuttaṁ hoti. Ettāvatā santusitaṁ dasseti, ‘‘vītataṇho’’tiādīhi aniñjitaṁ . Tattha saṅkhāya nibbutoti aniccādivasena dhamme vīmaṁsitvā rāgādinibbānena nibbuto. Sesaṁ tattha tattha vuttanayattā pākaṭameva.",
  "atk-s0505a4:56": "Evaṁ bhagavā imampi suttaṁ arahattanikūṭeneva desesi. Desanāpariyosāne ayampi brāhmaṇo arahatte patiṭṭhāsi saddhiṁ antevāsisahassena, aññesañca anekasahassānaṁ dhammacakkhuṁ udapādi. Sesaṁ pubbasadisamevāti.",
  "atk-s0505a4:57": "Paramatthajotikāya khuddaka-aṭṭhakathāya",
  "atk-s0505a4:58": "Suttanipāta-aṭṭhakathāya tissametteyyasuttavaṇṇanā niṭṭhitā.",
  "atk-s0505a4:59": "3. Puṇṇakasuttavaṇṇanā",
  "atk-s0505a4:60": "1050.Anejanti puṇṇakasuttaṁ. Imampi purimanayeneva mogharājānaṁ paṭikkhipitvā vuttaṁ. Tattha mūladassāvinti akusalamūlādidassāviṁ. Isayoti isināmakā jaṭilā. Yaññanti deyyadhammaṁ. Akappayiṁsūti pariyesanti.",
  "atk-s0505a4:61": "1051.Āsīsamānāti rūpādīni patthayamānā. Itthattanti itthabhāvañca patthayamānā, manussādibhāvaṁ icchantāti vuttaṁ hoti. Jaraṁ sitāti jaraṁ nissitā. Jarāmukhena cettha sabbavaṭṭadukkhaṁ vuttaṁ. Tena vaṭṭadukkhanissitā tato aparimuccamānā eva kappayiṁsūti dīpeti.",
  "atk-s0505a4:62": "1052.Kaccissu te bhagavā yaññapathe appamattā, atāruṁ jātiñca jarañca mārisāti ettha yaññoyeva yaññapatho. Idaṁ vuttaṁ hoti – kacci te yaññe appamattā hutvā yaññaṁ kappayantā vaṭṭadukkhamatariṁsūti.",
  "atk-s0505a4:63": "1053.Āsīsantīti rūpapaṭilābhādayo patthenti. Thomayantīti ‘‘suyiṭṭhaṁ suci dinna’’ntiādinā nayena yaññādīni pasaṁsanti. Abhijappantīti rūpādipaṭilābhāya vācaṁ bhindanti. Juhantīti denti. Kāmābhijappanti paṭicca lābhanti rūpādipaṭilābhaṁ paṭicca punappunaṁ kāme eva abhijappanti, ‘‘aho vata amhākaṁ siyu’’nti vadanti, taṇhañca tattha vaḍḍhentīti vuttaṁ hoti. Yājayogāti yāgādhimuttā. Bhavarāgarattāti evamimehi āsīsanādīhi bhavarāgeneva rattā, bhavarāgarattā vā hutvā etāni āsīsanādīni karontā nātariṁsu jātiādivaṭṭadukkhaṁ na uttariṁsūti.",
  "atk-s0505a4:64": "1054-5.Athakocarahīti atha idāni ko añño atārīti. Saṅkhāyāti ñāṇena vīmaṁsitvā. Paroparānīti parāni ca orāni ca, parattabhāvasakattabhāvādīni parāni ca orāni cāti vuttaṁ hoti. Vidhūmoti kāyaduccaritādidhūmavirahito. Anīghoti rāgādiīghavirahito . Atāri soti so evarūpo arahā jātijaraṁ atāri. Sesamettha pākaṭameva.",
  "atk-s0505a4:65": "Evaṁ bhagavā imampi suttaṁ arahattanikūṭeneva desesi. Desanāpariyosāne ayampi brāhmaṇo arahatte patiṭṭhāsi saddhiṁ antevāsisahassena, aññesañca anekasatānaṁ dhammacakkhuṁ udapādi. Sesaṁ vuttasadisamevāti.",
  "atk-s0505a4:66": "Paramatthajotikāya khuddaka-aṭṭhakathāya",
  "atk-s0505a4:67": "Suttanipāta-aṭṭhakathāya puṇṇakasuttavaṇṇanā niṭṭhitā.",
  "atk-s0505a4:68": "4. Mettagūsuttavaṇṇanā",
  "atk-s0505a4:69": "1056.Pucchāmitanti mettagusuttaṁ. Tattha maññāmi taṁ vedaguṁ bhāvitattanti ‘‘ayaṁ vedagū’’ti ca ‘‘bhāvitatto’’ti ca evaṁ taṁ maññāmi.",
  "atk-s0505a4:70": "1057.Apucchasīti ettha a-iti padapūraṇamatte nipāto, pucchasicceva attho. Pavakkhāmi yathā pajānanti yathā pajānanto ācikkhati, evaṁ ācikkhissāmi. Upadhinidānā pabhavanti dukkhāti taṇhādiupadhinidānā jātiādidukkhavisesā pabhavanti.",
  "atk-s0505a4:71": "1058. Evaṁ upadhinidānato pabhavantesu dukkhesu – yo ve avidvāti gāthā. Tattha pajānanti saṅkhāre aniccādivasena jānanto. Dukkhassajātippabhavānupassīti vaṭṭadukkhassa jātikāraṇaṁ ‘‘upadhī’’ti anupassanto.",
  "atk-s0505a4:72": "1059.Sokapariddavañcāti sokañca paridevañca. Tathā hi te vidito esa dhammoti yathā yathā sattā jānanti, tathā tathā paññāpanavasena vidito esa dhammoti.",
  "atk-s0505a4:73": "1060-61.Kittayissāmi te dhammanti nibbānadhammaṁ nibbānagāminipaṭipadādhammañca te desayissāmi. Diṭṭhe dhammeti diṭṭhe dukkhādidhamme, imasmiṁyeva vā attabhāve. Anītihanti attapaccakkhaṁ. Yaṁ viditvāti yaṁ dhammaṁ ‘‘sabbe saṅkhārā aniccā’’tiādinā nayena sammasanto viditvā. Tañcāhaṁ abhinandāmīti taṁ vuttapakāradhammajotakaṁ tava vacanaṁ ahaṁ patthayāmi. Dhammamuttamanti tañca dhammamuttamaṁ abhinandāmīti.",
  "atk-s0505a4:74": "1062.Uddhaṁadho tiriyañcāpi majjheti ettha uddhanti anāgataddhā vuccati, adhoti atītaddhā, tiriyañcāpi majjheti paccuppannaddhā. Etesu nandiñca nivesanañca, panujja viññāṇanti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi, panuditvā ca bhave na tiṭṭhe, evaṁ sante duvidhepi bhave na tiṭṭheyya. Evaṁ tāva panujjasaddassa panudehīti imasmiṁ atthavikappe sambandho, panuditvāti etasmiṁ pana atthavikappe bhave na tiṭṭheti ayameva sambandho. Etāni nandinivesanaviññāṇāni panuditvā duvidhepi bhave na tiṭṭheyyāti vuttaṁ hoti.",
  "atk-s0505a4:75": "1063-4. Etāni vinodetvā bhave atiṭṭhanto eso – evaṁvihārīti gāthā. Tattha idhevāti imasmiṁyeva sāsane, imasmiṁyeva vā attabhāve. Sukittitaṁ gotamanūpadhīkanti ettha anupadhikanti nibbānaṁ. Taṁ sandhāya bhagavantaṁ ālapanto āha – ‘‘sukittitaṁ gotamanūpadhīka’’nti.",
  "atk-s0505a4:76": "1065. Na kevalaṁ dukkhameva pahāsi – te cāpīti gāthā. Tattha aṭṭhitanti sakkaccaṁ, sadā vā. Taṁ taṁ namassāmīti tasmā taṁ namassāmi. Sameccāti upagantvā. Nāgāti bhagavantaṁ ālapanto āha.",
  "atk-s0505a4:77": "1066. Idāni taṁ bhagavā ‘‘addhā hi bhagavā pahāsi dukkha’’nti evaṁ tena brāhmaṇena viditopi attānaṁ anupanetvāva pahīnadukkhena puggalena ovadanto ‘‘yaṁ brāhmaṇa’’nti gāthamāha. Tassattho – yaṁ tvaṁ abhijānanto ‘‘ayaṁ bāhitapāpattā brāhmaṇo, vedehi gatattā vedagū, kiñcanābhāvena akiñcano, kāmesu ca bhavesu ca asattattā kāmabhave asatto’’ti jaññā jāneyyāsi. Addhā hi so imaṁ oghaṁ atāri, tiṇṇo ca pāraṁ akhilo akaṅkho.",
  "atk-s0505a4:78": "1067. Kiñca bhiyyo – vidvā ca yoti gāthā. Tattha idhāti imasmiṁ sāsane, attabhāve vā. Visajjāti vossajjitvā. Sesaṁ sabbattha pākaṭameva.",
  "atk-s0505a4:79": "Evaṁ bhagavā imampi suttaṁ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a4:80": "Paramatthajotikāya khuddaka-aṭṭhakathāya",
  "atk-s0505a4:81": "Suttanipāta-aṭṭhakathāya mettagūsuttavaṇṇanā niṭṭhitā.",
  "atk-s0505a4:82": "5. Dhotakasuttavaṇṇanā",
  "atk-s0505a4:83": "1068-9.Pucchāmitanti dhotakasuttaṁ. Tattha vācābhikaṅkhāmīti vācaṁ abhikaṅkhāmi. Sikkhe nibbānamattanoti attano rāgādīnaṁ nibbānatthāya adhisīlādīni sikkheyya. Itoti mama mukhato.",
  "atk-s0505a4:84": "1070. Evaṁ vutte attamano dhotako bhagavantaṁ abhitthavamāno kathaṁkathāpamokkhaṁ yācanto ‘‘passāmaha’’nti gāthamāha. Tattha passāmahaṁ devamanussaloketi passāmi ahaṁ devamanussaloke. Taṁ taṁ namassāmīti taṁ evarūpaṁ namassāmi. Pamuñcāti pamocehi.",
  "atk-s0505a4:85": "1071. Athassa bhagavā attādhīnameva kathaṁkathāpamokkhaṁ oghataraṇamukhena dassento ‘‘nāha’’nti gāthamāha. Tattha nāhaṁ sahissāmīti ahaṁ na sahissāmi na sakkhissāmi, na vāyamissāmīti vuttaṁ hoti. Pamocanāyāti pamācetuṁ. Kathaṁkathinti sakaṅkhaṁ. Taresīti tareyyāsi.",
  "atk-s0505a4:86": "1072-5. Evaṁ vutte attamanataro dhotako bhagavantaṁ abhitthavamāno anusāsaniṁ yācanto ‘‘anusāsa brahme’’ti gāthamāha. Tattha brahmāti seṭṭhavacanametaṁ. Tena bhagavantaṁ āmantayamāno āha – ‘‘anusāsa brahme’’ti . Vivekadhammanti sabbasaṅkhāravivekanibbānadhammaṁ. Abyāpajjamānoti nānappakārataṁ anāpajjamāno. Idheva santoti idheva samāno. Asitoti anissito. Ito parā dve gāthā mettagusutte vuttanayā eva. Kevalañhi tattha dhammaṁ, idha santinti ayaṁ viseso. Tatiyagāthāyapi pubbaḍḍhaṁ tattha vutanayameva aparaḍḍhe saṅgoti sajjanaṭṭhānaṁ, laggananti vuttaṁ hoti. Sesaṁ sabbattha pākaṭameva.",
  "atk-s0505a4:87": "Evaṁ bhagavā imampi suttaṁ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a4:88": "Paramatthajotikāya khuddaka-aṭṭhakathāya",
  "atk-s0505a4:89": "Suttanipāta-aṭṭhakathāya dhotakasuttavaṇṇanā niṭṭhitā.",
  "atk-s0505a4:90": "6. Upasīvasuttavaṇṇanā",
  "atk-s0505a4:91": "1076.Ekoahanti upasīvasuttaṁ. Tattha mahantamoghanti mahantaṁ oghaṁ. Anissitoti puggalaṁ vā dhammaṁ vā anissito. No visahāmīti na sakkomi. Ārammaṇanti nissayaṁ. Yaṁ nissitoti yaṁ puggalaṁ vā dhammaṁ vā nissito.",
  "atk-s0505a4:92": "1077. Idāni yasmā so brāhmaṇo ākiñcaññāyatanalābhī tañca santampi nissayaṁ na jānāti, tenassa bhagavā tañca nissayaṁ uttari ca niyyānapathaṁ dassento ‘‘ākiñcañña’’nti gāthamāha. Tattha pekkhamānoti taṁ ākiñcaññāyatanasamāpattiṁ sato samāpajjitvā vuṭṭhahitvā ca aniccādivasena passamāno. Natthīti nissāyāti taṁ ‘‘natthi kiñcī’’ti pavattasamāpattiṁ ārammaṇaṁ katvā. Tarassu oghanti tato pabhuti pavattāya vipassanāya yathānurūpaṁ catubbidhampi oghaṁ tarassu. Kathāhīti kathaṁkathāhi. Taṇhakkhayaṁ nattamahābhipassāti rattindivaṁ nibbānaṁ vibhūtaṁ katvā passa. Etenassa diṭṭhadhammasukhavihāraṁ katheti.",
  "atk-s0505a4:93": "1078-9. Idāni ‘‘kāme pahāyā’’ti sutvā vikkhambhanavasena attanā pahīne kāme sampassamāno ‘‘sabbesū’’ti gāthamāha. Tattha hitvā maññanti aññaṁ tato heṭṭhā chabbidhampi samāpattiṁ hitvā. Saññāvimokkhe parameti sattasu saññāvimokkhesu uttame ākiñcaññāyatane. Tiṭṭhe nuso tattha anānuyāyīti so puggalo tattha ākiñcaññāyatanabrahmaloke avigacchamāno tiṭṭheyya nūti pucchati. Athassa bhagavā saṭṭhikappasahassamattaṁyeva ṭhānaṁ anujānanto tatiyagāthamāha.",
  "atk-s0505a4:94": "1080. Evaṁ tassa tattha ṭhānaṁ sutvā idānissa sassatucchedabhāvaṁ pucchanto ‘‘tiṭṭhe ce’’ti gāthamāha. Tattha pūgampi vassānanti anekasaṅkhyampi vassānaṁ, gaṇarāsinti attho. ‘‘Pūgampi vassānī’’tipi pāṭho, tattha vibhattibyattayena sāmivacanassa paccattavacanaṁ kattabbaṁ, pūganti vā etassa bahūnīti attho vattabbo. ‘‘Pūgānī’’ti vāpi paṭhanti, purimapāṭhoyeva sabbasundaro. Tattheva so sīti siyā vimuttoti so puggalo tatthevākiñcaññāyatane nānādukkhehi vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo. Cavetha viññāṇaṁ tathāvidhassāti udāhu tathāvidhassa viññāṇaṁ anupādāya parinibbāyeyyāti ucchedaṁ pucchati, paṭisandhiggahaṇatthaṁ vāpi bhaveyyāti paṭisandhimpi tassa pucchati.",
  "atk-s0505a4:95": "1081. Athassa bhagavā ucchedasassataṁ anupagamma tattha uppannassa ariyasāvakassa anupādāya parinibbānaṁ dassento ‘‘accī yathā’’ti gāthamāha. Tattha atthaṁ paletīti atthaṁ gacchati. Na upeti saṅkhanti ‘‘asukaṁ nāma disaṁ gato’’ti vohāraṁ na gacchati. Evaṁ munī nāmakāyā vimuttoti evaṁ tattha uppanno sekkhamuni pakatiyā pubbeva rūpakāyā vimutto tattha catutthamaggaṁ nibbattetvā dhammakāyassa pariññātattā puna nāmakāyāpi vimutto ubhatobhāgavimutto khīṇāsavo hutvā anupādāparinibbānasaṅkhātaṁ atthaṁ paleti, na upeti saṅkhaṁ ‘‘khattiyo vā brāhmaṇo vā’’ti evamādikaṁ.",
  "atk-s0505a4:96": "1082. Idāni ‘‘atthaṁ paletī’’ti sutvā tassa yoniso atthaṁ asallakkhento ‘‘atthaṅgato so’’ti gāthamāha. Tassattho – so atthaṅgato udāhu natthi, udāhu ve sassatiyā sassatabhāvena arogo avipariṇāmadhammo soti evaṁ taṁ me munī sādhu viyākarohi. Kiṁ kāraṇaṁ? Tathā hi te vidito esa dhammoti.",
  "atk-s0505a4:97": "1083. Athassa bhagavā tathā avattabbataṁ dassento ‘‘atthaṅgatassā’’ti gāthamāha. Tattha atthaṅgatassāti anupādāparinibbutassa. Na pamāṇamatthīti rūpādippamāṇaṁ natthi. Yena naṁ vajjunti yena rāgādinā naṁ vadeyyuṁ. Sabbesu dhammesūti sabbesu khandhādidhammesu. Sesaṁ sabbattha pākaṭameva.",
  "atk-s0505a4:98": "Evaṁ bhagavā imaṁ suttaṁ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a4:99": "Paramatthajotikāya khuddaka-aṭṭhakathāya",
  "atk-s0505a4:100": "Suttanipāta-aṭṭhakathāya upasīvasuttavaṇṇanā niṭṭhitā.",
  "atk-s0505a4:101": "7. Nandasuttavaṇṇanā",
  "atk-s0505a4:102": "1084-5.Santiloketi nandasuttaṁ. Tattha paṭhamagāthāya attho – loke khattiyādayo janā ājīvakanigaṇṭhādike sandhāya ‘‘santi munayo’’ti vadanti, tayidaṁ kathaṁsūti kiṁ nu kho te samāpattiñāṇādinā ñāṇena uppannattā ñāṇūpapannaṁ no muniṁ vadanti, evaṁvidhaṁ nu vadanti, udāhu ve nānappakārakena lūkhajīvitasaṅkhātena jīvitenūpapannanti athassa bhagavā tadubhayaṁ paṭikkhipitvā muniṁ dassento ‘‘na diṭṭhiyā’’ti gāthamāha.",
  "atk-s0505a4:103": "1086-7. Idāni ‘‘diṭṭhādīhi suddhī’’ti vadantānaṁ vāde kaṅkhāpahānatthaṁ ‘‘ye kecime’’ti pucchati. Tattha anekarūpenāti kotūhalamaṅgalādinā. Tattha yatā carantāti tattha sakāya diṭṭhiyā guttā viharantā. Athassa tathā suddhiabhāvaṁ dīpento bhagavā dutiyaṁ gāthamāha.",
  "atk-s0505a4:104": "1088-90. Evaṁ ‘‘nātariṁsū’’ti sutvā idāni yo atari, taṁ sotukāmo ‘‘ye kecime’’ti pucchati. Athassa bhagavā oghatiṇṇamukhena jātijarātiṇṇe dassento tatiyaṁ gāthamāha. Tattha nivutāti ovuṭā pariyonaddhā. Yesīdhāti yesu idha. Ettha ca su-iti nipātamattaṁ. Taṇhaṁ pariññāyāti tīhi pariññāhi taṇhaṁ parijānitvā. Sesaṁ sabbattha pubbe vuttanayattā pākaṭameva.",
  "atk-s0505a4:105": "Evaṁ bhagavā arahattanikūṭeneva desanaṁ niṭṭhāpesi, desanāpariyosāne pana nando bhagavato bhāsitaṁ abhinandamāno ‘‘etābhinandāmī’’ti gāthamāha. Idhāpi ca pubbe vuttasadiso eva dhammābhisamayo ahosīti.",
  "atk-s0505a4:106": "Paramatthajotikāya khuddaka-aṭṭhakathāya",
  "atk-s0505a4:107": "Suttanipāta-aṭṭhakathāya nandasuttavaṇṇanā niṭṭhitā.",
  "atk-s0505a4:108": "8. Hemakasuttavaṇṇanā",
  "atk-s0505a4:109": "1091-4.Yeme pubbeti hemakasuttaṁ. Tattha ye me pubbe viyākaṁsūti ye bāvariādayo pubbe mayhaṁ sakaṁ laddhiṁ viyākaṁsu. Huraṁ gotamasāsanāti gotamasāsanā pubbataraṁ. Sabbaṁ taṁ takkavaḍḍhananti sabbaṁ taṁ kāmavitakkādivaḍḍhanaṁ. Taṇhānigghātananti taṇhāvināsanaṁ. Athassa bhagavā taṁ dhammaṁ ācikkhanto ‘‘idhā’’ti gāthādvayamāha. Tattha etadaññāya ye satāti etaṁ nibbānapadamaccutaṁ ‘‘sabbe saṅkhārā aniccā’’tiādinā nayena vipassantā anupubbena jānitvā ye kāyānupassanāsatiādīhi satā. Diṭṭhadhammābhinibbutāti viditadhammattā, diṭṭhadhammattā, rāgādinibbānena ca abhinibbutā. Sesaṁ sabbattha pākaṭameva.",
  "atk-s0505a4:110": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:111": "Paramatthajotikāya khuddaka-aṭṭhakathāya",
  "atk-s0505a4:112": "Suttanipāta-aṭṭhakathāya hemakasuttavaṇṇanā niṭṭhitā.",
  "atk-s0505a4:113": "9. Todeyyasuttavaṇṇanā",
  "atk-s0505a4:114": "1095.Yasmiṁkāmāti todeyyasuttaṁ. Tattha vimokkho tassa kīdisoti tassa kīdiso vimokkho icchitabboti pucchati . Idāni tassa aññavimokkhābhāvaṁ dassento bhagavā dutiyaṁ gāthamāha. Tattha vimokkho tassa nāparoti tassa añño vimokkho natthi.",
  "atk-s0505a4:115": "1097-8. Evaṁ ‘‘taṇhakkhayo eva vimokkho’’ti vuttepi tamatthaṁ asallakkhento ‘‘nirāsaso so uda āsasāno’’ti puna pucchati. Tattha uda paññakappīti udāhu samāpattiñāṇādinā ñāṇena taṇhākappaṁ vā diṭṭhikappaṁ vā kappayati. Athassa bhagavā taṁ ācikkhanto dutiyaṁ gāthamāha. Tattha kāmabhaveti kāme ca bhave ca. Sesaṁ sabbattha pākaṭameva.",
  "atk-s0505a4:116": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:117": "Paramatthajotikāya khuddaka-aṭṭhakathāya",
  "atk-s0505a4:118": "Suttanipāta-aṭṭhakathāya todeyyasuttavaṇṇanā niṭṭhitā.",
  "atk-s0505a4:119": "10. Kappasuttavaṇṇanā",
  "atk-s0505a4:120": "1099.Majjhesarasminti kappasuttaṁ. Tattha majjhe sarasminti purimapacchimakoṭipaññāṇābhāvato majjhabhūte saṁsāreti vuttaṁ hoti. Tiṭṭhatanti tiṭṭhamānānaṁ. Yathāyidaṁ nāparaṁ siyāti yathā idaṁ dukkhaṁ puna na bhaveyya.",
  "atk-s0505a4:121": "1101-2. Athassa bhagavā tamatthaṁ byākaronto tisso gāthāyo abhāsi. Tattha akiñcananti kiñcanapaṭipakkhaṁ. Anādānanti ādānapaṭipakkhaṁ, kiñcanādānavūpasamanti vuttaṁ hoti. Anāparanti aparapaṭibhāgadīpavirahitaṁ, seṭṭhanti vuttaṁ hoti. Na te mārassa paddhagūti te mārassa paddhacarā paricārakā sissā na honti. Sesaṁ sabbattha pākaṭameva.",
  "atk-s0505a4:122": "Evaṁ bhagavā imampi suttaṁ arahattanikūṭeneva desesi desanāpariyosāne ca pubbasadiso eva dhammābhisamayo ahosīti.",
  "atk-s0505a4:123": "Paramatthajotikāya khuddaka-aṭṭhakathāya",
  "atk-s0505a4:124": "Suttanipāta-aṭṭhakathāya kappasuttavaṇṇanā niṭṭhitā.",
  "atk-s0505a4:125": "11. Jatukaṇṇisuttavaṇṇanā",
  "atk-s0505a4:126": "1103-4.Sutvānahanti jatukaṇṇisuttaṁ. Tattha sutvānahaṁ vīramakāmakāminti ahaṁ ‘‘itipi so bhagavā’’tiādinā nayena vīraṁ kāmānaṁ akāmanato akāmakāmiṁ buddhaṁ sutvā. Akāmamāgamanti nikkāmaṁ bhagavantaṁ pucchituṁ āgatomhi. Sahajanettāti sahajātasabbaññutaññāṇacakkhu. Yathātacchanti yathātathaṁ. Brūhi meti puna yācanto bhaṇati. Yācanto hi sahassakkhattumpi bhaṇeyya, ko pana vādo dvikkhattuṁ. Tejī tejasāti tejena samannāgato tejasā abhibhuyya. Yamahaṁ vijaññaṁ jātijarāya idha vippahānanti yamahaṁ jātijarānaṁ pahānabhūtaṁ dhammaṁ idheva jāneyyaṁ.",
  "atk-s0505a4:127": "1105-7. Athassa bhagavā taṁ dhammamācikkhanto tisso gāthāyo abhāsi. Tattha nekkhammaṁ daṭṭhu khematoti nibbānañca nibbānagāminiñca paṭipadaṁ ‘‘khema’’nti disvā. Uggahitanti taṇhādiṭṭhivasena gahitaṁ. Nirattaṁ vāti nirassitabbaṁ vā, muñcitabbanti vuttaṁ hoti. Mā te vijjitthāti mā te ahosi. Kiñcananti rāgādikiñcanaṁ vāpi te mā vijjittha. Pubbeti atīte saṅkhāre ārabbha uppannakilesā. Brāhmaṇāti bhagavā jatukaṇṇiṁ ālapati. Sesaṁ sabbattha pākaṭameva.",
  "atk-s0505a4:128": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:129": "Paramatthajotikāya khuddaka-aṭṭhakathāya",
  "atk-s0505a4:130": "Suttanipāta-aṭṭhakathāya jatukaṇṇisuttavaṇṇanā niṭṭhitā.",
  "atk-s0505a4:131": "12. Bhadrāvudhasuttavaṇṇanā",
  "atk-s0505a4:132": "1108-9.Okañjahanti bhadrāvudhasuttaṁ. Tattha okañjahanti ālayaṁ jahaṁ. Taṇhacchidanti chataṇhākāyacchidaṁ. Anejanti lokadhammesu nikkampaṁ. Nandiñjahanti anāgatarūpādipatthanājahaṁ. Ekā eva hi taṇhā thutivasena idha nānappakārato vuttā. Kappañjahanti duvidhakappajahaṁ. Abhiyāceti ativiya yācāmi. Sutvāna nāgassa apanamissanti itoti nāgassa tava bhagavā vacanaṁ sutvā ito pāsāṇakacetiyato bahū janā pakkamissantīti adhippāyo. Janapadehi saṅgatāti aṅgādīhi janapadehi idha samāgatā. Viyākarohīti dhammaṁ desehi.",
  "atk-s0505a4:133": "1110. Athassa āsayānulomena dhammaṁ desento bhagavā dve gāthāyo abhāsi. Tattha ādānataṇhanti rūpādīnaṁ ādāyikaṁ gahaṇataṇhaṁ, taṇhupādānanti vuttaṁ hoti. Yaṁ yañhi lokasmimupādiyantīti etesu uddhādibhedesu yaṁ yaṁ gaṇhanti. Teneva māro anveti jantunti teneva upādānapaccayanibbattakammābhisaṅkhāranibbattavasena paṭisandhikkhandhamāro taṁ sattaṁ anugacchati.",
  "atk-s0505a4:134": "1111.Tasmā pajānanti tasmā etamādīnavaṁ aniccādivasena vā saṅkhāre jānanto. Ādānasatte iti pekkhamāno, pajaṁ imaṁ maccudheyye visattanti ādātabbaṭṭhena ādānesu rūpādīsu satte sabbaloke imaṁ pajaṁ maccudheyye laggaṁ pekkhamāno. Ādānasatte vā ādānābhiniviṭṭhe puggale ādānasaṅgahetuñca imaṁ pajaṁ maccudheyye laggaṁ tato vītikkamituṁ asamatthaṁ iti pekkhamāno kiñcanaṁ sabbaloke na uppādiyethāti sesaṁ sabbattha pākaṭameva.",
  "atk-s0505a4:135": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:136": "Paramatthajotikāya khuddaka-aṭṭhakathāya",
  "atk-s0505a4:137": "Suttanipāta-aṭṭhakathāya bhadrāvudhasuttavaṇṇanā niṭṭhitā.",
  "atk-s0505a4:138": "13. Udayasuttavaṇṇanā",
  "atk-s0505a4:139": "1112-3.Jhāyinti udayasuttaṁ. Tattha aññāvimokkhanti paññānubhāvanijjhātaṁ vimokkhaṁ pucchati. Atha bhagavā yasmā udayo catutthajjhānalābhī, tasmāssa paṭiladdhajjhānavasena nānappakārato aññāvimokkhaṁ dassento gāthādvayamāha. Tattha pahānaṁ kāmacchandānanti yamidaṁ paṭhamajjhānaṁ nibbattentassa kāmacchandappahānaṁ, tampi aññāvimokkhaṁ pabrūmi. Evaṁ sabbapadāni yojetabbāni.",
  "atk-s0505a4:140": "1114.Upekkhāsatisaṁsuddhanti catutthajjhānaupekkhāsatīhi saṁsuddhaṁ. Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā adhigataṁ arahattavimokkhaṁ vadati. Arahattavimokkhassa hi maggasampayuttasammāsaṅkappādibhedo dhammatakko purejavo hoti. Tenāha – ‘‘dhammatakkapurejava’’nti. Avijjāya pabhedananti etameva ca aññāvimokkhaṁ avijjāpabhedanasaṅkhātaṁ nibbānaṁ nissāya jātattā kāraṇopacārena ‘‘avijjāya pabhedana’’nti pabrūmīti.",
  "atk-s0505a4:141": "1115-6. Evaṁ avijjāpabhedanavacanena vuttaṁ nibbānaṁ sutvā ‘‘taṁ kissa vippahānena vuccatī’’ti pucchanto ‘‘kiṁsu saṁyojano’’ti gāthamāha. Tattha kiṁsu saṁyojanoti kiṁ saṁyojano. Vicāraṇanti vicaraṇakāraṇaṁ. Kissassa vippahānenāti kiṁ nāmakassa assa dhammassa vippahānena. Athassa bhagavā tamatthaṁ byākaronto ‘‘nandisaṁyojano’’ti gāthamāha. Tattha vitakkassāti kāmavitakkādiko vitakko assa.",
  "atk-s0505a4:142": "1117-8. Idāni tassa nibbānassa maggaṁ pucchanto ‘‘kathaṁ satassā’’ti gāthamāha. Tattha viññāṇanti abhisaṅkhāraviññāṇaṁ. Athassa maggaṁ kathento bhagavā ‘‘ajjhattañcā’’ti gāthamāha. Tattha evaṁ satassāti evaṁ satassa sampajānassa. Sesaṁ sabbattha pākaṭameva.",
  "atk-s0505a4:143": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:144": "Paramatthajotikāya khuddaka-aṭṭhakathāya",
  "atk-s0505a4:145": "Suttanipāta-aṭṭhakathāya udayasuttavaṇṇanā niṭṭhitā.",
  "atk-s0505a4:146": "14. Posālasuttavaṇṇanā",
  "atk-s0505a4:147": "1119-20.Yoatītanti posālasuttaṁ. Tattha yo atītaṁ ādisatīti yo bhagavā attano ca paresañca ‘‘ekampi jāti’’ntiādibhedaṁ atītaṁ ādisati. Vibhūtarūpasaññissāti samatikkantarūpasaññissa. Sabbakāyappahāyinoti tadaṅgavikkhambhanavasena sabbarūpakāyappahāyino, pahīnarūpabhavapaṭisandhikassāti adhippāyo. Natthi kiñcīti passatoti viññāṇābhāvavipassanena ‘‘natthi kiñcī’’ti passato, ākiñcaññāyatanalābhinoti vuttaṁ hoti. Ñāṇaṁ sakkānupucchāmīti sakkāti bhagavantaṁ ālapanto āha. Tassa puggalassa ñāṇaṁ pucchāmi, kīdisaṁ pucchitabbanti. Kathaṁ neyyoti kathaṁ so netabbo, kathamassa uttariñāṇaṁ uppādetabbanti.",
  "atk-s0505a4:148": "1121. Athassa bhagavā tādise puggale attano appaṭihatañāṇataṁ pakāsetvā taṁ ñāṇaṁ byākātuṁ gāthādvayamāha. Tattha viññāṇaṭṭhitiyo sabbā, abhijānaṁ tathāgatoti abhisaṅkhāravasena catasso paṭisandhivasena sattāti evaṁ sabbā viññāṇaṭṭhitiyo abhijānanto tathāgato. Tiṭṭhantamenaṁ jānātīti kammābhisaṅkhāravasena tiṭṭhantaṁ etaṁ puggalaṁ jānāti ‘‘āyatiṁ ayaṁ evaṁgatiko bhavissatī’’ti. Vimuttanti ākiñcaññāyatanādīsu adhimuttaṁ. Tapparāyaṇanti tammayaṁ.",
  "atk-s0505a4:149": "1122.Ākiñcaññasambhavaṁ ñatvāti ākiñcaññāyatanajanakaṁ kammābhisaṅkhāraṁ ñatvā ‘‘kinti palibodho aya’’nti. Nandī saṁyojanaṁ itīti yā ca tattha arūparāgasaṅkhātā nandī, tañca saṁyojanaṁ iti ñatvā. Tato tattha vipassatīti tato ākiñcaññāyatanasamāpattito vuṭṭhahitvā taṁ samāpattiṁ aniccādivasena vipassati. Etaṁ ñāṇaṁ tathaṁ tassāti etaṁ tassa puggalassa evaṁ vipassato anukkameneva uppannaṁ arahattañāṇaṁ aviparītaṁ. Vusīmatoti vusitavantassa. Sesaṁ sabbattha pākaṭameva.",
  "atk-s0505a4:150": "Evaṁ bhagavā imampi suttaṁ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a4:151": "Paramatthajotikāya khuddaka-aṭṭhakathāya",
  "atk-s0505a4:152": "Suttanipāta-aṭṭhakathāya posālasuttavaṇṇanā niṭṭhitā.",
  "atk-s0505a4:153": "15. Mogharājasuttavaṇṇanā",
  "atk-s0505a4:154": "1123.Dvāhaṁsakkanti mogharājasuttaṁ. Tattha dvāhanti dve vāre ahaṁ. So hi pubbe ajitasuttassa ca tissametteyyasuttassa ca avasāne dvikkhattuṁ bhagavantaṁ pucchi. Bhagavā panassa indriyaparipākaṁ āgamayamāno na byākāsi. Tenāha – ‘‘dvāhaṁ sakkaṁ apucchissa’’nti. Yāvatatiyañca devīsi, byākarotīti me sutanti yāvatatiyañca sahadhammikaṁ puṭṭho visuddhidevabhūto isi bhagavā sammāsambuddho byākarotīti evaṁ me sutaṁ. Godhāvarītīreyeva kira so evamassosi. Tenāha – ‘‘byākarotīti me suta’’nti.",
  "atk-s0505a4:155": "1124.Ayaṁ lokoti manussaloko. Paro lokoti taṁ ṭhapetvā avaseso. Sadevakoti brahmalokaṁ ṭhapetvā avaseso upapattidevasammutidevayutto, ‘‘brahmaloko sadevako’’ti etaṁ vā ‘‘sadevake loke’’tiādinayanidassanamattaṁ, tena sabbopi tathāvuttappakāro loko veditabbo.",
  "atk-s0505a4:156": "1125. Evaṁ abhikkantadassāvinti evaṁ aggadassāviṁ, sadevakassa lokassa ajjhāsayādhimuttigatiparāyaṇādīni passituṁ samatthanti dasseti.",
  "atk-s0505a4:157": "1126.Suññato lokaṁ avekkhassūti avasiyapavattasallakkhaṇavasena vā tucchasaṅkhārasamanupassanāvasena vāti dvīhi kāraṇehi suññato lokaṁ passa. Attānudiṭṭhiṁ ūhaccāti sakkāyadiṭṭhiṁ uddharitvā. Sesaṁ sabbattha pākaṭameva.",
  "atk-s0505a4:158": "Evaṁ bhagavā imampi suttaṁ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a4:159": "Paramatthajotikāya khuddaka-aṭṭhakathāya",
  "atk-s0505a4:160": "Suttanipāta-aṭṭhakathāya mogharājasuttavaṇṇanā niṭṭhitā.",
  "atk-s0505a4:161": "16. Piṅgiyasuttavaṇṇanā",
  "atk-s0505a4:162": "1127.Jiṇṇohamasmīti piṅgiyasuttaṁ. Tattha jiṇṇohamasmi abalo vītavaṇṇoti so kira brāhmaṇo jarābhibhūto vīsavassasatiko jātiyā, dubbalo ca ‘‘idha padaṁ karissāmī’’ti aññattheva karoti, vinaṭṭhapurimacchavivaṇṇo ca . Tenāha – ‘‘jiṇṇohamasmi abalo vītavaṇṇo’’ti. Māhaṁ nassaṁ momuho antarāvāti māhaṁ tuyhaṁ dhammaṁ asacchikatvā antarāyeva avidvā hutvā anassiṁ. Jātijarāya idha vippahānanti idheva tava pādamūle pāsāṇake vā cetiya jātijarāya vippahānaṁ nibbānadhammaṁ yamahaṁ vijaññaṁ, taṁ me ācikkha.",
  "atk-s0505a4:163": "1128. Idāni yasmā piṅgiyo kāye sāpekkhatāya ‘‘jiṇṇohamasmī’’ti gāthamāha tenassa bhagavā kāye sinehappahānatthaṁ ‘‘disvānarūpesu vihaññamāne’’ti gāthamāha. Tattha rūpesūti rūpahetu rūpapaccayā. Vihaññamāneti kammakāraṇādīhi upahaññamāne. Ruppanti rūpesūti cakkhurogādīhi ca rūpahetuyeva janā ruppanti bādhīyanti.",
  "atk-s0505a4:164": "1129-30. Evaṁ bhagavatā yāva arahattaṁ tāva kathitaṁ paṭipattiṁ sutvāpi piṅgiyo jarādubbalatāya visesaṁ anadhigantvāva puna ‘‘disā catasso’’ti imāya gāthāya bhagavantaṁ thomento desanaṁ yācati. Athassa bhagavā punapi yāva arahattaṁ, tāva paṭipadaṁ dassento ‘‘taṇhādhipanne’’ti gāthamāha. Sesaṁ sabbattha pākaṭameva.",
  "atk-s0505a4:165": "Imampi suttaṁ bhagavā arahattanikūṭeneva desesi. Desanāpariyosāne ca piṅgiyo anāgāmiphale patiṭṭhāsi. So kira antarantarā cintesi – ‘‘evaṁ vicitrapaṭibhānaṁ nāma desanaṁ na labhi mayhaṁ mātulo bāvarī savanāyā’’ti. Tena sinehavikkhepena arahattaṁ pāpuṇituṁ nāsakkhi. Antevāsino panassa sahassajaṭilā arahattaṁ pāpuṇiṁsu. Sabbeva iddhimayapattacīvaradharā ehibhikkhavo ahesunti.",
  "atk-s0505a4:166": "Paramatthajotikāya khuddaka-aṭṭhakathāya",
  "atk-s0505a4:167": "Suttanipāta-aṭṭhakathāya piṅgiyasuttavaṇṇanā niṭṭhitā.",
  "atk-s0505a4:168": "Pārāyanatthutigāthāvaṇṇanā",
  "atk-s0505a4:169": "Ito paraṁ saṅgītikārā desanaṁ thomentā ‘‘idamavoca bhagavā’’tiādimāhaṁsu. Tattha idamavocāti idaṁ parāyanaṁ avoca. Paricārakasoḷasānanti bāvarissa paricārakena piṅgiyena saha soḷasannaṁ buddhassa vā bhagavato paricārakānaṁ soḷasannanti paricārakasoḷasannaṁ. Te eva ca brāhmaṇā. Tattha soḷasaparisā pana purato ca pacchato ca vāmapassato ca dakkhiṇapassato ca cha cha yojanāni nisinnā ujukena dvādasayojanikā ahosi. Ajjhiṭṭhoti yācito atthamaññāyāti pāḷiatthamaññāya. Dhammamaññāyāti pāḷimaññāya. Pārāyananti evaṁ imassa dhammapariyāyassa adhivacanaṁ āropetvā tesaṁ brāhmaṇānaṁ nāmāni kittayantā ‘‘ajito tissametteyyo…pe… buddhaseṭṭhaṁ upāgamu’’nti āhaṁsu.",
  "atk-s0505a4:170": "1131-7. Tattha sampannacaraṇanti nibbānapadaṭṭhānabhūtena pātimokkhasīlādinā sampannaṁ. Isinti mahesiṁ. Sesaṁ pākaṭameva. Tato paraṁ brahmacariyamacariṁsūti maggabrahmacariyaṁ acariṁsu. Tasmā pārāyananti tassa pārabhūtassa nibbānassa ayananti vuttaṁ hoti.",
  "atk-s0505a4:171": "Pārāyanānugītigāthāvaṇṇanā",
  "atk-s0505a4:172": "1138.Pārāyanamanugāyissanti assa ayaṁ sambandho – bhagavatā hi pārāyane desite soḷasasahassā jaṭilā arahattaṁ pāpuṇiṁsu, avasesānañca cuddasakoṭisaṅkhānaṁ devamanussānaṁ dhammābhisamayo ahosi. Vuttañhetaṁ porāṇehi –",
  "atk-s0505a4:173": "‘‘Tato pāsāṇake ramme, pārāyanasamāgame;",
  "atk-s0505a4:174": "Amataṁ pāpayī buddho, cuddasa pāṇakoṭiyo’’ti.",
  "atk-s0505a4:175": "Niṭṭhitāya pana dhammadesanāya tato tato āgatā manussā bhagavato ānubhāvena attano attano gāmanigamādīsveva pāturahesuṁ. Bhagavāpi sāvatthimeva agamāsi paricārakasoḷasādīhi anekehi bhikkhusahassehi parivuto. Tattha piṅgiyo bhagavantaṁ vanditvā āha – ‘‘gacchāmahaṁ, bhante, bāvarissa buddhuppādaṁ ārocetuṁ, paṭissutañhi tassa mayā’’ti. Atha bhagavatā anuññāto ñāṇagamaneneva godhāvarītīraṁ gantvā pādagamanena assamābhimukho agamāsi. Tamenaṁ bāvarī brāhmaṇo maggaṁ olokento nisinno dūratova khārijaṭādivirahitaṁ bhikkhuvesena āgacchantaṁ disvā ‘‘buddho loke uppanno’’ti niṭṭhaṁ agamāsi. Sampattañcāpi naṁ pucchi – ‘‘kiṁ, piṅgiya, buddho loke uppanno’’ti. ‘‘Āma, brāhmaṇa, uppanno, pāsāṇake cetiye nisinno amhākaṁ dhammaṁ desesi, tamahaṁ tuyhaṁ desessāmī’’ti. Tato bāvarī mahatā sakkārena sapariso taṁ pūjetvā āsanaṁ paññāpesi. Tattha nisīditvā piṅgiyo ‘‘pārāyanamanugāyissa’’ntiādimāha.",
  "atk-s0505a4:176": "Tattha anugāyissanti bhagavatā gītaṁ anugāyissaṁ. Yathāddakkhīti yathā sāmaṁ saccābhisambodhena asādhāraṇañāṇena ca addakkhi. Nikkāmoti pahīnakāmo . ‘‘Nikkamo’’tipi pāṭho, vīriyavāti attho nikkhanto vā akusalapakkhā. Nibbanoti kilesavanavirahito, taṇhāvirahito eva vā. Kissa hetu musā bhaṇeti yehi kilesehi musā bhaṇeyya, ete tassa pahīnāti dasseti. Etena brāhmaṇassa savane ussāhaṁ janeti.",
  "atk-s0505a4:177": "1139-41.Vaṇṇūpasañhitanti guṇūpasañhitaṁ. Saccavhayoti ‘‘buddho’’ti sacceneva avhānena nāmena yutto. Brahmeti taṁ brāhmaṇaṁ ālapati. Kubbanakanti parittavanaṁ. Bahupphalaṁ kānanamāvaseyyāti anekaphalādivikatibharitaṁ kānanaṁ āgamma vaseyya. Appadasseti bāvaripabhutike parittapaññe. Mahodadhinti anotattādiṁ mahantaṁ udakarāsiṁ.",
  "atk-s0505a4:178": "1142-4.Yeme pubbeti ye ime pubbe. Tamanudāsinoti tamonudo āsino. Bhūripaññāṇoti ñāṇadhajo. Bhūrimedhasoti vipulapañño. Sandiṭṭhikamakālikanti sāmaṁ passitabbaphalaṁ, na ca kālantare pattabbaphalaṁ. Anītikanti kilesaītivirahitaṁ.",
  "atk-s0505a4:179": "1145-50. Atha naṁ bāvarī āha ‘‘kiṁ nu tamhā’’ti dve gāthā. Tato piṅgiyo bhagavato santikā avippavāsameva dīpento ‘‘nāhaṁ tamhā’’tiādimāha. Passāmi naṁ manasā cakkhunāvāti taṁ buddhaṁ ahaṁ cakkhunā viya manasā passāmi . Namassamāno vivasemi rattinti namassamānova rattiṁ atināmemi. Tena teneva natoti yena disābhāgena buddho, tena tenevāhampi nato tanninno tappoṇoti dasseti.",
  "atk-s0505a4:180": "1151.Dubbalathāmakassāti appathāmakassa, atha vā dubbalassa dutthāmakassa ca balavīriyahīnassāti vuttaṁ hoti. Teneva kāyo na paletīti teneva dubbalathāmakattena kāyo na gacchati, yena vā buddho, tena na gacchati. ‘‘Na paretī’’tipi pāṭho, so evattho. Tatthāti buddhassa santike. Saṅkappayantāyāti saṅkappagamanena. Tena yuttoti yena buddho, tena yutto payutto anuyuttoti dasseti.",
  "atk-s0505a4:181": "1152.Paṅkesayānoti kāmakaddame sayamāno. Dīpā dīpaṁ upaplavinti satthārādito satthārādiṁ abhigacchiṁ. Athaddasāsiṁ sambuddhanti sohaṁ evaṁ duddiṭṭhiṁ gahetvā anvāhiṇḍanto atha pāsāṇake cetiye buddhamaddakkhiṁ.",
  "atk-s0505a4:182": "1153. Imissā gāthāya avasāne piṅgiyassa ca bāvarissa ca indriyaparipākaṁ viditvā bhagavā sāvatthiyaṁ ṭhitoyeva suvaṇṇobhāsaṁ muñci. Piṅgiyo bāvarissa buddhaguṇe vaṇṇayanto nisinno eva taṁ obhāsaṁ disvā ‘‘kiṁ ida’’nti vilokento bhagavantaṁ attano purato ṭhitaṁ viya disvā bāvaribrāhmaṇassa ‘‘buddho āgato’’ti ārocesi, brāhmaṇo uṭṭhāyāsanā añjaliṁ paggahetvā aṭṭhāsi. Bhagavāpi obhāsaṁ pharitvā brāhmaṇassa attānaṁ dassento ubhinnampi sappāyaṁ viditvā piṅgiyameva ālapamāno ‘‘yathā ahū vakkalī’’ti imaṁ gāthamabhāsi.",
  "atk-s0505a4:183": "Tassattho – yathā vakkalitthero saddhādhimutto ahosi, saddhādhurena ca arahattaṁ pāpuṇi. Yathā ca soḷasannaṁ eko bhadrāvudho nāma yathā ca āḷavi gotamo, evameva tvampi pamuñcassu saddhaṁ. Tato saddhāya adhimuccanto ‘‘sabbe saṅkhārā aniccā’’tiādinā nayena vipassanaṁ ārabhitvā maccudheyyassa pāraṁ nibbānaṁ gamissasīti arahattanikūṭeneva desanaṁ niṭṭhāpesi. Desanāpariyosāne piṅgiyo arahatte bāvarī anāgāmiphale patiṭṭhahi. Bāvaribrāhmaṇassa sissā pana pañcasatā sotāpannā ahesuṁ.",
  "atk-s0505a4:184": "1154-5. Idāni piṅgiyo attano pasādaṁ pavedento ‘‘esa bhiyyo’’tiādimāha. Tattha paṭibhānavāti paṭibhānapaṭisambhidāya upeto. Adhideve abhiññāyāti adhidevakare dhamme ñatvā. Parovaranti hīnapaṇītaṁ, attano ca parassa ca adhidevattakaraṁ sabbaṁ dhammajātaṁ vedīti vuttaṁ hoti. Kaṅkhīnaṁ paṭijānatanti kaṅkhīnaṁyeva sataṁ ‘‘nikkaṅkhamhā’’ti paṭijānantānaṁ.",
  "atk-s0505a4:185": "1156.Asaṁhīranti rāgādīhi asaṁhāriyaṁ. Asaṁkuppanti akuppaṁ avipariṇāmadhammaṁ. Dvīhipi padehi nibbānaṁ bhaṇati. Addhā gamissāmīti ekaṁseneva taṁ anupādisesaṁ nibbānadhātuṁ gamissāmi. Na mettha kaṅkhāti natthi me ettha nibbāne kaṅkhā. Evaṁ maṁ dhārehi adhimuttacittanti piṅgiyo ‘‘evameva tvampi pamuñcassu saddha’’nti. Iminā bhagavato ovādena attani saddhaṁ uppādetvā saddhādhureneva ca vimuñcitvā taṁ saddhādhimuttataṁ pakāsento bhagavantaṁ āha – ‘‘evaṁ maṁ dhārehi adhimuttacitta’’nti. Ayamettha adhippāyo ‘‘yathā maṁ tvaṁ avaca, evameva adhimuttaṁ dhārehī’’ti.",
  "atk-s0505a4:186": "Iti paramatthajotikāya khuddaka-aṭṭhakathāya",
  "atk-s0505a4:187": "Suttanipāta-aṭṭhakathāya soḷasabrāhmaṇasuttavaṇṇanā niṭṭhitā.",
  "atk-s0505a4:188": "Niṭṭhito ca pañcamo vaggo atthavaṇṇanānayato, nāmena",
  "atk-s0505a4:189": "Pārāyanavaggoti.",
  "atk-s0505a4:190": "Nigamanakathā",
  "atk-s0505a4:191": "Ettāvatā ca yaṁ vuttaṁ –",
  "atk-s0505a4:192": "‘‘Uttamaṁ vandaneyyānaṁ, vanditvā ratanattayaṁ;",
  "atk-s0505a4:193": "Yo khuddakanikāyamhi, khuddācārappahāyinā.",
  "atk-s0505a4:194": "‘‘Desito lokanāthena, lokanittharaṇesinā;",
  "atk-s0505a4:195": "Tassa suttanipātassa, karissāmatthavaṇṇana’’nti.",
  "atk-s0505a4:196": "Ettha uragavaggādipañcavaggasaṅgahitassa uragasuttādisattatisuttappabhedassa suttanipātassa atthavaṇṇanā katā hoti. Tenetaṁ vuccati –",
  "atk-s0505a4:197": "‘‘Imaṁ suttanipātassa, karontenatthavaṇṇanaṁ;",
  "atk-s0505a4:198": "Saddhammaṭṭhitikāmena, yaṁ pattaṁ kusalaṁ mayā.",
  "atk-s0505a4:199": "‘‘Tassānubhāvato khippaṁ, dhamme ariyappavedite;",
  "atk-s0505a4:200": "Vuḍḍhiṁ virūḷhiṁ vepullaṁ, pāpuṇātu ayaṁ jano’’ti.",
  "atk-s0505a4:201": "(Pariyattippamāṇato catucattālīsamattā bhāṇavārā.)",
  "atk-s0505a4:202": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādippabhedaguṇapaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ paramatthajotikā nāma suttanipāta-aṭṭhakathā –",
  "atk-s0505a4:203": "Tāva tiṭṭhatu lokasmiṁ, lokanittharaṇesinaṁ;",
  "atk-s0505a4:204": "Dassentī kulaputtānaṁ, nayaṁ paññāvisuddhiyā.",
  "atk-s0505a4:205": "Yāva buddhoti nāmampi, suddhacittassa tādino;",
  "atk-s0505a4:206": "Lokamhi lokajeṭṭhassa, pavattati mahesinoti.",
  "atk-s0505a4:207": "Suttanipāta-atthavaṇṇanā niṭṭhitā."
}