{
  "atk-abh03a33:0": "18. Aṭṭhārasamavaggo",
  "atk-abh03a33:1": "1. Manussalokakathāvaṇṇanā",
  "atk-abh03a33:2": "802-803. Idāni manussalokakathā nāma hoti. Tattha ‘‘tathāgato loke, jāto loke saṁvaḍḍho, lokaṁ abhibhuyya viharati anupalitto lokenā’’ti (saṁ. ni. 3.94) suttaṁ ayoniso gahetvā ‘‘bhagavā tusitabhavane nibbatto tattheva vasati, na manussalokaṁ āgacchati, nimmitarūpamattakaṁ panettha dassetī’’ti yesaṁ laddhi, seyyathāpi etarahi vetullakānaṁyeva, te sandhāya pucchā sakavādissa, paṭiññā itarassa. Atha naṁ puṭṭhokāsena ceva suttasādhanena ca saññāpetuṁ nanu atthītiādimāha. Loke jātoti paravādī tusitapuraṁ sandhāya vadati. Satthārā panetaṁ manussalokaññeva sandhāya lokaṁ vuttaṁ. Lokaṁ abhibhuyyāti paravādī manussalokaṁ abhibhavitvāti diṭṭhiyā vadati, satthā pana ārammaṇalokaṁ abhibhavitvā vihāsi. Anupalitto lokenāti paravādī manussalokena anupalittataṁva sandhāya vadati, satthā pana lokadhammesu kilesehi anupalitto vihāsi. Tasmā asādhakametanti.",
  "atk-abh03a33:3": "Manussalokakathāvaṇṇanā.",
  "atk-abh03a33:4": "2. Dhammadesanākathāvaṇṇanā",
  "atk-abh03a33:5": "804-806. Idāni dhammadesanākathā nāma hoti. Tattha ‘‘tusitapure ṭhito bhagavā dhammadesanatthāya abhinimmitaṁ pesesi, tena ceva tassa ca desanaṁ sampaṭicchitvā āyasmatā ānandena dhammo desito, na buddhena bhagavatā’’ti yesaṁ laddhi, seyyathāpi vetullakānaññeva; te sandhāya pucchā sakavādissa, paṭiññā itarassa. Atha naṁ ‘‘yadi tena dhammo desito, sveva satthā bhaveyyā’’ti codetuṁ abhinimmito jinotiādimāha. Itaro tathā asampaṭicchanto paṭikkhipati. Sesamettha uttānatthamevāti.",
  "atk-abh03a33:6": "Dhammadesanākathāvaṇṇanā.",
  "atk-abh03a33:7": "3. Karuṇākathāvaṇṇanā",
  "atk-abh03a33:8": "807-808. Idāni karuṇākathā nāma hoti. Tattha piyāyitānaṁ vatthūnaṁ vipattiyā sarāgānaṁ rāgavasena karuṇāpatirūpikaṁ pavattiṁ disvā ‘‘rāgova karuṇā nāma, so ca bhagavato natthi, tasmā natthi buddhassa bhagavato karuṇā’’ti yesaṁ laddhi, seyyathāpi uttarāpathakānaṁ; te sandhāya pucchā sakavādissa, paṭiññā itarassa. Atha naṁ ‘‘karuṇā nāmesā nikkilesatāya ceva sattārammaṇatāya ca cetovimuttitāya ca ekādasānisaṁsatāya ca mettādīhi samānajātikā, tasmā yadi bhagavato karuṇā natthi, mettādayopissa na siyu’’nti codanatthaṁ natthi buddhassa bhagavato mettātiādimāha. Ākāruṇikoti pañhe tathārūpaṁ vohāraṁ apassanto paṭikkhipati. Sesamettha uttānatthamevāti.",
  "atk-abh03a33:9": "Karuṇākathāvaṇṇanā.",
  "atk-abh03a33:10": "4. Gandhajātakathāvaṇṇanā",
  "atk-abh03a33:11": "809. Idāni gandhajātakathā nāma hoti. Tattha yesaṁ buddhe bhagavati ayoniso pemavasena ‘‘bhagavato uccārapassāvo aññe gandhajāte ativiya adhigaṇhāti, natthi tato ca sugandhataraṁ gandhajāta’’nti laddhi, seyyathāpi ekaccānaṁ andhakānañceva uttarāpathakānañca; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a33:12": "Gandhajātakathāvaṇṇanā.",
  "atk-abh03a33:13": "5. Ekamaggakathāvaṇṇanā",
  "atk-abh03a33:14": "810-811. Idāni ekamaggakathā nāma hoti. Tattha yesaṁ buddhe bhagavati ayoniso pemavaseneva ‘‘bhagavā sotāpanno hutvā sakadāgāmī, sakadāgāmī hutvā anāgāmī, anāgāmī hutvā arahattaṁ sacchākāsi, ekeneva pana ariyamaggena cattāri phalāni sacchākāsī’’ti laddhi, seyyathāpi tesaññeva; te sandhāya pucchā sakavādissa, paṭiññā itarassa. Atha naṁ catūhi phalehi saddhiṁ uppannānaṁ catunnaṁ phassādīnaṁ ekato samodhānavasena codetuṁ catunnaṁ phassānantiādimāha. Sotāpattimaggenātiādi ‘‘kataramaggena sacchikarotī’’ti pucchanatthaṁ vuttaṁ. Arahattamaggenāti ca vutte tena sakkāyadiṭṭhiādīnaṁ pahānābhāvavasena codeti. Bhagavā sotāpannoti buddhabhūtassa sotāpannabhāvo natthīti paṭikkhipati. Parato pañhadvayepi eseva nayo. Sesamettha yathāpāḷimeva niyyātīti.",
  "atk-abh03a33:15": "Ekamaggakathāvaṇṇanā.",
  "atk-abh03a33:16": "6. Jhānasaṅkantikathāvaṇṇanā",
  "atk-abh03a33:17": "813-816. Idāni jhānasaṅkantikathā nāma hoti. Tattha yesaṁ ‘‘idha, bhikkhave, bhikkhu vivicceva kāmehi paṭhamaṁ jhānaṁ upasampajja viharati, vitakkavicārānaṁ vūpasamā dutiyaṁ jhānaṁ, tatiyaṁ jhānaṁ, catutthaṁ jhānaṁ upasampajja viharatī’’ti (saṁ. ni. 5.923-934) imaṁ paṭipāṭidesanaṁ nissāya ‘‘tassa tassa jhānassa upacārappavattiṁ vināva jhānā jhānaṁ saṅkamatī’’ti laddhi, seyyathāpi mahisāsakānañceva ekaccānañca andhakānaṁ; te sandhāya pucchā sakavādissa, paṭiññā itarassa. Atha naṁ ‘‘yadi te dutiyajjhānūpacāraṁ appatvā uppaṭipāṭiyā paṭhamajjhānā dutiyajjhānameva saṅkamati, paṭhamato tatiyaṁ, dutiyato catutthampi saṅkameyyā’’ti codetuṁ paṭhamā jhānātiādimāha. Yā paṭhamassātiādi ‘‘yadi paṭhamato anantaraṁ dutiyaṁ, dutiyādīhi vā tatiyādīni samāpajjati, ekāvajjanena samāpajjeyyā’’ti codanatthaṁ vuttaṁ. Kāme ādīnavatoti paṭhamaṁ kāme ādīnavato manasi karoto pacchā uppajjati. Jhānakkhaṇe panesa nimittameva manasi karoti. Taññeva paṭhamanti ‘‘yadi purimajavanato pacchimajavanaṁ viya anantaraṁ uppajjeyya, ṭhapetvā purimapacchimabhāvaṁ lakkhaṇato taññeva taṁ bhaveyyā’’ti codetuṁ pucchati. Iminā upāyena sabbattha attho veditabbo. Vivicceva kāmehītiādīhi paṭipāṭiyā jhānānaṁ desitabhāvaṁ dīpeti, na anantaruppattiṁ, tasmā asādhakanti.",
  "atk-abh03a33:18": "Jhānasaṅkantikathāvaṇṇanā.",
  "atk-abh03a33:19": "7. Jhānantarikakathāvaṇṇanā",
  "atk-abh03a33:20": "817-818. Idāni jhānantarikakathā nāma hoti. Tattha yesaṁ samaye ‘‘pañcakanaye pañca jhānāni vibhattāni, kevalaṁ tayo samādhī uddiṭṭhā’’ti avitakkavicāramattassa samādhino okāsaṁ ajānantānaṁ ‘‘paṭhamassa ca dutiyassa ca jhānassa antare jhānantarikā nāma esā’’ti laddhi, seyyathāpi sammitiyānañceva ekaccānañca andhakānaṁ; te sandhāya pucchā sakavādissa, paṭiññā itarassa. Atha naṁ ‘‘jhānampi cetasikā dhammā, phassādayopi, tasmā yadi jhānantarikā nāma bhaveyya, phassantarikādīhipi bhavitabba’’nti codanatthaṁ atthi phassantarikātiādimāha .",
  "atk-abh03a33:21": "Dutiyassa ca jhānassāti ‘‘yadi jhānantarikā nāma bhaveyya, dutiyatatiyādīnipi jhānāneva, tesampi antarikāya bhavitabba’’nti codanatthaṁ vuttaṁ. So kevalaṁ laddhiyā abhāvena paṭikkhipati ceva paṭijānāti ca. Paṭhamassa cāti puṭṭho laddhivasena paṭijānāti.",
  "atk-abh03a33:22": "819.Savitakko savicārotiādi ‘‘tiṇṇampi samādhīnaṁ samādhibhāve samāne avitakko vicāramattova samādhi jhānantariko, na itaroti ko ettha visesahetū’’ti codanatthaṁ vuttaṁ.",
  "atk-abh03a33:23": "820-822.Dvinnaṁ jhānānaṁ paṭuppannānanti paṭhamadutiyāni sandhāya pucchati. Itaro ‘‘tesaṁ paccuppannānaṁyeva antare avitakko vicāramatto samādhi jhānantariko nāma hotī’’ti laddhiyā paṭijānāti. Paṭhamaṁ jhānaṁ niruddhanti puṭṭho tiṇṇaṁ ekakkhaṇe pavatti na yuttāti paṭijānāti . Avitakko vicāramatto samādhi paṭhamaṁ jhānanti catukkanayavasena pucchati. Sakavādī tasmiṁ naye tassa abhāvā paṭikkhipati. Nanu tayo samādhīti etthāyamadhippāyo – yathā tesu tīsu samādhīsu dve samādhī jhānāneva, na jhānantarikā, evaṁ itarenapi jhāneneva bhavitabbaṁ, na jhānantarikāyāti.",
  "atk-abh03a33:24": "Jhānantarikakathāvaṇṇanā.",
  "atk-abh03a33:25": "8. Samāpanno saddaṁ suṇātītikathāvaṇṇanā",
  "atk-abh03a33:26": "823-825. Idāni samāpanno saddaṁ suṇātītikathā nāma hoti. Tattha ‘‘yasmā paṭhamassa jhānassa saddo kaṇḍako vutto bhagavatā, yadi ca samāpanno taṁ na suṇeyya, kathaṁ kaṇḍako siyā. Tasmā samāpanno saddaṁ, suṇātī’’ti yesaṁ laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa. Cakkhunā rūpaṁ passatītiādi ‘‘samāpannassa tāva pañcadvārappavattaṁ natthi, tasmiṁ asati yadi so saddaṁ suṇeyya, rūpampi passeyyā’’ti codanatthaṁ vuttaṁ. Saddo kaṇḍakoti vikkhepakarattā vuttaṁ. Oḷārikena hi saddena sote ghaṭṭite paṭhamajjhānato vuṭṭhānaṁ hoti, tenetaṁ vuttaṁ, tasmā asādhakaṁ. Dutiyassa jhānassātiādi ‘‘yathā aññopi kaṇḍako antosamāpattiyaṁ natthi, evaṁ saddassavanampī’’ti bodhanatthaṁ vuttaṁ, taṁ sabbaṁ uttānatthamevāti.",
  "atk-abh03a33:27": "Samāpanno saddaṁ suṇātītikathāvaṇṇanā.",
  "atk-abh03a33:28": "9. Cakkhunārūpaṁpassatītikathāvaṇṇanā",
  "atk-abh03a33:29": "826-827. Idāni cakkhunā rūpaṁ passatītikathā nāma hoti. Tattha ‘‘cakkhunā rūpaṁ disvā’’ti vacanaṁ nissāya ‘‘pasādacakkhumeva rūpaṁ passatī’’ti yesaṁ laddhi, seyyathāpi mahāsaṅghikānaṁ , te sandhāya pucchā sakavādissa, paṭiññā itarassa. Atha naṁ ‘‘yadi cakkhunā rūpaṁ passeyya, rūpena rūpaṁ passeyyātī’’ti codetuṁ rūpena rūpaṁ passatīti āha. Itaro rūpāyatanaṁ sandhāya paṭikkhipitvā puna puṭṭho cakkhumeva sandhāya paṭijānāti. Paṭivijānātīti ettha ayamadhippāyo – passatīti hi mayaṁ paṭijānanaṁ sandhāya pucchāma, na cakkhūpasaṁhāramattaṁ. Tasmā vadehi tāva ‘‘kiṁ te cakkhumā rūpena rūpaṁ paṭivijānātī’’ti. Itaro purimanayeneva paṭikkhipati ceva paṭijānāti ca. Atha naṁ ‘‘evaṁ sante rūpaṁ manoviññāṇaṁ āpajjati, tañhi paṭivijānāti nāmā’’ti codetuṁ rūpaṁ manoviññāṇanti āha. Itaro lesaṁ alabhanto paṭikkhipateva. Atthi cakkhussa āvaṭṭanātiādi ‘‘yadi cakkhu paṭivijānanaṭṭhena passati, cakkhuviññāṇassa viya tassāpi āvajjanāya bhavitabba’’nti codetuṁ pucchati. Itaro yasmā na āvajjanapaṭibaddhaṁ cakkhu, na taṁ āvajjanānantaraṁ uppajjati, tasmā na hevanti paṭikkhipati. Sotena saddantiādīsupi eseva nayo. Idha, bhikkhave, bhikkhu cakkhunā rūpaṁ passatīti sasambhārakathānayena vuttaṁ. Yathā hi usunā vijjhantopi ‘‘dhanunā vijjhatī’’ti vuccati, evaṁ cakkhuviññāṇena passantopi ‘‘cakkhunā passatī’’ti vutto, tasmā asādhakametaṁ. Sesesupi eseva nayopi.",
  "atk-abh03a33:30": "Cakkhunā rūpaṁ passatītikathāvaṇṇanā.",
  "atk-abh03a33:31": "Aṭṭhārasamo vaggo."
}