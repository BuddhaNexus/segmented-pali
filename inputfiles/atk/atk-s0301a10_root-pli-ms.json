{
  "atk-s0301a10:0": "10. Yakkhasaṁyuttaṁ",
  "atk-s0301a10:1": "1. Indakasuttavaṇṇanā",
  "atk-s0301a10:2": "235. Yakkhasaṁyuttassa paṭhame indakassāti indakūṭanivāsino yakkhassa. Yakkhato hi kūṭena, kūṭato ca yakkhena nāmaṁ laddhaṁ. Rūpaṁ na jīvanti vadantīti yadi buddhā rūpaṁ jīvanti na vadanti, yadi rūpaṁ satto puggaloti evaṁ na vadantīti attho. Kathaṁ nvayanti kathaṁ nu ayaṁ? Kutassa aṭṭhīyakapiṇḍametīti assa sattassa aṭṭhiyakapiṇḍañca kuto āgacchati? Ettha ca aṭṭhiggahaṇena tīṇi aṭṭhisatāni, yakapiṇḍaggahaṇena nava maṁsapesisatāni gahitāni. Yadi rūpaṁ na jīvo, athassa imāni ca aṭṭhīni imā ca maṁsapesiyo kuto āgacchantīti pucchati. Kathaṁ nvayaṁ sajjati gabbharasminti kena nu kāraṇena ayaṁ satto mātukucchismiṁ sajjati laggati, tiṭṭhatīti? Puggalavādī kiresa yakkho, ‘‘ekappahāreneva satto mātukucchismiṁ nibbattatī’’ti gahetvā gabbhaseyyakasattassa mātā macchamaṁsādīni khādati, sabbāni ekarattivāsena pacitvā pheṇaṁ viya vilīyanti. Yadi rūpaṁ satto na bhaveyya, evameva vilīyeyyāti laddhiyā evamāha. Athassa bhagavā – ‘‘na mātukucchismiṁ ekappahāreneva nibbattati, anupubbena pana vaḍḍhatī’’ti dassento paṭhamaṁ kalalaṁ hotītiādimāha. Tattha paṭhamanti paṭhamena paṭisandhiviññāṇena saddhiṁ tissoti vā phussoti vā nāmaṁ natthi, atha kho tīhi jātiuṇṇaṁsūhi katasuttagge saṇṭhitatelabinduppamāṇaṁ kalalaṁ hoti, yaṁ sandhāya vuttaṁ –",
  "atk-s0301a10:3": "‘‘Tilatelassa yathā bindu, sappimaṇḍo anāvilo;",
  "atk-s0301a10:4": "Evaṁ vaṇṇappaṭibhāgaṁ, kalalaṁ sampavuccatī’’ti.",
  "atk-s0301a10:5": "Kalalāhoti abbudanti tasmā kalalā sattāhaccayena maṁsadhovanaudakavaṇṇaṁ abbudaṁ nāma hoti, kalalanti nāmaṁ antaradhāyati. Vuttampi cetaṁ –",
  "atk-s0301a10:6": "‘‘Sattāhaṁ kalalaṁ hoti, paripakkaṁ samūhataṁ;",
  "atk-s0301a10:7": "Vivaṭṭamānaṁ tabbhāvaṁ, abbudaṁ nāma jāyatī’’ti.",
  "atk-s0301a10:8": "Abbudājāyate pesīti tasmāpi abbudā sattāhaccayena vilīnatipusadisā pesi nāma sañjāyati. Sā maricaphāṇitena dīpetabbā. Gāmadārikā hi supakkāni maricāni gahetvā sāṭakante bhaṇḍikaṁ katvā pīḷetvā maṇḍaṁ ādāya kapāle pakkhipitvā ātape ṭhapenti, taṁ sukkhamānaṁ sabbabhāgehi muccati. Evarūpā pesi hoti, abbudanti nāmaṁ antaradhāyati. Vuttampi cetaṁ –",
  "atk-s0301a10:9": "‘‘Sattāhaṁ abbudaṁ hoti, paripakkaṁ samūhataṁ;",
  "atk-s0301a10:10": "Vivaṭṭamānaṁ tabbhāvaṁ, pesi nāma pajāyatī’’ti.",
  "atk-s0301a10:11": "Pesi nibbattatī ghanoti tato pesito sattāhaccayena kukkuṭaṇḍasaṇṭhāno ghano nāma maṁsapiṇḍo nibbattati, pesīti nāmaṁ antaradhāyati. Vuttampi cetaṁ –",
  "atk-s0301a10:12": "‘‘Sattāhaṁ pesi bhavati, paripakkaṁ samūhataṁ;",
  "atk-s0301a10:13": "Vivaṭṭamānaṁ tabbhāvaṁ, ghanoti nāma jāyati.",
  "atk-s0301a10:14": "‘‘Yathā kukkuṭiyā aṇḍaṁ, samantā parimaṇḍalaṁ;",
  "atk-s0301a10:15": "Evaṁ ghanassa saṇṭhānaṁ, nibbattaṁ kammapaccayā’’ti.",
  "atk-s0301a10:16": "Ghanā pasākhā jāyantīti pañcame sattāhe dvinnaṁ hatthapādānaṁ sīsassa catthāya pañca pīḷakā jāyanti, yaṁ sandhāyetaṁ vuttaṁ ‘‘pañcame, bhikkhave, sattāhe pañca pīḷakā saṇṭhahanti kammato’’ti.",
  "atk-s0301a10:17": "Ito paraṁ chaṭṭhasattamādīni sattāhāni atikkamma desanaṁ saṅkhipitvā dvācattālīse sattāhe pariṇatakālaṁ gahetvā dassento kesātiādimāha. Tattha kesā lomā nakhāpi cāti dvācattālīse sattāhe etāni jāyanti.",
  "atk-s0301a10:18": "Tena so tattha yāpetīti tassa hi nābhito uṭṭhito nāḷo mātu udarapaṭalena ekābaddho hoti, so uppaladaṇḍako viya chiddo, tena āhāraraso saṁsaritvā āhārasamuṭṭhānarūpaṁ samuṭṭhāpeti. Evaṁ so dasa māse yāpeti. Mātukucchigato naroti mātuyā tirokucchigato, kucchiyā abbhantaragatoti attho. Iti bhagavā ‘‘evaṁ kho, yakkha, ayaṁ satto anupubbena mātukucchiyaṁ vaḍḍhati, na ekappahāreneva nibbattatī’’ti dasseti. Paṭhamaṁ.",
  "atk-s0301a10:19": "2. Sakkanāmasuttavaṇṇanā",
  "atk-s0301a10:20": "236. Dutiye sakkanāmakoti evaṁ nāmako eko yakkho, so kira mārapakkhikayakkho. Vippamuttassāti tīhi bhavehi vippamuttassa. Yadaññanti yaṁ aññaṁ. Vaṇṇenāti kāraṇena. Saṁvāsoti ekato vāso, sakkhidhammo mittadhammoti attho. Sappaññoti supañño sambuddho. Dutiyaṁ.",
  "atk-s0301a10:21": "3. Sūcilomasuttavaṇṇanā",
  "atk-s0301a10:22": "237. Tatiye gayāyanti gayāgāme, gayāya avidūre niviṭṭhagāmaṁ upanissāyāti attho. Ṭaṅkitamañceti dīghamañce pādamajjhe vijjhitvā aṭaniyo pavesetvā katamañce. Tassa ‘‘idaṁ upari, idaṁ heṭṭhā’’ti natthi, parivattetvā atthatopi tādisova hoti, taṁ devaṭṭhāne ṭhapenti. Catunnaṁ pāsāṇānaṁ upari pāsāṇaṁ attharitvā katagehampi ‘‘ṭaṅkitamañco’’ti vuccati. Sūcilomassāti kathinasūcisadisalomassa. So kira kassapassa bhagavato sāsane pabbajitvā dūraṭṭhānato āgato sedamalaggahitena gattena supaññattaṁ saṅghikamañcaṁ anādarena apaccattharitvā nipajji, tassa parisuddhasīlassa taṁ kammaṁ suddhavatthe kāḷakaṁ viya ahosi. So tasmiṁ attabhāve visesaṁ nibbattetuṁ asakkonto kālaṁkatvā gayāgāmadvāre saṅkāraṭṭhāne yakkho hutvā nibbatti. Nibbattamattasseva cassa sakalasarīraṁ kathinasūcīhi gavicchivijjhitaṁ viya jātaṁ.",
  "atk-s0301a10:23": "Athekadivasaṁ bhagavā paccūsasamaye lokaṁ olokento taṁ yakkhaṁ paṭhamāvajjanasseva āpāthaṁ āgataṁ disvā – ‘‘ayaṁ ekaṁ buddhantaraṁ mahādukkhaṁ anubhavi. Kiṁ nu khvāssa maṁ āgamma sotthikāraṇaṁ bhaveyyā’’ti? Āvajjento paṭhamamaggassa upanissayaṁ addasa. Athassa saṅgahaṁ kātukāmo surattadupaṭṭaṁ nivāsetvā sugatamahācīvaraṁ pārupitvā devavimānakappaṁ gandhakuṭiṁ pahāya hatthigavāssamanussakukkurādikuṇapaduggandhaṁ saṅkāraṭṭhānaṁ gantvā tattha mahāgandhakuṭiyaṁ viya nisīdi. Taṁ sandhāya vuttaṁ ‘‘sūcilomassa yakkhassa bhavane’’ti.",
  "atk-s0301a10:24": "Kharoti suṁsumārapiṭṭhi viya chadaniṭṭhakāhi visamacchadanapiṭṭhi viya ca kharasarīro. So kira kassapasammāsambuddhakāle sīlasampanno upāsako ekadivase vihāre cittattharaṇādīhi atthatāya bhūmiyā saṅghike attharaṇe attano uttarāsaṅgaṁ apaccattharitvā nipajji. Saṅghikaṁ telaṁ abhājetvā attano uttarāsaṅgaṁ apaccattharitvā nipajji. Saṅghikaṁ telaṁ abhājetvā attano hatthehi sarīraṁ makkhesītipi vadanti. So tena kammena sagge nibbattituṁ asakkonto tasseva gāmassa dvāre saṅkāraṭṭhāne yakkho hutvā nibbatti. Nibbattamattassa cassa sakalasarīraṁ vuttappakāraṁ ahosi. Te ubhopi sahāyā jātā. Iti kharassa kharabhāvo veditabbo.",
  "atk-s0301a10:25": "Avidūre atikkamantīti gocaraṁ pariyesantā samāgamaṭṭhānaṁ vā gacchantā āsanne ṭhāne gacchanti. Tesu sūcilomo satthāraṁ na passati, kharalomo paṭhamataraṁ disvā sūcilomaṁ yakkhaṁ etadavoca – ‘‘eso samaṇo’’ti, samma, esa tava bhavanaṁ pavisitvā nisinno eko samaṇoti. Neso samaṇo, samaṇako esoti so kira yo maṁ passitvā bhīto palāyati, taṁ samaṇakoti vadati. Yo na bhāyati, taṁ samaṇoti. Tasmā ‘‘ayaṁ maṁ disvā bhīto palāyissatī’’ti maññamāno evamāha.",
  "atk-s0301a10:26": "Kāyaṁ upanāmesīti bheravarūpaṁ nimminitvā mahāmukhaṁ vivaritvā sakalasarīre lomāni uṭṭhāpetvā kāyaṁ upanāmesi. Apanāmesīti ratanasatikaṁ suvaṇṇagghanikaṁ viya thokaṁ apanāmesi. Pāpakoti lāmako amanuñño. So gūthaṁ viya aggi viya kaṇhasappo viya ca parivajjetabbo, na iminā suvaṇṇavaṇṇena sarīrena sampaṭicchitabbo. Evaṁ vutte pana sūcilomo ‘‘pāpako kira me samphasso’’ti kuddho pañhaṁ taṁ, samaṇātiādimāha. Cittaṁ vā te khipissāmīti yesañhi amanussā cittaṁ khipitukāmā honti, tesaṁ setamukhaṁ nīlodaraṁ surattahatthapādaṁ mahāsīsaṁ pajjalitanettaṁ bheravaṁ vā attabhāvaṁ nimminitvā dassenti, bheravaṁ vā saddaṁ sāventi, kathentānaṁyeva vā mukhe hatthaṁ pakkhipitvā hadayaṁ maddanti, tena te sattā ummattakā honti khittacittā. Taṁ sandhāyevamāha. Pāragaṅgāyāti dvīsu pādesu gahetvā taṁ āviñchetvā yathā na punāgacchasi, evaṁ pāraṁ vā gaṅgāya khipissāmīti vadati. Sadevaketiādi vuttatthameva. Puccha yadākaṅkhasīti yaṁkiñci ākaṅkhasi, taṁ sabbaṁ puccha, asesaṁ te byākarissāmīti sabbaññupavāraṇaṁ pavāreti.",
  "atk-s0301a10:27": "Kutonidānāti kiṁnidānā, kiṁpaccayāti attho? Kumārakā dhaṅkamivossajantīti yathā kumārakā kākaṁ gahetvā ossajanti khipanti, evaṁ pāpavitakkā kuto samuṭṭhāya cittaṁ ossajantīti pucchati?",
  "atk-s0301a10:28": "Itonidānāti ayaṁ attabhāvo nidānaṁ etesanti ito nidānā. Itojāti ito attabhāvato jātā. Ito samuṭṭhāya manovitakkāti yathā dīghasuttakena pāde baddhaṁ kākaṁ kumārakā tassa suttapariyantaṁ aṅguliyaṁ veṭhetvā ossajanti, so dūraṁ gantvāpi puna tesaṁ pādamūleyeva patati, evameva ito attabhāvato samuṭṭhāya pāpavitakkā cittaṁ ossajanti.",
  "atk-s0301a10:29": "Snehajāti taṇhāsinehato jātā. Attasambhūtāti attani sambhūtā. Nigrodhasseva khandhajāti nigrodhakhandhe jātā pārohā viya. Puthūti bahū anekappakārā pāpavitakkā taṁsampayuttakilesā ca. Visattāti laggā laggitā. Kāmesūti vatthukāmesu. Māluvāva vitatā vaneti yathā vane māluvā latā yaṁ rukkhaṁ nissāya jāyati, taṁ mūlato yāva aggā, aggato yāva mūlā punappunaṁ saṁsibbitvā ajjhottharitvā otatavitatā tiṭṭhati. Evaṁ vatthukāmesu puthū kilesakāmā visattā, puthū vā sattā tehi kilesakāmehi vatthukāmesu visattā. Ye naṁ pajānantīti ye ‘‘attasambhūtā’’ti ettha vuttaṁ attabhāvaṁ jānanti.",
  "atk-s0301a10:30": "Yatonidānanti yaṁ nidānamassa attabhāvassa tañca jānanti. Te naṁ vinodentīti te evaṁ attabhāvasaṅkhātassa dukkhasaccassa nidānabhūtaṁ samudayasaccaṁ maggasaccena vinodenti. Te duttaranti te samudayasaccaṁ nīharantā idaṁ duttaraṁ kilesoghaṁ taranti. Atiṇṇapubbanti anamatagge saṁsāre supinantepi na tiṇṇapubbaṁ. Apunabbhavāyāti apunabbhavasaṅkhātassa nirodhasaccassatthāya. Iti imāya gāthāya cattāri saccāni pakāsento arahattanikūṭena desanaṁ niṭṭhapesi. Desanāvasāne sūcilomo tasmiṁyeva padese ṭhito desanānusārena ñāṇaṁ pesetvā sotāpattiphale patiṭṭhito. Sotāpannā ca nāma na kiliṭṭhattabhāve tiṭṭhantīti saha phalapaṭilābhenassa sarīre setakaṇḍupīḷakasūciyo sabbā patitā. So dibbavatthanivattho dibbavaradukūluttarāsaṅgo dibbaveṭhanaveṭhito dibbābharaṇagandhamāladharo suvaṇṇavaṇṇo hutvā bhummadevatāparihāraṁ paṭilabhīti. Tatiyaṁ.",
  "atk-s0301a10:31": "4. Maṇibhaddasuttavaṇṇanā",
  "atk-s0301a10:32": "238. Catutthe sukhamedhatīti, sukhaṁ paṭilabhati. Suve seyyoti suve suve seyyo, niccameva seyyoti attho. Verā na parimuccatīti ahaṁ satimāti ettakena verato na muccati. Yassāti yassa arahato. Ahiṁsāyāti karuṇāya ceva karuṇāpubbabhāge ca. Mettaṁsoti so mettañceva mettāpubbabhāgañca bhāveti. Atha vā aṁsoti koṭṭhāso vuccati. Mettā aṁso etassāti mettaṁso. Idaṁ vuttaṁ hoti – yassa arahato sabbakālaṁ ahiṁsāya rato mano, yassa ca sabbabhūtesu mettākoṭṭhāso atthi, tassa kenaci puggalena saddhiṁ veraṁ nāma natthi yakkhāti. Catutthaṁ.",
  "atk-s0301a10:33": "5. Sānusuttavaṇṇanā",
  "atk-s0301a10:34": "239. Pañcame yakkhena gahito hotīti so kira tassā upāsikāya ekaputtako. Atha naṁ sā daharakāleyeva pabbājesi. So pabbajitakālato paṭṭhāya sīlavā ahosi vattasampanno, ācariyupajjhāyaāgantukādīnaṁ vattaṁ katameva hoti, māsassa aṭṭhamīdivase pāto vuṭṭhāya udakamāḷake udakaṁ upaṭṭhāpetvā dhammassavanaggaṁ sammajjitvā dīpaṁ jāletvā madhurassarena dhammassavanaṁ ghoseti. Bhikkhū tassa thāmaṁ ñatvā ‘‘sarabhāṇaṁ bhaṇa, sāmaṇerā’’ti ajjhesanti. So ‘‘mayhaṁ hadayavāto rujati, kāso vā bādhatī’’ti kiñci paccāhāraṁ akatvā dhammāsanaṁ abhiruhitvā ākāsagaṅgaṁ otārento viya sarabhāṇaṁ vatvā otaranto – ‘‘mayhaṁ mātāpitūnampi imasmiṁ sarabhaññe pattī’’ti vadati. Tassa manussā mātāpitaro pattiyā dinnabhāvaṁ na jānanti. Anantarattabhāve panassa mātā yakkhinī jātā. Sā devatāhi saddhiṁ āgatā , dhammaṁ sutvā – ‘‘sāmaṇerena dinnapattiṁ anumodāmi, tātā’’ti vadati. Sīlasampannā ca nāma bhikkhū sadevakassa lokassa piyā hontīti tasmiṁ sāmaṇere devatā salajjā sagāravā mahābrahmaṁ viya aggikkhandhaṁ viya ca naṁ maññanti. Sāmaṇere gāravena taṁ yakkhiniṁ garuṁ katvā passanti. Dhammassavanayakkhasamāgamādīsu ‘‘sānumātā sānumātā’’ti yakkhiniyā aggāsanaṁ aggodakaṁ aggapiṇḍaṁ denti. Mahesakkhāpi yakkhā taṁ disvā maggā okkamanti, āsanā vuṭṭhahanti.",
  "atk-s0301a10:35": "Atha kho sāmaṇero vuḍḍhimanvāya paripakkindriyo anabhiratipīḷito anabhiratiṁ vinodetuṁ asakkonto parūḷhakesanakho kiliṭṭhanivāsanapārupano kassaci anārocetvā pattacīvaramādāya ekakova mātu gharaṁ gato. Upāsikā puttaṁ disvā, vanditvā āha – ‘‘tāta, tvaṁ pubbe ācariyupajjhāyehi vā daharasāmaṇerehi vā saddhiṁ idhāgacchasi. Kasmā ekakova ajja āgato’’ti? So ukkaṇṭhitabhāvaṁ ārocesi. Saddhā upāsikā nānappakārena gharāvāse ādīnavaṁ dassetvā puttaṁ ovadamānāpi taṁ saññāpetuṁ asakkontī, ‘‘appeva nāma attano dhammatāyapi sallakkhessatī’’ti anuyojetvāva – ‘‘tiṭṭha, tāta, yāva te yāgubhattaṁ sampādemi, yāguṁ pivitvā katabhattakiccassa te manāpāni vatthāni nīharitvā dassāmī’’ti vatvā āsanaṁ paññāpetvā adāsi. Nisīdi sāmaṇero. Upāsikā muhutteneva yāgukhajjakaṁ sampādetvā adāsi. Tato ‘‘bhattaṁ sampādessāmī’’ti avidūre nisinnā taṇḍule dhovati. Tasmiṁ samaye sā yakkhinī ‘‘kahaṁ nu kho sāmaṇero? Kiñci bhikkhāhāraṁ labhati , udāhu no’’ti? Āvajjamānā tassa vibbhamitukāmatāya nisinnabhāvaṁ ñatvā, ‘‘mā heva kho me devatānaṁ antare lajjaṁ uppādeyya, gacchāmissa vibbhamane antarāyaṁ karomī’’ti āgantvā sarīre adhimuccitvā gīvaṁ parivattetvā bhūmiyaṁ pātesi. So akkhīhi viparivattehi kheḷena paggharantena bhūmiyaṁ vipphandati. Tena vuttaṁ ‘‘yakkhena gahito hotī’’ti.",
  "atk-s0301a10:36": "Abhāsīti upāsikā puttassa taṁ vippakāraṁ disvā vegena gantvā puttaṁ āliṅgetvā ūrūsu nipajjāpesi. Sakalagāmavāsino āgantvā balikammādīni karonti. Upāsikā paridevamānā imā gāthāyo abhāsi.",
  "atk-s0301a10:37": "Pāṭihāriyapakkhañcāti manussā ‘‘aṭṭhamīuposathassa paccuggamanañca anuggamanañca karissāmā’’ti sattamiyāpi navamiyāpi uposathaṅgāni samādiyanti, cātuddasīpannarasīnaṁ paccuggamanānuggamanaṁ karontā terasiyāpi pāṭipadepi samādiyanti, ‘‘vassāvāsassa anuggamanaṁ karissāmā’’ti dvinnaṁ pavāraṇānaṁ antare aḍḍhamāsaṁ nibaddhuposathikā bhavanti. Idaṁ sandhāya vuttaṁ ‘‘pāṭihāriyapakkhañcā’’ti. Aṭṭhaṅgasusamāgatanti aṭṭhaṅgehi suṭṭhu samāgataṁ, sampayuttanti attho. Brahmacariyanti seṭṭhacariyaṁ. Na te hi yakkhā kīḷantīti na te gahetvā yakkhā kilamenti.",
  "atk-s0301a10:38": "Puna cātuddasinti imāya gāthāya sāmaṇerassa kāye adhimuttā yakkhinī āha. Āvi vā yadi vā rahoti kassaci sammukhe vā parammukhe vā. Pamutyatthīti pamutti atthi. Uppaccāpīti uppatitvāpi. Sacepi sakuṇo viya uppatitvā palāyasi, tathāpi te mokkho natthīti vadati. Evañca pana vatvā sāmaṇeraṁ muñci. Sāmaṇero akkhīni ummīlesi, mātā kese pakiriya assasantī passasantī rodati. So ‘‘amanussena gahitomhī’’ti na jānāti. Olokento pana ‘‘ahaṁ pubbe pīṭhe nisinno. Mātā me avidūre nisīditvā taṇḍule dhovati. Idāni panamhi bhūmiyaṁ nisinno, mātāpi me assasantī passasantī rodati, sakalagāmavāsinopi sannipatitā. Kiṁ nu kho eta’’nti? Nipannakova mataṁ vā ammāti gāthamāha.",
  "atk-s0301a10:39": "Kāmecajitvānāti duvidhepi kāme pahāya. Punarāgacchateti vibbhamanavasena āgacchati. Puna jīvaṁ mato hi soti uppabbajitvā puna jīvantopi so matakova, tasmā tampi rodantīti vadati.",
  "atk-s0301a10:40": "Idānissa gharāvāse ādīnavaṁ dassentī kukkuḷātiādimāha. Tattha kukkuḷāti gharāvāso kira uṇhaṭṭhena kukkuḷā nāma hoti. Kassa ujjhāpayāmaseti – ‘‘abhidhāvatha, bhaddaṁ te hotū’’ti evaṁ vatvā – ‘‘yaṁ tvaṁ vibbhamitukāmo yakkhena pāpito, imaṁ vippakāraṁ kassa mayaṁ ujjhāpayāma nijjhāpayāma ārocayāmā’’ti vadati. Puna ḍayhitumicchasītiādittagharato nīhaṭabhaṇḍaṁ viya gharā nīharitvā buddhasāsane pabbajito puna mahāḍāhasadise gharāvāse ḍayhituṁ icchasīti attho. So mātari kathentiyā kathentiyā sallakkhetvā hirottappaṁ paṭilabhitvā, ‘‘natthi mayhaṁ gihibhāvena attho’’ti āha. Athassa mātā ‘‘sādhu, tātā’’ti tuṭṭhā paṇītabhojanaṁ bhojetvā, ‘‘kati vassosi, tātā’’ti pucchi. Paripuṇṇavassomhi upāsiketi. ‘‘Tena hi, tāta, upasampadaṁ karohī’’ti cīvarasāṭake adāsi. So ticīvaraṁ kārāpetvā upasampanno buddhavacanaṁ uggaṇhanto tepiṭako hutvā sīlādīnaṁ āgataṭṭhāne taṁ taṁ pūrento nacirasseva arahattaṁ patvā mahādhammakathiko hutvā vīsavassasataṁ ṭhatvā sakalajambudīpaṁ khobhetvā parinibbāyi. Pañcamaṁ.",
  "atk-s0301a10:41": "6. Piyaṅkarasuttavaṇṇanā",
  "atk-s0301a10:42": "240. Chaṭṭhe jetavaneti jetavanassa paccante kosambakakuṭi nāma atthi, tattha viharati. Dhammapadānīti idha pāṭiyekkaṁ saṅgahaṁ āruḷhā chabbīsativaggā tanti adhippetā . Tatra thero tasmiṁ samaye antovihāre nisinno madhurassarena sarabhaññaṁ katvā appamādavaggaṁ bhāsati. Evaṁ tosesīti sā kira puttaṁ piyaṅkaraṁ aṅkenādāya jetavanassa pacchimabhāgato paṭṭhāya gocaraṁ pariyesantī anupubbena nagarābhimukhī hutvā uccārapassāvakheḷasiṅghāṇikadubbhojanāni pariyesamānā therassa vasanaṭṭhānaṁ patvā madhurassaraṁ assosi. Tassā so saddo chaviādīni chetvā aṭṭhimiñjaṁ āhacca hadayaṅgamanīyo hutvā aṭṭhāsi. Athassā gocarapariyesane cittampi na uppajji, ohitasotā dhammameva suṇantī ṭhitā. Yakkhadārakassa pana daharatāya dhammassavane cittaṁ natthi. So jighacchāya pīḷitattā, ‘‘kasmā ammā gatagataṭṭhāne khāṇuko viya tiṭṭhasi? Na mayhaṁ khādanīyaṁ vā bhojanīyaṁ vā pariyesasī’’ti punappunaṁ mātaraṁ codeti. Sā ‘‘dhammassavanassa me antarāyaṁ karotī’’ti puttakaṁ ‘‘mā saddaṁ kari, piyaṅkarā’’ti evaṁ tosesi. Tattha mā saddaṁ karīti saddaṁ mā kari.",
  "atk-s0301a10:43": "Pāṇesu cāti gāthāya sā attano dhammatāya samādiṇṇaṁ pañcasīlaṁ dasseti. Tattha saṁyamāmaseti saṁyamāma saṁyatā homa. Iminā pāṇātipātā virati gahitā, dutiyapadena musāvādā virati, tatiyapadena sesā tisso viratiyo. Api muccema pisācayoniyāti api nāma yakkhaloke uppannāni pañca verāni pahāya, yoniso paṭipajjitvā imāya chātakadubbhikkhāya pisācayakkhayoniyā muccema, tātāti vadati. Chaṭṭhaṁ.",
  "atk-s0301a10:44": "7. Punabbasusuttavaṇṇanā",
  "atk-s0301a10:45": "241. Sattame tena kho pana samayenāti katarasamayena? Sūriyassa atthaṅgamanasamayena. Tadā kira bhagavā pacchābhatte mahājanassa dhammaṁ desetvā mahājanaṁ uyyojetvā nhānakoṭṭhake nhatvā gandhakuṭipariveṇe paññattavarabuddhāsane puratthimalokadhātuṁ olokayamāno nisīdi. Athekacārikadvicārikādayo paṁsukūlikapiṇḍapātikabhikkhū attano attano vasanaṭṭhānehi nikkhamitvā āgamma dasabalaṁ vanditvā rattasāṇiyā parikkhipamānā viya nisīdiṁsu. Atha nesaṁ ajjhāsayaṁ viditvā satthā nibbānapaṭisaṁyuttaṁ dhammakathaṁ kathesi.",
  "atk-s0301a10:46": "Evaṁ tosesīti sā kira dhītaraṁ aṅkenādāya puttaṁ aṅguliyā gahetvā jetavanapiṭṭhiyaṁ pākāraparikkhepasamīpe uccārapassāvakheḷasiṅghāṇikaṁ pariyesamānā anupubbena jetavanadvārakoṭṭhakaṁ sampattā. Bhagavato ca, ‘‘ānanda, pattaṁ āhara, cīvaraṁ āhara, vighāsādānaṁ dānaṁ dehī’’ti kathentassa saddo samantā dvādasahatthamattameva gaṇhāti. Dhammaṁ desentassa sacepi cakkavāḷapariyantaṁ katvā parisā nisīdati, yathā parisaṁ gacchati, bahiparisāya ekaṅgulimattampi na niggacchati, ‘‘mā akāraṇā madhurasaddo nassī’’ti. Tatrāyaṁ yakkhinī bahiparisāya ṭhitā saddaṁ na suṇāti, dvārakoṭṭhake ṭhitāya panassā mahatiyā buddhavīthiyā abhimukhe ṭhitā gandhakuṭi paññāyi. Sā nivāte dīpasikhā viya buddhagāravena hatthakukkuccādirahitaṁ niccalaṁ parisaṁ disvā – ‘‘nūna mettha kiñci bhājanīyabhaṇḍaṁ bhavissati, yato ahaṁ sappitelamadhuphāṇitādīsu kiñcideva pattato vā hatthato vā paggharantaṁ bhūmiyaṁ vā pana patitaṁ labhissāmī’’ti antovihāraṁ pāvisi. Dvārakoṭṭhake avaruddhakānaṁ nivāraṇatthāya ṭhitā ārakkhadevatā yakkhiniyā upanissayaṁ disvā na nivāresi. Tassā saha parisāya ekībhāvagamanena madhurassaro chaviādīni chinditvā aṭṭhimiñjaṁ āhacca aṭṭhāsi. Taṁ dhammassavanatthāya niccalaṁ ṭhitaṁ purimanayeneva puttakā codayiṁsu. Sā ‘‘dhammassavanassa me antarāyaṁ karontī’’ti puttake tuṇhī uttarike hohīti evaṁ tosesi.",
  "atk-s0301a10:47": "Tattha yāvāti yāva dhammaṁ suṇāmi, tāva tuṇhī hohīti attho. Sabbaganthappamocananti nibbānaṁ āgamma sabbe ganthā pamuccanti, tasmā taṁ sabbaganthappamocananti vuccati. Ativelāti velātikkantā pamāṇātikkantā. Piyāyanāti magganā patthanā. Tato piyataranti yā ayaṁ assa dhammassa magganā patthanā, idaṁ mayhaṁ tato piyataranti attho. Piyatarāti vā pāṭho. Pāṇinanti yathā pāṇīnaṁ dukkhā moceti. Ke mocetīti? Pāṇineti āharitvā vattabbaṁ. Yaṁ dhammaṁ abhisambuddhanti, yaṁ dhammaṁ bhagavā abhisambuddho. Tuṇhībhūtāyamuttarāti na kevalaṁ ahameva, ayaṁ me bhaginī uttarāpi tuṇhībhūtāti vadati. Saddhammassa anaññāyāti, amma, mayaṁ pubbepi imaṁ saddhammameva ajānitvā idāni idaṁ khuppipāsādidukkhaṁ anubhavantā dukkhaṁ carāma viharāma.",
  "atk-s0301a10:48": "Cakkhumāti pañcahi cakkhūhi cakkhumā. Dhammaṁ desentoyeva bhagavā parisaṁ sallakkhayamāno tassā yakkhiniyā ceva yakkhadārakassa ca sotāpattiphalassa upanissayaṁ disvā desanaṁ vinivaṭṭetvā catusaccakathaṁ dīpeti, taṁ sutvā tasmiṁyeva dese ṭhitā yakkhinī saddhiṁ puttena sotāpattiphale patiṭṭhitā. Dhītuyāpi panassā upanissayo atthi, atidaharattā pana desanaṁ sampaṭicchituṁ nāsakkhi.",
  "atk-s0301a10:49": "Idāni sā yakkhinī puttassa anumodanaṁ karontī sādhu kho paṇḍito nāmātiādimāha. Ajjāhamhi samuggatāti ahamhi ajja vaṭṭato uggatā samuggatā sāsane vā uggatā samuggatā, tvampi sukhī hohīti. Diṭṭhānīti mayā ca tayā ca diṭṭhāni. Uttarāpi suṇātu meti, ‘‘amhākaṁ catusaccapaṭivedhabhāvaṁ, dhītā me uttarāpi, suṇātū’’ti vadati. Saha saccapaṭivedheneva sāpi sūcilomo viya sabbaṁ setakaṇḍukacchuādibhāvaṁ pahāya dibbasampattiṁ paṭilabhati saddhiṁ puttena. Dhītā panassā yathā nāma loke mātāpitūhi issariye laddhe puttānampi taṁ hoti, evaṁ mātu-ānubhāveneva sampattiṁ labhi. Tato paṭṭhāya ca sā saddhiṁ puttakehi gandhakuṭisamīparukkheyeva nivāsarukkhaṁ labhitvā sāyaṁ pātaṁ buddhadassanaṁ labhamānā dhammaṁ suṇamānā dīgharattaṁ tattheva vasi. Sattamaṁ.",
  "atk-s0301a10:50": "8. Sudattasuttavaṇṇanā",
  "atk-s0301a10:51": "242. Aṭṭhame kenacideva karaṇīyenāti vāṇijjakammaṁ adhippetaṁ. Anāthapiṇḍiko ca rājagahaseṭṭhi ca aññamaññaṁ bhaginipatikā honti. Yadā rājagahe uṭṭhānakabhaṇḍakaṁ mahagghaṁ hoti, tadā rājagahaseṭṭhi taṁ gahetvā pañcasakaṭasatehi sāvatthiṁ gantvā yojanamatte ṭhito attano āgatabhāvaṁ jānāpeti. Anāthapiṇḍiko paccuggantvā tassa mahāsakkāraṁ katvā ekayānaṁ āropetvā sāvatthiṁ pavisati. So sace bhaṇḍaṁ lahukaṁ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṁ tadāpi teneva karaṇīyena agamāsi. Taṁ sandhāyetaṁ vuttaṁ.",
  "atk-s0301a10:52": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ pesitaṁ paṇṇaṁ na suṇi, dhammassavanatthāya vihāraṁ agamāsi. So dhammakathaṁ sutvā svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni kāresi. Anāthapiṇḍikopi ‘‘idāni mayhaṁ paccuggamanaṁ karissati, idāni karissatī’’ti gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ alattha. ‘‘Kiṁ, mahāseṭṭhi, kusalaṁ dārakarūpānaṁ? Nasi magge kilanto’’ti? Ettakova paṭisanthāro ahosi. So tassa mahābyāpāraṁ disvā, ‘‘kiṁ nu te, gahapati, āvāho vā bhavissatī’’ti? Khandhake (cūḷava. 304) āgatanayeneva kathaṁ pavattetvā tassa mukhato buddhasaddaṁ sutvā pañcavaṇṇaṁ pītiṁ paṭilabhi. Sā tassa sīsena uṭṭhāya yāva pādapiṭṭhiyā, pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato gacchati. So pītiyā nirantaraṁ phuṭṭho, ‘‘buddhoti tvaṁ, gahapati, vadesi? Buddho tāhaṁ, gahapati, vadāmī’’ti evaṁ tikkhattuṁ pucchitvā, ‘‘ghosopi kho eso dullabho lokasmiṁ yadidaṁ buddho’’ti āha. Idaṁ sandhāya vuttaṁ ‘‘assosi kho anāthapiṇḍiko, gahapati, buddho kira loke uppanno’’ti.",
  "atk-s0301a10:53": "Etadahosi akālo kho ajjāti so kira taṁ seṭṭhiṁ pucchi, ‘‘kuhiṁ gahapati satthā viharatī’’ti? Athassa so – ‘‘buddhā nāma durāsadā āsīvisasadisā honti, satthā sivathikāya vasati, na sakkā tattha tumhādisehi imāya velāya gantu’’nti ācikkhi. Athassa etadahosi. Buddhagatāya satiyā nipajjīti taṁdivasaṁ kirassa bhaṇḍasakaṭesu vā upaṭṭhākesu vā cittampi na uppajji, sāyamāsampi na akāsi, sattabhūmikaṁ pana pāsādaṁ āruyha supaññattālaṅkatavarasayane ‘‘buddho buddho’’ti sajjhāyaṁ karontova nipajjitvā niddaṁ okkami. Tena vuttaṁ ‘‘buddhagatāya satiyā nipajjī’’ti.",
  "atk-s0301a10:54": "Rattiyā sudaṁ tikkhattuṁ uṭṭhāsi pabhātanti maññamānoti paṭhamayāme tāva vītivatte uṭṭhāya buddhaṁ anussari, athassa balavappasādo udapādi, pītiāloko ahosi, sabbatamaṁ vigacchi, dīpasahassujjalaṁ viya canduṭṭhānaṁ sūriyuṭṭhānaṁ viya ca jātaṁ. So ‘‘papādaṁ āpanno vatamhi, sūriyo uggato’’ti uṭṭhāya ākāsatale ṭhitaṁ candaṁ ulloketvā ‘‘ekova yāmo gato, aññe dve atthī’’ti puna pavisitvā nipajji. Etenupāyena majjhimayāmāvasānepi pacchimayāmāvasānepīti tikkhattuṁ uṭṭhāsi. Pacchimayāmāvasāne pana balavapaccūseyeva uṭṭhāya ākāsatalaṁ āgantvā mahādvārābhimukhova ahosi, sattabhūmikadvāraṁ sayameva vivaṭaṁ ahosi. So pāsādā oruyha antaravīthiṁ paṭipajji.",
  "atk-s0301a10:55": "Vivariṁsūti ‘‘ayaṁ mahāseṭṭhi ‘buddhupaṭṭhānaṁ gamissāmī’ti nikkhanto, paṭhamadassaneneva sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ katvā cātuddisassa ariyagaṇassa anāvaṭadvāro bhavissati, na yuttamassa dvāraṁ pidahitu’’nti cintetvā vivariṁsu. Antaradhāyīti rājagahaṁ kira ākiṇṇamanussaṁ antonagare nava koṭiyo, bahinagare navāti taṁ upanissāya aṭṭhārasa manussakoṭiyo vasanti. Avelāya matamanusse bahi nīharituṁ asakkontā aṭṭālake ṭhatvā bahidvāre khipanti. Mahāseṭṭhi nagarato bahinikkhantamattova allasarīraṁ pādena akkami, aparampi piṭṭhipādena pahari. Makkhikā uppatitvā parikiriṁsu. Duggandho nāsapuṭaṁ abhihani. Buddhappasādo tanuttaṁ gato. Tenassa āloko antaradhāyi, andhakāro pāturahosi. Saddamanussāvesīti ‘‘seṭṭhissa ussāhaṁ janessāmī’’ti suvaṇṇakiṅkiṇikaṁ ghaṭṭento viya madhurassarena saddaṁ anussāvesi.",
  "atk-s0301a10:56": "Sataṁ kaññāsahassānīti purimapadānipi imināva sahassapadena saddhiṁ sambandhanīyāni. Yatheva hi sataṁ kaññāsahassāni, sataṁ sahassāni hatthī, sataṁ sahassāni assā, sataṁ sahassāni rathāti ayamettha attho. Iti ekekasatasahassameva dīpitaṁ. Padavītihārassāti padavītihāro nāma samagamane dvinnaṁ padānaṁ antare muṭṭhiratanamattaṁ. Kalaṁ nāgghanti soḷasinti taṁ ekaṁ padavītihāraṁ soḷasabhāge katvā tato eko koṭṭhāso puna soḷasadhā, tato eko soḷasadhāti evaṁ soḷasa vāre soḷasadhā bhinnassa eko koṭṭhāso soḷasikalā nāma, taṁ soḷasikalaṁ etāni cattāri satasahassāni na agghanti. Idaṁ vuttaṁ hoti – sataṁ hatthisahassāni sataṁ assasahassāni sataṁ rathasahassāni sataṁ kaññāsahassāni, tā ca kho āmukkamaṇikuṇḍalā sakalajambudīparājadhītaro vāti imasmā ettakā lābhā vihāraṁ gacchantassa tasmiṁ soḷasikalasaṅkhāte padese pavattacetanāva uttaritarāti. Idaṁ pana vihāragamanaṁ kassa vasena gahitanti? Vihāraṁ gantvā anantarāyena sotāpattiphale patiṭṭhahantassa. ‘‘Gandhamālādīhi pūjaṁ karissāmi , cetiyaṁ vandissāmi, dhammaṁ sossāmi, dīpapūjaṁ karissāmi, saṅghaṁ nimantetvā dānaṁ dassāmi, sikkhāpadesu vā saraṇesu vā patiṭṭhahissāmī’’ti gacchatopi vasena vaṭṭatiyeva.",
  "atk-s0301a10:57": "Andhakāro antaradhāyīti so kira cintesi – ‘‘ahaṁ ekakoti saññaṁ karomi, anuyuttāpi me atthi, kasmā bhāyāmī’’ti sūro ahosi. Athassa balavā buddhappasādo udapādi. Tasmā andhakāro antaradhāyīti. Sesavāresupi eseva nayo. Apica purato purato gacchanto bhiṁsanake susānamagge aṭṭhikasaṅkhalikasamaṁsalohitantiādīni anekavidhāni kuṇapāni addasa . Soṇasiṅgālādīnaṁ saddaṁ assosi. Taṁ sabbaṁ parissayaṁ punappunaṁ buddhagataṁ pasādaṁ vaḍḍhetvā maddanto agamāsiyeva.",
  "atk-s0301a10:58": "Ehi sudattāti so kira seṭṭhi gacchamānova cintesi – ‘‘imasmiṁ loke bahū pūraṇakassapādayo titthiyā ‘mayaṁ buddhā mayaṁ buddhā’ti vadanti, kathaṁ nu kho ahaṁ satthu buddhabhāvaṁ jāneyya’’nti? Athassa etadahosi – ‘‘mayhaṁ guṇavasena uppannaṁ nāmaṁ mahājano jānāti, kuladattiyaṁ pana me nāmaṁ aññatra mayā na koci jānāti. Sace buddho bhavissati, kuladattikanāmena maṁ ālapissatī’’ti. Satthā tassa cittaṁ ñatvā evamāha.",
  "atk-s0301a10:59": "Parinibbutoti kilesaparinibbānena parinibbuto. Āsattiyoti taṇhāyo. Santinti kilesavūpasamaṁ. Pappuyyāti patvā. Idañca pana vatvā satthā tassa anupubbikathaṁ kathetvā matthake cattāri saccāni pakāsesi. Seṭṭhi dhammadesanaṁ sutvā sotāpattiphale patiṭṭhāya buddhappamukhaṁ bhikkhusaṅghaṁ nimantetvā punadivasato paṭṭhāya mahādānaṁ dātuṁ ārabhi. Bimbisārādayo seṭṭhissa sāsanaṁ pesenti – ‘‘tvaṁ āgantuko, yaṁ nappahoti, taṁ ito āharāpehī’’ti. So ‘‘alaṁ tumhe bahukiccā’’ti sabbe paṭikkhipitvā pañcahi sakaṭasatehi ānītavibhavena sattāhaṁ mahādānaṁ adāsi. Dānapariyosāne ca bhagavantaṁ sāvatthiyaṁ vassāvāsaṁ paṭijānāpetvā rājagahassa ca sāvatthiyā ca antare yojane yojane satasahassaṁ datvā pañcacattālīsa vihāre kārento sāvatthiṁ gantvā jetavanamahāvihāraṁ kāretvā buddhappamukhassa bhikkhusaṅghassa niyyādesīti. Aṭṭhamaṁ.",
  "atk-s0301a10:60": "9. Paṭhamasukkāsuttavaṇṇanā",
  "atk-s0301a10:61": "243. Navame rathikāya rathikanti ekaṁ rathikaṁ gahetvā tato aparaṁ gacchanto rathikāya rathikaṁ upasaṅkamanto nāma hoti. Siṅghāṭakepi eseva nayo. Ettha ca rathikāti racchā. Siṅghāṭakanti catukkaṁ. Kiṁ me katāti kiṁ ime katā? Kiṁ karontīti attho. Madhupītāvaseyareti gandhamadhupānaṁ pītā viya sayanti. Gandhamadhupānaṁ pīto kira sīsaṁ ukkhipituṁ na sakkoti, asaññī hutvā sayateva. Tasmā evamāha.",
  "atk-s0301a10:62": "Tañca pana appaṭivānīyanti tañca pana dhammaṁ appaṭivānīyaṁ deseti. Bāhirakañhi sumadhurampi bhojanaṁ punappunaṁ bhuñjantassa na ruccati, ‘‘apanetha, kiṁ iminā’’ti? Paṭivānetabbaṁ apanetabbaṁ hoti, na evamayaṁ dhammo. Imaṁ hi dhammaṁ paṇḍitā vassasatampi vassasahassampi suṇantā tittiṁ na gacchanti. Tenāha ‘‘appaṭivānīya’’nti. Asecanakamojavanti anāsittakaṁ ojavantaṁ. Yathā hi bāhirāni asambhinnapāyāsādīnipi sappimadhusakkharāhi āsittāni yojitāneva madhurāni ojavantāni honti, na evamayaṁ dhammo. Ayaṁ hi attano dhammatāya madhuro ceva ojavā ca, na aññena upasitto. Tenāha ‘‘asecanakamojava’’nti. Pivanti maññe sappaññāti paṇḍitapurisā pivanti viya. Valāhakameva panthagūti valāhakantarato nikkhantaudakaṁ ghammābhitattā pathikā viya. Navamaṁ.",
  "atk-s0301a10:63": "10-11. Dutiyasukkāsuttādivaṇṇanā",
  "atk-s0301a10:64": "244. Dasame puññaṁ vata pasavi bahunti bahuṁ vata puññaṁ pasavatīti. Dasamaṁ.",
  "atk-s0301a10:65": "245. Ekādasamaṁ uttānameva. Ekādasamaṁ.",
  "atk-s0301a10:66": "12. Āḷavakasuttavaṇṇanā",
  "atk-s0301a10:67": "246. Dvādasame āḷaviyanti āḷavīti taṁ raṭṭhampi nagarampi. Tañca bhavanaṁ nagarassa avidūre gāvutamatte ṭhitaṁ. Bhagavā tattha viharanto taṁ nagaraṁ upanissāya āḷaviyaṁ viharatīti vutto. Āḷavakassa yakkhassa bhavaneti ettha pana ayamanupubbikathā – āḷavako kira rājā vividhanāṭakūpabhogaṁ chaḍḍetvā corapaṭibāhanatthaṁ paṭirājanisedhanatthaṁ byāyāmakaraṇatthañca sattame sattame divase migavaṁ gacchanto ekadivasaṁ balakāyena saddhiṁ katikaṁ akāsi – ‘‘yassa passena migo palāyati, tasseva so bhāro’’ti. Atha tasseva passena migo palāyi, javasampanno rājā dhanuṁ gahetvā pattikova tiyojanaṁ taṁ migaṁ anubandhi. Eṇimigā ca tiyojanavegā eva honti. Atha parikkhīṇajavaṁ taṁ udakaṁ viya pavisitvā ṭhitaṁ vadhitvā dvidhā chetvā anatthikopi maṁsena ‘‘nāsakkhi migaṁ gahetu’’nti apavādamocanatthaṁ kājenādāya āgacchanto nagarassāvidūre bahalapattapalāsaṁ mahānigrodhaṁ disvā parissamavinodanatthaṁ tassa mūlamupagato. Tasmiñca nigrodhe āḷavako yakkho mahārājasantikā bhavanaṁ labhitvā majjhanhikasamaye tassa rukkhassa chāyāya phuṭṭhokāsaṁ paviṭṭhe pāṇino khādanto paṭivasati. So taṁ disvā khādituṁ upagato. Rājā tena saddhiṁ katikaṁ akāsi – ‘‘muñca maṁ, ahaṁ te divase divase manussañca thālipākañca pesessāmī’’ti. Yakkho – ‘‘tvaṁ rājūpabhogena pamatto na sarissasi, ahaṁ pana bhavanaṁ anupagatañca ananuññātañca khādituṁ na labhāmi, svāhaṁ bhavantampi jīyeyya’’nti na muñci. Rājā ‘‘yaṁ divasaṁ na pesemi, taṁ divasaṁ maṁ gahetvā khādā’’ti attānaṁ anujānitvā tena mutto nagarābhimukho agamāsi.",
  "atk-s0301a10:68": "Balakāyo magge khandhāvāraṁ bandhitvā ṭhito rājānaṁ disvā, ‘‘kiṁ, mahārāja, ayasamattabhayā evaṁ kilantosī’’ti? Vadanto paccuggantvā paṭiggahesi. Rājā taṁ pavattiṁ anārocetvā nagaraṁ gantvā katapātarāso nagaraguttikaṁ āmantetvā etamatthaṁ ārocesi. Nagaraguttiko – ‘‘kiṁ, deva , kālaparicchedo kato’’ti āha? Na kato bhaṇeti. Duṭṭhu kataṁ, deva, amanussā hi paricchinnamattameva labhanti, aparicchinne pana janapadassābādho bhavissati, hotu deva, kiñcāpi evamakāsi, appossukko tvaṁ rajjasukhamanubhohi, ahamettha kātabbaṁ karissāmīti. So kālasseva vuṭṭhāya bandhanāgāradvāre ṭhatvā ye ye vajjhā honti, te te sandhāya ‘‘yo jīvitatthiko, so nikkhamatū’’ti bhaṇati. Yo paṭhamaṁ nikkhamati, taṁ gehaṁ netvā nhāpetvā bhojetvā ca ‘‘imaṁ thālipākaṁ yakkhassa dehī’’ti peseti. Taṁ rukkhamūlaṁ paviṭṭhamattaṁyeva yakkho bheravaṁ attabhāvaṁ nimminitvā mūlakandaṁ viya khādi. Yakkhānubhāvena kira manussānaṁ kesādīni upādāya sakalasarīraṁ navanītapiṇḍaṁ viya hoti, yakkhassa bhattaṁ gāhāpetuṁ gatapurisā taṁ disvā bhītā yathāmittaṁ ārocesuṁ. Tato pabhuti ‘‘rājā core gahetvā yakkhassa detī’’ti manussā corakammato paṭiviratā. Tato aparena samayena navacorānaṁ abhāvena purāṇacorānañca parikkhayena bandhanāgārāni suññāni ahesuṁ.",
  "atk-s0301a10:69": "Atha nagaraguttiko rañño ārocesi. Rājā attano dhanaṁ nagararacchāsu chaḍḍāpesi ‘‘appeva nāma koci lobhena gaṇheyyā’’ti. Taṁ pādenapi koci nacchupi. So core alabhanto amaccānaṁ ārocesi. Amaccā ‘‘kulapaṭipāṭiyā ekamekaṁ jiṇṇakaṁ pesema, so pakatiyāpi maccupathe vattatī’’ti āhaṁsu. Rājā ‘‘amhākaṁ pitaraṁ amhākaṁ pitāmahaṁ pesetīti manussā khobhaṁ karissanti, mā vo etaṁ ruccī’’ti vāresi. ‘‘Tena hi, deva, dārakaṁ pesema uttānaseyyakaṁ, tathāvidhassa hi ‘mātā me’ti ‘pitā me’ti sineho natthī’’ti āhaṁsu. Rājā anujāni. Te tathā akaṁsu. Nagare dārakamātaro ca dārake gahetvā gabbhiniyo ca palāyitvā parajanapade dārake saṁvaḍḍhetvā ānenti. Evaṁ dvādasa vassāni gatāni.",
  "atk-s0301a10:70": "Tato ekadivasaṁ sakalanagaraṁ vicinitvā ekampi dārakaṁ alabhitvā amaccā rañño ārocesuṁ – ‘‘natthi, deva, nagare dārako ṭhapetvā antepure tava puttaṁ āḷavakakumāra’’nti. Rājā ‘‘yathā mama putto piyo, evaṁ sabbalokassa, attanā pana piyataraṁ natthi, gacchatha tampi datvā mama jīvitaṁ rakkhathā’’ti. Tena ca samayena āḷavakassa mātā puttaṁ nhāpetvā maṇḍetvā dukūlacumbaṭake katvā aṅke sayāpetvā nisinnā hoti. Rājapurisā rañño āṇāya tattha gantvā vippalapantiyā tassā soḷasannañca devisahassānaṁ saddhiṁ dhātiyā taṁ ādāya pakkamiṁsu, ‘‘sve yakkhabhakkho bhavissatī’’ti. Taṁdivasañca bhagavā paccūsasamayaṁ paccuṭṭhāya jetavanavihāre gandhakuṭiyaṁ mahākaruṇāsamāpattiṁ samāpajjitvā buddhacakkhunā lokaṁ olokento addasa āḷavakassa kumārassa anāgāmiphaluppattiyā upanissayaṁ yakkhassa ca sotāpattiphaluppattiyā, desanāpariyosāne ca caturāsītipāṇasahassānaṁ dhammacakkhupaṭilābhassāti. So vibhātāya rattiyā purimabhattakiccaṁ katvā suniṭṭhitapacchābhattakicco kāḷapakkhūposathadivase vattamāne oggate sūriye eko adutiyo pattacīvaramādāya pādamaggeneva sāvatthito tiṁsa yojanāni gantvā tassa yakkhassa bhavanaṁ pāvisi. Tena vuttaṁ ‘‘āḷavakassa yakkhassa bhavane’’ti.",
  "atk-s0301a10:71": "Kiṁ pana bhagavā yasmiṁ nigrodhe āḷavakassa bhavanaṁ, tassa mūle vihāsi, udāhu bhavaneyevāti? Bhavaneyeva. Yatheva hi yakkhā attano bhavanaṁ passanti, tathā bhagavāpi. So tattha gantvā bhavanadvāre aṭṭhāsi. Tadā āḷavako himavante yakkhasamāgamaṁ gato hoti. Tato āḷavakassa dvārapālo gadrabho nāma yakkho bhagavantaṁ upasaṅkamitvā vanditvā, ‘‘kiṁ, bhante, bhagavā vikāle āgato’’ti āha. Āma, gadrabha, āgatomhi, sace te agaru, vihareyyāmekarattaṁ āḷavakassa bhavaneti . Na me, bhante, garu, apica kho so yakkho kakkhaḷo pharuso, mātāpitūnampi abhivādanādīni na karoti, mā rucci bhagavato idha vāsoti. Jānāmi, gadrabha, tassa sabhāvaṁ, na koci mamantarāyo bhavissati. Sace te agaru, vihareyyāmekarattanti.",
  "atk-s0301a10:72": "Dutiyampi gadrabho yakkho bhagavantaṁ etadavoca – ‘‘aggitattakapālasadiso, bhante, āḷavako, mātāpitaroti vā samaṇabrāhmaṇāti vā dhammoti vā na jānāti, idhāgatānaṁ pana cittakkhepampi karoti, hadayampi phāleti, pādepi gahetvā parasamuddaṁ vā paracakkavāḷaṁ vā khipatī’’ti. Dutiyampi bhagavā āha – ‘‘jānāmi, gadrabha, sacepi te agaru, vihareyyāmekaratta’’nti. Na me, bhante, garu, apica kho so yakkho attano anārocetvā anujānantaṁ maṁ jīvitāpi voropeyya, ārocemi, bhante, tassāti. Yathāsukhaṁ , gadrabha, ārocehīti. ‘‘Tena hi, bhante, tvameva jānāhī’’ti bhagavantaṁ abhivādetvā himavantābhimukho pakkāmi. Bhavanadvārampi sayameva bhagavato vivaramadāsi. Bhagavā antobhavanaṁ pavisitvā yattha abhilakkhitesu maṅgaladivasādīsu nisīditvā āḷavako siriṁ anubhoti, tasmiṁyeva dibbaratanamaye pallaṅke nisīditvā suvaṇṇābhaṁ muñci. Taṁ disvā yakkhassa itthiyo āgantvā bhagavantaṁ vanditvā samparivāretvā nisīdiṁsu. Bhagavā ‘‘pubbe tumhe dānaṁ datvā sīlaṁ samādiyitvā pūjaneyyaṁ pūjetvā imaṁ sampattiṁ pattā, idānipi tatheva karotha, mā aññamaññaṁ issāmacchariyābhibhūtā viharathā’’tiādinā nayena tāsaṁ pakiṇṇakadhammakathaṁ kathesi. Tā bhagavato madhuranigghosaṁ sutvā sādhukārasahassāni datvā bhagavantaṁ samparivāretvā nisīdiṁsuyeva. Gadrabhopi himavantaṁ gantvā āḷavakassārocesi – ‘‘yagghe , mārisa, jāneyyāsi vimāne te bhagavā nisinno’’ti. So gadrabhassa saññaṁ akāsi ‘‘tuṇhī hohi, gantvā kattabbaṁ karissāmī’’ti. Purisamānena kira lajjito ahosi, tasmā ‘‘mā koci parisamajjhe suṇeyyā’’ti evamakāsi.",
  "atk-s0301a10:73": "Tadā sātāgirahemavatā bhagavantaṁ jetavaneyeva vanditvā ‘‘yakkhasamāgamaṁ gamissāmā’’ti saparivārā nānāyānehi ākāsena gacchanti. Ākāse ca yakkhānaṁ sabbattha maggo natthi, ākāsaṭṭhāni vimānāni pariharitvā maggaṭṭhāneneva maggo hoti. Āḷavakassa pana vimānaṁ bhūmaṭṭhaṁ suguttaṁ pākāraparikkhittaṁ susaṁvihitadvāraaṭṭālakagopuraṁ upari kaṁsajālasañchannaṁ mañjūsasadisaṁ tiyojanaṁ ubbedhena, tassa upari maggo hoti. Te taṁ padesamāgamma gantuṁ nāsakkhiṁsu. Buddhānaṁ hi nisinnokāsassa uparibhāgena yāva bhavaggā koci gantuṁ na sakkoti. Te ‘‘kimida’’nti? Āvajjetvā bhagavantaṁ disvā ākāse khittaleḍḍu viya oruyha vanditvā dhammaṁ sutvā padakkhiṇaṁ katvā, ‘‘yakkhasamāgamaṁ gacchāma bhagavā’’ti tīṇi vatthūni pasaṁsantā yakkhasamāgamaṁ agamaṁsu. Āḷavako te disvā, ‘‘idha nisīdathā’’ti paṭikkamma okāsamadāsi. Te āḷavakassa nivedesuṁ – ‘‘lābhā te, āḷavaka, yassa te bhavane bhagavā viharati, gacchāvuso, bhagavantaṁ payirupāsassū’’ti. Evaṁ bhagavā bhavaneyeva vihāsi, na yasmiṁ nigrodhe āḷavakassa bhavanaṁ, tassa mūleti. Tena vuttaṁ – ‘‘ekaṁ samayaṁ bhagavā āḷaviyaṁ viharati āḷavakassa yakkhassa bhavane’’ti.",
  "atk-s0301a10:74": "Atha kho āḷavako…pe… etadavoca – ‘‘nikkhama, samaṇā’’ti kasmā panāyaṁ etadavoca? Rosetukāmatāya. Tatrevaṁ ādito pabhuti sambandho veditabbo – ayaṁ hi yasmā assaddhassa saddhākathā dukkathā hoti dussīlādīnaṁ sīlādikathā viya, tasmā tesaṁ yakkhānaṁ santikā bhagavato pasaṁsaṁ sutvāyeva aggimhi pakkhittaloṇasakkharā viya abbhantare kopena taṭataṭāyamānahadayo hutvā ‘‘ko so bhagavā nāma, yo mama bhavanaṁ paviṭṭho’’ti āha. Te ahaṁsu – ‘‘na tvaṁ, āvuso, jānāsi bhagavantaṁ amhākaṁ satthāraṁ, yo tusitabhavane ṭhito pañcamahāvilokitaṁ viloketvā’’tiādinā nayena yāva dhammacakkapavattanā kathentā paṭisandhiādīsu dvattiṁsa pubbanimittāni vatvā, ‘‘imānipi tvaṁ, āvuso, acchariyāni nāddasā’’ti? Codesuṁ. So disvāpi kodhavasena ‘‘nāddasa’’nti āha. Āvuso āḷavaka, passeyyāsi vā tvaṁ, na vā, ko tayā attho passatā vā apassatā vā? Kiṁ tvaṁ karissasi amhākaṁ satthuno, yo tvaṁ taṁ upanidhāya calakkakudha-mahāusabhasamīpe tadahujātavacchako viya, tidhā pabhinnamattavāraṇasamīpe bhiṅkapotako viya, bhāsuravilambitakesarasobhitakkhandhassa migarañño samīpe jarasiṅgālo viya, diyaḍḍhayojanasatapavaḍḍhakāyasupaṇṇarājasamīpe chinnapakkhakākapotako viya khāyasi, gaccha yaṁ te karaṇīyaṁ, taṁ karohīti. Evaṁ vutte duṭṭho āḷavako uṭṭhahitvā manosilātale vāmapādena ṭhatvā – ‘‘passatha dāni tumhākaṁ vā satthā mahānubhāvo, ahaṁ vā’’ti dakkhiṇapādena saṭṭhiyojanamattaṁ kelāsapabbatakūṭaṁ akkami. Taṁ ayokūṭapahaṭo viya niddhantaayopiṇḍo papaṭikāyo muñci, so tatra ṭhatvā, ‘‘ahaṁ āḷavako’’ti ugghosesi. Sakalajambudīpaṁ saddo phari.",
  "atk-s0301a10:75": "Cattāro kira saddā sakalajambudīpe sūyiṁsu – yañca puṇṇako yakkhasenāpati dhanañjayakorabyarājānaṁ jūtaṁ jinitvā apphoṭetvā ‘‘ahaṁ jini’’nti ugghosesi; yañca sakko devānamindo kassapabhagavato sāsane osakkante vissakammadevaputtaṁ sunakhaṁ karitvā – ‘‘ahaṁ pāpabhikkhū ca pāpabhikkhuniyo ca upāsake ca upāsikāyo ca sabbeva ca adhammavādino khādāmī’’ti ugghosāpesi; yañca kusajātake pabhāvatihetu sattahi rājūhi nagare uparuddhe pabhāvatiṁ attanā saha hatthikkhandhe āropetvā nagarā nikkhamma – ‘‘ahaṁ sīhassaramahākusarājā’’ti mahāpuriso ugghosesi; yañca kelāsamuddhani ṭhatvā āḷavakoti. Tadā hi sakalajambudīpe dvāre ṭhatvā ugghositasadisaṁ ahosi. Tiyojanasahassavitthato ca himavāpi saṅkampi yakkhassānubhāvena.",
  "atk-s0301a10:76": "So vātamaṇḍalaṁ samuṭṭhāpesi – ‘‘eteneva samaṇaṁ palāpessāmī’’ti . Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūlaṁ katvā, āḷavinagaraṁ pakkhantā jiṇṇahatthisālādīni cuṇṇentā chadaniṭṭhakā ākāse vidhamentā. Bhagavā ‘‘mā kassaci uparodho hotū’’ti adhiṭṭhāsi. Te vātā dasabalaṁ patvā cīvarakaṇṇamattampi cāletuṁ nāsakkhiṁsu. Tato mahāvassaṁ samuṭṭhāpesi. ‘‘Udakena ajjhottharitvā samaṇaṁ māressāmī’’ti. Tassānubhāvena uparūpari satapaṭalasahassapaṭalādibhedā valāhakā uṭṭhahitvā pavassiṁsu. Vuṭṭhidhārāvegena pathavī chiddā ahosi. Vanarukkhādīnaṁ upari mahogho āgantvā dasabalassa cīvare ussāvabindumattampi temetuṁ nāsakkhi. Tato pāsāṇavassaṁ samuṭṭhāpesi. Mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṁ patvā dibbamālāguḷāni sampajjiṁsu. Tato paharaṇavassaṁ samuṭṭhāpesi. Ekatodhārāubhatodhārāasisattikhurappādayo dhūmāyantā pajjalantā ākāsenāgantvā dasabalaṁ patvā dibbapupphāni ahesuṁ. Tato aṅgāravassaṁ samuṭṭhāpesi. Kiṁsuka vaṇṇā aṅgārā ākāsenāgantvā dasabalassa pādamūle dibbapupphāni hutvā vikīrayiṁsu. Tato kukkulavassaṁ samuṭṭhāpesi. Accuṇhā kukkulā ākāsenāgantvā dasabalassa pādamūle candanacuṇṇaṁ hutvā nipatiṁsu. Tato vālikavassaṁ samuṭṭhāpesi. Atisukhumavālikā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṁsu. Tato kalalavassaṁ samuṭṭhāpesi. Taṁ kalalavassaṁ dhūmāyantaṁ pajjalantaṁ ākāsenāgantvā dasabalassa pādamūle dibbagandhaṁ hutvā nipati. Tato andhakāraṁ samuṭṭhāpesi ‘‘bhiṁsetvā samaṇaṁ palāpessāmī’’ti. Taṁ caturaṅgasamannāgataṁ andhakārasadisaṁ hutvā dasabalaṁ patvā sūriyappabhāvihatamiva andhakāraṁ antaradhāyi.",
  "atk-s0301a10:77": "Evaṁ yakkho imāhi navahi vātavassapāsāṇapaharaṇaṅgārakukkulavālikakalalandhakāravuṭṭhīhi bhagavantaṁ palāpetuṁ asakkonto nānāvidhapaharaṇahatthāya anekappakārarūpabhūtagaṇasamākulāya caturaṅginiyā senāya sayameva bhagavantaṁ abhigato. Te bhūtagaṇā anekappakāre vikāre katvā ‘‘gaṇhatha hanathā’’ti bhagavato upari āgacchantā viya honti. Apica kho niddhantalohapiṇḍaṁ viya makkhikā, bhagavantaṁ allīyituṁ asamatthāva ahesuṁ. Evaṁ santepi yathā bodhimaṇḍe māro āgatavelāyameva nivatto, tathā anivattetvā upaḍḍharattimattaṁ byākulamakaṁsu. Evaṁ upaḍḍharattimattaṁ anekappakāravibhiṁsanakadassanenapi bhagavantaṁ cāletuṁ asakkonto āḷavako cintesi – ‘‘yaṁnūnāhaṁ kenaci ajeyyaṁ dussāvudhaṁ muñceyya’’nti.",
  "atk-s0301a10:78": "Cattāri kira āvudhāni loke seṭṭhāni – sakkassa vajirāvudhaṁ, vessavaṇassa gadāvudhaṁ, yamassa nayanāvudhaṁ, āḷavakassa dussāvudhanti. Yadi hi sakko duṭṭho vajirāvudhaṁ sinerumatthake pahareyya, aṭṭhasaṭṭhisahassādhikayojanasatasahassaṁ vinivijjhitvā heṭṭhato gaccheyya. Vessavaṇena kujjhanakāle vissajjitaṁ gadāvudhaṁ bahūnaṁ yakkhasahassānaṁ sīsaṁ pātetvā puna hatthapāsaṁ āgantvā tiṭṭhati. Yamena duṭṭhena nayanāvudhena olokitamatte anekāni kumbhaṇḍasahassāni tattakapāle tilā viya pharantāni vinassanti. Āḷavako duṭṭho sace ākāse dussāvudhaṁ muñceyya, dvādasa vassāni devo na vasseyya. Sace pathaviyaṁ muñceyya. Sabbarukkhatiṇādīni sussitvā dvādasavassantare na puna viruheyyuṁ. Sace samudde muñceyya, tattakapāle udakabindu viya sabbamudakaṁ susseyya. Sace sinerusadisepi pabbate muñceyya, khaṇḍākhaṇḍaṁ hutvā vikireyya. So evaṁ mahānubhāvaṁ dussāvudhaṁ uttarisāṭakaṁ muñcitvā aggahesi. Yebhuyyena dasasahassīlokadhātudevatā vegena sannipatiṁsu ‘‘ajja bhagavā āḷavakaṁ damessati, tattha dhammaṁ sossāmā’’ti yuddhadassanakāmāpi devatā sannipatiṁsu. Evaṁ sakalampi ākāsaṁ devatāhi paripuṇṇamahosi.",
  "atk-s0301a10:79": "Atha āḷavako bhagavato samīpe uparūpari vicaritvā vatthāvudhaṁ muñci. Taṁ asanivicakkaṁ viya ākāse bheravasaddaṁ karontaṁ dhūmāyantaṁ pajjalantaṁ bhagavantaṁ patvā yakkhamānamaddanatthaṁ pādapuñchanacoḷaṁ hutvā pādamūle nipati. Āḷavako taṁ disvā chinnavisāṇo viya usabho uddhatadāṭho viya sappo nittejo nimmado nipatitamānaddhajo hutvā cintesi – ‘‘dussāvudhampi me samaṇaṁ nābhibhosi. Kiṁ nu kho kāraṇa’’nti? ‘‘Idaṁ kāraṇaṁ, mettāvihārayutto samaṇo, handa naṁ rosetvā mettāya viyojemī’’ti iminā sambandhenetaṁ vuttaṁ – atha kho āḷavako yakkho yena bhagavā…pe… nikkhama samaṇāti. Tatthāyamadhippāyo – kasmā mayā ananuññāto mama bhavanaṁ pavisitvā gharasāmiko viya itthāgārassa majjhe nisinnosi? Ananuyuttametaṁ samaṇassa yadidaṁ adinnaparibhogo itthisaṁsaggo ca? Tasmā yadi tvaṁ samaṇadhamme ṭhito, nikkhama samaṇāti. Eke pana – ‘‘etāni aññāni ca pharusavacanāni vatvā evāyaṁ etadavocā’’ti bhaṇanti.",
  "atk-s0301a10:80": "Atha bhagavā – ‘‘yasmā thaddho paṭithaddhabhāvena vinetuṁ na sakkā, so hi paṭithaddhabhāve kayiramāne, seyyathāpi caṇḍassa kukkurassa nāsāya pittaṁ bhindeyya, so bhiyyosomattāya caṇḍataro assa, evaṁ thaddhataro hoti, mudunā pana so sakkā vinetu’’nti ñatvā, sādhāvusoti piyavacanena tassa vacanaṁ sampaṭicchitvā nikkhami. Tena vuttaṁ sādhāvusoti bhagavā nikkhamīti.",
  "atk-s0301a10:81": "Tato āḷavako – ‘‘subbaco vatāyaṁ samaṇo ekavacaneneva nikkhanto, evaṁ nāma nikkhametuṁ sukhaṁ samaṇaṁ akāraṇenevāhaṁ sakalarattiṁ yuddhena abbhuyyāsi’’nti muducitto hutvā puna cintesi – ‘‘idānipi na sakkā jānituṁ, kiṁ nu kho subbacatāya nikkhanto udāhu kodhano . Handāhaṁ vīmaṁsāmī’’ti. Tato pavisa, samaṇāti āha. Atha subbacoti mudubhūtacittavavatthānakaraṇatthaṁ puna piyavacanaṁ vadanto sādhāvusoti bhagavā pāvisi. Āḷavako punappunaṁ tameva subbacabhāvaṁ vīmaṁsanto dutiyampi tatiyampi nikkhama pavisāti āha. Bhagavāpi tathā akāsi. Yadi na kareyya, pakatiyāpi thaddhayakkhassa cittaṁ thaddhataraṁ hutvā dhammakathāya bhājanaṁ na bhaveyya. Tasmā yathā nāma mātā rodantaṁ puttakaṁ yaṁ so icchati, taṁ datvā vā katvā vā saññāpesi tathā bhagavā kilesarodanena rodantaṁ yakkhaṁ saññāpetuṁ yaṁ so bhaṇati, taṁ akāsi. Yathā ca dhātī thaññaṁ apivantaṁ dārakaṁ kiñci datvā upalāḷetvā pāyeti, tathā bhagavā yakkhaṁ lokuttaradhammakhīraṁ pāyetuṁ tassa patthitavacanakaraṇena upalāḷento evamakāsi. Yathā ca puriso lābumhi catumadhuraṁ pūretukāmo tassabbhantaraṁ sodheti, evaṁ bhagavā yakkhassa citte lokuttaracatumadhuraṁ pūretukāmo tassabbhantare kodhamalaṁ sodhetuṁ yāva tatiyaṁ nikkhamanapavisanaṁ akāsi.",
  "atk-s0301a10:82": "Atha āḷavako ‘‘subbaco ayaṁ samaṇo ‘nikkhamā’ti vutto nikkhamati, ‘pavisā’ti vutto pavisati. Yaṁnūnāhaṁ imaṁ samaṇaṁ evameva sakalarattiṁ kilametvā pāde gahetvā pāragaṅgāya khipeyya’’nti? Pāpakaṁ cittaṁ uppādetvā catutthavāraṁ āha nikkhama, samaṇāti. Taṁ ñatvā bhagavā na khvāhaṁ tanti āha. Evaṁ vā vutte taduttarikaraṇīyaṁ pariyesamāno pañhaṁ pucchitabbaṁ maññissati. Taṁ dhammakathāya mukhaṁ bhavissatīti ñatvā, na khvāhaṁ tanti āha. Tattha na-iti paṭikkhepe. Khoti avadhāraṇe. Ahanti attanidassanaṁ. Tanti hetuvacanaṁ. Tenevettha ‘‘yasmā tvaṁ evaṁ cintesi, tasmā ahaṁ, āvuso, neva nikkhamissāmi, yaṁ te karaṇīyaṁ, taṁ karohī’’ti evamattho daṭṭhabbo.",
  "atk-s0301a10:83": "Tato āḷavako yasmā pubbepi ākāsena gamanavelāya – ‘‘kiṁ nu kho etaṁ suvaṇṇavimānaṁ, udāhu rajatamaṇivimānānaṁ aññataraṁ, handa naṁ passāmā’’ti evaṁ attano vimānaṁ āgate iddhimante tāpasaparibbājake pañhaṁ pucchitvā vissajjetuṁ asakkonte cittakkhepādīhi viheṭheti, tasmā bhagavantampi tathā viheṭhessāmīti maññamāno pañhaṁ tantiādimāha.",
  "atk-s0301a10:84": "Kuto panassa pañhāti ? Tassa kira mātāpitaro kassapaṁ bhagavantaṁ payirupāsitvā aṭṭha pañhe saha vissajjanena uggahesuṁ. Te daharakāle āḷavakaṁ pariyāpuṇāpesuṁ; so kālaccayena vissajjanaṁ sammussi. Tato ‘‘ime pañhāpi mā vinassantū’’ti suvaṇṇapaṭṭhe jātihiṅgulakena lekhāpetvā vimāne nikkhipi. Evamete puṭṭhapañhā buddhavisayāva honti. Bhagavā taṁ sutvā yasmā buddhānaṁ pariccattalābhantarāyo vā jīvitantarāyo vā sabbaññutaññāṇabyāmappabhādipaṭighāto vā na sakkā kenaci kātuṁ, tasmā naṁ loke asādhāraṇaṁ buddhānubhāvaṁ dassento na khvāhaṁ taṁ, āvuso, passāmi sadevake loketiādimāha.",
  "atk-s0301a10:85": "Evaṁ bhagavā tassa bādhanacittaṁ paṭisedhetvā pañhāpucchane ussāhaṁ janento āha apica tvaṁ, āvuso, puccha, yadākaṅkhasīti. Tassattho – puccha, yadi ākāṅkhasi, na me pañhāvissajjane bhāro atthi. Atha vā puccha, yaṁ ākaṅkhasi. Sabbaṁ te vissajjessāmīti sabbaññupavāraṇaṁ pavāresi asādhāraṇaṁ paccekabuddhaaggasāvakamahāsāvakehi. Evaṁ bhagavato sabbaññupavāraṇāya pavāritāya atha kho āḷavako yakkho bhagavantaṁ gāthāya ajjhabhāsi.",
  "atk-s0301a10:86": "Tattha kiṁ sūdha vittanti, kiṁ su idha vittaṁ. Vittanti dhanaṁ. Taṁ hi pītisaṅkhātaṁ vittiṁ karoti, tasmā ‘‘vitta’’nti vuccati. Suciṇṇanti sukataṁ. Sukhanti kāyikacetasikaṁ sātaṁ. Āvahātīti āvahati āneti deti appeti. Have-iti daḷhatthe nipāto. Sādutaranti atisayena sādu. ‘‘Sādhutara’’ntipi pāṭho. Rasānanti rasasaññitānaṁ dhammānaṁ. Kathanti kena pakārena. Kathaṁjīvino jīvitaṁ kathaṁjīviṁjīvitaṁ. Gāthābandhasukhatthaṁ pana sānunāsikaṁ vuccati. Kathaṁjīviṁ jīvatanti vā pāṭho, tassa ‘‘jīvantānaṁ kathaṁjīvi’’nti attho. Evaṁ imāya gāthāya ‘‘kiṁ su idha loke purisassa vittaṁ seṭṭhaṁ? Kiṁ su suciṇṇaṁ sukhamāvahāti? Kiṁ rasānaṁ sādutaraṁ? Kathaṁjīviṁ jīvitaṁ seṭṭhamāhū’’ti? Ime cattāro pañhe pucchi.",
  "atk-s0301a10:87": "Athassa bhagavā kassapadasabalena vissajjitanayeneva vissajjento imaṁ gāthamāha saddhīdha vittanti. Tattha yathā hiraññasuvaṇṇādi vittaṁ upabhogasukhaṁ āvahati, khuppipāsādidukkhaṁ paṭibāhati, dāliddiyaṁ vūpasameti, muttādiratanapaṭilābhahetu hoti, lokasantatiñca āvahati, evaṁ lokiyalokuttarā saddhāpi yathāsambhavaṁ lokiyalokuttaraṁ vipākaṁ sukhamāvahati, saddhādhurena paṭipannānaṁ jātijarādidukkhaṁ paṭibāhati, guṇadāliddiyaṁ vūpasameti, satisambojjhaṅgādiratanapaṭilābhahetu hoti.",
  "atk-s0301a10:88": "‘‘Saddho sīlena sampanno, yaso bhogasamappito;",
  "atk-s0301a10:89": "Yaṁ yaṁ padesaṁ bhajati, tattha tattheva pūjito’’ti. (dha. pa. 303) –",
  "atk-s0301a10:90": "Vacanato lokasantatiñca āvahatīti katvā ‘‘vitta’’nti vuttaṁ. Yasmā pana tesaṁ saddhāvittaṁ anugāmikaṁ anaññasādhāraṇaṁ sabbasampattihetu, lokiyassa hiraññasuvaṇṇādivittassāpi nidānaṁ. Saddhoyeva hi dānādīni puññāni katvā vittaṁ adhigacchati, assaddhassa pana vittaṁ yāvadeva anatthāya hoti, tasmā seṭṭhanti vuttaṁ. Purisassāti ukkaṭṭhaparicchedadesanā. Tasmā na kevalaṁ purisassa, itthiādīnampi saddhāvittameva seṭṭhanti veditabbaṁ.",
  "atk-s0301a10:91": "Dhammoti dasakusaladhammo, dānasīlabhāvanādhammo vā. Suciṇṇoti sukato sucarito. Sukhamāvahatīti soṇaseṭṭhiputtaraṭṭhapālādīnaṁ viya manussasukhaṁ, sakkādīnaṁ viya dibbasukhaṁ, pariyosāne mahāpadumādīnaṁ viya nibbānasukhañca āvahati.",
  "atk-s0301a10:92": "Saccanti ayaṁ saccasaddo anekesu atthesu dissati. Seyyathidaṁ – ‘‘saccaṁ bhaṇe na kujjheyyā ’’ tiādīsu (dha. pa. 224) vācāsacce. ‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce. ‘‘Kasmā nu saccāni vadanti nānā, pavādiyāse kusalā vadānā’’tiādīsu (su. ni. 891) diṭṭhisacce. ‘‘Cattārimāni, bhikkhave, brāhmaṇasaccānī’’tiādīsu (a. ni. 4.185) brāhmaṇasacce. ‘‘Ekaṁ hi saccaṁ na dutiyamatthī’’tiādīsu (su. ni. 890; mahāni. 119) paramatthasacce. ‘‘Catunnaṁ saccānaṁ kati kusalā’’tiādīsu (vibha. 216) ariyasacce. Idha pana paramatthasaccaṁ nibbānaṁ viratisaccañca abbhantaraṁ katvā vācāsaccaṁ adhippetaṁ, yassānubhāvena udakādīni vase vattenti, jātijarāmaraṇapāraṁ taranti. Yathāha –",
  "atk-s0301a10:93": "‘‘Saccena vācenudakamhi dhāvati,",
  "atk-s0301a10:94": "Visampi saccena hananti paṇḍitā;",
  "atk-s0301a10:95": "Saccena devo thanayaṁ pavassati,",
  "atk-s0301a10:96": "Sace ṭhitā nibbutiṁ patthayanti.",
  "atk-s0301a10:97": "‘‘Ye kecime atthi rasā pathabyā,",
  "atk-s0301a10:98": "Saccaṁ tesaṁ sādutaraṁ rasānaṁ;",
  "atk-s0301a10:99": "Sacce ṭhitā samaṇabrāhmaṇā ca,",
  "atk-s0301a10:100": "Taranti jātimaraṇassa pāra’’nti. (jā. 2.21.433);",
  "atk-s0301a10:101": "Sādutaranti madhurataraṁ paṇītataraṁ. Rasānanti ye ime ‘‘mūlaraso khandharaso’’tiādinā (dha. sa. 628-630) nayena sāyanīyadhammā, yecime ‘‘anujānāmi, bhikkhave, sabbaṁ phalarasaṁ (mahāva. 300), arasarūpo bhavaṁ gotamo, ye te, brāhmaṇa, rūparasā saddarasā (pārā. 3; a. ni. 8.11), anāpatti rasarase (pāci. 605-611), ayaṁ dhammavinayo ekaraso vimuttiraso (cūḷava. 385; a. ni. 8.19), bhāgī vā bhagavā attharasassa dhammarasassā’’tiādinā (mahāni. 149) nayena rūpācārarasupavajjā avasesā byañjanādayo ‘‘dhammarasā’’ti vuccanti . Tesaṁ rasānaṁ saccaṁ have sādutaraṁ saccameva sādutaraṁ. Sādhutaraṁ vā, seṭṭhataraṁ, uttamataraṁ. Mūlarasādayo hi sarīramupabrūhenti, saṁkilesikañca sukhamāvahanti. Saccarase viratisaccavācāsaccarasā samathavipassanādīhi cittaṁ upabrūheti, asaṁkilesikañca sukhamāvahati. Vimuttiraso paramatthasaccarasaparibhāvitattā sādu, attharasadhammarasā ca tadadhigamūpāyabhūtaṁ atthañca dhammañca nissāya pavattitoti.",
  "atk-s0301a10:102": "Paññājīviṁjīvitanti ettha pana yvāyaṁ andhekacakkhudvicakkhukesu dvicakkhupuggalo gahaṭṭho vā kammantānuṭṭhāna-saraṇagamanadāna-saṁvibhāga-sīlasamādānuposathakammādi gahaṭṭhapaṭipadaṁ, pabbajito vā avippaṭisārakarasīlasaṅkhātaṁ taduttaricittavisuddhiādibhedampi pabbajitapaṭipadaṁ paññāya ārādhetvā jīvati, tassa paññāya jīvino jīvitaṁ, taṁ vā paññājīvitaṁ seṭṭhamāhūti evamattho daṭṭhabbo.",
  "atk-s0301a10:103": "Evaṁ bhagavatā vissajjite cattāropi pañhe sutvā attamano yakkho avasesepi cattāro pañhe pucchanto kathaṁsu tarati oghanti gāthamāha. Athassa bhagavā purimanayeneva vissajjento saddhāya taratīti gāthamāha. Tattha kiñcāpi yo catubbidhamoghaṁ tarati, so saṁsāraṇṇavampi tarati, vaṭṭadukkhampi acceti, kilesamalāpi parisujjhati, evaṁ santepi pana yasmā assaddho oghataraṇaṁ asaddahanto na pakkhandati, pañcasu kāmaguṇesu cittavossaggena pamatto tattheva visattattā saṁsāraṇṇavaṁ na tarati, kusīto dukkhaṁ viharati vokiṇṇo akusalehi dhammehi, appañño suddhimaggaṁ ajānanto na parisujjhati, tasmā tappaṭipakkhaṁ dassentena bhagavatā ayaṁ gāthā vuttā.",
  "atk-s0301a10:104": "Evaṁ vuttāya cetāya yasmā sotāpattiyaṅgapadaṭṭhānaṁ saddhindriyaṁ, tasmā saddhāya tarati oghanti iminā padena diṭṭhoghataraṇaṁ sotāpattimaggaṁ sotāpannañca pakāseti. Yasmā pana sotāpanno kusalānaṁ dhammānaṁ bhāvanāya sātaccakiriyasaṅkhatena appamādena samannāgato dutiyamaggaṁ ārādhetvā ṭhapetvā sakidevimaṁ lokaṁ āgamanamaggaṁ avasesaṁ sotāpattimaggena atiṇṇaṁ bhavoghavatthuṁ saṁsāraṇṇavaṁ tarati, tasmā appamādena aṇṇavanti iminā padena bhavoghataraṇaṁ sakadāgāmimaggaṁ sakadāgāmiñca pakāseti. Yasmā ca sakadāgāmī vīriyena tatiyamaggaṁ ārādhetvā sakadāgāmimaggena anatītaṁ kāmoghavatthuṁ kāmoghasaññitañca kāmadukkhamacceti, tasmā vīriyena dukkhamaccetīti iminā padena kāmoghataraṇaṁ anāgāmimaggaṁ anāgāmiñca pakāseti. Yasmā pana anāgāmī vigatakāmasaññāya parisuddhāya paññāya ekantaparisuddhaṁ catutthamaggapaññaṁ ārādhetvā anāgāmimaggena appahīnaṁ avijjāsaṅkhātaṁ paramamalaṁ pajahati, tasmā paññāya parisujjhatīti, iminā padena avijjoghataraṇaṁ arahattamaggañca arahattañca pakāseti. Imāya ca arahattanikūṭena kathitāya gāthāya pariyosāne yakkho sotāpattiphale patiṭṭhāsi.",
  "atk-s0301a10:105": "Idāni tameva ‘‘paññāya parisujjhatī’’ti ettha vuttaṁ paññāpadaṁ gahetvā attano paṭibhānena lokiyalokuttaramissakaṁ pañhaṁ pucchanto kathaṁsu labhate paññanti imaṁ chappadaṁ gāthamāha. Tattha kathaṁsūti sabbattheva atthayuttipucchā honti. Ayaṁ hi paññādiatthaṁ ñatvā tassa yuttiṁ pucchati – ‘‘kathaṁ, kāya yuttiyā, kena kāraṇena paññaṁ labhatī’’ti? Esa nayo dhanādīsu.",
  "atk-s0301a10:106": "Athassa bhagavā catūhi kāraṇehi paññālābhaṁ dassento saddahānotiādimāha. Tassattho – yena pubbabhāge kāyasucaritādibhedena aparabhāge ca sattatiṁsabodhipakkhiyabhedena dhammena arahanto buddhapaccekabuddhasāvakā nibbānaṁ pattā, taṁ saddahāno arahataṁ dhammaṁ nibbānapattiyā lokiyalokuttarapaññaṁ labhati, tañca kho na saddhāmattakeneva. Yasmā pana saddhājāto upasaṅkamati , upasaṅkamanto payirupāsati, payirupāsanto sotaṁ odahati, ohitasoto dhammaṁ suṇāti, tasmā upasaṅkamanato pabhuti yāva dhammassavanena sussūsaṁ labhati. Kiṁ vuttaṁ hoti – taṁ dhammaṁ saddahitvāpi ācariyupajjhāye kālena upasaṅkamitvā vattakaraṇena payirupāsitvā yadā payirupāsanāya ārādhitacittā kiñci vattukāmā honti. Atha adhigatāya sotukāmatāya sotaṁ odahitvā suṇanto labhatīti. Evaṁ sussūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro. Tenāha ‘‘appamatto vicakkhaṇo’’ti.",
  "atk-s0301a10:107": "Evaṁ yasmā saddhāya paññalābhasaṁvattanikaṁ paṭipadaṁ paṭipajjati, sussūsāya sakkaccaṁ paññādhigamūpāyaṁ suṇāti, appamādena gahitaṁ na pamussati. Vicakkhaṇatāya anūnādhikaṁ aviparītañca gahetvā vitthārikaṁ karoti. Sussūsāya vā ohitasoto paññāpaṭilābhahetuṁ dhammaṁ suṇāti, appamādena sutadhammaṁ dhāreti, vicakkhaṇatāya dhatānaṁ dhammānaṁ atthamupaparikkhati, athānupubbena paramatthasaccaṁ sacchikaroti, tasmāssa bhagavā ‘‘kathaṁsu labhate pañña’’nti puṭṭho imāni cattāri kāraṇāni dassento imaṁ gāthamāha.",
  "atk-s0301a10:108": "Idāni tato pare tayo pañhe vissajjento patirūpakārīti imaṁ gāthamāha. Tattha desakālādīni ahāpetvā lokiyassa lokuttarassa vā dhanassa patirūpaṁ adhigamūpāyaṁ karotīti patirūpakārī. Dhuravāti cetasikavīriyavasena anikkhittadhuro. Uṭṭhātāti, ‘‘yo ca sītañca uṇhañca, tiṇā bhiyyo na maññatī’’tiādinā (theragā. 232) nayena kāyikavīrīyavasena uṭṭhānasampanno asithilaparakkamo. Vindate dhananti ekamūsikāya nacirasseva catusatasahassasaṅkhaṁ cūḷantevāsī viya lokiyadhanañca, mahallakamahātissatthero viya lokuttaradhanañca labhati. So ‘‘tīhiyeva iriyāpathehi viharissāmī’’ti vattaṁ katvā thinamiddhāgamanavelāya palālacumbaṭakaṁ temetvā sīse katvā galappamāṇaṁ udakaṁ pavisitvā thinamiddhaṁ paṭibāhanto dasahi vassehi arahattaṁ pāpuṇi. Saccenāti vacīsaccenāpi ‘‘saccavādī bhūtavādī’’ti, paramatthasaccenāpi ‘‘buddho paccekabuddho ariyasāvako’’ti evaṁ kittiṁ pappoti. Dadanti yaṁkiñci icchitapatthitaṁ dadanto mittāni ganthati, sampādeti karotīti attho. Duddadaṁ vā dadaṁ taṁ ganthati. Dānamukhena vā cattāripi saṅgahavatthūni gahitānīti veditabbāni, tehi mittāni karotīti vuttaṁ hoti.",
  "atk-s0301a10:109": "Evaṁ gahaṭṭhapabbajitānaṁ sādhāraṇena lokiyalokuttaramissakena nayena cattāro pañhe vissajjetvā idāni ‘‘kathaṁ pecca na socatī’’ti imaṁ pañcamaṁ pañhaṁ gahaṭṭhavasena vissajjento yassetetiādīmāha. Tassattho – yassa ‘‘saddahāno arahata’’nti ettha vuttāya sabbakalyāṇadhammuppādikāya saddhāya samannāgatattā saddhassa, gharamesinoti gharāvāsaṁ pañca vā kāmaguṇe esantassa gavesantassa kāmabhogino gahaṭṭhassa ‘‘saccena kittiṁ pappotī’’ti ettha vuttappakāraṁ saccaṁ. ‘‘Sussūsaṁ labhate pañña’’nti ettha sussūsapaññānāmena vuttova damo. ‘‘Dhuravā uṭṭhātā’’ti ettha dhuranāmena uṭṭhānanāmena ca vuttā dhiti. ‘‘Dadaṁ mittāni ganthatī’’ti ettha vuttappakāro cāgo cāti ete caturo dhammā santi. Sa ve pecca na socatīti idhalokā paralokaṁ gantvā sa ve na socatīti.",
  "atk-s0301a10:110": "Evaṁ bhagavā pañcamampi pañhaṁ vissajjetvā taṁ yakkhaṁ codento iṅgha aññepītiādimāha. Tattha iṅghāti codanatthe nipāto. Aññepīti aññepi dhamme puthū samaṇabrāhmaṇe pucchassu. Aññepi vā pūraṇādayo sabbaññupaṭiññe puthū samaṇabrāhmaṇe pucchassu. Yadi amhehi ‘‘saccena kittiṁ pappotī’’ti ettha vuttappakārā saccā bhiyyo kittippattikāraṇaṁ vā, ‘‘sussūsaṁ labhate pañña’’nti ettha sussūsāti paññāpadesena vuttā dammā bhiyyo lokiyalokuttarapaññāpaṭilābhakāraṇaṁ vā, ‘‘dadaṁ mittāni ganthatī’’ti ettha vuttappakārā cāgā bhiyyo mittaganthanakāraṇaṁ vā, ‘‘dhuravā uṭṭhātā’’ti ettha taṁ taṁ atthavasaṁ paṭicca dhuranāmena uṭṭhānanāmena ca vuttāya mahābhārasahanatthena ussoḷhibhāvappattāya vīriyasaṅkhātāya khantyā bhiyyo lokiyalokuttaradhanavindanakāraṇaṁ vā, ‘‘saccaṁ dammo dhiti cāgo’’ti evaṁ vuttehi imeheva catūhi dhammehi bhiyyo asmā lokā paraṁ lokaṁ pecca asocanakāraṇaṁ vā idha vijjatīti ayamettha saddhiṁ saṅkhepayojanāya atthavaṇṇanā. Vitthārato pana ekamekaṁ padaṁ atthuddhārapaduddhārapadavaṇṇanānayehi vibhajitvā veditabbā.",
  "atk-s0301a10:111": "Evaṁ vutte yakkho yena saṁsayena aññe puccheyya, tassa pahīnattā kathaṁ nu dāni puccheyyaṁ, puthū samaṇabrāhmaṇeti vatvā yepissa apucchanakāraṇaṁ na jānanti, tepi jānāpento yohaṁ ajjapajānāmi, yo attho samparāyikoti āha. Tattha ajjāti ajjādiṁ katvāti adhippāyo. Pajānāmīti yathāvuttena pakārena jānāmi. Yo atthoti ettāvatā ‘‘sussūsaṁ labhate pañña’’ntiādinā nayena vuttaṁ diṭṭhadhammikaṁ dasseti. Samparāyikoti iminā ‘‘yassete caturo dhammā’’ti vuttaṁ pecca sokābhāvakāraṇaṁ samparāyikaṁ. Atthoti ca kāraṇassetaṁ adhivacanaṁ. Ayaṁ hi atthasaddo ‘‘sātthaṁ sabyañjana’’nti evamādīsu (pārā. 1; dī. ni. 1.255) pāṭhatthe vattati. ‘‘Attho me, gahapati, hiraññasuvaṇṇenā’’tiādīsu (dī. ni. 2.250; ma. ni. 3.258) vicakkhaṇe. ‘‘Hoti sīlavataṁ attho’’tiādīsu (jā. 1.1.11) vuḍḍhimhi. ‘‘Bahujano bhajate atthahetū’’tiādīsu dhane. ‘‘Ubhinnamatthaṁ caratī’’tiādīsu (jā. 1.7.66; saṁ. ni. 1.250; theragā. 443) hite . ‘‘Atthe jāte ca paṇḍita’’ntiādīsu (jā. 1.1.92) kāraṇe. Idha pana kāraṇe. Tasmā yaṁ paññādilābhādīnaṁ kāraṇaṁ diṭṭhadhammikaṁ, yañca pecca sokābhāvassa kāraṇaṁ samparāyikaṁ, taṁ yohaṁ ajja bhagavatā vuttanayena sāmaṁyeva pajānāmi, so kathaṁ nu dāni puccheyyaṁ puthū samaṇabrāhmaṇeti evamettha saṅkhepato attho veditabbo.",
  "atk-s0301a10:112": "Evaṁ yakkho ‘‘pajānāmi yo attho samparāyiko’’ti vatvā tassa ñāṇassa bhagavaṁmūlakattaṁ dassento atthāya vata me buddhoti āha. Tattha atthāyāti hitāya vuḍḍhiyā ca. Yattha dinnaṁ mahapphalanti ‘‘yassete caturo dhammā’’ti ettha vuttacāgena yattha dinnaṁ mahapphalaṁ, taṁ aggadakkhiṇeyyaṁ buddhaṁ pajānāmīti attho. Keci pana ‘‘saṅghaṁ sandhāya evamāhā’’ti bhaṇanti.",
  "atk-s0301a10:113": "Evaṁ imāya gāthāya attano hitādhigamaṁ dassetvā idāni sahitapaṭipattiṁ dīpento so ahaṁ vicarissāmītiādimāha. Tattha gāmā gāmanti devagāmā devagāmaṁ. Purā puranti devanagarato devanagaraṁ. Namassamāno sambuddhaṁ, dhammassa ca sudhammatanti ‘‘sammāsambuddho vata bhagavā, svākkhāto vata bhagavato dhammo’’tiādinā nayena buddhasubodhitañca dhammasudhammatañca ca-saddena ‘‘suppaṭipanno vata bhagavato sāvakasaṅgho’’tiādinā saṅghasuppaṭipattiñca abhitthavitvā namassamāno dhammaghosako hutvā vicarissāmīti vuttaṁ hoti.",
  "atk-s0301a10:114": "Evamimāya gāthāya pariyosānañca rattivibhāvanañca sādhukārasadduṭṭhānañca āḷavakakumārassa yakkhabhavanaṁ ānayanañca ekakkhaṇeyeva ahosi. Rājapurisā sādhukārasaddaṁ sutvā – ‘‘evarūpo sādhukārasaddo ṭhapetvā buddhe na aññesaṁ abbhuggacchati, āgato nu kho bhagavā’’ti āvajjentā bhagavato sarīrappabhaṁ disvā pubbe viya bahi aṭṭhatvā nibbisaṅkā antoyeva pavisitvā addasaṁsu bhagavantaṁ yakkhassa bhavane nisinnaṁ, yakkhañca añjaliṁ paggahetvā ṭhitaṁ. Disvāna yakkhaṁ āhaṁsu – ‘‘ayaṁ te, mahāyakkha, rājakumāro balikammāya ānīto, handa naṁ khāda vā bhuñja vā, yathāpaccayaṁ vā karohī’’ti. So sotāpannattā lajjito visesena ca bhagavato purato evaṁ vuccamāno atha taṁ kumāraṁ ubhohi hatthehi paṭiggahetvā bhagavato upanāmesi ‘‘ayaṁ, bhante, kumāro mayhaṁ pesito, imāhaṁ bhagavato dammi, hitānukampakā buddhā, paṭiggaṇhātu, bhante, bhagavā imaṁ dārakaṁ imassa hitatthāya sukhatthāyā’’ti imañca gāthamāha –",
  "atk-s0301a10:115": "‘‘Imaṁ kumāraṁ satapuññalakkhaṇaṁ,",
  "atk-s0301a10:116": "Sabbaṅgupetaṁ paripuṇṇabyañjanaṁ;",
  "atk-s0301a10:117": "Udaggacitto sumano dadāmi te,",
  "atk-s0301a10:118": "Paṭiggaha lokahitāya cakkhumā’’ti.",
  "atk-s0301a10:119": "Paṭiggahesi bhagavā kumāraṁ. Paṭiggaṇhanto ca yakkhassa ca kumārassa ca maṅgalakaraṇatthaṁ pādūnagāthaṁ abhāsi. Taṁ yakkho kumāraṁ saraṇaṁ gamento tikkhattuṁ catutthapādena pūresi. Seyyathidaṁ –",
  "atk-s0301a10:120": "‘‘Dīghāyuko hotu ayaṁ kumāro,",
  "atk-s0301a10:121": "Tuvañca yakkha sukhito bhavāhi;",
  "atk-s0301a10:122": "Abyādhitā lokahitāya tiṭṭhatha,",
  "atk-s0301a10:123": "Ayaṁ kumāro saraṇamupeti buddhaṁ;",
  "atk-s0301a10:124": "Ayaṁ kumāro saraṇamupeti dhammaṁ;",
  "atk-s0301a10:125": "Ayaṁ kumāro saraṇamupeti saṅgha’’nti.",
  "atk-s0301a10:126": "Atha bhagavā kumāraṁ rājapurisānaṁ adāsi – ‘‘imaṁ vaḍḍhetvā puna mameva dethā’’ti. Evaṁ so kumāro rājapurisānaṁ hatthato yakkhassa hatthaṁ, yakkhassa hatthato bhagavato hatthaṁ, bhagavato hatthato puna rājapurisānaṁ hatthaṁ gatattā nāmato ‘‘hatthako āḷavako’’ti jāto. Taṁ ādāya paṭinivatte rājapurise disvā kassakavanakammikādayo ‘‘kiṁ yakkho kumāraṁ atidaharattā na icchī’’ti? Bhītā pucchiṁsu. Rājapurisā ‘‘mā bhāyatha. Khemaṁ kataṁ bhagavatā’’ti sabbamārocesuṁ . Tato ‘‘sādhu sādhū’’ti sakalaṁ āḷavinagaraṁ ekakolāhalena yakkhābhimukhaṁ ahosi. Yakkhopi bhagavato bhikkhācārakāle anuppatte pattacīvaraṁ gahetvā upaḍḍhamaggaṁ anugantvā nivatti.",
  "atk-s0301a10:127": "Atha bhagavā nagare piṇḍāya caritvā katabhattakicco nagaradvāre aññatarasmiṁ vivitte rukkhamūle paññattabuddhāsane nisīdi. Tato mahājanakāyena saddhiṁ rājā ca nāgarā ca ekato sampiṇḍitvā bhagavantaṁ upasaṅkamma vanditvā parivāretvā nisinnā – ‘‘kathaṁ, bhante, evaṁ dāruṇaṁ yakkhaṁ damayitthā’’ti pucchiṁsu. Tesaṁ bhagavā yuddhamādiṁ katvā ‘‘evaṁ navavidhaṁ vassaṁ vassetvā evaṁ vibhiṁsanakaṁ akāsi, evaṁ pañhaṁ pucchi. Tassāhaṁ evaṁ vissajjesi’’nti tamevāḷavakasuttaṁ kathesi. Kathāpariyosāne caturāsītipāṇasahassānaṁ dhammābhisamayo ahosi. Tato rājā ceva nāgarā ca vessavaṇamahārājassa bhavanasamīpe yakkhassa bhavanaṁ katvā pupphagandhādisakkārupetaṁ niccabaliṁ pavattesuṁ. Tañca kumāraṁ viññutaṁ pattaṁ ‘‘tvaṁ bhagavantaṁ nissāya jīvitaṁ labhi, gaccha bhagavantaṁyeva payirupāsassu bhikkhusaṅghañcā’’ti vissajjesuṁ. So bhagavantañca bhikkhusaṅghañca payirupāsamāno nacirasseva anāgāmiphale patiṭṭhāya sabbaṁ buddhavacanaṁ uggahetvā pañcasataupāsakaparivāro ahosi. Bhagavā ca naṁ etadagge niddisi – ‘‘etadaggaṁ, bhikkhave, mama sāvakānaṁ upāsakānaṁ catūhi saṅgahavatthūhi parisaṁ saṅgaṇhantānaṁ yadidaṁ hatthako āḷavako’’ti (a. ni. 1.251). Dvādasamaṁ.",
  "atk-s0301a10:128": "Iti sāratthappakāsiniyā",
  "atk-s0301a10:129": "Saṁyuttanikāya-aṭṭhakathāya",
  "atk-s0301a10:130": "Yakkhasaṁyuttavaṇṇanā niṭṭhitā."
}