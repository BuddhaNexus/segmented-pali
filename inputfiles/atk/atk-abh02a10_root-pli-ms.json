{
  "atk-abh02a10:0": "11. Maggaṅgavibhaṅgo",
  "atk-abh02a10:1": "1. Suttantabhājanīyavaṇṇanā",
  "atk-abh02a10:2": "486. Idāni tadanantare maggavibhaṅge ariyo aṭṭhaṅgiko maggotiādi sabbaṁ saccavibhaṅge dukkhanirodhagāminīpaṭipadāniddese vuttanayeneva veditabbaṁ. Bhāvanāvasena pāṭiyekkaṁ dassite dutiyanayepi sammādiṭṭhiṁ bhāveti vivekanissitantiādi sabbaṁ bojjhaṅgavibhaṅge vuttanayeneva veditabbaṁ. Evamidaṁ dvinnampi nayānaṁ vasena suttantabhājanīyaṁ lokiyalokuttaramissakameva kathitaṁ.",
  "atk-abh02a10:3": "2. Abhidhammabhājanīyavaṇṇanā",
  "atk-abh02a10:4": "490. Abhidhammabhājanīye ‘ariyo’ti avatvā aṭṭhaṅgiko maggoti vuttaṁ. Evaṁ avuttepi ayaṁ ariyo eva. Yathā hi muddhābhisittassa rañño muddhābhisittāya deviyā kucchismiṁ jāto putto rājaputtoti avuttepi rājaputtoyeva hoti, evamayampi ariyoti avuttepi ariyo evāti veditabbo. Sesamidhāpi saccavibhaṅge vuttanayeneva veditabbaṁ.",
  "atk-abh02a10:5": "493. Pañcaṅgikavārepi aṭṭhaṅgikoti avuttepi aṭṭhaṅgiko eva veditabbo. Lokuttaramaggo hi pañcaṅgiko nāma natthi. Ayamettha ācariyānaṁ samānatthakathā. Vitaṇḍavādī panāha – ‘‘lokuttaramaggo aṭṭhaṅgiko nāma natthi, pañcaṅgikoyeva hotī’’ti. So ‘‘suttaṁ āharāhī’’ti vutto addhā aññaṁ apassanto imaṁ mahāsaḷāyatanato suttappadesaṁ āharissati ‘‘yā tathābhūtassa diṭṭhi, sāssa hoti sammādiṭṭhi. Yo tathābhūtassa saṅkappo, vāyāmo, sati, yo tathābhūtassa samādhi, svāssa hoti sammāsamādhi. Pubbeva kho panassa kāyakammaṁ vacīkammaṁ ājīvo suparisuddho hotī’’ti.",
  "atk-abh02a10:6": "Tato ‘‘etassa anantaraṁ suttapadaṁ āharā’’ti vattabbo. Sace āharati iccetaṁ kusalaṁ, no ce āharati sayaṁ āharitvā ‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti (ma. ni. 3.431) ‘‘iminā te satthusāsanena vādo bhinno; lokuttaramaggo pañcaṅgiko nāma natthi, aṭṭhaṅgikova hotī’’ti vattabbo.",
  "atk-abh02a10:7": "Imāni pana tīṇi aṅgāni pubbe parisuddhāni vattanti, lokuttaramaggakkhaṇe parisuddhatarāni honti. Atha ‘pañcaṅgiko maggo’ti idaṁ kimatthaṁ gahitanti? Atirekakiccadassanatthaṁ. Yasmiñhi samaye micchāvācaṁ pajahati, sammāvācaṁ pūreti, tasmiṁ samaye sammākammantasammāājīvā natthi. Imāni pañcakārāpakaṅgāneva micchāvācaṁ pajahanti; sammāvācā pana sayaṁ virativasena pūreti. Yasmiṁ samaye micchākammantaṁ pajahati, sammākammantaṁ pūreti, tasmiṁ samaye sammāvācāsammāājīvā natthi. Imāni pañca kārāpakaṅgāneva micchākammantaṁ pajahanti; sammākammanto pana sayaṁ virativasena pūreti. Yasmiṁ samaye micchāājīvaṁ pajahati, sammāājīvaṁ pūreti, tasmiṁ samaye sammāvācāsammākammantā natthi. Imāni pañca kārāpakaṅgāneva micchāājīvaṁ pajahanti; sammāājīvo pana sayaṁ virativasena pūreti. Imaṁ etesaṁ pañcannaṁ kārāpakaṅgānaṁ kiccātirekataṁ dassetuṁ pañcaṅgiko maggoti gahitaṁ. Lokuttaramaggo pana aṭṭhaṅgikova hoti, pañcaṅgiko nāma natthi.",
  "atk-abh02a10:8": "‘‘Yadi sammāvācādīhi saddhiṁ aṭṭhaṅgikoti vadatha, catasso sammāvācācetanā, tisso sammākammantacetanā, satta sammāājīvacetanāti imamhā cetanābahuttā kathaṁ muccissatha? Tasmā pañcaṅgikova lokuttaramaggo’’ti. ‘‘Cetanābahuttā ca pamuccissāma; aṭṭhaṅgikova lokuttaramaggoti ca vakkhāma’’. ‘‘Tvaṁ tāva mahācattārīsakabhāṇako hosi, na hosī’’ti pucchitabbo. Sace ‘‘na homī’’ti vadati, ‘‘tvaṁ abhāṇakattā na jānāsī’’ti vattabbo. Sace ‘‘bhāṇakosmī’’ti vadati, ‘‘suttaṁ āharā’’ti vattabbo. Sace suttaṁ āharati iccetaṁ kusalaṁ, no ce āharati sayaṁ uparipaṇṇāsato āharitabbaṁ –",
  "atk-abh02a10:9": "‘‘Katamā ca, bhikkhave, sammāvācā? Sammāvācaṁpahaṁ, bhikkhave, dvāyaṁ vadāmi – atthi, bhikkhave, sammāvācā sāsavā puññabhāgiyā upadhivepakkā; atthi, bhikkhave, sammāvācā ariyā anāsavā lokuttarā maggaṅgā.",
  "atk-abh02a10:10": "‘‘Katamā ca, bhikkhave, sammāvācā sāsavā puññabhāgiyā upadhivepakkā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī – ayaṁ, bhikkhave, sammāvācā sāsavā puññabhāgiyā upadhivepakkā.",
  "atk-abh02a10:11": "‘‘Katamā ca, bhikkhave, sammāvācā ariyā anāsavā lokuttarā maggaṅgā? Yā kho, bhikkhave, ariyacittassa anāsavacittassa ariyamaggasamaṅgino ariyamaggaṁ bhāvayato catūhi vacīduccaritehi ārati virati paṭivirati veramaṇī – ayaṁ, bhikkhave, sammāvācā ariyā anāsavā lokuttarā maggaṅgā…pe….",
  "atk-abh02a10:12": "‘‘Katamo ca, bhikkhave, sammākammanto? Sammākammantaṁpahaṁ, bhikkhave, dvayaṁ vadāmi…pe… upadhivepakko.",
  "atk-abh02a10:13": "‘‘Katamo ca, bhikkhave, sammākammanto ariyo anāsavo lokuttaro…pe….",
  "atk-abh02a10:14": "‘‘Katamo ca, bhikkhave, sammāājīvo? Sammāājīvaṁpahaṁ, bhikkhave, dvāyaṁ vadāmi…pe… upadhivepakko.",
  "atk-abh02a10:15": "‘‘Katamo ca, bhikkhave, sammāājīvo ariyo anāsavo lokuttaro maggaṅgo? Yā kho, bhikkhave, ariyacittassa anāsavacittassa ariyamaggasamaṅgino ariyamaggaṁ bhāvayato micchāājīvā ārati virati paṭivirati veramaṇī – ayaṁ, bhikkhave, sammāājīvo ariyo anāsavo lokuttaro maggaṅgo’’ti (ma. ni. 3.138 ādayo).",
  "atk-abh02a10:16": "Evamettha catūhi vacīduccaritehi, tīhi kāyaduccaritehi, micchājīvato cāti ekekāva virati ariyā anāsavā lokuttarā maggaṅgāti vuttā. ‘‘Kuto ettha cetanābahuttaṁ? Kuto pañcaṅgiko maggo? Idaṁ te suttaṁ akāmakassa lokuttaramaggo aṭṭhaṅgikoti dīpeti’’. Sace ettakena sallakkheti iccetaṁ kusalaṁ, no ce sallakkheti aññānipi kāraṇāni āharitvā saññāpetabbo. Vuttañhetaṁ bhagavatā –",
  "atk-abh02a10:17": "‘‘Yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati…pe… imasmiṁ kho, subhadda, dhammavinaye ariyo aṭṭhaṅgiko maggo upalabbhati; idheva , subhadda, samaṇo…pe… suññā parappavādā samaṇehi aññehīti (dī. ni. 2.214).",
  "atk-abh02a10:18": "Aññesupi anekesu suttasatesu aṭṭhaṅgikova maggo āgato. Kathāvatthuppakaraṇepi vuttaṁ –",
  "atk-abh02a10:19": "‘‘Maggānaṁ aṭṭhaṅgiko seṭṭho, saccānaṁ caturo padā;",
  "atk-abh02a10:20": "Virāgo seṭṭho dhammānaṁ, dvipadānañca cakkhumā’’ti (kathā. 872) –",
  "atk-abh02a10:21": "‘‘Attheva suttantoti’’? ‘‘Āmantā’’‘‘tena hi aṭṭhaṅgiko maggo’’ti. Sace pana ettakenāpi saññattiṁ na gacchati, ‘‘gaccha, vihāraṁ pavisitvā yāguṁ pivāhī’’ti uyyojetabbo. Uttarimpana kāraṇaṁ vakkhatīti aṭṭhānametaṁ. Sesamettha uttānatthameva.",
  "atk-abh02a10:22": "Nayā panettha gaṇetabbā. Aṭṭhaṅgikamaggasmiñhi ekato pucchitvā ekato vissajjane catūsu maggesu cattāri nayasahassāni vibhattāni. Pañcaṅgikamagge ekato pucchitvā ekato vissajjane cattāri; pāṭiyekkaṁ pucchitvā pāṭiyekkaṁ vissajjane cattāri cattārīti pañcasu aṅgesu vīsati. Iti purimāni aṭṭha imāni ca vīsatīti sabbānipi maggavibhaṅge aṭṭhavīsati nayasahassāni vibhattāni. Tāni ca kho nibbattitalokuttarāni kusalāneva. Vipāke pana kusalato tiguṇā nayā kātabbāti.",
  "atk-abh02a10:23": "Abhidhammabhājanīyavaṇṇanā.",
  "atk-abh02a10:24": "3. Pañhāpucchakavaṇṇanā",
  "atk-abh02a10:25": "504. Pañhāpucchake pāḷianusāreneva maggaṅgānaṁ kusalādibhāvo veditabbo. Ārammaṇattikesu pana sabbānipetāni appamāṇaṁ nibbānaṁ ārabbha pavattito appamāṇārammaṇāneva, na maggārammaṇāni. Neva hi maggo na phalaṁ maggaṁ ārammaṇaṁ karoti. Sahajātahetuvasena panettha kusalāni maggahetukāni; vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatīni; chandacittajeṭṭhikāya maggabhāvanāya na vattabbāni maggādhipatīnīti; phalakālepi na vattabbāneva.",
  "atk-abh02a10:26": "Atītādīsu ekārammaṇabhāvenapi na vattabbāni; nibbānassa pana bahiddhādhammattā bahiddhārammaṇāni nāma hontīti evametasmiṁ pañhāpucchakepi nibbattitalokuttarāneva maggaṅgāni kathitāni. Sammāsambuddhena hi suttantabhājanīyasmiṁyeva lokiyalokuttarāni maggaṅgāni kathitāni; abhidhammabhājanīye pana pañhāpucchake ca lokuttarānevāti evamayaṁ maggavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a10:27": "Sammohavinodaniyā vibhaṅgaṭṭhakathāya",
  "atk-abh02a10:28": "Maggaṅgavibhaṅgavaṇṇanā niṭṭhitā."
}