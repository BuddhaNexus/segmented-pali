{
  "atk-s0511a16:0": "16. Atthadassībuddhavaṁsavaṇṇanā",
  "atk-s0511a16:1": "Piyadassimhi sammāsambuddhe parinibbute tassa sāsane ca antarahite parihāyitvā vaḍḍhitvā aparimitāyukesu manussesu anukkamena parihāyitvā vassasatasahassāyukesu jātesu paramatthadassī atthadassī nāma buddho loke uppajji. So pāramiyo pūretvā tusitapure nibbattitvā tato cavitvā paramasobhane sobhane nāma nagare sāgarassa nāma rañño kule aggamahesiyā sudassanadeviyā kucchismiṁ paṭisandhiṁ gahetvā dasa māse gabbhe vasitvā sucindhanuyyāne mātukucchito nikkhami. Mātukucchito mahāpurise nikkhantamatte sucirakālanihitāni kulaparamparāgatāni mahānidhānāni dhanasāmikā paṭilabhiṁsūti tassa nāmaggahaṇadivase ‘‘atthadassī’’ti nāmamakaṁsu. So dasavassasahassāni agāraṁ ajjhāvasi. Amaragiri-suragiri-girivāhananāmakā paramasurabhijanakā tayo cassa pāsādā ahesuṁ. Visākhādevippamukhāni tettiṁsa itthisahassāni ahesuṁ.",
  "atk-s0511a16:2": "So cattāri nimittāni disvā visākhādeviyā selakumāre nāma putte uppanne sudassanaṁ nāma assarājaṁ abhiruhitvā mahābhinikkhamanaṁ nikkhamitvā pabbaji. Taṁ nava manussakoṭiyo anupabbajiṁsu. Tehi parivuto so mahāpuriso aṭṭha māse padhānacariyaṁ caritvā visākhapuṇṇamāya sucindharanāgiyā upahāratthāya ānītaṁ madhupāyāsaṁ mahājanena sandissamānasabbasarīrāya nāgiyā saha suvaṇṇapātiyā dinnaṁ madhupāyāsaṁ paribhuñjitvā taruṇatarusatasamalaṅkate taruṇasālavane divāvihāraṁ vītināmetvā sāyanhasamaye dhammarucinā mahārucinā nāma nāgarājena dinnā aṭṭha kusatiṇamuṭṭhiyo gahetvā campakabodhiṁ upasaṅkamitvā tepaññāsahatthāyāmavitthataṁ kusatiṇasantharaṁ santharitvā pallaṅkaṁ ābhujitvā sambodhiṁ patvā sabbabuddhāciṇṇaṁ – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā brahmuno dhammadesanāyācanaṁ sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe disvā ākāsena gantvā anomanagarasamīpe anomuyyāne otaritvā tehi parivuto tattha dhammacakkaṁ pavattesi. Tadā koṭisatasahassānaṁ paṭhamo dhammābhisamayo ahosi.",
  "atk-s0511a16:3": "Puna bhagavati lokanāyake devalokacārikaṁ caritvā tattha dhammaṁ desente koṭisatasahassānaṁ dutiyo abhisamayo ahosi. Yadā pana bhagavā atthadassī amhākaṁ bhagavā viya kapilavatthupuraṁ sobhanapuraṁ pavisitvā dhammaṁ desesi, tadā koṭisatasahassānaṁ tatiyo dhammābhisamayo ahosi. Tena vuttaṁ –",
  "atk-s0511a16:4": "1.",
  "atk-s0511a16:5": " ‘‘Tattheva maṇḍakappamhi, atthadassī mahāyaso;",
  "atk-s0511a16:6": "Mahātamaṁ nihantvāna, patto sambodhimuttamaṁ.",
  "atk-s0511a16:7": "2.",
  "atk-s0511a16:8": " ‘‘Brahmunā yācito santo, dhammacakkaṁ pavattayi;",
  "atk-s0511a16:9": "Amatena tappayī lokaṁ, dasasahassī sadevakaṁ.",
  "atk-s0511a16:10": "3.",
  "atk-s0511a16:11": " ‘‘Tassāpi lokanāthassa, ahesuṁ abhisamayā tayo;",
  "atk-s0511a16:12": "Koṭisatasahassānaṁ, paṭhamābhisamayo ahu.",
  "atk-s0511a16:13": "4.",
  "atk-s0511a16:14": " ‘‘Yadā buddho atthadassī, carati devacārikaṁ;",
  "atk-s0511a16:15": "Koṭisatasahassānaṁ, dutiyābhisamayo ahu.",
  "atk-s0511a16:16": "5.",
  "atk-s0511a16:17": " ‘‘Punāparaṁ yadā buddho, desesi pitusantike;",
  "atk-s0511a16:18": "Koṭisatasahassānaṁ, tatiyābhisamayo ahū’’ti.",
  "atk-s0511a16:19": "Tattha tatthevāti tasmiññeva kappeti attho. Ettha pana varakappo ‘‘maṇḍakappo’’ti adhippeto. ‘‘Yasmiṁ kappe tayo buddhā nibbattanti, so kappo varakappo’’ti heṭṭhā padumuttarabuddhavaṁsavaṇṇanāyaṁ vutto. Tasmā varakappo idha ‘‘maṇḍakappo’’ti vutto. Nihantvānāti nihanitvā. Ayameva vā pāṭho. Santoti samāno. Amatenāti maggaphalādhigamāmatapānena. Tappayīti atappayi, pīṇesīti attho. Dasasahassīti dasasahassilokadhātuṁ. Devacārikanti devānaṁ vinayanatthaṁ devalokacārikanti attho.",
  "atk-s0511a16:20": "Sucandakanagare kira santo ca rājaputto upasanto ca purohitaputto tīsu vedesu sabbasamayantaresu ca sāramadisvā nagarassa catūsu dvāresu cattāro paṇḍite visārade ca manusse ṭhapesuṁ – ‘‘yaṁ pana tumhe paṇḍitaṁ samaṇaṁ vā brāhmaṇaṁ vā passatha suṇātha vā, taṁ amhākaṁ āgantvā ārocethā’’ti. Tena ca samayena atthadassī lokanātho sucandakanagaraṁ sampāpuṇi. Atha tehi niveditā purisā gantvā tesaṁ dasabalassa tatthāgamanaṁ paṭivedesuṁ. Tato te santopasantā tathāgatāgamanaṁ sutvā pahaṭṭhamānasā sahassaparivārā dasabalaṁ asamaṁ paccuggantvā abhivādetvā nimantetvā sattāhaṁ buddhappamukhassa saṅghassa asadisaṁ mahādānaṁ datvā sattame divase sakalanagaravāsīhi manussehi saddhiṁ dhammakathaṁ suṇiṁsu. Tasmiṁ kira divase aṭṭhanavutisahassāni ehibhikkhupabbajjāya pabbajitvā arahattaṁ pāpuṇiṁsu. Tāya parisāya majjhe bhagavā pātimokkhaṁ uddisi, so paṭhamo sannipāto ahosi.",
  "atk-s0511a16:21": "Yadā pana bhagavā attano puttassa selattherassa dhammaṁ desento aṭṭhāsītisahassāni pasādetvā ehibhikkhubhāvena pabbājetvā arahattaṁ pāpetvā pātimokkhaṁ uddisi, so dutiyo sannipāto ahosi. Puna mahāmaṅgalasamāgame māghapuṇṇamāyaṁ devamanussānaṁ dhammaṁ desento aṭṭhasattatisahassāni arahattaṁ pāpetvā pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a16:22": "6.",
  "atk-s0511a16:23": " ‘‘Sannipātā tayo āsuṁ, tassāpi ca mahesino;",
  "atk-s0511a16:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a16:25": "7.",
  "atk-s0511a16:26": " ‘‘Aṭṭhanavutisahassānaṁ, paṭhamo āsi samāgamo;",
  "atk-s0511a16:27": "Aṭṭhāsītisahassānaṁ, dutiyo āsi samāgamo.",
  "atk-s0511a16:28": "8.",
  "atk-s0511a16:29": " ‘‘Aṭṭhasattatisahassānaṁ, tatiyo āsi samāgamo;",
  "atk-s0511a16:30": "Anupādā vimuttānaṁ, vimalānaṁ mahesina’’nti.",
  "atk-s0511a16:31": "Tadā kira amhākaṁ bodhisatto campakanagare susīmo nāma brāhmaṇamahāsālo lokasammato ahosi. So sabbavibhavajātaṁ dīnānāthakapaṇaddhikādīnaṁ vissajjetvā himavantasamīpaṁ gantvā tāpasapabbajjaṁ pabbajitvā aṭṭha samāpattiyo pañca abhiññāyo ca nibbattetvā mahiddhiko mahānubhāvo hutvā mahājanassa kusalākusalānaṁ dhammānaṁ anavajjasāvajjabhāvañca dassetvā buddhuppādaṁ āgamayamāno aṭṭhāsi.",
  "atk-s0511a16:32": "Athāparena samayena atthadassimhi lokanāyake loke uppajjitvā sudassanamahānagare aṭṭhannaṁ parisānaṁ majjhe dhammāmatavassaṁ vassente tassa dhammaṁ sutvā saggalokaṁ gantvā dibbāni mandāravapadumapāricchattakādīni pupphāni devalokato āharitvā attano ānubhāvaṁ dassento dissamānasarīro catūsu disāsu catuddīpikamahāmegho viya pupphavassaṁ vassetvā samantato pupphamaṇḍapaṁ pupphamayagghitoraṇahemajālādīni pupphamayāni katvā mandāravapupphacchattena dasabalaṁ pūjesi. Sopi naṁ bhagavā – ‘‘anāgate gotamo nāma buddho bhavissatī’’ti byākāsi. Tena vuttaṁ –",
  "atk-s0511a16:33": "9.",
  "atk-s0511a16:34": " ‘‘Ahaṁ tena samayena, jaṭilo uggatāpano;",
  "atk-s0511a16:35": "Susīmo nāma nāmena, mahiyā seṭṭhasammato.",
  "atk-s0511a16:36": "10.",
  "atk-s0511a16:37": " ‘‘Dibbaṁ mandāravaṁ pupphaṁ, padumaṁ pāricchattakaṁ;",
  "atk-s0511a16:38": "Devalokā haritvāna, sambuddhamabhipūjayiṁ.",
  "atk-s0511a16:39": "11.",
  "atk-s0511a16:40": " ‘‘Sopi maṁ buddho byākāsi, atthadassī mahāmuni;",
  "atk-s0511a16:41": "Aṭṭhārase kappasate, ayaṁ buddho bhavissati.",
  "atk-s0511a16:42": "12.",
  "atk-s0511a16:43": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a16:44": "13.",
  "atk-s0511a16:45": " ‘‘Tassāpi vacanaṁ sutvā, haṭṭho saṁviggamānaso;",
  "atk-s0511a16:46": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a16:47": "Tattha jaṭiloti jaṭā assa atthīti jaṭilo. Mahiyā seṭṭhasammatoti sakalenapi lokena seṭṭho uttamo pavaroti evaṁ sammato sambhāvitoti attho.",
  "atk-s0511a16:48": "Tassa pana bhagavato sobhanaṁ nāma nagaraṁ ahosi. Sāgaro nāma rājā pitā, sudassanā nāma mātā, santo upasanto ca dve aggasāvakā, abhayo nāmupaṭṭhāko, dhammā ca sudhammā ca dve aggasāvikā, campakarukkho bodhi, sarīraṁ asītihatthubbedhaṁ ahosi. Sarīrappabhā samantato sabbakālaṁ yojanamattaṁ pharitvā aṭṭhāsi, āyu vassasatasahassaṁ, visākhā nāmassa aggamahesī, selo nāma putto, assayānena nikkhami. Tena vuttaṁ –",
  "atk-s0511a16:49": "14.",
  "atk-s0511a16:50": " ‘‘Sobhanaṁ nāma nagaraṁ, sāgaro nāma khattiyo;",
  "atk-s0511a16:51": "Sudassanā nāma janikā, atthadassissa satthuno.",
  "atk-s0511a16:52": "19.",
  "atk-s0511a16:53": " ‘‘Santo ca upasanto ca, ahesuṁ aggasāvakā;",
  "atk-s0511a16:54": "Abhayo nāmupaṭṭhāko, atthadassissa satthuno.",
  "atk-s0511a16:55": "20.",
  "atk-s0511a16:56": " ‘‘Dhammā ceva sudhammā ca, ahesuṁ aggasāvikā;",
  "atk-s0511a16:57": "Bodhi tassa bhagavato, campakoti pavuccati.",
  "atk-s0511a16:58": "22.",
  "atk-s0511a16:59": " ‘‘Sopi buddho asamasamo, asītihatthamuggato;",
  "atk-s0511a16:60": "Sobhate sālarājāva, uḷurājāva pūrito.",
  "atk-s0511a16:61": "23.",
  "atk-s0511a16:62": " ‘‘Tassa pākatikā raṁsī, anekasatakoṭiyo;",
  "atk-s0511a16:63": "Uddhaṁ adho dasa disā, pharanti yojanaṁ sadā.",
  "atk-s0511a16:64": "24.",
  "atk-s0511a16:65": " ‘‘Sopi buddho narāsabho, sabbasattuttamo muni;",
  "atk-s0511a16:66": "Vassasatasahassāni, loke aṭṭhāsi cakkhumā.",
  "atk-s0511a16:67": "25.",
  "atk-s0511a16:68": " ‘‘Atulaṁ dassetvā obhāsaṁ, virocetvā sadevake;",
  "atk-s0511a16:69": "Sopi aniccataṁ patto, yathaggupādānasaṅkhayā’’ti.",
  "atk-s0511a16:70": "Tattha uḷurājāva pūritoti saradasamayaparipuṇṇavimalasakalamaṇḍalo tārakarājā viyāti attho. Pākatikāti pakativasena uppajjamānā, na adhiṭṭhānavasena. Yadā icchati bhagavā, tadā anekakoṭisatasahassepi cakkavāḷe ābhāya phareyya. Raṁsīti rasmiyo. Upādānasaṅkhayāti upādānakkhayā indhanakkhayā aggi viya. Sopi bhagavā catunnaṁ upādānānaṁ khayena anupādisesāya nibbānadhātuyā anupamanagare anomārāme parinibbāyi. Dhātuyo panassa adhiṭṭhānena vikiriṁsu. Sesamettha gāthāsu uttānamevāti.",
  "atk-s0511a16:71": "Atthadassībuddhavaṁsavaṇṇanā niṭṭhitā.",
  "atk-s0511a16:72": "Niṭṭhito cuddasamo buddhavaṁso."
}