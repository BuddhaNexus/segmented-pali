{
  "atk-abh01a6:0": "3. Nikkhepakaṇḍo",
  "atk-abh01a6:1": "Tikanikkhepakathā",
  "atk-abh01a6:2": "985. Ettāvatā kusalattiko sabbesaṁ kusalādidhammānaṁ padabhājananayena vitthārito hoti. Yasmā pana yvāyaṁ kusalattikassa vibhajananayo vutto, sesatikadukānampi eseva vibhajananayo hoti – yathā hi ettha, evaṁ ‘katame dhammā sukhāya vedanāya sampayuttā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākhandhaṁ, ime dhammā sukhāya vedanāya sampayuttā’tiādinā anukkamena sabbatikadukesu sakkā paṇḍitehi vibhājananayaṁ sallakkhetuṁ – tasmā taṁ vitthāradesanaṁ nikkhipitvā, aññena nātisaṅkhepanātivitthāranayena sabbatikadukadhammavibhāgaṁ dassetuṁ katame dhammā kusalāti nikkhepakaṇḍaṁ āraddhaṁ. Cittuppādakaṇḍañhi vitthāradesanā, aṭṭhakathākaṇḍaṁ saṅkhepadesanā. Idaṁ pana nikkhepakaṇḍaṁ cittuppādakaṇḍaṁ upādāya saṅkhepo, aṭṭhakathākaṇḍaṁ upādāya vitthāroti saṅkhittavitthāradhātukaṁ hoti. Tayidaṁ, vitthāradesanaṁ nikkhipitvā desitattāpi, heṭṭhā vuttakāraṇavasenāpi, nikkhepakaṇḍaṁ nāmāti veditabbaṁ. Vuttañhetaṁ –",
  "atk-abh01a6:3": "Mūlato khandhato cāpi, dvārato cāpi bhūmito;",
  "atk-abh01a6:4": "Atthato dhammato cāpi, nāmato cāpi liṅgato;",
  "atk-abh01a6:5": "Nikkhipitvā desitattā, nikkhepoti pavuccatīti.",
  "atk-abh01a6:6": "Idañhi tīṇi kusalamūlānītiādinā nayena mūlato nikkhipitvā desitaṁ. Taṁsampayutto vedanākkhandhoti khandhato. Taṁsamuṭṭhānaṁ kāyakammanti dvārato. Kāyadvārappavattañhi kammaṁ kāyakammanti vuccati. Sukhabhūmiyaṁ, kāmāvacareti bhūmito nikkhipitvā desitaṁ. Tattha tattha atthadhammanāmaliṅgānaṁ vasena desitattā atthādīhi nikkhipitvā desitaṁ nāmāti veditabbaṁ.",
  "atk-abh01a6:7": "Tattha kusalapadaniddese tāva tīṇīti gaṇanaparicchedo. Kusalāni ca tāni mūlāni ca, kusalānaṁ vā dhammānaṁ hetupaccayapabhavajanakasamuṭṭhānanibbattakaṭṭhena mūlānīti kusalamūlāni. Evaṁ atthavasena dassetvā idāni nāmavasena dassetuṁ alobho adoso amohoti āha. Ettāvatā yasmā mūlena muttaṁ kusalaṁ nāma natthi, tasmā catubhūmakakusalaṁ tīhi mūlehi pariyādiyitvā dassesi dhammarājā. Taṁsampayuttoti tehi alobhādīhi sampayutto. Tattha alobhena sampayutte saṅkhārakkhandhe, adosāmohāpi alobhena sampayuttasaṅkhārakkhandhagaṇanaṁyeva gacchanti. Sesadvayavasena sampayogepi eseva nayo. Iti catubhūmakakusalaṁ puna taṁsampayuttakacatukkhandhavasena pariyādiyitvā dassesi dhammarājā. Taṁsamuṭṭhānanti tehi alobhādīhi samuṭṭhitaṁ. Imināpi nayena tadeva catubhūmikakusalaṁ tiṇṇaṁ kammadvārānaṁ vasena pariyādiyitvā dassesi dhammarājā. Evaṁ tāva kusalaṁ tīsu ṭhānesu pariyādiyitvā dassitaṁ.",
  "atk-abh01a6:8": "986. Akusalepi eseva nayo. Dvādasannañhi akusalacittānaṁ ekampi mūlena muttaṁ nāma natthīti mūlena pariyādiyitvā dassesi dhammarājā. Taṁsampayuttacatukkhandhato ca uddhaṁ akusalaṁ nāma natthīti tāneva dvādasa akusalacittāni catukkhandhavasena pariyādiyitvā dassesi. Dhammarājā kāyakammādivasena pana nesaṁ pavattisabbhāvato kammadvāravasena pariyādiyitvā dassesi dhammarājā. Yaṁ panettha tadekaṭṭhā ca kilesātiādi vuttaṁ, tattha ekasmiṁ citte puggale vā ṭhitanti ‘ekaṭṭhaṁ’. Tattha ekasmiṁ citte ṭhitaṁ sahajekaṭṭhaṁ nāma hoti. Ekasmiṁ puggale ṭhitaṁ pahānekaṭṭhaṁ nāma. Tena lobhādinā aññena vā tattha tattha niddiṭṭhena saha ekasmiṁ ṭhitanti tadekaṭṭhaṁ. Tattha ‘katame dhammā saṁkiliṭṭhasaṁkilesikā? Tīṇi akusalamūlāni – lobho doso moho, tadekaṭṭhā ca kilesā’ti saṁkiliṭṭhattike; ‘katame dhammā hīnā? Tīṇi akusalamūlāni – lobho doso moho, tadekaṭṭhā ca kilesā’ti hīnattike ‘katame dhammā akusalā? Tīṇi akusalamūlāni – lobho doso moho, tadekaṭṭhā ca kilesā’ti imasmiṁ kusalattike; ‘katame dhammā saṁkiliṭṭhā? Tīṇi akusalamūlāni – lobho doso moho, tadekaṭṭhā ca kilesā’ti kilesagocchake ‘katame dhammā saraṇā? Tīṇi akusalamūlāni – lobho doso moho, tadekaṭṭhā ca kilesāti saraṇaduke’ti – imesu ettakesu ṭhānesu ‘sahajekaṭṭhaṁ’ āgataṁ.",
  "atk-abh01a6:9": "Dassanenapahātabbattike pana ‘imāni tīṇi saṁyojanāni, tadekaṭṭhā ca kilesā’ti, dassanenapahātabbahetukattikepi ‘imāni tīṇi saṁyojanāni, tadekaṭṭhā ca kilesā’ti, puna tattheva tīṇi saṁyojanāni – sakkāyadiṭṭhi vicikicchā sīlabbataparāmāso, ime dhammā dassanenapahātabbā; tadekaṭṭho lobho doso moho, ime dhammā dassanenapahātabbahetū; tadekaṭṭhā ca kilesā taṁsampayutto vedanākhandho…pe… viññāṇakkhandho, taṁsamuṭṭhānaṁ kāyakammaṁ vacīkammaṁ manokammaṁ, ime dhammā dassanenapahātabbahetukāti; sammappadhānavibhaṅge ‘‘tattha katame pāpakā akusalā dhammā? Tīṇi akusalamūlāni – lobho doso moho, tadekaṭṭhā ca kilesā’’ti (vibha. 391) – imesu pana ettakesu ṭhānesu ‘pahānekaṭṭhaṁ’ āgatanti veditabbaṁ.",
  "atk-abh01a6:10": "987. Abyākatapadaniddeso uttānatthoyevāti. Imasmiṁ tike tīṇi lakkhaṇāni tisso paññattiyo kasiṇugghāṭimākāsaṁ ajaṭākāsaṁ ākiñcaññāyatanassa ārammaṇaṁ nirodhasamāpatti ca na labbhatīti vuttaṁ.",
  "atk-abh01a6:11": "988.Vedanāttikaniddese sukhabhūmiyanti ettha yathā tambabhūmi kaṇhabhūmīti tambakaṇhabhūmiyova vuccanti, evaṁ sukhampi sukhabhūmi nāma. Yathā ucchubhūmi sālibhūmīti ucchusālīnaṁ uppajjanaṭṭhānāni vuccanti, evaṁ sukhassa uppajjanaṭṭhānaṁ cittampi sukhabhūmi nāma. Taṁ idha adhippetaṁ. Yasmā pana sā kāmāvacare vā hoti, rūpāvacarādīsu vā, tasmāssā taṁ pabhedaṁ dassetuṁ kāmāvacaretiādi vuttaṁ. Sukhavedanaṁ ṭhapetvāti yā sā sukhabhūmiyaṁ sukhavedanā, taṁ ṭhapetvā. Taṁsampayuttoti tāya ṭhapitāya sukhavedanāya sampayutto. Sesapadadvayepi imināva nayena attho veditabboti.",
  "atk-abh01a6:12": "Imasmiṁ tike tisso vedanā, sabbaṁ rūpaṁ, nibbānanti idampi na labbhati. Ayañhi tiko kusalattike ca alabbhamānehi imehi ca tīhi koṭṭhāsehi muttako nāma. Ito paresu pana tikadukesu pāḷito ca atthato ca yaṁ vattabbaṁ siyā taṁ sabbaṁ padānukkamena mātikākathāyañceva kusalādīnaṁ niddese ca vuttameva. Yaṁ pana yattha visesamattaṁ tadeva vakkhāma.",
  "atk-abh01a6:13": "991. Tattha vipākattike tāva kiñcāpi arūpadhammā viya rūpadhammāpi kammasamuṭṭhānā atthi, anārammaṇattā pana te kammasarikkhakā na hontīti sārammaṇā arūpadhammāva kammasarikkhakattā vipākāti vuttā, bījasarikkhakaṁ phalaṁ viya. Sālibījasmiñhi vapite aṅkurapattādīsu nikkhantesupi sāliphalanti na vuccati. Yadā pana sālisīsaṁ pakkaṁ hoti pariṇataṁ, tadā bījasarikkhako sāli eva sāliphalanti vuccati. Aṅkurapattādīni pana bījajātāni bījato nibbattānīti vuccanti, evameva rūpampi kammajanti vā upādiṇṇanti vā vattuṁ vaṭṭati.",
  "atk-abh01a6:14": "994.Upādiṇṇattike kiñcāpi khīṇāsavassa khandhā ‘amhākaṁ mātulatthero amhākaṁ cūḷapitutthero’ti vadantānaṁ paresaṁ upādānassa paccayā honti, maggaphalanibbānāni pana aggahitāni aparāmaṭṭhāni anupādiṇṇāneva. Tāni hi, yathā divasaṁ santatto ayoguḷo makkhikānaṁ abhinisīdanassa paccayo na hoti, evameva tejussadattā taṇhāmānadiṭṭhivasena gahaṇassa paccayā na honti. Tena vuttaṁ – ime dhammā anupādiṇṇaanupādāniyāti.",
  "atk-abh01a6:15": "998. Asaṁkiliṭṭhaasaṁkilesikesupi eseva nayo.",
  "atk-abh01a6:16": "1000.Vitakkattike vitakkasahajātena vicārena saddhiṁ kusalattike alabbhamānāva na labbhanti.",
  "atk-abh01a6:17": "1003.Pītisahagatattike pītiādayo attanā sahajātadhammānaṁ pītisahagatādibhāvaṁ datvā sayaṁ piṭṭhivaṭṭakā jātā. Imasmiñhi tike dve domanassasahagatacittuppādā dukkhasahagataṁ kāyaviññāṇaṁ upekkhāvedanā rūpaṁ nibbānanti – idampi na labbhati. Ayañhi tiko kusalattike ca alabbhamānehi imehi ca pañcahi koṭṭhāsehi muttako nāma.",
  "atk-abh01a6:18": "1006.Dassanenapahātabbattike saññojanānīti bandhanāni. Sakkāyadiṭṭhīti vijjamānaṭṭhena sati khandhapañcakasaṅkhāte kāye; sayaṁ vā satī tasmiṁ kāye diṭṭhīti ‘sakkāyadiṭṭhi’. Sīlena sujjhituṁ sakkā, vatena sujjhituṁ sakkā, sīlavatehi sujjhituṁ sakkāti gahitasamādānaṁ pana sīlabbataparāmāso nāma.",
  "atk-abh01a6:19": "1007.Idhāti desāpadese nipāto. Svāyaṁ katthaci lokaṁ upādāya vuccati. Yathāha – ‘‘idha tathāgato loke uppajjatī’’ti (dī. ni. 1.189). Katthaci sāsanaṁ. Yathāha – ‘‘idheva, bhikkhave, samaṇo idha dutiyo samaṇo’’ti (ma. ni. 1.139; a. ni. 4.241). Katthaci okāsaṁ. Yathāha –",
  "atk-abh01a6:20": "‘‘Idheva tiṭṭhamānassa, devabhūtassa me sato;",
  "atk-abh01a6:21": "Punarāyu ca me laddho, evaṁ jānāhi mārisā’’ti. (dī. ni. 2.369);",
  "atk-abh01a6:22": "Katthaci padapūraṇamattameva. Yathāha – ‘‘idhāhaṁ, bhikkhave, bhuttāvī assaṁ pavārito’’ti (ma. ni. 1.30). Idha pana lokaṁ upādāya vuttoti veditabbo.",
  "atk-abh01a6:23": "Assutavā puthujjanoti ettha pana ‘āgamādhigamābhāvā ñeyyo assutavā iti’. Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako neva ‘āgamo’, paṭipattiyā adhigantabbassa anadhigatattā neva ‘adhigamo’ atthi, so ‘āgamādhigamābhāvā ñeyyo assutavā iti’. Svāyaṁ –",
  "atk-abh01a6:24": "Puthūnaṁ jananādīhi, kāraṇehi puthujjano;",
  "atk-abh01a6:25": "Puthujjanantogadhattā, puthuvāyaṁ jano iti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88; netti. aṭṭha. 56);",
  "atk-abh01a6:26": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha – ‘‘puthu kilese janentīti puthujjanā. Puthu avihatasakkāyadiṭṭhikāti puthujjanā. Puthu satthārānaṁ mukhullokikāti puthujjanā. Puthu sabbagatīhi avuṭṭhitāti puthujjanā. Puthu nānābhisaṅkhāre abhisaṅkharontīti puthujjanā. Puthu nānāoghehi vuyhantīti puthujjanā. Puthu nānāsantāpehi santappantīti puthujjanā. Puthu nānāpariḷāhehi pariḍayhantīti puthujjanā. Puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā. Puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 94). Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā. Puthu vā ayaṁ – visuṁyeva saṅkhyaṁ gato, visaṁsaṭṭho sīlasutādiguṇayuttehi ariyehi – janotipi puthujjano. Evametehi ‘assutavā puthujjano’ti dvīhi padehi ye te –",
  "atk-abh01a6:27": "‘‘Duve puthujjanā vuttā, buddhenādiccabandhunā;",
  "atk-abh01a6:28": "Andho puthujjano eko, kalyāṇeko puthujjano’’ti. (dī. ni. aṭṭha. 1.7; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88);",
  "atk-abh01a6:29": "Dve puthujjanā vuttā, tesu andhaputhujjano vutto hotīti veditabbo.",
  "atk-abh01a6:30": "Ariyānaṁ adassāvītiādīsu ariyāti ārakattā kilesehi, anaye na iriyanato, aye iriyanato, sadevakena lokena ca araṇīyato buddhā ca paccekabuddhā ca buddhasāvakā ca vuccanti. Buddhā eva vā idha ariyā. Yathāha – ‘‘sadevake, bhikkhave, loke…pe… tathāgato ariyoti vuccatī’’ti (saṁ. ni. 5.1098).",
  "atk-abh01a6:31": "Sappurisāti ettha pana paccekabuddhā tathāgatasāvakā ca sappurisāti veditabbā. Te hi lokuttaraguṇayogena sobhanā purisāti sappurisā. Sabbeva vā ete dvedhāpi vuttā. Buddhāpi hi ariyā ca sappurisā ca paccekabuddhā buddhasāvakāpi. Yathāha –",
  "atk-abh01a6:32": "‘‘Yo ve kataññū katavedi dhīro,",
  "atk-abh01a6:33": "Kalyāṇamitto daḷhabhatti ca hoti;",
  "atk-abh01a6:34": "Dukhitassa sakkacca karoti kiccaṁ,",
  "atk-abh01a6:35": "Tathāvidhaṁ sappurisaṁ vadantī’’ti. (jā. 2.17.78);",
  "atk-abh01a6:36": "‘Kalyāṇamitto daḷhabhatti ca hotī’ti ettāvatā hi buddhasāvako vutto. Kataññutādīhi paccekabuddhā buddhāti. Idāni yo tesaṁ ariyānaṁ adassanasīlo, na ca dassane sādhukārī, so ariyānaṁ adassāvīti veditabbo. So cakkhunā adassāvī ñāṇena adassāvīti duvidho. Tesu ñāṇena adassāvī idha adhippeto. Maṁsacakkhunā hi dibbacakkhunā vā ariyā diṭṭhāpi adiṭṭhāva honti, tesaṁ cakkhūnaṁ vaṇṇamattaggahaṇato, na ariyabhāvagocarato. Soṇasiṅgālādayopi cakkhunā ariye passanti, na ca te ariyānaṁ dassāvino.",
  "atk-abh01a6:37": "Tatridaṁ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṁ therena saddhiṁ piṇḍāya caritvā therassa pattacīvaraṁ gahetvā piṭṭhito āgacchanto theraṁ pucchi – ‘ariyā nāma bhante kīdisā’ti? Thero āha – ‘idhekacco mahallako ariyānaṁ pattacīvaraṁ gahetvā vattapaṭipattiṁ katvā saha carantopi neva ariye jānāti, evaṁdujjānāvuso, ariyā’ti. Evaṁ vuttepi so neva aññāsi. Tasmā na cakkhunā dassanaṁ ‘dassanaṁ’, ñāṇadassanameva ‘dassanaṁ’. Yathāha – ‘‘kiṁ te vakkali iminā pūtikāyena diṭṭhena? Yo kho, vakkali, dhammaṁ passati, so maṁ passatī’’ti (saṁ. ni. 3.87). Tasmā cakkhunā passantopi, ñāṇena ariyehi diṭṭhaṁ aniccādilakkhaṇaṁ apassanto, ariyādhigatañca dhammaṁ anadhigacchanto, ariyakaradhammānaṁ ariyabhāvassa ca adiṭṭhattā, ‘ariyānaṁ adassāvī’ti veditabbo.",
  "atk-abh01a6:38": "Ariyadhammassaakovidoti satipaṭṭhānādibhede ariyadhamme akusalo. Ariyadhamme avinītoti, ettha pana",
  "atk-abh01a6:39": "Duvidho vinayo nāma, ekamekettha pañcadhā;",
  "atk-abh01a6:40": "Abhāvato tassa ayaṁ, avinītoti vuccati.",
  "atk-abh01a6:41": "Ayañhi saṁvaravinayo pahānavinayoti duvidho vinayo. Ettha ca duvidhepi vinaye ekameko vinayo pañcadhā bhijjati. Saṁvaravinayopi hi sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidho. Pahānavinayopi tadaṅgapahānaṁ vikkhambhanapahānaṁ samucchedapahānaṁ paṭippassaddhipahānaṁ nissaraṇapahānanti pañcavidho.",
  "atk-abh01a6:42": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro. ‘‘Rakkhati cakkhundriyaṁ, cakkhundriye saṁvaraṁ āpajjatī’’ti (dī. ni. 1.213; ma. ni. 1.295; saṁ. ni. 4.239; a. ni. 3.16) ayaṁ satisaṁvaro.",
  "atk-abh01a6:43": "‘‘Yāni sotāni lokasmiṁ, (ajitāti bhagavā)",
  "atk-abh01a6:44": "Sati tesaṁ nivāraṇaṁ;",
  "atk-abh01a6:45": "Sotānaṁ saṁvaraṁ brūmi,",
  "atk-abh01a6:46": "Paññāyete pidhīyare’’ti. (su. ni. 1041) –",
  "atk-abh01a6:47": "Ayaṁ ñāṇasaṁvaro nāma. ‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58) ayaṁ khantisaṁvaro. ‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni. 4.114; 6.58) ayaṁ vīriyasaṁvaro. Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati. Evaṁ tāva ‘saṁvaravinayo’ pañcadhā bhijjatīti veditabbo.",
  "atk-abh01a6:48": "Tathā yaṁ nāmarūpaparicchedādīsu vipassanāñāṇesu paṭipakkhabhāvato, dīpālokeneva tamassa, tena tena vipassanāñāṇena tassa tassa anatthassa pahānaṁ, seyyathidaṁ – nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ, tasseva aparabhāgena kaṅkhāvitaraṇena kathaṁkathibhāvassa, kalāpasammasanena ‘ahaṁ mamā’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanāya abhiratisaññāya, muccitukamyatāñāṇena amuccitukāmatāya, upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittaggāhassa pahānaṁ, etaṁ ‘tadaṅgapahānaṁ’ nāma.",
  "atk-abh01a6:49": "Yaṁ pana upacārappanābhedena samādhinā pavattibhāvanivāraṇato, ghaṭappahāreneva udakapiṭṭhe sevālassa, tesaṁ tesaṁ nīvaraṇādidhammānaṁ pahānaṁ, etaṁ ‘vikkhambhanapahānaṁ’ nāma. ‘‘Yaṁ catunnaṁ ariyamaggānaṁ bhāvitattā taṁtaṁmaggavato attano attano santāne diṭṭhigatānaṁ pahānāyā’’tiādinā (dha. sa. 277) nayena vuttassa samudayapakkhikassa kilesagaṇassa accantaṁ appavattibhāvena pahānaṁ, idaṁ ‘samucchedapahānaṁ’ nāma. Yaṁ pana phalakkhaṇe paṭippassaddhattaṁ kilesānaṁ, etaṁ ‘paṭippassaddhipahānaṁ’ nāma. Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ ‘nissaraṇapahānaṁ’ nāma. Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo, tasmā ‘pahānavinayo’ti vuccati. Taṁtaṁpahānavato vā tassa tassa vinayassa sambhavatopetaṁ pahānavinayoti vuccati. Evaṁ pahānavinayopi pañcadhā bhijjatīti veditabbo.",
  "atk-abh01a6:50": "Evamayaṁ saṅkhepato duvidho, bhedato ca dasavidho vinayo, bhinnasaṁvarattā, pahātabbassa ca appahīnattā, yasmā etassa assutavato puthujjanassa natthi, tasmā abhāvato tassa, ayaṁ ‘avinīto’ti vuccatīti. Esa nayo sappurisānaṁ adassāvī sappurisadhammassa akovido sappurisadhamme avinītoti etthāpi. Ninnānākaraṇañhetaṁ atthato. Yathāha – ‘‘yeva te ariyā teva te sappurisā, yeva te sappurisā teva te ariyā. Yo eva so ariyānaṁ dhammo so eva so sappurisānaṁ dhammo, yo eva so sappurisānaṁ dhammo so eva so ariyānaṁ dhammo. Yeva te ariyavinayā teva te sappurisavinayā, yeva te sappurisavinayā teva te ariyavinayā. Ariyeti vā sappuriseti vā, ariyadhammeti vā sappurisadhammeti vā, ariyavinayeti vā sappurisavinayeti vā, esese eke ekaṭṭhe same samabhāge tajjāte taññevā’’ti.",
  "atk-abh01a6:51": "Rūpaṁ attato samanupassatīti idhekacco rūpaṁ attato samanupassati – ‘yaṁ rūpaṁ so ahaṁ, yo ahaṁ taṁ rūpa’nti rūpañca attānañca advayaṁ samanupassati. ‘‘Seyyathāpi nāma telappadīpassa jhāyato yā acci so vaṇṇo, yo vaṇṇo sā accīti acciñca vaṇṇañca advayaṁ samanupassati,’’ evameva idhekacco rūpaṁ attato samanupassatīti evaṁ rūpaṁ attāti diṭṭhipassanāya passati. Rūpavantaṁ vā attānanti ‘arūpaṁ attā’ti gahetvā, chāyāvantaṁ rukkhaṁ viya, taṁ rūpavantaṁ samanupassati. Attani vā rūpanti ‘arūpameva attā’ti gahetvā, pupphamhi gandhaṁ viya, attani rūpaṁ samanupassati. Rūpasmiṁvā attānanti ‘arūpameva attā’ti gahetvā, karaṇḍake maṇiṁ viya, attānaṁ rūpasmiṁ samanupassati. Vedanādīsupi eseva nayo.",
  "atk-abh01a6:52": "Tattha ‘rūpaṁ attato samanupassatī’ti suddharūpameva attāti kathitaṁ. ‘Rūpavantaṁ vā attānaṁ, attani vā rūpaṁ, rūpasmiṁ vā attānaṁ; vedanaṁ attato samanupassati… saññaṁ… saṅkhāre… viññāṇaṁ attato samanupassatī’ti imesu sattasu ṭhānesu ‘arūpaṁ attā’ti kathitaṁ. Vedanāvantaṁ vā attānaṁ, attani vā vedanaṁ, vedanāya vā attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu ‘rūpārūpamissako attā’ kathito. Tattha ‘rūpaṁ attato samanupassati vedanaṁ… saññaṁ… saṅkhāre… viññāṇaṁ attato samanupassatī’ti imesu pañcasu ṭhānesu ucchedadiṭṭhi kathitā. Avasesesu sassatadiṭṭhi. Evamettha pannarasa bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā, paṭhamamaggavajjhāti veditabbā.",
  "atk-abh01a6:53": "1008.Satthari kaṅkhatīti satthu sarīre vā guṇe vā ubhayattha vā kaṅkhati. Sarīre kaṅkhamāno ‘dvattiṁsavaralakkhaṇapaṭimaṇḍitaṁ nāma sarīraṁ atthi nu kho natthī’ti kaṅkhati. Guṇe kaṅkhamāno ‘atītānāgatapaccuppannajānanasamatthaṁ sabbaññutañāṇaṁ atthi nu kho natthī’ti kaṅkhati. Ubhayattha kaṅkhamāno ‘asītianubyañjanabyāmappabhānurañjitāya sarīranipphattiyā samannāgato sabbañeyyajānanasamatthaṁ sabbaññutaññāṇaṁ paṭivijjhitvā ṭhito lokatārako buddho nāma atthi nu kho natthī’ti kaṅkhati. Ayañhissa attabhāve guṇe vā kaṅkhanato ubhayattha kaṅkhati nāma. Vicikicchatīti ārammaṇaṁ nicchetuṁ asakkonto kicchati kilamati. Nādhimuccatīti tattheva adhimokkhaṁ na labhati. Na sampasīdatīti cittaṁ anāvilaṁ katvā pasīdituṁ na sakkoti, guṇesu nappasīdati.",
  "atk-abh01a6:54": "Dhamme kaṅkhatītiādīsu pana ‘kilese pajahantā cattāro ariyamaggā, paṭippassaddhakilesāni cattāri sāmaññaphalāni, maggaphalānaṁ ārammaṇapaccayabhūtaṁ amataṁ mahānibbānaṁ nāma atthi nu kho natthī’ti kaṅkhantopi ‘ayaṁ dhammo niyyāniko nu kho aniyyāniko’ti kaṅkhantopi dhamme kaṅkhati nāma. ‘Cattāro maggaṭṭhakā cattāro phalaṭṭhakāti idaṁ saṅgharatanaṁ atthi nu kho natthī’ti kaṅkhantopi, ‘ayaṁ saṅgho suppaṭipanno nu kho duppaṭipanno’ti kaṅkhantopi, ‘etasmiṁ saṅgharatane dinnassa vipākaphalaṁ atthi nu kho natthī’ti kaṅkhantopi saṅghe kaṅkhati nāma. ‘Tisso pana sikkhā atthi nu kho natthī’ti kaṅkhantopi, ‘tisso sikkhā sikkhitapaccayena ānisaṁso atthi nu kho natthī’ti kaṅkhantopi sikkhāya kaṅkhati nāma.",
  "atk-abh01a6:55": "Pubbanto vuccati atītāni khandhadhātāyatanāni. Aparanto anāgatāni. Tattha atītesu khandhādīsu ‘atītāni nu kho, na nu kho’ti kaṅkhanto pubbante kaṅkhati nāma. Anāgatesu ‘anāgatāni nu kho, na nu kho’ti kaṅkhanto aparante kaṅkhati nāma. Ubhayattha kaṅkhanto pubbantāparante kaṅkhati nāma. ‘Dvādasapadikaṁ paccayavaṭṭaṁ atthi nu kho natthī’ti kaṅkhanto idappaccayatāpaṭiccasamuppannesu dhammesu kaṅkhati nāma. Tatrāyaṁ vacanattho – imesaṁ jarāmaraṇādīnaṁ paccayā ‘idappaccayā’. Idappaccayānaṁ bhāvo ‘idappaccayatā’. Idappaccayā eva vā ‘idappaccayatā’; jātiādīnametaṁ adhivacanaṁ. Jātiādīsu taṁ taṁ paṭicca āgamma samuppannāti ‘paṭiccasamuppannā’. Idaṁ vuttaṁ hoti – idappaccayatāya ca paṭiccasamuppannesu ca dhammesu kaṅkhatīti.",
  "atk-abh01a6:56": "1009.Sīlenāti gosīlādinā. Vatenāti govatādināva. Sīlabbatenāti tadubhayena. Suddhīti kilesasuddhi; paramatthasuddhibhūtaṁ vā nibbānameva. Tadekaṭṭhāti idha pahānekaṭṭhaṁ dhuraṁ. Imissā ca pāḷiyā diṭṭhikileso vicikicchākilesoti dveyeva āgatā. Lobho doso moho māno thinaṁ uddhaccaṁ ahirikaṁ anottappanti ime pana aṭṭha anāgatā. Āharitvā pana dīpetabbā. Ettha hi diṭṭhivicikicchāsu pahīyamānāsu apāyagamanīyo lobho doso moho māno thinaṁ uddhaccaṁ ahirikaṁ anottappanti sabbepime pahānekaṭṭhā hutvā pahīyanti. Sahajekaṭṭhaṁ pana āharitvā dīpetabbaṁ. Sotāpattimaggena hi cattāri diṭṭhisahagatāni vicikicchāsahagatañcāti pañca cittāni pahīyanti. Tattha dvīsu asaṅkhārikadiṭṭhicittesu pahīyantesu tehi sahajāto lobho moho uddhaccaṁ ahirikaṁ anottappanti ime kilesā sahajekaṭṭhavasena pahīyanti. Sesadiṭṭhikileso ca vicikicchākileso ca pahānekaṭṭhavasena pahīyanti. Diṭṭhigatasampayuttasasaṅkhārikacittesupi pahīyantesu tehi sahajāto lobho moho thinaṁ uddhaccaṁ ahirikaṁ anottappanti ime kilesā sahajekaṭṭhavasena pahīyanti. Sesadiṭṭhikileso ca vicikicchākileso ca pahānekaṭṭhavasena pahīyanti. Evaṁ pahānekaṭṭhasmiṁyeva sahajekaṭṭhaṁ labbhatīti idaṁ sahajekaṭṭhaṁ āharitvā dīpayiṁsu.",
  "atk-abh01a6:57": "Taṁsampayuttoti tehi tadekaṭṭhehi aṭṭhahi kilesehi sampayutto. Vinibbhogaṁ vā katvā tena lobhena tena dosenāti evaṁ ekekena sampayuttatā dīpetabbā. Tattha lobhe gahite, moho māno thinaṁ uddhaccaṁ ahirikaṁ anottappanti ayaṁ saṅkhārakkhandhe kilesagaṇo lobhasampayutto nāma. Dose gahite, moho thinaṁ uddhaccaṁ ahirikaṁ anottappanti ayaṁ kilesagaṇo dosasampayutto nāma. Mohe gahite, lobho doso māno thinaṁ uddhaccaṁ ahirikaṁ anottappanti ayaṁ kilesagaṇo mohasampayutto nāma. Māne gahite, tena sahuppanno lobho moho thinaṁ uddhaccaṁ ahirikaṁ anottappanti ayaṁ kilesagaṇo mānasampayutto nāma. Iminā upāyena tena thinena tena uddhaccena tena ahirikena tena anottappena sampayutto taṁsampayuttoti yojanā kātabbā. Taṁsamuṭṭhānanti tena lobhena…pe… tena anottappena samuṭṭhitanti attho.",
  "atk-abh01a6:58": "Ime dhammā dassanena pahātabbāti ettha dassanaṁ nāma sotāpattimaggo; tena pahātabbāti attho. ‘Kasmā pana sotāpattimaggo dassanaṁ nāma jāto’ti? ‘Paṭhamaṁ nibbānadassanato’. ‘Nanu gotrabhu paṭhamataraṁ passatī’ti ? ‘No na passati; disvāpi kattabbakiccaṁ pana na karoti, saṁyojanānaṁ appahānato. Tasmā passatī’ti na vattabbo. Yattha katthaci rājānaṁ disvāpi paṇṇākāraṁ datvā kiccanipphattiyā adiṭṭhattā ‘ajjāpi rājānaṁ na passāmī’ti vadanto cettha jānapadapuriso nidassanaṁ.",
  "atk-abh01a6:59": "1011.Avaseso lobhoti dassanena pahīnāvaseso. Lobho dosamohesupi eseva nayo. Dassanena hi apāyagamanīyāva pahīnā. Tehi pana aññe dassetuṁ idaṁ vuttaṁ. ‘Tadekaṭṭhā’ti tehi pāḷiyaṁ āgatehi tīhi kilesehi sampayogatopi pahānatopi ekaṭṭhā pañca kilesā. Neva dassanena na bhāvanāyāti idaṁ saṁyojanādīnaṁ viya tehi maggehi appahātabbataṁ sandhāya vuttaṁ. Yaṁ pana ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāravaṭṭe ye uppajjeyyuṁ, nāmañca rūpañca etthete nirujjhantī’’tiādinā nayena kusalādīnampi pahānaṁ anuññātaṁ, taṁ tesaṁ maggānaṁ abhāvitattā ye uppajjeyyuṁ, te upanissayapaccayānaṁ kilesānaṁ pahīnattā pahīnāti imaṁ pariyāyaṁ sandhāya vuttanti veditabbaṁ.",
  "atk-abh01a6:60": "1013.Dassanenapahātabbahetukattike ime dhammā dassanena pahātabbahetukāti niṭṭhapetvā, puna ‘tīṇi saṁyojanānī’tiādi pahātabbe dassetvā, tadekaṭṭhabhāvena hetū ceva sahetuke ca dassetuṁ vuttaṁ. Tattha ‘kiñcāpi dassanena pahātabbesu hetūsu lobhasahagato moho lobhena sahetuko hoti, dosasahagato moho dosena, lobhadosā ca mohenāti pahātabbahetukapadepete saṅgahaṁ gacchanti, vicikicchāsahagato pana moho aññassa sampayuttahetuno abhāvena hetuyeva, na sahetukoti tassa pahānaṁ dassetuṁ ime dhammā dassanena pahātabbahetū’ti vuttaṁ.",
  "atk-abh01a6:61": "1018. Dutiyapade uddhaccasahagatassa mohassa pahānaṁ dassetuṁ ime dhammā bhāvanāya pahātabbahetūti vuttaṁ. So hi attanā sampayuttadhamme sahetuke katvā piṭṭhivaṭṭako jāto, vicikicchāsahagato viya aññassa sampayuttahetuno abhāvā pahātabbahetukapadaṁ na bhajati. Tatiyapade avasesā akusalāti puna akusalaggahaṇaṁ vicikicchuddhaccasahagatānaṁ mohānaṁ saṅgahatthaṁ kataṁ. Te hi sampayuttahetuno abhāvā pahātabbahetukā nāma na honti.",
  "atk-abh01a6:62": "1029. Parittārammaṇattike ārabbhāti ārammaṇaṁ katvā. Sayañhi parittā vā hontu mahaggatā vā, parittadhamme ārammaṇaṁ katvā uppannā parittārammaṇā, mahaggate ārammaṇaṁ katvā uppannā mahaggatārammaṇā, appamāṇe ārammaṇaṁ katvā uppannā appamāṇārammaṇā. Te pana parittāpi honti mahaggatāpi appamāṇāpi.",
  "atk-abh01a6:63": "1035. Micchattattike ānantarikānīti anantarāyena phaladāyakāni; mātughātakakammādīnametaṁ adhivacanaṁ. Tesu hi ekasmimpi kamme kate taṁ paṭibāhitvā aññaṁ kammaṁ attano vipākassa okāsaṁ kātuṁ na sakkoti. Sineruppamāṇepi hi suvaṇṇathūpe katvā cakkavāḷamattaṁ vā ratanamayapākāraṁ vihāraṁ kāretvā taṁ pūretvā nisinnassa buddhappamukhassa saṅghassa yāvajīvaṁ cattāro paccaye dadatopi taṁ kammaṁ etesaṁ kammānaṁ vipākaṁ paṭibāhetuṁ na sakkoti eva. Yā ca micchādiṭṭhi niyatāti ahetukavādaakiriyavādanatthikavādesu aññatarā. Tañhi gahetvā ṭhitaṁ puggalaṁ buddhasatampi buddhasahassampi bodhetuṁ na sakkoti.",
  "atk-abh01a6:64": "1038. Maggārammaṇattike ariyamaggaṁ ārabbhāti lokuttaramaggaṁ ārammaṇaṁ katvā. Te pana parittāpi honti mahaggatāpi.",
  "atk-abh01a6:65": "1039. Maggahetukaniddese paṭhamanayena paccayaṭṭhena hetunā maggasampayuttānaṁ khandhānaṁ sahetukabhāvo dassito. Dutiyanayena maggabhūtena sammādiṭṭhisaṅkhātena hetunā sesamaggaṅgānaṁ sahetukabhāvo dassito. Tatiyanayena magge uppannahetūhi sammādiṭṭhiyā sahetukabhāvo dassitoti veditabbo.",
  "atk-abh01a6:66": "1040.Adhipatiṁ karitvāti ārammaṇādhipatiṁ katvā. Te ca kho parittadhammāva honti. Ariyasāvakānañhi attano maggaṁ garuṁ katvā paccavekkhaṇakāle ārammaṇādhipati labbhati. Cetopariyañāṇena pana ariyasāvako parassa maggaṁ paccavekkhamāno garuṁ karontopi attanā paṭividdhamaggaṁ viya garuṁ na karoti. ‘Yamakapāṭihāriyaṁ karontaṁ tathāgataṁ disvā tassa maggaṁ garuṁ karoti na karotī’ti? Karoti, na pana attano maggaṁ viya. Arahā na kiñci dhammaṁ garuṁ karoti ṭhapetvā maggaṁ phalaṁ nibbānanti. Etthāpi ayamevattho. Vīmaṁsādhipateyyanti idaṁ sahajātādhipatiṁ dassetuṁ vuttaṁ. Chandañhi jeṭṭhakaṁ katvā maggaṁ bhāventassa chando adhipati nāma hoti, na maggo. Sesadhammāpi chandādhipatino nāma honti, na maggādhipatino. Cittepi eseva nayo. Vīmaṁsaṁ pana jeṭṭhakaṁ katvā maggaṁ bhāventassa vīmaṁsādhipati ceva hoti maggo cāti. Sesadhammā maggādhipatino nāma honti. Vīriyepi eseva nayo.",
  "atk-abh01a6:67": "1041. Uppannattikaniddese jātāti nibbattā, paṭiladdhattabhāvā. Bhūtātiādīni tesaṁyeva vevacanāni. Jātā eva hi bhāvappattiyā bhūtā. Paccayasaṁyoge jātattā sañjātā. Nibbattilakkhaṇappattattā nibbattā. Upasaggena pana padaṁ vaḍḍhetvā abhinibbattāti vuttā. Pākaṭībhūtāti pātubhūtā. Pubbantato uddhaṁ pannāti uppannā. Upasaggena padaṁ vaḍḍhetvā samuppannāti vuttā. Nibbattaṭṭheneva uddhaṁ ṭhitāti uṭṭhitā. Paccayasaṁyoge uṭṭhitāti samuṭṭhitā. Puna uppannātivacane kāraṇaṁ heṭṭhā vuttanayeneva veditabbaṁ. Uppannaṁsena saṅgahitāti uppannakoṭṭhāsena gaṇanaṁ gatā. Rūpaṁ vedanā saññā saṅkhārā viññāṇanti idaṁ nesaṁ sabhāvadassanaṁ. Dutiyapadaniddeso vuttapaṭisedhanayena veditabbo. Tatiyapadaniddeso uttānatthoyeva.",
  "atk-abh01a6:68": "Ayaṁ pana tiko dvinnaṁ addhānaṁ vasena pūretvā dassito. Laddhokāsassa hi kammassa vipāko duvidho – khaṇappatto, ca appatto ca. Tattha ‘khaṇappatto’ uppanno nāma. ‘Appatto’ cittānantare vā uppajjatu, kappasatasahassātikkame vā. Dhuvapaccayaṭṭhena natthi nāma na hoti, uppādino dhammā nāma jāto. Yathā hi – ‘‘tiṭṭhateva sāyaṁ, poṭṭhapāda, arūpī attā saññāmayo . Atha imassa purisassa aññā ca saññā uppajjanti aññā ca saññā nirujjhantī’’ti (dī. ni. 1.419). Ettha āruppe kāmāvacarasaññāpavattikāle kiñcāpi mūlabhavaṅgasaññā niruddhā kāmāvacarasaññāya pana niruddhakāle avassaṁ sā uppajjissatīti arūpasaṅkhāto attā natthīti saṅkhyaṁ agantvā ‘tiṭṭhateva’ nāmāti jāto. Evameva laddhokāsassa kammassa vipāko duvidho…pe… dhuvapaccayaṭṭhena natthi nāma na hoti, uppādino dhammā nāma jāto.",
  "atk-abh01a6:69": "Yadi pana āyūhitaṁ kusalākusalakammaṁ sabbaṁ vipākaṁ dadeyya, aññassa okāso na bhaveyya. Taṁ pana duvidhaṁ hoti – dhuvavipākaṁ, adhuvavipākañca. Tattha pañca ānantariyakammāni, aṭṭha samāpattiyo, cattāro ariyamaggāti etaṁ ‘dhuvavipākaṁ’ nāma. Taṁ pana khaṇappattampi atthi, appattampi. Tattha ‘khaṇappattaṁ’ uppannaṁ nāma. ‘Appattaṁ’ anuppannaṁ nāma. Tassa vipāko cittānantare vā uppajjatu kappasatasahassātikkame vā. Dhuvapaccayaṭṭhena anuppannaṁ nāma na hoti, uppādino dhammā nāma jātaṁ. Metteyyabodhisattassa maggo anuppanno nāma, phalaṁ uppādino dhammāyeva nāma jātaṁ.",
  "atk-abh01a6:70": "1044. Atītattikaniddese atītāti khaṇattayaṁ atikkantā. Niruddhāti nirodhappattā. Vigatāti vibhavaṁ gatā, vigacchitā vā. Vipariṇatāti pakativijahanena vipariṇāmaṁ gatā. Nirodhasaṅkhātaṁ atthaṁ gatāti atthaṅgatā. Abbhatthaṅgatāti upasaggena padaṁ vaḍḍhitaṁ. Uppajjitvā vigatāti nibbattitvā vigacchitā. Puna atītavacane kāraṇaṁ heṭṭhā vuttameva. Parato anāgatādīsupi eseva nayo. Atītaṁsena saṅgahitāti atītakoṭṭhāsena gaṇanaṁ gatā. Katame teti? Rūpaṁ vedanā saññā saṅkhārā viññāṇaṁ. Parato anāgatādīsupi eseva nayo.",
  "atk-abh01a6:71": "1047. Atītārammaṇattikaniddese atīte dhamme ārabbhātiādīsu parittamahaggatāva dhammā veditabbā. Te hi atītādīni ārabbha uppajjanti.",
  "atk-abh01a6:72": "1050. Ajjhattattikaniddese tesaṁ tesanti padadvayena sabbasatte pariyādiyati. Ajjhattaṁ paccattanti ubhayaṁ niyakajjhattādhivacanaṁ. Niyatāti attani jātā. Pāṭipuggalikāti pāṭiyekkassa pāṭiyekkassa puggalassa santakā. Upādiṇṇāti sarīraṭṭhakā. Te hi kammanibbattā vā hontu mā vā, ādinnagahitaparāmaṭṭhavasena pana idha upādiṇṇāti vuttā.",
  "atk-abh01a6:73": "1051.Parasattānanti attānaṁ ṭhapetvā avasesasattānaṁ. Parapuggalānanti tasseva vevacanaṁ. Sesaṁ heṭṭhā vuttasadisameva. Tadubhayanti taṁ ubhayaṁ.",
  "atk-abh01a6:74": "1053. Ajjhattārammaṇattikassa paṭhamapade parittamahaggatā dhammā veditabbā. Dutiye appamāṇāpi. Tatiye parittamahaggatāva. Appamāṇā pana kālena bahiddhā kālena ajjhattaṁ ārammaṇaṁ na karonti. Sanidassanattikaniddeso uttānoyevāti.",
  "atk-abh01a6:75": "Dukanikkhepakathā",
  "atk-abh01a6:76": "1062. Dukesu adosaniddese mettāyanavasena metti. Mettākāro mettāyanā. Mettāya ayitassa mettāsamaṅgino cittassa bhāvo mettāyitattaṁ. Anudayatīti anuddā, rakkhatīti attho. Anuddākāro anuddāyanā. Anuddāyitassa bhāvo anuddāyitattaṁ. Hitassa esanavasena hitesitā. Anukampanavasena anukampā. Sabbehipi imehi padehi upacārappanāppattā mettāva vuttā. Sesapadehi lokiyalokuttaro adoso kathito.",
  "atk-abh01a6:77": "1063. Amohaniddese dukkhe ñāṇanti dukkhasacce paññā. Dukkhasamudayetiādīsupi eseva nayo. Ettha ca dukkhe ñāṇaṁ savanasammasanapaṭivedhapaccavekkhaṇāsu vattati. Tathā dukkhasamudaye. Nirodhe pana savanapaṭivedhapaccavekkhaṇāsu eva. Tathā paṭipadāya. Pubbanteti atītakoṭṭhāse. Aparanteti anāgatakoṭṭhāse. Pubbantāparanteti tadubhaye. Idappaccayatāpaṭiccasamuppannesu dhammesu ñāṇanti ayaṁ paccayo, idaṁ paccayuppannaṁ, idaṁ paṭicca idaṁ nibbattanti, evaṁ paccayesu ca paccayuppannadhammesu ca ñāṇaṁ.",
  "atk-abh01a6:78": "1065. Lobhaniddesepi heṭṭhā anāgatānaṁ padānaṁ ayamattho – rañjanavasena rāgo. Balavarañjanaṭṭhena sārāgo. Visayesu sattānaṁ anunayanato anunayo. Anurujjhatīti anurodho, kāmetīti attho. Yattha katthaci bhave sattā etāya nandanti, sayaṁ vā nandatīti nandī. Nandī ca sā rañjanaṭṭhena rāgo cāti nandīrāgo. Tattha ekasmiṁ ārammaṇe sakiṁ uppannā taṇhā ‘nandī’. Punappunaṁ uppajjamānā ‘nandīrāgo’ti vuccati. Cittassa sārāgoti yo heṭṭhā balavarañjanaṭṭhena sārāgoti vutto, so na sattassa, cittasseva sārāgoti attho.",
  "atk-abh01a6:79": "Icchanti etāya ārammaṇānīti icchā. Bahalakilesabhāvena mucchanti etāya pāṇinoti mucchā. Gilitvā pariniṭṭhapetvā gahaṇavasena ajjhosānaṁ. Iminā sattā gijjhanti, gedhaṁ āpajjantīti gedho; bahalaṭṭhena vā gedho. ‘‘Gedhaṁ vā pavanasaṇḍa’’nti hi bahalaṭṭheneva vuttaṁ. Anantarapadaṁ upasaggavasena vaḍḍhitaṁ. Sabbatobhāgena vā gedhoti paligedho. Sañjanti etenāti saṅgo; lagganaṭṭhena vā saṅgo. Osīdanaṭṭhena paṅko. Ākaḍḍhanavasena ejā. ‘‘Ejā imaṁ purisaṁ parikaḍḍhati tassa tasseva bhavassa abhinibbattiyā’’ti hi vuttaṁ. Vañcanaṭṭhena māyā. Vaṭṭasmiṁ sattānaṁ jananaṭṭhena janikā. ‘‘Taṇhā janeti purisaṁ cittamassa vidhāvatī’’ti (saṁ. ni. 1.55-57) hi vuttaṁ. Vaṭṭasmiṁ satte dukkhena saṁyojayamānā janetīti sañjananī. Ghaṭanaṭṭhena sibbinī. Ayañhi vaṭṭasmiṁ satte cutipaṭisandhivasena sibbati ghaṭeti, tunnakāro viya pilotikāya pilotikaṁ; tasmā ghaṭanaṭṭhena sibbinīti vuttā. Anekappakāraṁ visayajālaṁ taṇhāvipphanditanivesasaṅkhātaṁ vā jālamassā atthīti jālinī.",
  "atk-abh01a6:80": "Ākaḍḍhanaṭṭhena sīghasotā saritā viyāti saritā. Allaṭṭhena vā saritā. Vuttañhetaṁ – ‘‘saritāni sinehitāni ca somanassāni bhavanti jantuno’’ti (dha. pa. 341). Allāni ceva siniddhāni cāti ayañhettha attho. Visatāti visattikā. Visaṭāti visattikā. Visālāti visattikā. Visakkatīti visattikā. Visaṁvādikāti visattikā. Visaṁharatīti visattikā. Visamūlāti visattikā. Visaphalāti visattikā. Visaparibhogāti visattikā. Visatā vā pana sā taṇhā rūpe sadde gandhe rase phoṭṭhabbe dhamme kule gaṇe vitthatāti visattikā (mahāni. 3). Anayabyasanapāpanaṭṭhena kummānubandhasuttakaṁ viyāti suttaṁ. Vuttañhetaṁ – ‘‘suttakanti kho, bhikkhave, nandīrāgassetaṁ adhivacana’’nti (saṁ. ni. 2.159). Rūpādīsu vitthataṭṭhena visaṭā. Tassa tassa paṭilābhatthāya satte āyūhāpetīti āyūhinī. Ukkaṇṭhituṁ appadānato sahāyaṭṭhena dutiyā. Ayañhi sattānaṁ vaṭṭasmiṁ ukkaṇṭhituṁ na deti, gatagataṭṭhāne piyasahāyo viya abhiramāpeti. Tena vuttaṁ –",
  "atk-abh01a6:81": "‘‘Taṇhādutiyo puriso, dīghamaddhāna saṁsaraṁ;",
  "atk-abh01a6:82": "Itthabhāvaññathābhāvaṁ, saṁsāraṁ nātivattatī’’ti. (a. ni. 4.9; itivu. 15; mahāni. 191; cūḷani. pārāyanānugītigāthāniddesa 107);",
  "atk-abh01a6:83": "Paṇidhānakavasena paṇidhi. Bhavanettīti bhavarajju. Etāya hi sattā, rajjuyā gīvāya baddhā goṇā viya, icchiticchitaṭṭhānaṁ niyyanti. Taṁ taṁ ārammaṇaṁ vanati bhajati allīyatīti vanaṁ. Vanati yācatīti vā vanaṁ. Vanathoti byañjanena padaṁ vaḍḍhitaṁ. Anatthadukkhānaṁ vā samuṭṭhāpanaṭṭhena gahanaṭṭhena ca vanaṁ viyāti ‘vanaṁ’; balavataṇhāyetaṁ nāmaṁ. Gahanataraṭṭhena pana tato balavataro ‘vanatho’ nāma. Tena vuttaṁ –",
  "atk-abh01a6:84": "‘‘Vanaṁ chindatha mā rukkhaṁ, vanato jāyate bhayaṁ;",
  "atk-abh01a6:85": "Chetvā vanañca vanathañca, nibbanā hotha bhikkhavo’’ti. (dha. pa. 283);",
  "atk-abh01a6:86": "Santhavanavasena santhavo; saṁsaggoti attho. So duvidho – taṇhāsanthavo mittasanthavo ca. Tesu idha taṇhāsanthavo adhippeto. Sinehavasena sineho. Ālayakaraṇavasena apekkhatīti apekkhā. Vuttampi cetaṁ – ‘‘imāni te deva caturāsītinagarasahassāni kusāvatīrājadhānīpamukhāni. Ettha deva chandaṁ janehi, jīvite apekkhaṁ karohī’’ti (dī. ni. 2.266). Ālayaṁ karohīti ayañhettha attho. Pāṭiyekke pāṭiyekke ārammaṇe bandhatīti paṭibandhu. Ñātakaṭṭhena vā pāṭiyekko bandhūtipi paṭibandhu. Niccasannissitaṭṭhena hi sattānaṁ taṇhāsamo bandhu nāma natthi.",
  "atk-abh01a6:87": "Ārammaṇānaṁ asanato āsā. Ajjhottharaṇato ceva tittiṁ anupagantvāva paribhuñjanato cāti attho. Āsisanavasena āsisanā. Āsisitassa bhāvo āsisitattaṁ. Idāni tassā pavattiṭṭhānaṁ dassetuṁ rūpāsātiādi vuttaṁ. Tattha āsisanavasena āsāti āsāya atthaṁ gahetvā rūpe āsā rūpāsāti evaṁ navapi padāni veditabbāni. Ettha ca purimāni pañca pañcakāmaguṇavasena vuttāni. Parikkhāralobhavasena chaṭṭhaṁ. Taṁ visesato pabbajitānaṁ. Tato parāni tīṇi atittiyavatthuvasena gahaṭṭhānaṁ. Na hi tesaṁ dhanaputtajīvitehi aññaṁ piyataraṁ atthi. ‘Etaṁ mayhaṁ etaṁ mayha’nti vā ‘asukena me idaṁ dinnaṁ idaṁ dinna’nti vā evaṁ satte jappāpetīti jappā. Parato dve padāni upasaggena vaḍḍhitāni. Tato paraṁ aññenākārena vibhajituṁ āraddhattā puna jappāti vuttaṁ. Jappanākāro jappanā. Jappitassa bhāvo jappitattaṁ. Punappunaṁ visaye lumpati ākaḍḍhatīti lolupo. Lolupassa bhāvo loluppaṁ. Loluppākāro loluppāyanā. Loluppasamaṅgino bhāvo loluppāyitattaṁ.",
  "atk-abh01a6:88": "Pucchañjikatāti yāya taṇhāya lābhaṭṭhānesu, pucchaṁ cālayamānā sunakhā viya, kampamānā vicaranti, taṁ tassā kampanataṇhāya nāmaṁ. Sādhu manāpamanāpe visaye kāmetīti sādhukāmo. Tassa bhāvo sādhukamyatā. Mātā mātucchātiādike ayuttaṭṭhāne rāgoti adhammarāgo. Yuttaṭṭhānepi balavā hutvā uppannalobho visamalobho. ‘‘Rāgo visama’’ntiādivacanato (vibha. 924) vā yuttaṭṭhāne vā ayuttaṭṭhāne vā uppanno chandarāgo adhammaṭṭhena ‘adhammarāgo’, visamaṭṭhena ‘visamalobho’ti veditabbo.",
  "atk-abh01a6:89": "Ārammaṇānaṁ nikāmanavasena nikanti. Nikāmanākāro nikāmanā. Patthanāvasena patthanā. Pihāyanavasena pihanā. Suṭṭhu patthanā sampatthanā. Pañcasu kāmaguṇesu taṇhā kāmataṇhā. Rūpārūpabhave taṇhā bhavataṇhā. Ucchedasaṅkhāte vibhave taṇhā vibhavataṇhā. Suddhe rūpabhavasmiṁyeva taṇhā rūpataṇhā. Arūpabhave taṇhā arūpataṇhā. Ucchedadiṭṭhisahagato rāgo diṭṭhirāgo. Nirodhe taṇhā nirodhataṇhā. Rūpe taṇhā rūpataṇhā. Sadde taṇhā saddataṇhā. Gandhataṇhādīsupi eseva nayo. Oghādayo vuttatthāva.",
  "atk-abh01a6:90": "Kusaladhamme āvaratīti āvaraṇaṁ. Chādanavasena chādanaṁ. Satte vaṭṭasmiṁ bandhatīti bandhanaṁ. Cittaṁ upagantvā kilissati saṁkiliṭṭhaṁ karotīti upakkileso. Thāmagataṭṭhena anusetīti anusayo. Uppajjamānā cittaṁ pariyuṭṭhātīti pariyuṭṭhānaṁ; uppajjituṁ appadānena kusalacāraṁ gaṇhātīti attho. ‘‘Corā magge pariyuṭṭhiṁsu dhuttā magge pariyuṭṭhiṁsū’’tiādīsu (cūḷava. 430) hi maggaṁ gaṇhiṁsūti attho. Evamidhāpi gahaṇaṭṭhena pariyuṭṭhānaṁ veditabbaṁ. Paliveṭhanaṭṭhena latā viyāti latā. ‘‘Latā ubbhijja tiṭṭhatī’’ti (dha. pa. 340) āgataṭṭhānepi ayaṁ taṇhā latāti vuttā. Vividhāni vatthūni icchatīti vevicchaṁ. Vaṭṭadukkhassa mūlanti dukkhamūlaṁ. Tasseva dukkhassa nidānanti dukkhanidānaṁ. Taṁ dukkhaṁ ito pabhavatīti dukkhappabhavo. Bandhanaṭṭhena pāso viyāti pāso. Mārassa pāso mārapāso. Duruggilanaṭṭhena baḷisaṁ viyāti baḷisaṁ. Mārassa baḷisaṁ mārabaḷisaṁ. Taṇhābhibhūtā mārassa visayaṁ nātikkamanti, tesaṁ upari māro vasaṁ vattetīti iminā pariyāyena mārassa visayoti māravisayo. Sandanaṭṭhena taṇhāva nadī taṇhānadī. Ajjhottharaṇaṭṭhena taṇhāva jālaṁ taṇhājālaṁ. Yathā sunakhā gaddulabaddhā yadicchakaṁ nīyanti, evaṁ taṇhābaddhā sattāpīti daḷhabandhanaṭṭhena gaddulaṁ viyāti gaddulaṁ. Taṇhāva gaddulaṁ taṇhāgaddulaṁ. Duppūraṇaṭṭhena taṇhāva samuddo taṇhāsamuddo.",
  "atk-abh01a6:91": "1066. Dosaniddese anatthaṁ me acarīti avuḍḍhiṁ me akāsi. Iminā upāyena sabbapadesu attho veditabbo. Aṭṭhāne vā pana āghātoti akāraṇe kopo – ekacco hi ‘devo ativassatī’ti kuppati, ‘na vassatī’ti kuppati, ‘sūriyo tappatī’ti kuppati, ‘na tappatī’ti kuppati, vāte vāyantepi kuppati, avāyantepi kuppati, sammajjituṁ asakkonto bodhipaṇṇānaṁ kuppati, cīvaraṁ pārupituṁ asakkonto vātassa kuppati, upakkhalitvā khāṇukassa kuppati idaṁ sandhāya vuttaṁ – aṭṭhāne vā pana āghāto jāyatīti. Tattha heṭṭhā navasu ṭhānesu satte ārabbha uppannattā kammapathabhedo hoti. Aṭṭhānāghāto pana saṅkhāresu uppanno kammapathabhedaṁ na karoti. Cittaṁ āghātento uppannoti cittassa āghāto. Tato balavataro paṭighāto. Paṭihaññanavasena paṭighaṁ. Paṭivirujjhatīti paṭivirodho. Kuppanavasena kopo. Pakopo sampakopoti upasaggena padaṁ vaḍḍhitaṁ. Dussanavasena doso. Padoso sampadosoti upasaggena padaṁ vaḍḍhitaṁ. Cittassa byāpattīti cittassa vipannatā, viparivattanākāro. Manaṁ padūsayamāno uppajjatīti manopadoso. Kujjhanavasena kodho. Kujjhanākāro kujjhanā. Kujjhitassa bhāvo kujjhitattaṁ.",
  "atk-abh01a6:92": "Idāni akusalaniddese vuttanayaṁ dassetuṁ doso dussanātiādi vuttaṁ. Tasmā ‘‘yo evarūpo cittassa āghāto…pe… kujjhitatta’’nti ca idha vutto, ‘‘doso dussanā’’tiādinā nayena heṭṭhā vutto, ayaṁ vuccati dosoti. Evamettha yojanā kātabbā. Evañhi sati punaruttidoso paṭisedhito hoti. Mohaniddeso amohaniddese vuttapaṭipakkhanayena veditabbo. Sabbākārena panesa vibhaṅgaṭṭhakathāyaṁ āvi bhavissati.",
  "atk-abh01a6:93": "1079.Tehidhammehi ye dhammā sahetukāti tehi hetudhammehi ye aññe hetudhammā vā nahetudhammā vā te sahetukā. Ahetukapadepi eseva nayo. Ettha ca hetu hetuyeva ca hoti, tiṇṇaṁ vā dvinnaṁ vā ekato uppattiyaṁ sahetuko ca. Vicikicchuddhaccasahagato pana moho hetu ahetuko. Hetusampayuttadukaniddesepi eseva nayo.",
  "atk-abh01a6:94": "1091. Saṅkhatadukaniddese purimaduke vuttaṁ asaṅkhatadhātuṁ sandhāya yo eva so dhammoti ekavacananiddeso kato. Purimaduke pana bahuvacanavasena pucchāya uddhaṭattā ime dhammā appaccayāti pucchānusandhinayena bahuvacanaṁ kataṁ. Ime dhammā sanidassanātiādīsupi eseva nayo.",
  "atk-abh01a6:95": "1101. Kenaci viññeyyadukaniddese cakkhuviññeyyāti cakkhuviññāṇena vijānitabbā. Sesapadesupi eseva nayo. Ettha ca kenaci viññeyyāti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā. Kenaci na viññeyyāti teneva cakkhuviññāṇena vā sotaviññāṇena vā na vijānitabbā. ‘Evaṁ sante dvinnampi padānaṁ atthanānattato duko hotī’ti heṭṭhā vuttattā ‘ye te dhammā cakkhuviññeyyā na te dhammā sotaviññeyyā’ti ayaṁ duko na hoti. Rūpaṁ pana cakkhuviññeyyaṁ saddo na cakkhuviññeyyoti imamatthaṁ gahetvā ‘ye te dhammā cakkhuviññeyyā na te dhammā sotaviññeyyā, ye vā pana te dhammā sotaviññeyyā na te dhammā cakkhuviññeyyā’ti ayameko dukoti veditabbo. Evaṁ ekekaindriyamūlake cattāro cattāro katvā vīsati dukā vibhattāti veditabbā.",
  "atk-abh01a6:96": "Kiṁ pana ‘manoviññāṇena kenaci viññeyyā kenaci na viññeyyā’ natthi? Tenettha dukā na vuttāti? No natthi, vavatthānābhāvato pana na vuttā. Na hi, yathā cakkhuviññāṇena aviññeyyā evāti vavatthānaṁ atthi, evaṁ manoviññāṇenāpīti vavatthānābhāvato ettha dukā na vuttā. Manoviññāṇena pana kenaci viññeyyā ceva aviññeyyā cāti ayamattho atthi. Tasmā so avuttopi yathālābhavasena veditabbo. Manoviññāṇanti hi saṅkhyaṁ gatehi kāmāvacaradhammehi kāmāvacaradhammā eva tāva kehici viññeyyā kehici aviññeyyā. Tehiyeva rūpāvacarādidhammāpi kehici viññeyyā kehici aviññeyyā. Rūpāvacarehipi kāmāvacarā kehici viññeyyā kehici aviññeyyā. Teheva rūpāvacarādayopi kehici viññeyyā kehici aviññeyyā. Arūpāvacarehi pana kāmāvacarā rūpāvacarā apariyāpannā ca neva viññeyyā. Arūpāvacarā pana kehici viññeyyā kehici aviññeyyā. Tepi ca kecideva viññeyyā keci aviññeyyā. Apariyāpannehi kāmāvacarādayo neva viññeyyā. Apariyāpannā pana nibbānena aviññeyyattā kehici viññeyyā kehici aviññeyyā. Tepi ca maggaphalānaṁ aviññeyyattā kecideva viññeyyā keci aviññeyyāti.",
  "atk-abh01a6:97": "1102. Āsavaniddese pañcakāmaguṇiko rāgo kāmāsavo nāma. Rūpārūpabhavesu chandarāgo jhānanikanti sassatadiṭṭhisahajāto rāgo bhavavasena patthanā bhavāsavo nāma. Dvāsaṭṭhi diṭṭhiyo diṭṭhāsavo nāma. Aṭṭhasu ṭhānesu aññāṇaṁ avijjāsavo nāma. Tattha tattha āgatesu pana āsavesu asammohatthaṁ ekavidhādibhedo veditabbo. Atthato hete cirapārivāsiyaṭṭhena āsavāti evaṁ ekavidhāva honti. Vinaye pana ‘‘diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā. 39) duvidhena āgatā. Suttante saḷāyatane tāva ‘‘tayome, āvuso, āsavā – kāmāsavo bhavāsavo avijjāsavo’’ti (saṁ. ni. 4.321) tividhena āgatā. Nibbedhikapariyāye ‘‘atthi, bhikkhave, āsavā nirayagamanīyā , atthi āsavā tiracchānayonigamanīyā, atthi āsavā pettivisayagamanīyā, atthi āsavā manussalokagamanīyā, atthi āsavā devalokagamanīyā’’ti (a. ni. 6.63) pañcavidhena āgatā. Chakkanipāte āhuneyyasutte – ‘‘atthi āsavā saṁvarā pahātabbā, atthi āsavā paṭisevanā pahātabbā, atthi āsavā adhivāsanā pahātabbā, atthi āsavā parivajjanā pahātabbā, atthi āsavā vinodanā pahātabbā, atthi āsavā bhāvanā pahātabbā’’ti (a. ni. 6.58) chabbidhena āgatā. Sabbāsavapariyāye (ma. ni. 1.14 ādayo) ‘dassanapahātabbehi’ saddhiṁ sattavidhena āgatā. Idha panete kāmāsavādibhedato catubbidhena āgatā. Tatrāyaṁ vacanattho – pañcakāmaguṇasaṅkhāte kāme āsavo ‘kāmāsavo’. Rūpārūpasaṅkhāte kammato ca upapattito ca duvidhepi bhave āsavo ‘bhavāsavo’. Diṭṭhi eva āsavo ‘diṭṭhāsavo’. Avijjāva āsavo ‘avijjāsavo’.",
  "atk-abh01a6:98": "1103.Kāmesūti pañcasu kāmaguṇesu. Kāmacchandoti kāmasaṅkhāto chando, na kattukamyatāchando, na dhammacchando. Kāmanavasena rajjanavasena ca kāmoyeva rāgo kāmarāgo. Kāmanavasena nandanavasena ca kāmova nandīti kāmanandī. Evaṁ sabbattha kāmatthaṁ viditvā taṇhāyanaṭṭhena kāmataṇhā, sinehanaṭṭhena kāmasineho, pariḍayhanaṭṭhena kāmapariḷāho, mucchanaṭṭhena kāmamucchā, gilitvā pariniṭṭhāpanaṭṭhena kāmajjhosānanti veditabbaṁ. Ayaṁ vuccatīti ayaṁ aṭṭhahi padehi vibhatto kāmāsavo nāma vuccati.",
  "atk-abh01a6:99": "1104.Bhavesu bhavachandoti rūpārūpabhavesu bhavapatthanāvaseneva pavatto chando ‘bhavachando’. Sesapadānipi imināva nayena veditabbāni.",
  "atk-abh01a6:100": "1105.Sassato lokoti vātiādīhi dasahākārehi diṭṭhippabhedova vutto. Tattha sassato lokoti ettha khandhapañcakaṁ lokoti gahetvā ‘ayaṁ loko nicco dhuvo sabbakāliko’ti gaṇhantassa ‘sassata’nti gahaṇākārappavattā diṭṭhi. Asassatoti tameva lokaṁ ‘ucchijjati vinassatī’ti gaṇhantassa ucchedagahaṇākārappavattā diṭṭhi. Antavāti parittakasiṇalābhino ‘suppamatte vā sarāvamatte vā’ kasiṇe samāpannassa antosamāpattiyaṁ pavattitarūpārūpadhamme lokoti ca kasiṇaparicchedantena ca ‘antavā’ti gaṇhantassa ‘antavā loko’ti gahaṇākārappavattā diṭṭhi. Sā sassatadiṭṭhipi hoti ucchedadiṭṭhipi. Vipulakasiṇalābhino pana tasmiṁ kasiṇe samāpannassa antosamāpattiyaṁ pavattitarūpārūpadhamme lokoti ca kasiṇaparicchedantena ca ‘ananto’ti gaṇhantassa ‘anantavā loko’ti gahaṇākārappavattā diṭṭhi. Sā sassatadiṭṭhipi hoti, ucchedadiṭṭhipi.",
  "atk-abh01a6:101": "Taṁ jīvaṁ taṁ sarīranti bhedanadhammassa sarīrasseva ‘jīva’nti gahitattā sarīre ucchijjamāne ‘jīvampi ucchijjatī’ti ucchedagahaṇākārappavattā diṭṭhi. Dutiyapade sarīrato aññassa jīvassa gahitattā sarīre ucchijjamānepi ‘jīvaṁ na ucchijjatī’ti sassatagahaṇākārappavattā diṭṭhi. Hoti tathāgato paraṁ maraṇātiādīsu satto tathāgato nāma. So paraṁ maraṇā hotīti gaṇhato paṭhamā sassatadiṭṭhi. Na hotīti gaṇhato dutiyā ucchedadiṭṭhi. Hoti ca na ca hotīti gaṇhato tatiyā ekaccasassatadiṭṭhi. Neva hoti na nahotīti gaṇhato catutthā amarāvikkhepadiṭṭhi. Ime dhammā āsavāti ime kāmāsavañca bhavāsavañca rāgavasena ekato katvā, saṅkhepato tayo, vitthārato cattāro dhammā āsavā nāma.",
  "atk-abh01a6:102": "Yo pana brahmānaṁ vimānakapparukkhaābharaṇesu chandarāgo uppajjati, so kāmāsavo hoti na hotīti? Na hoti. Kasmā? Pañcakāmaguṇikassa rāgassa idheva pahīnattā. Hetugocchakaṁ pana patvā lobho hetu nāma hoti. Ganthagocchakaṁ patvā abhijjhākāyagantho nāma. Kilesagocchakaṁ patvā lobho kileso nāma hoti. Diṭṭhisahajāto pana rāgo kāmāsavo hoti na hotīti? Na hoti; diṭṭhirāgo nāma hoti. Vuttañhetaṁ ‘‘diṭṭhirāgaratte purisapuggale dinnadānaṁ na mahapphalaṁ hoti, na mahānisaṁsa’’nti (paṭi. ma. 1.129).",
  "atk-abh01a6:103": "Ime pana āsave kilesapaṭipāṭiyāpi āharituṁ vaṭṭati, maggapaṭipāṭiyāpi. Kilesapaṭipāṭiyā kāmāsavo anāgāmimaggena pahīyati, bhavāsavo arahattamaggena, diṭṭhāsavo sotāpattimaggena, avijjāsavo arahattamaggena. Maggapaṭipāṭiyā sotāpattimaggena diṭṭhāsavo pahīyati, anāgāmimaggena kāmāsavo, arahattamaggena bhavāsavo avijjāsavo cāti.",
  "atk-abh01a6:104": "1121. Saṁyojanesu mānaniddese seyyohamasmīti mānoti uttamaṭṭhena ‘ahaṁ seyyo’ti evaṁ uppannamāno. Sadisohamasmīti mānoti samasamaṭṭhena ‘ahaṁ sadiso’ti evaṁ uppannamāno. Hīnohamasmīti mānoti lāmakaṭṭhena ‘ahaṁ hīno’ti evaṁ uppannamāno. Evaṁ seyyamāno sadisamāno hīnamānoti ime tayo mānā tiṇṇaṁ janānaṁ uppajjanti. Seyyassāpi hi ‘ahaṁ seyyo sadiso hīno’ti tayo mānā uppajjanti. Sadisassāpi, hīnassāpi. Tattha seyyassa seyyamānova yāthāvamāno, itare dve ayāthāvamānā. Sadisassa sadisamānova…pe… hīnassa hīnamānova yāthāvamāno, itare dve ayāthāvamānā. Iminā kiṁ kathitaṁ? Ekassa tayo mānā uppajjantīti kathitaṁ. Khuddakavatthuke pana paṭhamakamānabhājanīye eko māno tiṇṇaṁ janānaṁ uppajjatīti kathito.",
  "atk-abh01a6:105": "Mānakaraṇavasena māno. Maññanā maññitattanti ākārabhāvaniddesā. Ussitaṭṭhena unnati. Yassuppajjati taṁ puggalaṁ unnāmeti, ukkhipitvā ṭhapetīti unnamo. Samussitaṭṭhena dhajo. Ukkhipanaṭṭhena cittaṁ sampaggaṇhātīti sampaggāho. Ketu vuccati bahūsu dhajesu accuggatadhajo. Mānopi punappunaṁ uppajjamāno aparāpare upādāya accuggataṭṭhena ketu viyāti ‘ketu’. Ketuṁ icchatīti ketukamyaṁ, tassa bhāvo ketukamyatā. Sā pana cittassa, na attano. Tena vuttaṁ – ‘ketukamyatā cittassā’ti. Mānasampayuttañhi cittaṁ ketuṁ icchati. Tassa ca bhāvo ketukamyatā; ketusaṅkhāto mānoti.",
  "atk-abh01a6:106": "1126. Issāniddese yā paralābhasakkāragarukāramānanavandanapūjanāsu issāti yā etesu paresaṁ lābhādīsu ‘kiṁ iminā imesa’nti parasampattikhiyyanalakkhaṇā issā. Tattha lābhoti cīvarādīnaṁ catunnaṁ paccayānaṁ paṭilābho. Issukī hi puggalo parassa taṁ lābhaṁ khiyyati, ‘kiṁ imassa iminā’ti na icchati. Sakkāroti tesaṁyeva paccayānaṁ sukatānaṁ sundarānaṁ paṭilābho. Garukāroti garukiriyā, bhāriyakaraṇaṁ. Mānananti manena piyakaraṇaṁ. Vandananti pañcapatiṭṭhitena vandanaṁ. Pūjanāti gandhamālādīhi pūjanā. Issāyanavasena issā. Issākāro issāyanā. Issāyitabhāvo issāyitattaṁ. Usūyādīni issādivevacanāni.",
  "atk-abh01a6:107": "Imissā pana issāya khiyyanalakkhaṇaṁ āgārikenāpi anāgārikenāpi dīpetabbaṁ. Āgāriko hi ekacco kasivaṇijjādīsu aññatarena ājīvena attano purisakāraṁ nissāya bhaddakaṁ yānaṁ vā vāhanaṁ vā ratanaṁ vā labhati. Aparo tassa alābhatthiko tena lābhena na tussati. ‘Kadā nu kho esa imāya sampattiyā parihāyitvā kapaṇo hutvā carissatī’ti cintetvā ekena kāraṇena tasmiṁ tāya sampattiyā parihīne attamano hoti. Anāgārikopi eko issāmanako aññaṁ attano sutapariyattiādīni nissāya uppannalābhādisampattiṁ disvā ‘kadā nu kho eso imehi lābhādīhi parihāyissatī’ti cintetvā, yadā taṁ ekena kāraṇena parihīnaṁ passati, tadā attamano hoti. Evaṁ parasampattikhiyyanalakkhaṇā ‘issā’ti veditabbā.",
  "atk-abh01a6:108": "1127. Macchariyaniddese vatthuto macchariyadassanatthaṁ ‘pañca macchariyāni āvāsamacchariya’ntiādi vuttaṁ. Tattha āvāse macchariyaṁ āvāsamacchariyaṁ. Sesapadesupi eseva nayo.",
  "atk-abh01a6:109": "Āvāso nāma sakalārāmopi pariveṇampi ekovarakopi rattiṭṭhānadivāṭṭhānādīnipi. Tesu vasantā sukhaṁ vasanti paccaye labhanti. Eko bhikkhu vattasampannasseva pesalassa bhikkhuno tattha āgamanaṁ na icchati. Āgatopi ‘khippaṁ gacchatū’ti cinteti. Idaṁ ‘āvāsamacchariyaṁ’ nāma. Bhaṇḍanakārakādīnaṁ pana tattha vāsaṁ anicchato āvāsamacchariyaṁ nāma na hoti.",
  "atk-abh01a6:110": "Kulanti upaṭṭhākakulampi ñātikulampi. Tattha aññassa upasaṅkamanaṁ anicchato kulamacchariyaṁ hoti. Pāpapuggalassa pana upasaṅkamanaṁ anicchantopi maccharī nāma na hoti. So hi tesaṁ pasādabhedāya paṭipajjati. Pasādaṁ rakkhituṁ samatthasseva pana bhikkhuno tattha upasaṅkamanaṁ anicchanto maccharī nāma hoti.",
  "atk-abh01a6:111": "Lābhoti catupaccayalābhova. Taṁ aññasmiṁ sīlavanteyeva labhante ‘mā labhatū’ti cintentassa lābhamacchariyaṁ hoti. Yo pana saddhādeyyaṁ vinipāteti, aparibhogadupparibhogādivasena vināseti, pūtibhāvaṁ gacchantampi aññassa na deti, taṁ disvā ‘sace imaṁ esa na labheyya , añño sīlavā labheyya, paribhogaṁ gaccheyyā’ti cintentassa macchariyaṁ nāma natthi.",
  "atk-abh01a6:112": "Vaṇṇo nāma sarīravaṇṇopi guṇavaṇṇopi. Tattha sarīravaṇṇe maccharipuggalo ‘paro pāsādiko rūpavā’ti vutte taṁ na kathetukāmo hoti. Guṇavaṇṇamaccharī sīlena dhutaṅgena paṭipadāya ācārena vaṇṇaṁ na kathetukāmo hoti.",
  "atk-abh01a6:113": "Dhammoti pariyattidhammo ca paṭivedhadhammo ca. Tattha ariyasāvakā paṭivedhadhammaṁ na maccharāyanti, attanā paṭividdhadhamme sadevakassa lokassa paṭivedhaṁ icchanti. Taṁ pana paṭivedhaṁ ‘pare jānantū’ti icchanti. Tantidhammeyeva pana dhammamacchariyaṁ nāma hoti. Tena samannāgato puggalo yaṁ guḷhaṁ ganthaṁ vā kathāmaggaṁ vā jānāti taṁ aññaṁ na jānāpetukāmo hoti. Yo pana puggalaṁ upaparikkhitvā dhammānuggahena, dhammaṁ vā upaparikkhitvā puggalānuggahena na deti, ayaṁ dhammamaccharī nāma na hoti.",
  "atk-abh01a6:114": "Tattha ekacco puggalo lolo hoti, kālena samaṇo hoti, kālena brāhmaṇo, kālena nigaṇṭho. Yo hi bhikkhu ‘ayaṁ puggalo paveṇiāgataṁ tantiṁ saṇhaṁ sukhumaṁ dhammantaraṁ bhinditvā āluḷissatī’ti na deti, ayaṁ puggalaṁ upaparikkhitvā dhammānuggahena na deti nāma . Yo pana ‘ayaṁ dhammo saṇho sukhumo, sacāyaṁ puggalo gaṇhissati aññaṁ byākaritvā attānaṁ āvikatvā nassissatī’ti na deti, ayaṁ dhammaṁ upaparikkhitvā puggalānuggahena na deti nāma. Yo pana ‘sacāyaṁ imaṁ dhammaṁ gaṇhissati, amhākaṁ samayaṁ bhindituṁ samattho bhavissatī’ti na deti, ayaṁ dhammamaccharī nāma hoti.",
  "atk-abh01a6:115": "Imesu pañcasu macchariyesu āvāsamacchariyena tāva yakkho vā peto vā hutvā tasseva āvāsassa saṅkāraṁ sīsena ukkhipitvā vicarati. Kulamacchariyena tasmiṁ kule aññesaṁ dānamānanādīni karonte disvā ‘bhinnaṁ vatidaṁ kulaṁ mamā’ti cintayato lohitampi mukhato uggacchati, kucchivirecanampi hoti, antānipi khaṇḍākhaṇḍāni hutvā nikkhamanti. Lābhamacchariyena saṅghassa vā gaṇassa vā santake lābhe maccharāyitvā puggalikaparibhogaṁ viya paribhuñjitvā yakkho vā peto vā mahāajagaro vā hutvā nibbattati. Sarīravaṇṇaguṇavaṇṇamaccharena pariyattidhammamacchariyena ca attanova vaṇṇaṁ vaṇṇeti, paresaṁ vaṇṇe ‘kiṁ vaṇṇo eso’ti taṁ taṁ dosaṁ vadanto pariyattidhammañca kassaci kiñci adento dubbaṇṇo ceva eḷamūgo ca hoti.",
  "atk-abh01a6:116": "Apica āvāsamacchariyena lohagehe paccati. Kulamacchariyena appalābho hoti. Lābhamacchariyena gūthaniraye nibbattati. Vaṇṇamacchariyena bhave bhave nibbattassa vaṇṇo nāma na hoti. Dhammamacchariyena kukkuḷaniraye nibbattatīti.",
  "atk-abh01a6:117": "Maccharāyanavasena maccheraṁ. Maccharāyanākāro maccharāyanā. Maccharena ayitassa maccherasamaṅgino bhāvo maccharāyitattaṁ. ‘Mayhameva hontu mā aññassā’ti sabbāpi attano sampattiyo byāpetuṁ na icchatīti viviccho. Vivicchassa bhāvo vevicchaṁ, mudumacchariyassetaṁ nāmaṁ. Kadariyo vuccati anādaro. Tassa bhāvo kadariyaṁ. Thaddhamacchariyassetaṁ nāmaṁ. Tena hi samannāgato puggalo parampi paresaṁ dadamānaṁ nivāreti. Vuttampi cetaṁ –",
  "atk-abh01a6:118": "Kadariyo pāpasaṅkappo, micchādiṭṭhi anādaro;",
  "atk-abh01a6:119": "Dadamānaṁ nivāreti, yācamānāna bhojananti. (saṁ. ni. 1.132);",
  "atk-abh01a6:120": "Yācake disvā kaṭukabhāvena cittaṁ añcati saṅkocetīti kaṭukañcuko. Tassa bhāvo kaṭukañcukatā. Aparo nayo – kaṭukañcukatā vuccati kaṭacchuggāho. Samatittikapuṇṇāya hi ukkhaliyā bhattaṁ gaṇhanto sabbatobhāgena saṅkuṭitena aggakaṭacchunā gaṇhāti, pūretvā gahetuṁ na sakkoti; evaṁ maccharipuggalassa cittaṁ saṅkucati. Tasmiṁ saṅkucite kāyopi tatheva saṅkucati, paṭikuṭati, paṭinivattati, na sampasāriyatīti maccheraṁ ‘kaṭukañcukatā’ti vuttaṁ.",
  "atk-abh01a6:121": "Aggahitattaṁ cittassāti paresaṁ upakārakaraṇe dānādinā ākārena yathā na sampasāriyati, evaṁ āvaritvā gahitabhāvo cittassa. Yasmā pana maccharipuggalo attano santakaṁ paresaṁ adātukāmo hoti parasantakaṁ gaṇhitukāmo, tasmā ‘idaṁ acchariyaṁ mayhameva hotu, mā aññassā’ti pavattivasenassa attasampattinigūhanalakkhaṇatā attasampattiggahaṇalakkhaṇatā vā veditabbā. Sesaṁ imasmiṁ gocchake uttānatthameva.",
  "atk-abh01a6:122": "Imāni pana saṁyojanāni kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā kāmarāgapaṭighasaṁyojanāni anāgāmimaggena pahīyanti, mānasaṁyojanaṁ arahattamaggena, diṭṭhivicikicchāsīlabbataparāmāsā sotāpattimaggena, bhavarāgasaṁyojanaṁ arahattamaggena, issāmacchariyāni sotāpattimaggena, avijjā arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyāni sotāpattimaggena pahīyanti, kāmarāgapaṭighā anāgāmimaggena, mānabhavarāgaavijjā arahattamaggenāti.",
  "atk-abh01a6:123": "1140. Ganthagocchake nāmakāyaṁ gantheti, cutipaṭisandhivasena vaṭṭasmiṁ ghaṭetīti kāyagantho. Sabbaññubhāsitampi paṭikkhipitvā sassato loko idameva saccaṁ moghamaññanti iminā ākārena abhinivisatīti idaṁsaccābhiniveso. Yasmā pana abhijjhākāmarāgānaṁ viseso atthi, tasmā abhijjhākāyaganthassa padabhājane ‘‘yo kāmesu kāmacchando kāmarāgo’’ti avatvā yo rāgo sārāgotiādi vuttaṁ. Iminā yaṁ heṭṭhā vuttaṁ ‘brahmānaṁ vimānādīsu chandarāgo kāmāsavo na hoti, ganthagocchakaṁ patvā abhijjhākāyagantho hotī’ti taṁ suvuttanti veditabbaṁ. Parato kilesagocchakepi eseva nayo. Ṭhapetvā sīlabbataparāmāsanti idaṁ yasmā sīlabbataparāmāso ‘idameva sacca’ntiādinā ākārena nābhinivisati, ‘sīlena suddhī’tiādinā eva pana abhinivisati, tasmā micchādiṭṭhibhūtampi taṁ paṭikkhipanto ‘ṭhapetvā’ti āha.",
  "atk-abh01a6:124": "1162. Nīvaraṇagocchakassa thinamiddhaniddese cittassa akallatāti cittassa gilānabhāvo. Gilāno hi akallakoti vuccati. Vinayepi vuttaṁ – ‘‘nāhaṁ, bhante, akallako’’ti (pārā. 151). Akammaññatāti cittagelaññasaṅkhātova akammaññatākāro. Olīyanāti olīyanākāro. Iriyāpathikacittañhi iriyāpathaṁ sandhāretuṁ asakkontaṁ, rukkhe vagguli viya, khīle laggitaphāṇitavārako viya ca, olīyati. Tassa taṁ ākāraṁ sandhāya olīyanāti vuttaṁ. Dutiyapadaṁ upasaggavasena vaḍḍhitaṁ. Līnanti avipphārikatāya paṭikuṭitaṁ. Itare dve ākārabhāvaniddesā. Thinanti sappipiṇḍo viya avipphārikatāya ghanabhāvena ṭhitaṁ. Thiyanāti ākāraniddeso. Thiyitabhāvo thiyitattaṁ, avipphāravaseneva thaddhatāti attho.",
  "atk-abh01a6:125": "1163.Kāyassāti khandhattayasaṅkhātassa nāmakāyassa. Akallatā akammaññatāti heṭṭhā vuttanayameva. Megho viya ākāsaṁ kāyaṁ onayhatīti onāho. Sabbatobhāgena onāho pariyonāho. Abbhantare samorundhatīti antosamorodho. Yathā hi nagare rundhitvā gahite manussā bahi nikkhamituṁ na labhanti, evampi middhena samoruddhā dhammā vipphāravasena nikkhamituṁ na labhanti. Tasmā antosamorodhoti vuttaṁ. Medhatīti middhaṁ; akammaññabhāvena vihiṁsatīti attho. Supanti tenāti soppaṁ. Akkhidalādīnaṁ pacalabhāvaṁ karotīti pacalāyikā. Supanā supitattanti ākārabhāvaniddesā. Yaṁ pana tesaṁ purato soppapadaṁ tassa punavacane kāraṇaṁ vuttameva. Idaṁ vuccati thinamiddhanīvaraṇanti idaṁ thinañca middhañca ekato katvā āvaraṇaṭṭhena thinamiddhanīvaraṇanti vuccati. Yaṁ yebhuyyena sekkhaputhujjanānaṁ niddāya pubbabhāgaaparabhāgesu uppajjati taṁ arahattamaggena samucchijjati. Khīṇāsavānaṁ pana karajakāyassa dubbalabhāvena bhavaṅgotaraṇaṁ hoti, tasmiṁ asammisse vattamāne te supanti, sā nesaṁ niddā nāma hoti. Tenāha bhagavā – ‘‘abhijānāmi kho panāhaṁ, aggivessana, gimhānaṁ pacchime māse catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā’’ti (ma. ni. 1.387). Evarūpo panāyaṁ karajakāyassa dubbalabhāvo na maggavajjho, upādinnakepi anupādinnakepi labbhati. Upādinnake labbhamāno yadā khīṇāsavo dīghamaggaṁ gato hoti, aññataraṁ vā pana kammaṁ katvā kilanto, evarūpe kāle labbhati. Anupādinnake labbhamāno paṇṇapupphesu labbhati. Ekaccānañhi rukkhānaṁ paṇṇāni sūriyātapena pasāriyanti rattiṁ paṭikuṭanti, padumapupphādīni sūriyātapena pupphanti, rattiṁ puna paṭikuṭanti . Idaṁ pana middhaṁ akusalattā khīṇāsavānaṁ na hotīti.",
  "atk-abh01a6:126": "Tattha siyā – ‘‘na middhaṁ akusalaṁ. Kasmā? Rūpattā. Rūpañhi abyākataṁ. Idañca rūpaṁ. Tenevettha ‘kāyassa akallatā akammaññatā’ti kāyaggahaṇaṁ kata’’nti. Yadi ‘kāyassā’ti vuttamattenevetaṁ rūpaṁ, kāyapassaddhādayopi dhammā rūpameva bhaveyyuṁ. ‘Sukhañca kāyena paṭisaṁvedeti’ (dha. sa. 163; dī. ni. 1.230) ‘kāyena ceva paramasaccaṁ sacchikarotī’ti (ma. ni. 2.183; a. ni. 4.113) sukhapaṭisaṁvedanaparamatthasaccasacchikaraṇānipi rūpakāyeneva siyuṁ. Tasmā na vattabbametaṁ ‘rūpaṁ middha’nti. Nāmakāyo hettha kāyo nāma. Yadi nāmakāyo, atha kasmā ‘soppaṁ pacalāyikā’ti vuttaṁ? Na hi nāmakāyo supati, na ca pacalāyatīti. ‘Liṅgādīni viya indriyassa, tassa phalattā. Yathā hi ‘itthiliṅgaṁ itthinimittaṁ itthikuttaṁ itthākappo’ti imāni liṅgādīni itthindriyassa phalattā vuttāni, evaṁ imassāpi nāmakāyagelaññasaṅkhātassa middhassa phalattā soppādīni vuttāni. Middhe hi sati tāni hontīti. Phalūpacārena, middhaṁ arūpampi samānaṁ ‘soppaṁ pacalāyikā supanā supitatta’nti vuttaṁ.",
  "atk-abh01a6:127": "‘Akkhidalādīnaṁ pacalabhāvaṁ karotīti pacalāyikā’ti vacanatthenāpi cāyamattho sādhitoyevāti na rūpaṁ middhaṁ. Onāhādīhipi cassa arūpabhāvo dīpitoyeva. Na hi rūpaṁ nāmakāyassa ‘onāho pariyonāho antosamorodho’ hotīti. ‘Nanu ca imināva kāraṇenetaṁ rūpaṁ? Na hi arūpaṁ kassaci onāho, na pariyonāho, na antosamorodho hotī’ti. Yadi evaṁ, āvaraṇampi na bhaveyya. Tasmā. Yathā kāmacchandādayo arūpadhammā āvaraṇaṭṭhena nīvaraṇā, evaṁ imassāpi onāhanādiatthena onāhāditā veditabbā. Apica ‘‘pañca nīvaraṇe pahāya cetaso upakkilese paññāya dubbalīkaraṇe’’ti (dī. ni. 2.146; saṁ. ni. 5.233) vacanatopetaṁ arūpaṁ. Na hi rūpaṁ cittupakkileso, na paññāya dubbalīkaraṇaṁ hotīti.",
  "atk-abh01a6:128": "Kasmā na hoti? Nanu vuttaṁ –",
  "atk-abh01a6:129": "‘‘Santi, bhikkhave, eke samaṇabrāhmaṇā suraṁ pivanti merayaṁ, surāmerayapānā appaṭiviratā, ayaṁ, bhikkhave, paṭhamo samaṇabrāhmaṇānaṁ upakkileso’’ti (a. ni. 4.50).",
  "atk-abh01a6:130": "Aparampi vuttaṁ ‘‘cha khome, gahapatiputta, ādīnavā surāmerayamajjapamādaṭṭhānānuyoge – sandiṭṭhikā dhanajāni, kalahappavaḍḍhanī, rogānaṁ āyatanaṁ, akittisañjananī, kopīnanidaṁsanī, paññāya dubbalīkaraṇītveva chaṭṭhaṁ padaṁ bhavatī’’ti (dī. ni. 3.248). Paccakkhatopi cetaṁ siddhameva. Yathā majje udaragate, cittaṁ saṁkilissati, paññā dubbalā hoti, tasmā majjaṁ viya middhampi cittasaṁkileso ceva paññāya dubbalīkaraṇañca siyāti. Na, paccayaniddesato. Yadi hi majjaṁ saṁkileso bhaveyya, so ‘‘ime pañca nīvaraṇe pahāya cetaso upakkilese’’ti (ma. ni. 1.297) vā, ‘‘evameva kho, bhikkhave, pañcime cittassa upakkilesā, yehi upakkilesehi upakkiliṭṭhaṁ cittaṁ na ceva mudu hoti, na ca kammaniyaṁ, na ca pabhassaraṁ, pabhaṅgu ca, na ca sammā samādhiyati āsavānaṁ khayāya. Katame pañca? Kāmacchando, bhikkhave, cittassa upakkileso’’ti (saṁ. ni. 5.214) vā, ‘‘katame ca, bhikkhave, cittassa upakkilesā? Abhijjhā visamalobho cittassa upakkileso’’ti (ma. ni. 1.71) vā – evamādīsu upakkilesaniddesesu niddesaṁ āgaccheyya. Yasmā pana tasmiṁ pīte upakkilesā uppajjanti ye cittasaṁkilesā ceva paññāya ca dubbalīkaraṇā honti, tasmā taṁ tesaṁ paccayattā paccayaniddesato evaṁ vuttaṁ. Middhaṁ pana sayameva cittassa saṁkileso ceva paññāya dubbalīkaraṇañcāti arūpameva middhaṁ.",
  "atk-abh01a6:131": "Kiñca bhiyyo? Sampayogavacanato. ‘‘Thinamiddhanīvaraṇaṁ avijjānīvaraṇena nīvaraṇañceva nīvaraṇasampayuttañcā’’ti (dha. sa. 1176) hi vuttaṁ. Tasmā sampayogavacanato nayidaṁ rūpaṁ. Na hi rūpaṁ sampayuttasaṅkhyaṁ labhatīti. Athāpi siyā – ‘yathālābhavasenetaṁ vuttaṁ. Yathā hi ‘‘sippisambukampi sakkharakathalampi macchagumbampi carantampi tiṭṭhantampī’’ti (dī. ni. 1.249; ma. ni. 1.433) evaṁ ekato katvā yathālābhavasena vuttaṁ. Sakkharakathalañhi tiṭṭhati yeva na carati, itaradvayaṁ tiṭṭhatipi caratipi. Evamidhāpi middhaṁ nīvaraṇameva, na sampayuttaṁ , thinaṁ nīvaraṇampi sampayuttampīti sabbaṁ ekato katvā yathālābhavasena ‘‘nīvaraṇañceva nīvaraṇasampayuttañcā’’ti vuttaṁ. Middhaṁ pana yathā sakkharakathalaṁ tiṭṭhateva na carati, evaṁ nīvaraṇameva, na sampayuttaṁ. Tasmā rūpameva middhanti. Na, rūpabhāvāsiddhito. Sakkharakathalañhi na caratīti vināpi suttena siddhaṁ. Tasmā tattha yathālābhavasenattho hotu . Middhaṁ pana rūpanti asiddhametaṁ. Na sakkā tassa iminā suttena rūpabhāvo sādhetunti middhassa rūpabhāvāsiddhito na idaṁ yathālābhavasena vuttanti arūpameva middhaṁ.",
  "atk-abh01a6:132": "Kiñca bhiyyo? ‘Cattattā’tiādivacanato. Vibhaṅgasmiñhi ‘‘vigatathinamiddhoti tassa thinamiddhassa cattattā vantattā muttattā pahīnattā paṭinissaṭṭhattā, tena vuccati vigatathinamiddho’’ti (vibha. 547) ca, ‘‘idaṁ cittaṁ imamhā thinamiddhā sodheti visodheti parisodheti moceti vimoceti parimoceti, tena vuccati thinamiddhā cittaṁ parisodheti’’ cāti (vibha. 551) – evaṁ ‘cattattā’tiādi vuttaṁ. Na ca ‘rūpaṁ’ evaṁ vuccati, tasmāpi arūpameva middhanti. Na, cittajassāsambhavavacanato. Tividhañhi middhaṁ – cittajaṁ utujaṁ āhārajañca. Tasmā yaṁ tattha cittajaṁ tassa vibhaṅge jhānacittehi asambhavo vutto, na arūpabhāvo sādhitoti rūpameva middhanti. Na, rūpabhāvāsiddhitova. Middhassa hi rūpabhāve siddhe sakkā etaṁ laddhuṁ. Tattha cittajassāsambhavo vutto. So eva ca na sijjhatīti arūpameva middhaṁ.",
  "atk-abh01a6:133": "Kiñca bhiyyo? Pahānavacanato. Bhagavatā hi ‘‘cha, bhikkhave, dhamme pahāya bhabbo paṭhamajjhānaṁ upasampajja viharituṁ; katame cha? Kāmacchandaṁ, byāpādaṁ, thinamiddhaṁ, uddhaccaṁ, kakkuccaṁ, vicikicchaṁ; kāmesu kho panassa ādīnavo sammapaññāya sudiṭṭho hotī’’ti (a. ni. 6.73) ca, ‘‘ime pañca nīvaraṇe pahāya balavatiyā paññāya attatthaṁ vā paratthaṁ vā ñassatī’’ti (a. ni. 5.51) ca ādīsu middhassāpi pahānaṁ vuttaṁ. Na ca rūpaṁ pahātabbaṁ. Yathāha – ‘‘rūpakkhandho abhiññeyyo, pariññeyyo, na pahātabbo, na bhāvetabbo na sacchikātabbo’’ti (vibha. 1031) imassāpi pahānavacanato arūpameva middhanti. Na, rūpassāpi pahānavacanato. ‘‘Rūpaṁ, bhikkhave, na tumhākaṁ, taṁ pajahathā’’ti (ma. ni. 1.247; saṁ. ni. 3.33). Ettha hi rūpassāpi pahānaṁ vuttameva. Tasmā akāraṇametanti. Na, aññathā vuttattā. Tasmiñhi sutte ‘‘yo, bhikkhave, rūpe chandarāgavinayo taṁ tattha pahāna’’nti (saṁ. ni. 3.25) evaṁ chandarāgappahānavasena rūpassa pahānaṁ vuttaṁ, na yathā ‘‘cha dhamme pahāya pañca nīvaraṇe pahāyā’’ti evaṁ pahātabbameva vuttanti, aññathā vuttattā, na rūpaṁ middhaṁ. Tasmā yānetāni ‘‘so ime pañca nīvaraṇe pahāya cetaso upakkilese’’tiādīni suttāni vuttāni, etehi ceva aññehi ca suttehi arūpameva middhanti veditabbaṁ. Tathā hi –",
  "atk-abh01a6:134": "‘‘Pañcime, bhikkhave, āvaraṇā nīvaraṇā cetaso ajjhāruhā paññāya dubbalīkaraṇā. Katame pañca? Kāmacchando, bhikkhave, āvaraṇo nīvaraṇo…pe… thinamiddhaṁ, bhikkhave, āvaraṇaṁ nīvaraṇaṁ cetaso ajjhāruhaṁ paññāya dubbalīkaraṇa’’nti (saṁ. ni. 5.220) ca, ‘‘thinamiddhanīvaraṇaṁ, bhikkhave, andhakaraṇaṁ acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanika’’nti (saṁ. ni. 5.221) ca, ‘‘evameva kho, brāhmaṇa, yasmiṁ samaye thinamiddhapariyuṭṭhitena cetasā viharati thinamiddhaparetenā’’ti (saṁ. ni. 5.236) ca, ‘‘ayoniso, bhikkhave, manasikaroto anuppanno ceva kāmacchando uppajjati…pe… anuppannañceva thinamiddhaṁ uppajjatī’’ti (saṁ. ni. 5.216) ca, ‘‘kevalohāyaṁ, bhikkhave, akusalarāsi yadidaṁ pañca nīvaraṇā’’ti (saṁ. ni. 5.371) ca –",
  "atk-abh01a6:135": "Evamādīni ca anekāni etassa arūpabhāvajotakāneva suttāni vuttāni. Yasmā cetaṁ arūpaṁ tasmā āruppepi uppajjati. Vuttañhetaṁ mahāpakaraṇe paṭṭhāne – ‘‘nīvaraṇaṁ dhammaṁ paṭicca nīvaraṇo dhammo uppajjati, na purejātapaccayā’’ti etassa vibhaṅge ‘‘āruppe kāmacchandanīvaraṇaṁ paṭicca thinamiddhaṁ… uddhaccaṁ avijjānīvaraṇa’’nti (paṭṭhā. 3.8.8) sabbaṁ vitthāretabbaṁ. Tasmā sanniṭṭhānamettha gantabbaṁ arūpameva middhanti.",
  "atk-abh01a6:136": "1166. Kukkuccaniddese akappiye kappiyasaññitātiādīni mūlato kukkuccadassanatthaṁ vuttāni. Evaṁsaññitāya hi kate vītikamme, niṭṭhite vatthujjhācāre, puna sañjātasatinopi ‘duṭṭhu mayā kata’nti evaṁ anutappamānassa pacchānutāpavasenetaṁ uppajjati. Tena taṁ mūlato dassetuṁ ‘akappiye kappiyasaññitā’tiādi vuttaṁ. Tattha akappiyabhojanaṁ kappiyasaññī hutvā paribhuñjati, akappiyamaṁsaṁ kappiyamaṁsasaññī hutvā, acchamaṁsaṁ sūkaramaṁsanti, dīpimaṁsaṁ vā migamaṁsanti khādati; kāle vītivatte kālasaññāya, pavāretvā appavāritasaññāya, pattasmiṁ raje patite paṭiggahitasaññāya bhuñjati – evaṁ ‘akappiye kappiyasaññāya’ vītikkamaṁ karoti nāma. Sūkaramaṁsaṁ pana acchamaṁsasaññāya khādamāno, kāle ca vikālasaññāya bhuñjamāno ‘kappiye akappiyasaññitāya’ vītikkamaṁ karoti nāma. Anavajjaṁ pana kiñcideva vajjasaññitāya, vajjañca anavajjasaññitāya karonto ‘anavajje vajjasaññāya vajje ca anavajjasaññāya’ vītikkamaṁ karoti nāma. Yasmā panetaṁ ‘‘akataṁ vata me kalyāṇaṁ, akataṁ kusalaṁ, akataṁ bhīruttāṇaṁ, kataṁ pāpaṁ, kataṁ luddaṁ, kataṁ kibbisa’’nti evaṁ anavajje vajjasaññitāyapi kate vītikkame uppajjati, tasmāssa aññampi vatthuṁ anujānanto yaṁ evarūpantiādimāha.",
  "atk-abh01a6:137": "Tattha kukkuccapadaṁ vuttatthameva. Kukkuccāyanākāro kukkuccāyanā. Kukkuccena ayitassa bhāvo kukkuccāyitattaṁ. Cetaso vippaṭisāroti ettha katākatassa sāvajjānavajjassa vā abhimukhagamanaṁ ‘vippaṭisāro’ nāma. Yasmā pana so kataṁ vā pāpaṁ akataṁ na karoti, akataṁ vā kalyāṇaṁ kataṁ na karoti, tasmā virūpo kucchito vā paṭisāroti ‘vippaṭisāro’. So pana cetaso, na sattassāti ñāpanatthaṁ ‘cetaso’ vippaṭisāroti vuttaṁ. Ayamassa sabhāvaniddeso. Uppajjamānaṁ pana kukkuccaṁ āraggamiva kaṁsapattaṁ manaṁ vilikhamānameva uppajjati, tasmā manovilekhoti vuttaṁ. Ayamassa kiccaniddeso. Yaṁ pana vinaye ‘‘atha kho āyasmā sāriputto bhagavatā paṭikkhittaṁ anuvasitvā anuvasitvā āvasathapiṇḍaṁ paribhuñjitu’’nti kukkuccāyanto na paṭiggahesīti (pāci. 204) kukkuccaṁ āgataṁ, na taṁ nīvaraṇaṁ. Na hi arahato ‘duṭṭhu mayā idaṁ kata’nti evaṁ anutāpo atthi. Nīvaraṇapatirūpakaṁ panetaṁ ‘kappati na kappatī’ti vīmaṁsanasaṅkhātaṁ vinayakukkuccaṁ nāma.",
  "atk-abh01a6:138": "1176.‘‘Katame dhammā nīvaraṇā ceva nīvaraṇasampayuttā cā’’ti padassa niddese yasmā thinamiddhaṁ aññamaññaṁ na vijahati, tasmā thinamiddhanīvaraṇaṁ avijjānīvaraṇena nīvaraṇañceva nīvaraṇasampayuttañcāti abhinditvā vuttaṁ. Yasmā pana uddhacce satipi kukkuccassa abhāvā kukkuccena vināpi uddhaccaṁ uppajjati, tasmā taṁ bhinditvā vuttaṁ. Yañca yena sampayogaṁ na gacchati, taṁ na yojitanti veditabbaṁ.",
  "atk-abh01a6:139": "Ime pana nīvaraṇe kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā kāmacchandabyāpādā anāgāmimaggena pahīyanti, thinamiddhuddhaccāni arahattamaggena, kukkuccavicikicchā sotāpattimaggena, avijjā arahattamaggena. Maggapaṭipāṭiyā sotāpattimaggena kukkuccavicikicchā pahīyanti, anāgāmimaggena kāmacchandabyāpādā, arahattamaggena thinamiddhuddhaccāvijjāti.",
  "atk-abh01a6:140": "1182. Parāmāsagocchake te dhamme ṭhapetvāti pucchāsabhāgena bahuvacanaṁ kataṁ.",
  "atk-abh01a6:141": "1219. Upādānaniddese vatthusaṅkhātaṁ kāmaṁ upādiyatīti kāmupādānaṁ kāmo ca so upādānañcātipi kāmupādānaṁ. Upādānanti daḷhaggahaṇaṁ. Daḷhattho hi ettha upasaddo upāyāsaupakaṭṭhādīsu viya. Tathā diṭṭhi ca sā upādānañcāti diṭṭhupādānaṁ. Diṭṭhiṁ upādiyatīti diṭṭhupādānaṁ. ‘Sassato attā ca loko cā’tiādīsu (dī. ni. 1.31) hi purimadiṭṭhiṁ uttaradiṭṭhi upādiyahi. Tathā sīlabbataṁ upādiyatīti sīlabbatupādānaṁ. Sīlabbatañca taṁ upādānañcātipi sīlabbatupādānaṁ. Gosīlagovatādīni hi ‘evaṁ suddhī’ti abhinivesato sayameva upādānāni. Tathā, vadanti etenāti ‘vādo’; upādiyanti etenāti ‘upādānaṁ’. Kiṁ vadanti, upādiyanti vā? Attānaṁ. Attano vādupādānaṁ attavādupādānaṁ; ‘attavādamattameva vā attā’ti upādiyanti etenāti attavādupādānaṁ.",
  "atk-abh01a6:142": "1220.Yo kāmesu kāmacchandoti etthāpi vatthukāmāva anavasesato kāmāti adhippetā. Tasmā vatthukāmesu kāmacchando idha kāmupādānanti anāgāminopi taṁ siddhaṁ hoti. Pañcakāmaguṇavatthuko panassa kāmarāgova natthīti.",
  "atk-abh01a6:143": "1221. Diṭṭhupādānaniddese natthi dinnanti. Dinnaṁ nāma atthi, sakkā kassaci kiñci dātunti jānāti; dinnassa pana phalaṁ vipāko natthīti gaṇhāti. Natthi yiṭṭhanti. Yiṭṭhaṁ vuccati mahāyāgo. Taṁ yajituṁ sakkāti jānāti; yiṭṭhassa pana phalaṁ vipāko natthīti gaṇhāti. Natthi hutanti āhunapāhunamaṅgalakiriyā. Taṁ kātuṁ sakkāti jānāti; tassa pana phalaṁ vipāko natthīti gaṇhāti. Natthi, sukatadukkaṭānanti ettha dasa kusalakammapathā sukatakammāni nāma. Dasa akusalakammapathā dukkaṭakammāni nāma. Tesaṁ atthibhāvaṁ jānāti phalaṁ vipāko pana natthīti gaṇhāti. Natthi ayaṁ lokoti paraloke ṭhito imaṁ lokaṁ natthīti gaṇhāti. Natthi paralokoti idha loke ṭhito paralokaṁ natthīti gaṇhāti. Natthi mātā natthi pitāti mātāpitūnaṁ atthibhāvaṁ jānāti, tesu katapaccayena koci phalaṁ vipāko natthīti gaṇhāti. Natthi sattā opapātikāti cavanakaupapajjanakā sattā natthīti gaṇhāti. Sammaggatā sammā paṭipannāti anulomapaṭipadaṁ paṭipannā dhammikasamaṇabrāhmaṇā lokasmiṁ natthīti gaṇhāti. Ye imañca lokaṁ parañca lokaṁ sayaṁ abhiññā sacchikatvā pavedentīti imañca lokaṁ parañca lokaṁ attanāva abhivisiṭṭhena ñāṇena ñatvā pavedanasamattho sabbaññū buddho nāma natthīti gaṇhāti.",
  "atk-abh01a6:144": "Imāni pana upādānāni kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā kāmupādānaṁ catūhi maggehi pahīyati, sesāni tīṇi sotāpattimaggena. Maggapaṭipāṭiyā sotāpattimaggena diṭṭhupādānādīni pahīyanti, catūhi maggehi kāmupādānanti.",
  "atk-abh01a6:145": "1235. Kilesagocchake kilesā eva kilesavatthūni. Vasanti vā ettha akhīṇāsavā sattā lobhādīsu patiṭṭhitattāti ‘vatthūni’. Kilesā ca te tappatiṭṭhānaṁ sattānaṁ vatthūni cāti ‘kilesavatthūni’. Yasmā cettha anantarapaccayādibhāvena uppajjamānā kilesāpi vasanti eva nāma, tasmā kilesānaṁ vatthūnītipi ‘kilesavatthūni’.",
  "atk-abh01a6:146": "1236.Tattha katamo lobho? Yo rāgo sārāgoti ayaṁ pana lobho hetugocchake ganthagocchake imasmiṁ kilesagocchaketi tīsu ṭhānesu atirekapadasatena niddiṭṭho. Āsavasaṁyojanaoghayoganīvaraṇaupādānagocchakesu aṭṭhahi aṭṭhahi padehi niddiṭṭho. Svāyaṁ atirekapadasatena niddiṭṭhaṭṭhānepi aṭṭhahi aṭṭhahi padehi niddiṭṭhaṭṭhānepi nippadesatova gahitoti veditabbo. Tesu hetuganthanīvaraṇaupādānakilesagocchakesu catumaggavajjhā taṇhā ekeneva koṭṭhāsena ṭhitā. Āsavasaṁyojanaoghayogesu catumaggavajjhāpi dve koṭṭhāsā hutvā ṭhitā. Kathaṁ? Āsavesu kāmāsavo bhavāsavoti, saṁyojanesu kāmarāgasaṁyojanaṁ bhavarāgasaṁyojananti, oghesu kāmogho bhavoghoti, yogesu kāmayogo bhavayogoti.",
  "atk-abh01a6:147": "Imāni pana kilesavatthūni kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā lobho catūhi maggehi pahīyati, doso anāgāmimaggena, mohamānā arahattamaggena, diṭṭhivicikicchā sotāpattimaggena, thinādīni arahattamaggena. Maggapaṭipāṭiyā sotāpattimaggena diṭṭhivicikicchā pahīyanti, anāgāmimaggena doso, arahattamaggena sesā sattāti.",
  "atk-abh01a6:148": "1287. Kāmāvacaraniddese heṭṭhatoti heṭṭhābhāgena. Avīcinirayanti vā aggijālānaṁ vā sattānaṁ vā dukkhavedanāya vīci, antaraṁ, chiddaṁ ettha natthīti avīci. Sukhasaṅkhāto ayo ettha natthīti nirayo. Niratiatthenapi nirassādatthenapi nirayo. Pariyantaṁ karitvāti taṁ avīcisaṅkhātaṁ nirayaṁ antaṁ katvā. Uparitoti uparibhāgena. Paranimmitavasavattideveti paranimmitesu kāmesu vasaṁ vattanato evaṁladdhavohāre deve. Anto karitvāti anto pakkhipitvā. Yaṁ etasmiṁ antareti ye etasmiṁ okāse. Etthāvacarāti iminā yasmā etasmiṁ antare aññepi caranti kadāci katthaci sambhavato, tasmā tesaṁ asaṅgaṇhanatthaṁ ‘avacarā’ti vuttaṁ. Tena ye etasmiṁ antare ogāḷhā hutvā caranti sabbattha sadā ca sambhavato, adhobhāge caranti avīcinirayassa heṭṭhā bhūtupādāyapavattibhāvena, tesaṁ saṅgaho kato hoti. Te hi avagāḷhāva caranti, adhobhāgeva carantīti avacarā. Ettha pariyāpannāti iminā pana yasmā ete etthāvacarā aññatthāpi avacaranti, na pana tattha pariyāpannā honti, tasmā tesaṁ aññatthāpi avacarantānaṁ pariggaho kato hoti. Idāni te ettha pariyāpannadhamme rāsisuññatapaccayabhāvato ceva sabhāvato ca dassento khandhātiādimāha.",
  "atk-abh01a6:149": "1289. Rūpāvacaraniddese brahmalokanti paṭhamajjhānabhūmisaṅkhātaṁ brahmaṭṭhānaṁ. Sesamettha kāmāvacaraniddese vuttanayeneva veditabbaṁ. Samāpannassa vātiādīsu paṭhamapadena kusalajjhānaṁ vuttaṁ, dutiyena vipākajjhānaṁ, vuttaṁ tatiyena kiriyajjhānaṁ vuttanti veditabbaṁ.",
  "atk-abh01a6:150": "1291. Arūpāvacaraniddese ākāsānañcāyatanūpageti ākāsānañcāyatanasaṅkhātaṁ bhavaṁ upagate. Dutiyapadepi eseva nayo. Sesaṁ heṭṭhā vuttanayeneva veditabbaṁ.",
  "atk-abh01a6:151": "1301. Saraṇadukaniddese yvāyaṁ tīsu akusalamūlesu moho, so lobhasampayutto ca lobhena saraṇo, dosasampayutto ca dosena saraṇo. Vicikicchuddhaccasampayutto pana moho diṭṭhisampayuttena ceva rūparāgaarūparāgasaṅkhātena ca rāgaraṇena pahānekaṭṭhabhāvato saraṇo sarajoti veditabbo.",
  "atk-abh01a6:152": "Suttantikadukanikkhepakathā",
  "atk-abh01a6:153": "1303. Suttantikadukesu mātikākathāyaṁ atthato vivecitattā yāni ca nesaṁ niddesapadāni tesampi heṭṭhā vuttanayeneva suviññeyyattā yebhuyyena uttānatthāni eva. Idaṁ panettha visesamattaṁ – vijjūpamaduke tāva cakkhumā kira puriso meghandhakāre rattiṁ maggaṁ paṭipajji. Tassa andhakāratāya maggo na paññāyi. Vijju niccharitvā andhakāraṁ viddhaṁsesi. Athassa andhakāravigamā maggo pākaṭo ahosi. So dutiyampi gamanaṁ abhinīhari. Dutiyampi andhakāro otthari. Maggo na paññāyi. Vijju niccharitvā taṁ viddhaṁsesi. Vigate andhakāre maggo pākaṭo ahosi. Tatiyampi gamanaṁ abhinīhari. Andhakāro otthari. Maggo na paññāyi. Vijju niccharitvā andhakāraṁ viddhaṁsesi.",
  "atk-abh01a6:154": "Tattha cakkhumato purisassa andhakāre maggapaṭipajjanaṁ viya ariyasāvakassa sotāpattimaggatthāya vipassanārambho. Andhakāre maggassa apaññāyanakālo viya saccacchādakatamaṁ. Vijjuyā niccharitvā andhakārassa viddhaṁsitakālo viya sotāpattimaggobhāsena uppajjitvā saccacchādakatamassa vinoditakālo. Vigate andhakāre maggassa pākaṭakālo viya sotāpattimaggassa catunnaṁ saccānaṁ pākaṭakālo. Maggassa pākaṭaṁ pana maggasamaṅgipuggalassa pākaṭameva. Dutiyagamanābhinīhāro viya sakadāgāmimaggatthāya vipassanārambho. Andhakāre maggassa apaññāyanakālo viya saccacchādakatamaṁ. Dutiyaṁ vijjuyā niccharitvā andhakārassa viddhaṁsitakālo viya sakadāgāmimaggobhāsena uppajjitvā saccacchādakatamassa vinoditakālo. Vigate andhakāre maggassa pākaṭakālo viya sakadāgāmimaggassa catunnaṁ saccānaṁ pākaṭakālo. Maggassa pākaṭaṁ pana maggasamaṅgipuggalassa pākaṭameva. Tatiyagamanābhinīhāro viya anāgāmimaggatthāya vipassanārambho. Andhakāre maggassa apaññāyanakālo viya saccacchādakatamaṁ. Tatiyaṁ vijjuyā niccharitvā andhakārassa viddhaṁsitakālo viya anāgāmimaggobhāsena uppajjitvā saccacchādakatamassa vinoditakālo. Vigate andhakāre maggassa pākaṭakālo viya anāgāmimaggassa catunnaṁ saccānaṁ pākaṭakālo. Maggassa pākaṭaṁ pana maggasamaṅgipuggalassa pākaṭameva.",
  "atk-abh01a6:155": "Vajirassa pana pāsāṇo vā maṇi vā abhejjo nāma natthi. Yattha patati taṁ vinividdhameva hoti. Vajiraṁ khepentaṁ asesetvā khepeti. Vajirena gatamaggo nāma puna pākatiko na hoti. Evameva arahattamaggassa avajjhakileso nāma natthi. Sabbakilese vinivijjhati vajiraṁ viya. Arahattamaggopi kilese khepento asesetvā khepeti. Vajirena gatamaggassa puna pākatikattābhāvo viya arahattamaggena pahīnakilesānaṁ puna paccudāvattanaṁ nāma natthīti.",
  "atk-abh01a6:156": "1307.Bāladukaniddese bālesu ahirikānottappāni pākaṭāni, mūlāni ca sesānaṁ bāladhammānaṁ. Ahiriko hi anottappī ca na kiñci akusalaṁ na karoti nāmāti. Etāni dve paṭhamaṁyeva visuṁ vuttāni. Sukkapakkhepi ayameva nayo. Tathā kaṇhaduke.",
  "atk-abh01a6:157": "1311.Tapanīyadukaniddese katattā ca akatattā ca tapanaṁ veditabbaṁ. Kāyaduccaritādīni hi katattā tapanti, kāyasucaritādīni akatattā. Tathā hi puggalo ‘kataṁ me kāyaduccarita’nti tappati, ‘akataṁ me kāyasucarita’nti tappati. ‘Kataṁ me vacīduccarita’nti tappati…pe… ‘akataṁ me manosucarita’nti tappati. Atapanīyepi eseva nayo. Kalyāṇakārī hi puggalo ‘kataṁ me kāyasucarita’nti na tappati, ‘akataṁ me kāyaduccarita’nti na tappati…pe… ‘akataṁ me manoduccarita’nti na tappatīti (a. ni. 2.3).",
  "atk-abh01a6:158": "1313.Adhivacanadukaniddese yā tesaṁ tesaṁ dhammānanti sabbadhammaggahaṇaṁ. Saṅkhāyatīti saṅkhā, saṁkathiyatīti attho. Kinti saṁkathiyati? Ahanti mamanti paroti parassāti sattoti bhāvoti posoti puggaloti naroti māṇavoti tissoti dattoti, ‘mañco pīṭhaṁ bhisi bimbohanaṁ’ ‘vihāro pariveṇaṁ dvāraṁ vātapāna’nti evaṁ anekehi ākārehi saṁkathiyatīti ‘saṅkhā’. Samaññāyatīti samaññā. Kinti samaññāyati? ‘Ahanti…pe… vātapāna’nti samaññāyatīti ‘samaññā’. Paññāpiyatīti paññatti. Vohariyatīti vohāro. Kinti vohariyati? ‘Aha’nti…pe… ‘vātapāna’nti vohariyatīti vohāro.",
  "atk-abh01a6:159": "Nāmanti catubbidhaṁ nāmaṁ – sāmaññanāmaṁ guṇanāmaṁ kittimanāmaṁ opapātikanāmanti. Tattha paṭhamakappikesu mahājanena sammannitvā ṭhapitattā mahāsammatoti rañño nāmaṁ ‘sāmaññanāmaṁ’ nāma. Yaṁ sandhāya vuttaṁ – ‘‘mahājanasammatoti kho, vāseṭṭha, mahāsammato tveva paṭhamaṁ akkharaṁ upanibbatta’’nti (dī. ni. 3.131). Dhammakathiko paṁsukūliko vinayadharo tepiṭako saddho pasannoti evarūpaṁ guṇato āgatanāmaṁ ‘guṇanāmaṁ’ nāma. Bhagavā arahaṁ sammāsambuddhotiādīnipi tathāgatassa anekāni nāmasatāni guṇanāmāneva. Tena vuttaṁ –",
  "atk-abh01a6:160": "‘‘Asaṅkhyeyyāni nāmāni, saguṇena mahesino;",
  "atk-abh01a6:161": "Guṇena nāmamuddheyyaṁ, api nāmasahassato’’ti.",
  "atk-abh01a6:162": "Yaṁ pana jātassa kumārakassa nāmaggahaṇadivase dakkhiṇeyyānaṁ sakkāraṁ katvā samīpe ṭhitā ñātakā kappetvā pakappetvā ‘ayaṁ asukonāmā’ti nāmaṁ karonti, idaṁ ‘kittimanāma’ nāma. Yā pana purimapaññatti pacchimapaññattiyaṁ patati, purimavohāro pacchimavohāre patati, seyyathidaṁ – purimakappepi cando candoyeva nāma, etarahipi candova. Atīte sūriyo… samuddo… pathavī… pabbato pabbatoyeva, nāma, etarahipi pabbatoyevāti idaṁ ‘opapātikanāmaṁ’ nāma. Idaṁ catubbidhampi nāmaṁ ettha nāmameva hoti.",
  "atk-abh01a6:163": "Nāmakammanti nāmakaraṇaṁ. Nāmadheyyanti nāmaṭṭhapanaṁ. Niruttīti nāmanirutti. Byañjananti nāmabyañjanaṁ. Yasmā panetaṁ atthaṁ byañjeti tasmā evaṁ vuttaṁ. Abhilāpoti nāmābhilāpova. Sabbeva dhammā adhivacanapathāti adhivacanassa nopathadhammo nāma natthi. Ekadhammo sabbadhammesu nipatati, sabbadhammā ekadhammasmiṁ nipatanti. Kathaṁ? Ayañhi nāmapaññatti ekadhammo, so sabbesu catubhūmakadhammesu nipatati. Sattopi saṅkhāropi nāmato muttako nāma natthi.",
  "atk-abh01a6:164": "Aṭavīpabbatādīsu rukkhopi jānapadānaṁ bhāro. Te hi ‘ayaṁ kiṁ rukkho nāmā’ti puṭṭhā ‘khadiro’ ‘palāso’ti attanā jānanakanāmaṁ kathenti. Yassa nāmaṁ na jānanti tampi ‘anāmako’ nāmāti vadanti. Tampi tassa nāmadheyyameva hutvā tiṭṭhati. Samudde macchakacchapādīsupi eseva nayo. Itare dve dukā iminā samānatthā eva.",
  "atk-abh01a6:165": "1316.Nāmarūpaduke nāmakaraṇaṭṭhena ca namanaṭṭhena ca nāmanaṭṭhena ca nāmaṁ. Tattha cattāro khandhā tāva nāmakaraṇaṭṭhena ‘nāmaṁ’. Yathā hi mahājanasammatattā mahāsammatassa mahāsammatoti nāmaṁ ahosi, yathā vā mātāpitaro ‘ayaṁ tisso nāma hotu, phusso nāma hotū’ti evaṁ puttassa kittimanāmaṁ karonti, yathā vā ‘dhammakathiko’ ‘vinayadharo’ti guṇato nāmaṁ āgacchati, na evaṁ vedanādīnaṁ. Vedanādayo hi mahāpathavīādayo viya attano nāmaṁ karontāva uppajjanti. Tesu uppannesu tesaṁ nāmaṁ uppannameva hoti. Na hi vedanaṁ uppannaṁ ‘tvaṁ vedanā nāma hohī’ti koci bhaṇati. Na ca tassā nāmaggahaṇakiccaṁ atthi. Yathā pathaviyā uppannāya ‘tvaṁ pathavī nāma hohī’ti nāmaggahaṇakiccaṁ natthi, cakkavāḷasinerucandimasūriyanakkhattesu uppannesu ‘tvaṁ cakkavāḷaṁ nāma hohi tvaṁ nakkhattaṁ nāma hohī’ti nāmaggahaṇakiccaṁ natthi, nāmaṁ uppannameva hoti, opapātikapaññattiyaṁ nipatati, evaṁ vedanāya uppannāya ‘tvaṁ vedanā nāma hohī’ti nāmaggahaṇakiccaṁ natthi. Tāya uppannāya vedanāti nāmaṁ uppannameva hoti. Opapātikapaññattiyaṁ nipatati. Saññādīsupi eseva nayo. Atītepi hi vedanā vedanāyeva, saññā… saṅkhārā… viññāṇaṁ viññāṇameva. Anāgatepi, paccuppannepi. Nibbānaṁ pana sadāpi nibbānamevāti. ‘Nāmakaraṇaṭṭhena’ nāmaṁ.",
  "atk-abh01a6:166": "‘Namanaṭṭhenā’pi cettha cattāro khandhā nāmaṁ. Te hi ārammaṇābhimukhā namanti. ‘Nāmanaṭṭhena’ sabbampi nāmaṁ. Cattāro hi khandhā ārammaṇe aññamaññaṁ nāmenti. Nibbānaṁ ārammaṇādhipatipaccayatāya attani anavajjadhamme nāmeti.",
  "atk-abh01a6:167": "1318. Avijjābhavataṇhā vaṭṭamūlasamudācāradassanatthaṁ gahitā.",
  "atk-abh01a6:168": "1320.Bhavissati attā ca loko cāti khandhapañcakaṁ attā ca loko cāti gahetvā ‘taṁ bhavissatī’ti gahaṇākārena niviṭṭhā sassatadiṭṭhi. Dutiyā ‘na bhavissatī’ti ākārena niviṭṭhā ucchedadiṭṭhi.",
  "atk-abh01a6:169": "1326.Pubbantaṁārabbhāti atītakoṭṭhāsaṁ ārammaṇaṁ karitvā. Iminā brahmajāle āgatā aṭṭhārasa pubbantānudiṭṭhiyo gahitā. Aparantaṁ ārabbhāti anāgatakoṭṭhāsaṁ ārammaṇaṁ karitvā. Iminā tattheva āgatā catucattālīsa aparantānudiṭṭhiyo gahitā.",
  "atk-abh01a6:170": "1332. Dovacassatāniddese sahadhammike vuccamāneti sahadhammikaṁ nāma yaṁ bhagavatā paññattaṁ sikkhāpadaṁ, tasmiṁ vatthuṁ dassetvā āpattiṁ āropetvā ‘idaṁ nāma tvaṁ āpattiṁ āpanno, iṅgha desehi vuṭṭhāhi paṭikarohī’ti vuccamāne. Dovacassāyantiādīsu evaṁ codiyamānassa paṭicodanāya vā appadakkhiṇagāhitāya vā dubbacassa kammaṁ dovacassāyaṁ. Tadeva dovacassantipi vuccati. Tassa bhāvo dovacassiyaṁ. Itaraṁ tasseva vevacanaṁ. Vippaṭikūlagāhitāti vilomagāhitā. Vilomagahaṇasaṅkhātena vipaccanīkena sātaṁ assāti vipaccanīkasāto. ‘Paṭāṇikagahaṇaṁ gahetvā ekapadeneva taṁ nissaddamakāsi’nti sukhaṁ paṭilabhantassetaṁ adhivacanaṁ. Tassa bhāvo vipaccanīkasātatā. Ovādaṁ anādiyanavasena anādarassa bhāvo anādariyaṁ. Itaraṁ tasseva vevacanaṁ. Anādiyanākāro vā anādaratā. Garuvāsaṁ avasanavasena uppanno agāravabhāvo agāravatā. Sajeṭṭhakavāsaṁ avasanavasena uppanno appaṭissavabhāvo appaṭissavatā. Ayaṁ vuccatīti ayaṁ evarūpā dovacassatā nāma vuccati. Atthato panesā tenākārena pavattā cattāro khandhā, saṅkhārakkhandhoyeva vāti. Pāpamittatādīsupi eseva nayo. Dovacassatā pāpamittatādayo hi visuṁ cetasikadhammā nāma natthi.",
  "atk-abh01a6:171": "1333. Natthi etesaṁ saddhāti assaddhā; buddhādīni vatthūni na saddahantīti attho. Dussīlāti sīlassa dunnāmaṁ natthi, nissīlāti attho. Appassutāti sutarahitā. Pañca macchariyāni etesaṁ atthīti maccharino. Duppaññāti nippaññā. Sevanakavasena sevanā. Balavasevanā nisevanā. Sabbatobhāgena sevanā saṁsevanā. Upasaggavasena vā padaṁ vaḍḍhitaṁ. Tīhipi sevanāva kathitā. Bhajanāti upasaṅkamanā. Sambhajanāti sabbatobhāgena bhajanā. Upasaggavasena vā padaṁ vaḍḍhitaṁ. Bhattīti daḷhabhatti. Sambhattīti sabbatobhāgena bhatti. Upasaggavasena vā padaṁ vaḍḍhitaṁ. Dvīhipi daḷhabhatti eva kathitā. Taṁsampavaṅkatāti tesu puggalesu kāyena ceva cittena ca sampavaṅkabhāvo; tanninnatā tappoṇatā tappabbhāratāti attho.",
  "atk-abh01a6:172": "1334. Sovacassatādukaniddesopi vuttapaṭipakkhanayena veditabbo.",
  "atk-abh01a6:173": "1336.Pañcapiāpattikkhandhāti mātikāniddesena ‘pārājikaṁ saṅghādisesaṁ pācittiyaṁ pāṭidesanīyaṁ dukkaṭa’nti imā pañca āpattiyo. Sattapi āpattikkhandhāti vinayaniddesena ‘pārājikaṁ saṅghādisesaṁ thullaccayaṁ pācittiyaṁ pāṭidesanīyaṁ dukkaṭaṁ dubbhāsita’nti imā satta āpattiyo. Tattha saha vatthunā tāsaṁ āpattīnaṁ paricchedajānanakapaññā āpattikusalatā nāma. Saha kammavācāya āpattivuṭṭhānaparicchedajānanakapaññā pana āpattivuṭṭhānakusalatā nāma.",
  "atk-abh01a6:174": "1338. Samāpajjitabbato samāpatti. Saha parikammena appanāparicchedajānanakapaññā pana samāpattikusalatā nāma. ‘Cande vā sūriye vā nakkhatte vā ettakaṁ ṭhānaṁ gate vuṭṭhahissāmī’ti avirajjhitvā tasmiṁyeva samaye vuṭṭhānakapaññāya atthitāya samāpattivuṭṭhānakusalatā nāma.",
  "atk-abh01a6:175": "1340. Aṭṭhārasannaṁ dhātūnaṁ uggahamanasikārasavanadhāraṇaparicchedajānanakapaññā dhātukusalatā nāma. Tāsaṁyeva uggahamanasikārajānanakapaññā manasikārakusalatā nāma.",
  "atk-abh01a6:176": "1342. Dvādasannaṁ āyatanānaṁ uggahamanasikārasavanadhāraṇaparicchedajānanakapaññā latā nāma. Tīsupi vā etāsu kusalatāsu uggaho manasikāro savanaṁ sammasanaṁ paṭivedho paccavekkhaṇāti sabbaṁ vaṭṭati. Tattha savanauggahapaccavekkhaṇā lokiyā, paṭivedho lokuttaro. Sammasanamanasikārā lokiyalokuttaramissakā. ‘Avijjāpaccayā saṅkhārā’tiādīni (vibha. aṭṭha. 225) paṭiccasamuppādavibhaṅge āvibhavissanti. ‘Iminā pana paccayena idaṁ hotī’ti jānanakapaññā paṭiccasamuppādakusalatā nāma.",
  "atk-abh01a6:177": "1344. Ṭhānāṭṭhānakusalatādukaniddese hetū paccayāti ubhayampetaṁ aññamaññavevacanaṁ. Cakkhupasādo hi rūpaṁ ārammaṇaṁ katvā uppajjanakassa cakkhuviññāṇassa hetu ceva paccayo ca. Tathā sotapasādādayo sotaviññāṇādīnaṁ, ambabījādīni ca ambaphalādīnaṁ. Dutiyanaye ye ye dhammāti visabhāgapaccayadhammānaṁ nidassanaṁ. Yesaṁ yesanti visabhāgapaccayasamuppannadhammanidassanaṁ. Na hetū na paccayāti cakkhupasādo saddaṁ ārammaṇaṁ katvā uppajjanakassa sotaviññāṇassa na hetu na paccayo. Tathā sotapasādādayo avasesaviññāṇādīnaṁ. Ambādayo ca tālādīnaṁ uppattiyāti evamattho veditabbo.",
  "atk-abh01a6:178": "1346. Ajjavamaddavaniddese nīcacittatāti padamattameva viseso. Tassattho – mānābhāvena nīcaṁ cittaṁ assāti nīcacitto. Nīcacittassa bhāvo nīcacittatā. Sesaṁ cittujukatācittamudutānaṁ padabhājanīye āgatameva.",
  "atk-abh01a6:179": "1348. Khantiniddese khamanakavasena khanti. Khamanākāro khamanatā. Adhivāsenti etāya, attano upari āropetvā vāsenti, na paṭibāhanti, na paccanīkatāya tiṭṭhantīti adhivāsanatā. Acaṇḍikassa bhāvo acaṇḍikkaṁ. Anasuropoti asuropo vuccati na sammāropitattā duruttavacanaṁ. Tappaṭipakkhato anasuropo suruttavācāti attho. Evamettha phalūpacārena kāraṇaṁ niddiṭṭhaṁ. Attamanatā cittassāti somanassavasena cittassa sakamanatā, attano cittasabhāvoyeva, na byāpannacittatāti attho.",
  "atk-abh01a6:180": "1349. Soraccaniddese kāyiko avītikkamoti tividhaṁ kāyasucaritaṁ. Vācasiko avītikkamoti catubbidhaṁ vacīsucaritaṁ. Kāyikavācasikoti iminā kāyavacīdvārasamuṭṭhitaṁ ājīvaṭṭhamakasīlaṁ pariyādiyati. Idaṁ vuccati soraccanti idaṁ pāpato suṭṭhu oratattā soraccaṁ nāma vuccati. Sabbopi sīlasaṁvaroti idaṁ yasmā na kevalaṁ kāyavācāheva anācāraṁ ācarati manasāpi ācarati eva, tasmā mānasikasīlaṁ pariyādāya dassetuṁ vuttaṁ.",
  "atk-abh01a6:181": "1350. Sākhalyaniddese aṇḍakāti yathā sadose rukkhe aṇḍakāni uṭṭhahanti, evaṁ sadosatāya khuṁsanavambhanādivacanehi aṇḍakā jātā. Kakkasāti pūtikā sā yathā nāma pūtirukkho kakkaso hoti paggharitacuṇṇo evaṁ kakkasā hoti. Sotaṁ ghaṁsayamānā viya pavisati. Tena vuttaṁ ‘kakkasā’ti. Parakaṭukāti paresaṁ kaṭukā amanāpā dosajananī. Parābhisajjanīti kuṭilakaṇṭakasākhā viya cammesu vijjhitvā paresaṁ abhisajjanī, gantukāmānampi gantuṁ adatvā lagganakārī. Kodhasāmantāti kodhassa āsannā. Asamādhisaṁvattanikāti appanāsamādhissa vā upacārasamādhissa vā asaṁvattanikā. Iti sabbānevetāni sadosavācāya vevacanāni. Tathārūpiṁ vācaṁ pahāyāti idaṁ pharusavācaṁ appajahitvā ṭhitassa antarantare pavattāpi saṇhavācā asaṇhavācā eva nāmāti dīpanatthaṁ vuttaṁ.",
  "atk-abh01a6:182": "Neḷāti eḷaṁ vuccati doso. Nāssā eḷanti neḷā; niddosāti attho. ‘‘Neḷaṅgo setapacchādo’’ti (udā. 65; saṁ. ni. 4.347; peṭako. 25) ettha vuttaneḷaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sarīre kopaṁ ajanetvā pemaṁ janetīti pemanīyā. Hadayaṁ gacchati, appaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī. Pure saṁvaḍḍhanārī viya sukumārātipi porī. Purassa esātipi porī; nagaravāsīnaṁ kathāti attho. Nagaravāsino hi yuttakathā honti. Pitimattaṁ pitāti bhātimattaṁ bhātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti bahujanamanāpā. Yā tatthāti yā tasmiṁ puggale. Saṇhavācatāti maṭṭhavācatā. Sakhilavācatāti muduvācatā. Apharusavācatāti akakkhaḷavācatā.",
  "atk-abh01a6:183": "1351. Paṭisanthāraniddese āmisapaṭisanthāroti āmisaalābhena attanā saha paresaṁ chiddaṁ yathā pihitaṁ hoti paṭicchannaṁ evaṁ āmisena paṭisantharaṇaṁ. Dhammapaṭisanthāroti dhammassa appaṭilābhena attanā saha paresaṁ chiddaṁ yathā pihitaṁ hoti paṭicchannaṁ, evaṁ dhammena paṭisantharaṇaṁ. Paṭisanthārako hotīti dveyeva hi lokasannivāsassa chiddāni, tesaṁ paṭisanthārako hoti. Āmisapaṭisanthārena vā dhammapaṭisanthārena vāti iminā duvidhena paṭisanthārena paṭisanthārako hoti, paṭisantharati, nirantaraṁ karoti.",
  "atk-abh01a6:184": "Tatrāyaṁ ādito paṭṭhāya kathā – paṭisanthārakena hi bhikkhunā āgantukaṁ āgacchantaṁ disvāva paccuggantvā pattacīvaraṁ gahetabbaṁ, āsanaṁ dātabbaṁ, tālavaṇṭena bījitabbaṁ, pādā dhovitvā makkhetabbā, sappiphāṇite sati bhesajjaṁ dātabbaṁ, pānīyena pucchitabbo, āvāso paṭijaggitabbo. Evaṁ ekadesena āmisapaṭisanthāro kato nāma hoti.",
  "atk-abh01a6:185": "Sāyaṁ pana navakatarepi attano upaṭṭhānaṁ anāgateyeva, tassa santikaṁ gantvā nisīditvā avisaye apucchitvā tassa visaye pañho pucchitabbo. ‘Tumhe katarabhāṇakā’ti apucchitvā tumhākaṁ ‘ācariyupajjhāyā kataraṁ ganthaṁ vaḷañjentī’ti pucchitvā pahonakaṭṭhāne pañho pucchitabbo. Sace kathetuṁ sakkoti iccetaṁ kusalaṁ. No ce sakkoti sayaṁ kathetvā dātabbaṁ. Evaṁ ekadesena dhammapaṭisanthāro kato nāma hoti.",
  "atk-abh01a6:186": "Sace attano santike vasati taṁ ādāya nibaddhaṁ piṇḍāya caritabbaṁ. Sace gantukāmo hoti punadivase gamanasabhāgena taṁ ādāya ekasmiṁ gāme piṇḍāya caritvā uyyojetabbo. Sace aññasmiṁ disābhāge bhikkhū nimantitā honti taṁ bhikkhuṁ icchamānaṁ ādāya gantabbaṁ. ‘Na mayhaṁ esā disā sabhāgā’ti gantuṁ anicchante sesabhikkhū pesetvā taṁ ādāya piṇḍāya caritabbaṁ. Attanā laddhāmisaṁ tassa dātabbaṁ. Evaṁ ‘āmisapaṭisanthāro’ kato nāma hoti.",
  "atk-abh01a6:187": "Āmisapaṭisanthārakena pana attanā laddhaṁ kassa dātabbanti? Āgantukassa tāva dātabbaṁ. Sace gilāno vā avassiko vā atthi, tesampi dātabbaṁ. Ācariyupajjhāyānaṁ dātabbaṁ. Bhaṇḍagāhakassa dātabbaṁ. Sārāṇīyadhammapūrakena pana satavārampi sahassavārampi āgatāgatānaṁ therāsanato paṭṭhāya dātabbaṁ. Paṭisanthārakena pana yena yena na laddhaṁ, tassa tassa dātabbaṁ. Bahigāmaṁ nikkhamitvā jiṇṇakaṁ vā anāthaṁ bhikkhuṁ vā bhikkhuniṁ vā disvā tesampi dātabbaṁ.",
  "atk-abh01a6:188": "Tatridaṁ vatthu – corehi kira guttasālagāme pahate taṅkhaṇaññeva ekā nirodhato vuṭṭhitā khīṇāsavattherī daharabhikkhuniyā bhaṇḍakaṁ gāhāpetvā mahājanena saddhiṁ maggaṁ paṭipajjitvā ṭhitamajjhanhike nakulanagaragāmadvāraṁ patvā rukkhamūle nisīdi. Tasmiṁ samaye kāḷavallimaṇḍapavāsī mahānāgatthero nakulanagaragāme piṇḍāya caritvā nikkhanto theriṁ disvā bhattena āpucchi. Sā ‘patto me natthī’ti āha. Thero ‘imināva bhuñjathā’ti saha pattena adāsi. Therī bhattakiccaṁ katvā pattaṁ dhovitvā therassa datvā āha – ‘ajja tāva bhikkhācārena kilamissatha, ito paṭṭhāya pana vo bhikkhācāraparittāso nāma na bhavissati, tātā’ti. Tato paṭṭhāya therassa ūnakahāpaṇagghanako piṇḍapāto nāma na uppannapubbo. Ayaṁ ‘āmisapaṭisanthāro’ nāma.",
  "atk-abh01a6:189": "Imaṁ paṭisanthāraṁ katvā bhikkhunā saṅgahapakkhe ṭhatvā tassa bhikkhuno kammaṭṭhānaṁ kathetabbaṁ, dhammo vācetabbo, kukkuccaṁ vinodetabbaṁ, uppannaṁ kiccaṁ karaṇīyaṁ kātabbaṁ, abbhānavuṭṭhānamānattaparivāsā dātabbā. Pabbajjāraho pabbājetabbo upasampadāraho upasampādetabbo. Bhikkhuniyāpi attano santike upasampadaṁ ākaṅkhamānāya kammavācaṁ kātuṁ vaṭṭati. Ayaṁ ‘dhammapaṭisanthāro’ nāma.",
  "atk-abh01a6:190": "Imehi dvīhi paṭisanthārehi paṭisanthārako bhikkhu anuppannaṁ lābhaṁ uppādeti, uppannaṁ thāvaraṁ karoti, sabhayaṭṭhāne attano jīvitaṁ rakkhati coranāgarañño pattaggahaṇahattheneva aggaṁ gahetvā patteneva bhattaṁ ākiranto thero viya. Aladdhalābhuppādane pana ito palāyitvā paratīraṁ gatena mahānāgaraññā ekassa therassa santike saṅgahaṁ labhitvā puna āgantvā rajje patiṭṭhitena setambaṅgaṇe yāvajīvaṁ pavattitaṁ mahābhesajjadānavatthu kathetabbaṁ. Uppannalābhathāvarakaraṇe dīghabhāṇakaabhayattherassa hatthato paṭisanthāraṁ labhitvā cetiyapabbate corehi bhaṇḍakassa aviluttabhāve vatthu kathetabbaṁ.",
  "atk-abh01a6:191": "1352. Indriyesu aguttadvāratāniddese cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā. Porāṇā panāhu – ‘‘cakkhu rūpaṁ na passati, acittakattā; cittaṁ na passati, acakkhukattā; dvārārammaṇasaṅghaṭṭanena pana pasādavatthukena cittena passati. Īdisī panesā ‘dhanunā vijjatī’tiādīsu viya sasambhārakathā nāma hoti. Tasmā cakkhuviññāṇena rūpaṁ disvā’’ti ayamevettha atthoti. Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ chandarāgavasena gaṇhāti, diṭṭhamatteyeva na saṇṭhāti. Anubyañjanaggāhīti kilesānaṁ anubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitaālokitavilokitādibhedaṁ ākāraṁ gaṇhāti. Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu, etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ anubandheyyuṁ ajjhotthareyyuṁ. Tassa saṁvarāya na paṭipajjatīti tassa cakkhundriyassa satikavāṭena pidahanatthāya na paṭipajjati. Evaṁbhūtoyeva ca na rakkhati cakkhundriyaṁ, na cakkhundriye saṁvaraṁ āpajjatīti vuccati.",
  "atk-abh01a6:192": "Tattha kiñcāpi cakkhundriye saṁvaro vā asaṁvaro vā natthi, na hi cakkhupasādaṁ nissāya sati vā muṭṭhassaccaṁ vā uppajjati. Apica yadā rūpārammaṇaṁ cakkhussa āpāthamāgacchati tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati. Tato cakkhuviññāṇaṁ dassanakiccaṁ, tato vipākamanodhātu sampaṭicchanakiccaṁ, tato vipākāhetukamanoviññāṇadhātu santīraṇakiccaṁ, tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati. Tadanantaraṁ javanaṁ javati. Tatrāpi neva bhavaṅgasamaye na āvajjanādīnaṁ aññatarasamaye saṁvaro vā asaṁvaro vā atthi. Javanakkhaṇe pana dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati, asaṁvaro hoti.",
  "atk-abh01a6:193": "Evaṁ honto pana so ‘cakkhundriye asaṁvaro’ti vuccati. Kasmā? Yasmā tasmiṁ asaṁvare sati dvārampi aguttaṁ hoti, bhavaṅgampi, āvajjanādīnipi vīthicittāni. Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena hi pavisitvā corā yadicchakaṁ kareyyuṁ. Evameva javane dussīlyādīsu uppannesu tasmiṁ asaṁvare sati dvārampi aguttaṁ hoti, bhavaṅgampi, āvajjanādīnipi vīthicittānīti.",
  "atk-abh01a6:194": "Sotena saddaṁ sutvātiādīsupi eseva nayo. Yā imesanti evaṁ saṁvaraṁ anāpajjantassa imesaṁ channaṁ indriyānaṁ yā agutti yā agopanā yo anārakkho yo asaṁvaro, athakanaṁ, apidahananti attho.",
  "atk-abh01a6:195": "1353. Bhojane amattaññutāniddese idhekaccoti imasmiṁ sattaloke ekacco. Appaṭisaṅkhāti paṭisaṅkhānapaññāya ajānitvā anupadhāretvā. Ayonisoti anupāyena. Āhāranti asitapītādiajjhoharaṇīyaṁ. Āhāretīti paribhuñjati ajjhoharati. Davāyātiādi anupāyadassanatthaṁ vuttaṁ. Anupāyena hi āhārento davatthāya madatthāya maṇḍanatthāya vibhūsanatthāya vā āhāreti, no idamatthitaṁ paṭicca. Yā tattha asantuṭṭhitāti yā tasmiṁ ayoniso āhāraparibhoge asantussanā asantuṭṭhibhāvo. Amattaññutāti amattaññubhāvo, pamāṇasaṅkhātāya mattāya ajānanaṁ. Ayaṁ vuccatīti ayaṁ apaccavekkhitaparibhogavasena pavattā bhojane amattaññutā nāma vuccati.",
  "atk-abh01a6:196": "1354. Indriyesu guttadvāratāniddese cakkhunātiādi vuttanayeneva veditabbaṁ. Na nimittaggāhī hotīti chandarāgavasena vuttappakāraṁ nimittaṁ na gaṇhāti. Evaṁ sesapadānipi vuttapaṭipakkhanayeneva veditabbāni. Yathā ca heṭṭhā ‘javane dussīlyādīsu uppannesu tasmiṁ asaṁvare sati, dvārampi aguttaṁ hoti, bhavaṅgampi, āvajjanādīnipi vīthicittānī’ti vuttaṁ, evamidha tasmiṁ sīlādīsu uppannesu dvārampi guttaṁ hoti, bhavaṅgampi, āvajjanādīnipi vīthicittāni. Yathā kiṁ? Yathā nagaradvāresu susaṁvutesu, kiñcāpi antogharādayo asaṁvutā honti, tathāpi antonagare sabbaṁ bhaṇḍaṁ surakkhitaṁ sugopitameva hoti – nagaradvāresu pihitesu corānaṁ paveso natthi – evameva javane sīlādīsu uppannesu dvārampi guttaṁ hoti, bhavaṅgampi, āvajjanādīnipi vīthicittāni. Tasmā javanakkhaṇe uppajjamānopi ‘cakkhundriye saṁvaro’ti vutto. Sotena saddaṁ sutvātiādīsupi eseva nayo.",
  "atk-abh01a6:197": "1355. Bhojane mattaññutāniddese paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ paribhuñjati. Idāni taṁ upāyaṁ dassetuṁ neva davāyātiādi vuttaṁ.",
  "atk-abh01a6:198": "Tattha ‘neva davāyā’ti davatthāya na āhāreti. Tattha naṭalaṅghakādayo davatthāya āhārenti nāma. Yañhi bhojanaṁ bhuttassa naccagītakabyasilokasaṅkhāto davo atirekatarena paṭibhāti, taṁ bhojanaṁ adhammena visamena pariyesitvā te āhārenti. Ayaṁ pana bhikkhu evaṁ na āhāreti.",
  "atk-abh01a6:199": "Namadāyāti mānamadapurisamadānaṁ vaḍḍhanatthāya na āhāreti. Tattha rājarājamahāmattā madatthāya āhārenti nāma. Te hi attano mānamadapurisamadānaṁ vaḍḍhanatthāya piṇḍarasabhojanādīni paṇītabhojanāni bhuñjanti. Ayaṁ pana bhikkhu evaṁ na āhāreti.",
  "atk-abh01a6:200": "Na maṇḍanāyāti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo ca sappiphāṇitaṁ nāma pivanti, te hi siniddhaṁ muduṁ mandaṁ bhojanaṁ āhārenti ‘evaṁ no aṅgalaṭṭhi susaṇṭhitā bhavissati, sarīre chavivaṇṇo pasanno bhavissatī’ti. Ayaṁ pana bhikkhu evaṁ na āhāreti.",
  "atk-abh01a6:201": "Na vibhūsanāyāti sarīre maṁsavibhūsanatthāya na āhāreti. Tattha nibbuddhamallamuṭṭhikamallādayo susiniddhehi macchamaṁsādīhi sarīramaṁsaṁ pīṇenti ‘evaṁ no maṁsaṁ ussadaṁ bhavissati pahārasahanatthāyā’ti. Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-abh01a6:202": "Yāvadevāti āhārāharaṇe payojanassa paricchedaniyamadassanaṁ. Imassa kāyassa ṭhitiyāti imassa catumahābhūtikakarajakāyassa ṭhapanatthāya āhāreti. Idamassa āhārāharaṇe payojananti attho. Yāpanāyāti jīvitindriyayāpanatthāya āhāreti. Vihiṁsūparatiyāti vihiṁsā nāma abhuttapaccayā uppajjanakā khuddā. Tassā uparatiyā vūpasamanatthāya āhāreti. Brahmacariyānuggahāyāti brahmacariyaṁ nāma tisso sikkhā, sakalaṁ sāsanaṁ, tassa anuggaṇhanatthāya āhāreti.",
  "atk-abh01a6:203": "Itīti upāyanidassanaṁ; iminā upāyenāti attho. Purāṇañca vedanaṁ paṭihaṅkhāmīti purāṇavedanā nāma abhuttappaccayā uppajjanakavedanā. Taṁ paṭihanissāmīti āhāreti. Navañca vedanaṁ na uppādessāmīti navavedanā nāma atibhuttappaccayena uppajjanakavedanā. Taṁ na uppādessāmīti āhāreti. Atha vā, ‘navavedanā’ nāma bhuttappaccayā nauppajjanakavedanā. Tassā anuppannāya anuppajjanatthameva āhāreti. Yātrā ca me bhavissatīti yāpanā ca me bhavissati. Anavajjatā cāti ettha atthi sāvajjaṁ atthi anavajjaṁ. Tattha adhammikapariyesanā adhammikapaṭiggahaṇaṁ adhammena paribhogoti idaṁ ‘sāvajjaṁ’ nāma. Dhammena pariyesitvā dhammena paṭiggahetvā paccavekkhitvā paribhuñjanaṁ ‘anavajjaṁ’ nāma. Ekacco anavajjeyeva sāvajjaṁ karoti, ‘laddhaṁ me’ti katvā pamāṇātikkantaṁ bhuñjati. Taṁ jīrāpetuṁ asakkonto uddhaṁvirecanaadhovirecanādīhi kilamati. Sakalavihāre bhikkhū tassa sarīrapaṭijagganabhesajjapariyesanādīsu ussukkaṁ āpajjanti. ‘Kiṁ ida’nti vutte ‘asukassa nāma udaraṁ uddhumāta’ntiādīni vadanti. ‘Esa niccakālampi evaṁpakatikoyeva, attano kucchipamāṇaṁ nāma na jānātī’ti nindanti garahanti. Ayaṁ anavajjeyeva sāvajjaṁ karoti nāma. Evaṁ akatvā ‘anavajjatā ca bhavissatī’ti āhāreti.",
  "atk-abh01a6:204": "Phāsuvihāro cāti etthāpi atthi phāsuvihāro atthi na phāsuvihāro. Tattha ‘āharahatthako alaṁsāṭako tatthavaṭṭako kākamāsako bhuttavamitako’ti imesaṁ pañcannaṁ brāhmaṇānaṁ bhojanaṁ na phāsuvihāro nāma. Etesu hi ‘āharahatthako’ nāma bahuṁ bhuñjitvā attano dhammatāya uṭṭhātuṁ asakkonto ‘āhara hattha’nti vadati. ‘Alaṁsāṭako’ nāma accuddhumātakucchitāya uṭṭhitopi sāṭakaṁ nivāsetuṁ na sakkoti. ‘Tatthavaṭṭako’ nāma uṭṭhātuṁ asakkonto tattheva parivaṭṭati. ‘Kākamāsako’ nāma yathā kākehi āmasituṁ sakkā hoti, evaṁ yāva mukhadvārā āhāreti. ‘Bhuttavamitako’ nāma mukhena sandhāretuṁ asakkonto tattheva vamati. Evaṁ akatvā ‘phāsuvihāro ca me bhavissatī’ti āhāreti. Phāsuvihāro nāma catūhi pañcahi ālopehi ūnūdaratā. Ettakañhi bhuñjitvā pānīyaṁ pivato cattāro iriyāpathā sukhena pavattanti. Tasmā dhammasenāpati evamāha –",
  "atk-abh01a6:205": "‘‘Cattāro pañca ālope, abhutvā udakaṁ pive;",
  "atk-abh01a6:206": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-abh01a6:207": "Imasmiṁ pana ṭhāne aṅgāni samodhānetabbāni. ‘Neva davāyā’tihi ekaṁ aṅgaṁ, ‘na madāyā’ti ekaṁ, ‘na maṇḍanāyā’ti ekaṁ, ‘na vibhūsanāyā’ti ekaṁ, ‘yāvadeva imassa kāyassa ṭhitiyā yāpanāyā’ti ekaṁ, ‘vihiṁsūparatiyā brahmacariyānuggahāyā’ti ekaṁ, ‘iti purāṇañca vedanaṁ paṭihaṅkhāmi navañca vedanaṁ na uppādessāmī’ti ekaṁ, ‘yātrā ca me bhavissatī’ti ekaṁ aṅgaṁ. Anavajjatā ca phāsuvihāro cāti ayamettha bhojanānisaṁso. Mahāsīvatthero panāha – heṭṭhā cattāri aṅgāni paṭikkhepo nāma. Upari pana aṭṭhaṅgāni samodhānetabbānīti – tattha ‘yāvadeva imassa kāyassa ṭhitiyā’ti ekaṁ aṅgaṁ, ‘yāpanāyā’ti ekaṁ, ‘vihiṁsūparatiyāti’ ekaṁ, ‘brahmacariyānuggahāyā’ti ekaṁ, ‘iti purāṇañca vedanaṁ paṭihaṅkhāmī’ti ekaṁ, ‘navañca vedanaṁ na uppādessāmī’ti ekaṁ, ‘yātrā ca me bhavissatī’ti ekaṁ, ‘anavajjatā’ cāti ekaṁ. Phāsuvihāro pana bhojanānisaṁsoti. Evaṁ aṭṭhaṅgasamannāgataṁ āhāraṁ āhārento bhojane mattaññū nāma hoti. Ayaṁ vuccatīti ayaṁ pariyesanapaṭiggahaṇaparibhogesu yuttappamāṇajānanavasena pavatto paccavekkhitaparibhogo bhojane mattaññutā nāma vuccati.",
  "atk-abh01a6:208": "1356. Muṭṭhassaccaniddese asatīti sativirahitā cattāro khandhā. Ananussati appaṭissatīti upasaggavasena padaṁ vaḍḍhitaṁ. Asaraṇatāti asaraṇākāro. Adhāraṇatāti dhāretuṁ asamatthatā. Tāya hi samannāgato puggalo ādhānappatto nidhānakkhamo na hoti. Udake alābukaṭāhaṁ viya ārammaṇe pilavatīti pilāpanatā. Saṁmusanatāti naṭṭhamuṭṭhassatitā. Tāya hi samannāgato puggalo nikkhittabhatto viya kāko, nikkhittamaṁso viya ca siṅgālo hoti.",
  "atk-abh01a6:209": "1361. Bhāvanābalaniddese kusalānaṁ dhammānanti bodhipakkhiyadhammānaṁ āsevanāti ādisevanā. Bhāvanāti vaḍḍhanā. Bahulīkammanti punappunaṁ karaṇaṁ.",
  "atk-abh01a6:210": "1368. Sīlavipattiniddeso sīlasampadāniddesapaṭipakkhato veditabbo. Diṭṭhivipattiniddeso ca diṭṭhisampadāniddesapaṭipakkhato diṭṭhisampadāniddeso ca diṭṭhupādānaniddesapaṭipakkhato. Sīlavisuddhiniddeso kiñcāpi sīlasampadāniddesena samāno, tattha pana visuddhisampāpakaṁ pātimokkhasaṁvarasīlaṁ kathitaṁ, idha visuddhippattaṁ sīlaṁ. Sati ca sampajaññañca, paṭisaṅkhānabalañca bhāvanābalañca, samatho ca vipassanā ca, samathanimittañca paggahanimittañca, paggāho ca avikkhepo ca, sīlasampadā ca diṭṭhisampadā cāti imehi pana chahi dukehi catubhūmakāpi lokiyalokuttaradhammāva kathitā.",
  "atk-abh01a6:211": "1373. Diṭṭhivisuddhiniddese kammassakataññāṇanti ‘idaṁ kammaṁ sakaṁ, idaṁ no saka’nti jānanapaññā. Tattha attanā vā kataṁ hotu parena vā sabbampi akusalakammaṁ no sakaṁ. Kasmā? Atthabhañjanato anatthajananato ca. Kusalakammaṁ pana anatthabhañjanato atthajananato ca ‘sakaṁ’ nāma. Tattha yathā nāma sadhano sabhogo puriso addhānamaggaṁ paṭipajjitvā antarāmagge gāmanigamādīsu nakkhatte saṅghuṭṭhe ‘ahaṁ āgantuko, kaṁ nu kho nissāya nakkhattaṁ kīḷeyya’nti acintetvā yathā yathā icchati tena tena nīhārena nakkhattaṁ kīḷanto sukhena kantāraṁ atikkamati, evameva imasmiṁ kammassakataññāṇe ṭhatvā ime sattā bahuṁ vaṭṭagāmikammaṁ āyūhitvā sukhena sukhaṁ anubhavantā arahattaṁ pattā gaṇanapathaṁ vītivattā. Saccānulomikañāṇanti catunnaṁ saccānaṁ anulomaṁ vipassanāñāṇaṁ. Maggasamaṅgissa ñāṇaṁ phalasamaṅgissa ñāṇanti maggañāṇaphalañāṇāniyeva.",
  "atk-abh01a6:212": "1374. ‘Diṭṭhivisuddhi kho panā’tipadassa niddese yā paññā pajānanātiādīhi padehi heṭṭhā vuttāni kammassakataññāṇādīneva cattāri ñāṇāni vibhattāni.",
  "atk-abh01a6:213": "1375.‘Yathādiṭṭhissaca padhāna’nti padassa niddese yo cetasiko vīriyārambhotiādīhi padehi niddiṭṭhaṁ vīriyaṁ paññāgatikameva; paññāya hi lokiyaṭṭhāne lokiyaṁ lokuttaraṭṭhāne lokuttaranti veditabbaṁ.",
  "atk-abh01a6:214": "1376. Saṁvegadukaniddese jātibhayanti jātiṁ bhayato disvā ṭhitañāṇaṁ. Jarāmaraṇabhayādīsupi eseva nayo.",
  "atk-abh01a6:215": "1377.Anuppannānaṁ pāpakānantiādīhi jātiādīni bhayato disvā jātijarābyādhimaraṇehi muccitukāmassa upāyapadhānaṁ kathitaṁ. Padabhājanīyassa panattho vibhaṅgaṭṭhakathāyaṁ (vibha. aṭṭha. 367 bojjhaṅgapabbavaṇṇanā) āvi bhavissati.",
  "atk-abh01a6:216": "1378.‘Asantuṭṭhitā ca kusalesu dhammesū’ti padaniddese bhiyyokamyatāti visesakāmatā. Idhekacco hi āditova pakkhikabhattaṁ vā salākabhattaṁ vā uposathikaṁ vā pāṭipadikaṁ vā deti, so tena asantuṭṭho hutvā puna dhurabhattaṁ saṅghabhattaṁ vassāvāsikaṁ deti, āvāsaṁ kāreti, cattāropi paccaye deti. Tatrāpi asantuṭṭho hutvā saraṇāni gaṇhāti, pañca sīlāni samādiyati. Tatrāpi asantuṭṭho hutvā pabbajati. Pabbajitvā ekaṁ nikāyaṁ dve nikāyeti tepiṭakaṁ buddhavacanaṁ gaṇhāti, aṭṭha samāpattiyo bhāveti, vipassanaṁ vaḍḍhetvā arahattaṁ gaṇhāti . Arahattappattito paṭṭhāya mahāsantuṭṭho nāma hoti. Evaṁ yāva arahattā visesakāmatā ‘bhiyyokamyatā’ nāma.",
  "atk-abh01a6:217": "1379.‘Appaṭivānitā ca padhānasmi’nti padassa niddese yasmā pantasenāsanesu adhikusalānaṁ dhammānaṁ bhāvanāya ukkaṇṭhamāno padhānaṁ paṭivāseti nāma , anukkaṇṭhamāno no paṭivāseti nāma, tasmā taṁ nayaṁ dassetuṁ yā kusalānaṁ dhammānantiādi vuttaṁ. Tattha sakkaccakiriyatāti kusalānaṁ karaṇe sakkaccakāritā. Sātaccakiriyatāti satatameva karaṇaṁ. Aṭṭhitakiriyatāti khaṇḍaṁ akatvā aṭṭhapetvā karaṇaṁ. Anolīnavuttitāti alīnajīvitā, alīnapavattitā vā. Anikkhittachandatāti kusalacchandassa anikkhipanaṁ. Anikkhittadhuratāti kusalakaraṇe vīriyadhurassa anikkhipanaṁ.",
  "atk-abh01a6:218": "1380.‘Pubbenivāsānussatiñāṇaṁvijjā’ti ettha pubbenivāsoti pubbe nivutthakkhandhā ca khandhapaṭibaddhañca. Pubbenivāsassa anussati pubbenivāsānussati. Tāya sampayuttaṁ ñāṇaṁ pubbenivāsānussatiñāṇaṁ. Tayidaṁ pubbe nivutthakkhandhapaṭicchādakaṁ tamaṁ vijjhatīti vijjā. Taṁ tamaṁ vijjhitvā te khandhe vidite pākaṭe karotīti viditakaraṇaṭṭhenāpi vijjā.",
  "atk-abh01a6:219": "Cutūpapāte ñāṇanti cutiyañca upapāte ca ñāṇaṁ. Idampi sattānaṁ cutipaṭisandhicchādakaṁ tamaṁ vijjhatīti vijjā. Taṁ tamaṁ vijjhitvā sattānaṁ cutipaṭisandhiyo viditā pākaṭā karotīti viditakaraṇaṭṭhenāpi vijjā. Āsavānaṁ khaye ñāṇanti sabbakilesānaṁ khayasamaye ñāṇaṁ. Tayidaṁ catusaccacchādakatamaṁ vijjhatīti vijjā. Taṁ tamaṁ vijjhitvā cattāri saccāni viditāni pākaṭāni karotīti viditakaraṇaṭṭhenāpi vijjā.",
  "atk-abh01a6:220": "1381.‘Cittassaca adhimutti nibbānañcā’ti ettha ārammaṇe adhimuccanaṭṭhena, paccanīkadhammehi ca suṭṭhumuttaṭṭhena aṭṭha samāpattiyo cittassa adhimutti nāma. Itaraṁ pana ‘natthi ettha taṇhāsaṅkhātaṁ vānaṁ’, ‘niggataṁ vā tasmā vānā’ti nibbānaṁ. Tattha aṭṭha samāpattiyo sayaṁ vikkhambhitakilesehi vimuttattā vimuttīti vuttā, nibbānaṁ pana sabbakilesehi accantaṁ vimuttattā vimuttīti.",
  "atk-abh01a6:221": "1382.Maggasamaṅgissañāṇanti cattāri maggañāṇāni. Phalasamaṅgissa ñāṇanti cattāri phalañāṇāni. Tattha paṭhamamaggañāṇaṁ pañca kilese khepentaṁ nirodhentaṁ vūpasamentaṁ paṭippassambhentaṁ uppajjatīti khaye ñāṇaṁ nāma jātaṁ. Dutiyamaggañāṇaṁ cattāro kilese. Tathā tatiyamaggañāṇaṁ. Catutthamaggañāṇaṁ pana aṭṭha kilese khepentaṁ nirodhentaṁ vūpasamentaṁ paṭippassambhentaṁ uppajjatīti ‘khaye ñāṇaṁ’ nāma jātaṁ. Taṁ taṁ maggaphalañāṇaṁ pana tesaṁ tesaṁ kilesānaṁ khīṇante niruddhante vūpasamante paṭippassambhante anuppādante appavattante uppannanti anuppāde ñāṇaṁ nāma jātanti.",
  "atk-abh01a6:222": "Aṭṭhasāliniyā dhammasaṅgahaaṭṭhakathāya",
  "atk-abh01a6:223": "Nikkhepakaṇḍavaṇṇanā niṭṭhitā."
}