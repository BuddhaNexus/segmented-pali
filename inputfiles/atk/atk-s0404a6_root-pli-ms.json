{
  "atk-s0404a6:0": "(7) 2. Bhūmicālavaggo",
  "atk-s0404a6:1": "1. Icchāsuttavaṇṇanā",
  "atk-s0404a6:2": "61. Sattamassa paṭhame pavivittassāti kāyavivekena vivittassa. Nirāyattavuttinoti katthaci anāyattavuttino vipassanākammikassa. Lābhāyāti catupaccayalābhāya. Socī ca paridevī cāti sokī ca paridevī ca. Socicca parideviccātipi pāṭho. Cuto ca saddhammāti taṁkhaṇaṁyeva vipassanāsaddhammā cuto. Imasmiṁ sutte vaṭṭavivaṭṭaṁ kathitaṁ.",
  "atk-s0404a6:3": "2. Alaṁsuttavaṇṇanā",
  "atk-s0404a6:4": "62. Dutiye alaṁ attano alaṁ paresanti attano ca paresañca hitapaṭipattiyaṁ samattho pariyatto anucchaviko. Khippanisantīti khippaṁ upadhāreti, khandhadhātuāyatanādīsu kathiyamānesu te dhamme khippaṁ jānātīti attho. Imasmiṁ sutte samathavipassanā kathitā. Puggalajjhāsayena pana desanāvilāsena cetaṁ matthakato paṭṭhāya heṭṭhā otarantaṁ kathitanti.",
  "atk-s0404a6:5": "3. Saṁkhittasuttavaṇṇanā",
  "atk-s0404a6:6": "63. Tatiye evamevāti nikkāraṇeneva. Yathā vā ayaṁ yācati, evameva. Moghapurisāti mūḷhapurisā tucchapurisā. Ajjhesantīti yācanti. Anubandhitabbanti iriyāpathānugamanena anubandhitabbaṁ maṁ na vijahitabbaṁ maññanti. Ājānanatthaṁ apasādento evamāha. Esa kira bhikkhu ovāde dinnepi pamādameva anuyuñjati, dhammaṁ sutvā tattheva vasati, samaṇadhammaṁ kātuṁ na icchati. Tasmā bhagavā evaṁ apasādetvā puna yasmā so arahattassa upanissayasampanno , tasmā taṁ ovadanto tasmātiha te bhikkhu evaṁ sikkhitabbantiādimāha. Tattha ajjhattaṁ me cittaṁ ṭhitaṁ bhavissati susaṇṭhitaṁ, na ca uppannā pāpakā akusalā dhammā cittaṁ pariyādāya ṭhassantīti iminā tāvassa ovādena niyakajjhattavasena cittekaggatāmatto mūlasamādhi vutto.",
  "atk-s0404a6:7": "Tato ‘‘ettakeneva santuṭṭhiṁ anāpajjitvā evaṁ so samādhi vaḍḍhetabbo’’ti dassetuṁ yato kho te bhikkhu ajjhattaṁ cittaṁ ṭhitaṁ hoti susaṇṭhitaṁ, na ca uppannā pāpakā akusalā dhammā cittaṁ pariyādāya tiṭṭhanti, tato te bhikkhu evaṁ sikkhitabbaṁ‘‘mettā me cetovimutti bhāvitā bhavissati…pe… susamāraddhā’’ti evamassa mettāvasena bhāvanaṁ vaḍḍhetvā puna yato kho te bhikkhu ayaṁ samādhi evaṁ bhāvito hoti bahulīkato, tato tvaṁ bhikkhu imaṁ samādhiṁ savitakkasavicārampi bhāveyyāsītiādi vuttaṁ. Tassattho – yadā te bhikkhu ayaṁ mūlasamādhi evaṁ mettāvasena bhāvito hoti, tadā tvaṁ tāvatakenapi tuṭṭhiṁ anāpajjitvāva imaṁ mūlasamādhiṁ aññesupi ārammaṇesu catukkapañcakajjhānāni pāpayamāno ‘‘savitakkasavicārampī’’tiādinā nayena bhāveyyāsīti.",
  "atk-s0404a6:8": "Evaṁ vatvā ca pana avasesabrahmavihārapubbaṅgamampissa aññesu ārammaṇesu catukkapañcakajjhānabhāvanaṁ kareyyāsīti dassento yato kho te bhikkhu ayaṁ samādhi evaṁ bhāvito hoti subhāvito, tato te bhikkhu evaṁ sikkhitabbaṁ ‘‘karuṇā me cetovimuttī’’tiādimāha. Evaṁ mettāpubbaṅgamaṁ catukkapañcakajjhānabhāvanaṁ dassetvā puna kāyānupassanādipubbaṅgamaṁ dassetuṁ yato kho te bhikkhu ayaṁ samādhi evaṁ bhāvito hoti subhāvito, tato te bhikkhu evaṁ sikkhitabbaṁ ‘‘kāye kāyānupassī’’tiādiṁ vatvā yato kho te bhikkhu ayaṁ samādhi evaṁ bhāvito hoti subhāvito, tato tvaṁ bhikkhu yena yeneva gagghasītiādimāha. Tattha gagghasīti gamissasi. Phāsuṁyevāti iminā arahattaṁ dasseti. Arahattappatto hi sabbiriyāpathesu phāsu viharati nāma.",
  "atk-s0404a6:9": "4. Gayāsīsasuttavaṇṇanā",
  "atk-s0404a6:10": "64. Catutthe etadavocāti attano padhānabhūmiyaṁ uppannaṁ vitakkaṁ bhikkhusaṅghassa ārocetuṁ – ‘‘pubbāhaṁ, bhikkhave’’tiādivacanaṁ avoca. Obhāsanti dibbacakkhuñāṇobhāsaṁ. Ñāṇadassananti dibbacakkhubhūtaṁ ñāṇasaṅkhātaṁ dassanaṁ. Sannivutthapubbanti ekato vasitapubbaṁ. Imasmiṁ pana sutte dibbacakkhuñāṇaṁ, iddhividhañāṇaṁ, cetopariyañāṇaṁ, yathākammupagañāṇaṁ, anāgataṁsañāṇaṁ, paccuppannaṁsañāṇaṁ, atītaṁsañāṇaṁ, pubbenivāsañāṇanti imāni tāva aṭṭha ñāṇāni pāḷiyaṁyeva āgatāni, tehi pana saddhiṁ vipassanāñāṇāni cattāri maggañāṇāni, cattāri phalañāṇāni, cattāri paccavekkhaṇañāṇāni, cattāri paṭisambhidāñāṇāni cha asādhāraṇañāṇānīti etāni ñāṇāni samodhānetvā kathentena evaṁ idaṁ suttaṁ kathitaṁ nāma hoti.",
  "atk-s0404a6:11": "5. Abhibhāyatanasuttavaṇṇanā",
  "atk-s0404a6:12": "65. Pañcame abhibhāyatanānīti abhibhavanakāraṇāni. Kiṁ abhibhavanti? Paccanīkadhammepi ārammaṇānipi. Tāni hi paṭipakkhabhāvena paccanīkadhamme abhibhavanti, puggalassa ñāṇuttariyatāya ārammaṇāni. Ajjhattaṁ rūpasaññītiādīsu pana ajjhattarūpe parikammavasena ajjhattaṁ rūpasaññī nāma hoti. Ajjhattañhi nīlaparikammaṁ karonto kese vā pitte vā akkhitārakāya vā karoti. Pītaparikammaṁ karonto mede vā chaviyā vā hatthatalapādatalesu vā akkhīnaṁ pītaṭṭhāne vā karoti. Lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti. Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti. Taṁ pana sunīlakaṁ supītakaṁ sulohitakaṁ suodātaṁ na hoti, avisuddhameva hoti.",
  "atk-s0404a6:13": "Eko bahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ pana bahiddhā, so evaṁ ajjhattaṁ parikammassa bahiddhā ca appanāya vasena ‘‘ajjhattaṁ rūpasaññī eko bahiddhā rūpāni passatī’’ti vuccati. Parittānīti avaḍḍhitāni. Suvaṇṇadubbaṇṇānīti suvaṇṇāni vā hontu dubbaṇṇāni vā, parittavaseneva idaṁ abhibhāyatanaṁ vuttanti veditabbaṁ. Tāni abhibhuyyāti yathā nāma sampannaggahaṇiko kaṭacchumattaṁ bhattaṁ labhitvā ‘‘kiṁ ettha bhuñjitabbaṁ atthī’’ti saṁkaḍḍhitvā ekakabaḷameva karoti, evameva ñāṇuttariko puggalo visadañāṇo ‘‘kimettha parittake ārammaṇe samāpajjitabbaṁ atthi, nāyaṁ mama bhāro’’ti tāni rūpāni abhibhavitvā samāpajjati, saha nimittuppādenevettha appanaṁ pāpetīti attho. Jānāmi passāmīti iminā panassa ābhogo kathito. So ca kho samāpattito vuṭṭhitassa, na antosamāpattiyaṁ. Evaṁsaññī hotīti ābhogasaññāyapi jhānasaññāyapi evaṁsaññī hoti. Abhibhavanasaññā hissa antosamāpattiyampi atthi, ābhogasaññā pana samāpattito vuṭṭhitasseva.",
  "atk-s0404a6:14": "Appamāṇānīti vaḍḍhitappamāṇāni, mahantānīti attho. Abhibhuyyāti ettha ca pana yathā mahagghaso puriso ekaṁ bhattavaḍḍhitakaṁ labhitvā ‘‘aññāpi hotu, aññāpi hotu, kiṁ esā mayhaṁ karissatī’’ti na taṁ mahantato passati, evameva ñāṇuttaro puggalo visadañāṇo ‘‘kiṁ ettha samāpajjitabbaṁ, nayidaṁ appamāṇaṁ, na mayhaṁ cittekaggatākaraṇe bhāro atthī’’ti abhibhavitvā samāpajjati, saha nimittuppādanevettha appanaṁ pāpetīti attho.",
  "atk-s0404a6:15": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0404a6:16": "Eko bahiddhā rūpāni passatīti yassa parikammampi nimittampi bahiddhā uppannaṁ, so evaṁ bahiddhā parikammassa ceva appanāya ca vasena ‘‘ajjhattaṁ arūpasaññī eko bahiddhā rūpāni passatī’’ti vuccati. Sesamettha catutthābhibhāyatane ca vuttanayameva. Imesu pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ dosacaritavasena, dubbaṇṇaṁ rāgacaritavasena. Etesañhi etāni sappāyāni. Sā ca nesaṁ sappāyatā visuddhimagge (visuddhi. 1.43) cariyaniddese vuttā.",
  "atk-s0404a6:17": "Pañcamaabhibhāyatanādīsu nīlānīti sabbasaṅgāhikavasena vuttaṁ. Nīlavaṇṇānīti vaṇṇavasena. Nīlanidassanānīti nidassanavasena. Apaññāyamānavivarāni asambhinnavaṇṇāni ekanīlāneva hutvā dissantīti vuttaṁ hoti. Nīlanibhāsānīti idaṁ pana obhāsavasena vuttaṁ, nīlobhāsāni nīlappabhāyuttānīti attho. Etena nesaṁ suvisuddhataṁ dasseti. Visuddhavaṇṇavaseneva hi imāni abhibhāyatanāni vuttāni. ‘‘Nīlakasiṇaṁ uggaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā’’tiādikaṁ panettha kasiṇakaraṇañca parikammañca appanāvidhānañca sabbaṁ visuddhimagge (visuddhi. 1.55) vitthārato vuttamevāti.",
  "atk-s0404a6:18": "6. Vimokkhasuttavaṇṇanā",
  "atk-s0404a6:19": "66.Vimokkhāti kenaṭṭhena vimokkhā? Adhimuccanaṭṭhena. Ko panāyaṁ adhimuccanaṭṭho nāma? Paccanīkadhammehi ca suṭṭhu muccanaṭṭho, ārammaṇe ca abhirativasena suṭṭhu muccanaṭṭho, pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti. Ayaṁ panattho pacchime vimokkhe natthi, purimesu vimokkhesu atthi.",
  "atk-s0404a6:20": "Rūpī rūpāni passatīti ettha ajjhattaṁ kesādīsu nīlakasiṇādivasena uppāditaṁ rūpajjhānaṁ rūpaṁ, tadassatthīti rūpī. Bahiddhāpi nīlakasiṇādīni rūpāni jhānacakkhunā passati. Iminā ajjhattabahiddhavatthukesu kasiṇesu uppāditajjhānassa puggalassa cattāri rūpāvacarajjhānāni dassitāni. Ajjhattaṁ arūpasaññīti ajjhattaṁ na rūpasaññī, attano kesādīsu anuppāditarūpāvacarajjhānoti attho. Iminā bahiddhā parikammaṁ katvā bahiddhāva uppāditajjhānassa rūpāvacarajjhānāni dassitāni.",
  "atk-s0404a6:21": "Subhanteva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni. Tattha kiñcāpi antoappanāya ‘‘subha’’nti ābhogo natthi, yo pana suvisuddhaṁ subhaṁ kasiṇaṁ ārammaṇaṁ katvā viharati, so yasmā ‘‘subhanti adhimutto hotī’’ti vattabbataṁ āpajjati, tasmā evaṁ desanā katā. Paṭisambhidāmagge pana –",
  "atk-s0404a6:22": "‘‘Kathaṁ subhanteva adhimutto hotīti vimokkho? Idha bhikkhu mettāsahagatena cetasā ekaṁ disaṁ …pe… viharati. Mettāya bhāvitattā sattā appaṭikūlā honti. Karuṇāsahagatena…pe… muditāsahagatena …pe… upekkhāsahagatena cetasā ekaṁ disaṁ…pe… viharati. Upekkhāya bhāvitattā sattā appaṭikūlā honti. Evaṁ subhanteva adhimutto hotīti vimokkho’’ti (paṭi. ma. 1.212) vuttaṁ.",
  "atk-s0404a6:23": "Sabbaso rūpasaññānantiādīsu yaṁ vattabbaṁ, taṁ visuddhimagge (visuddhi. 1.276-277) vuttameva. Ayaṁ aṭṭhamo vimokkhoti ayaṁ catunnaṁ khandhānaṁ sabbaso vissaṭṭhattā vimuttattā aṭṭhamo uttamo vimokkho nāma.",
  "atk-s0404a6:24": "7-8. Anariyavohārasuttavaṇṇanā",
  "atk-s0404a6:25": "67-68. Sattame anariyavohārāti na ariyakathā sadosakathā. Yāhi cetanāhi te vohāre voharanti, tāsaṁ etaṁ nāmaṁ. Aṭṭhame vuttapaṭipakkhanayena attho veditabbo.",
  "atk-s0404a6:26": "9. Parisāsuttavaṇṇanā",
  "atk-s0404a6:27": "69. Navame khattiyaparisāti khattiyānaṁ parisānaṁ sannipāto samāgamo. Esa nayo sabbattha. Anekasataṁ khattiyaparisanti bimbisārasamāgama-ñātisamāgama-licchavisamāgamādisadisaṁ, aññesu cakkavāḷesupi labbhateva. Sallapitapubbanti ālāpasallāpo katapubbo. Sākacchāti dhammasākacchāpi samāpajjitapubbā. Yādisako tesaṁ vaṇṇoti te odātāpi honti kāḷāpi maṅguracchavīpi, satthā suvaṇṇavaṇṇo. Idaṁ pana saṇṭhānaṁ paṭicca kathitaṁ. Saṇṭhānampi ca kevalaṁ tesaṁ paññāyatiyeva. Na pana bhagavā milakkhasadiso hoti, nāpi āmuttamaṇikuṇḍalo, buddhaveseneva nisīdati. Tepi attano samānasaṇṭhānameva passanti. Yādisako tesaṁ saroti te chinnassarāpi honti gaggassarāpi kākassarāpi, satthā brahmassarova. Idaṁ pana bhāsantaraṁ sandhāya kathitaṁ. Sacepi hi satthā rājāsane nisinno katheti, ‘‘ajja rājā madhurena kathetī’’ti nesaṁ hoti. Kathetvā pakkante pana bhagavati puna rājānaṁ āgataṁ disvā ‘‘ko nu kho aya’’nti vīmaṁsā uppajjati. Tattha ko nu kho ayanti ‘‘imasmiṁ ṭhāne idāneva māgadhabhāsāya sīhaḷabhāsāya madhurena ākārena kathento ko nu kho ayaṁ antarahito, kiṁ devo udāhu manusso’’ti evaṁ vīmaṁsantāpi na jānantīti attho. Kimatthaṁ panevaṁ ajānantānaṁ dhammaṁ desetīti? Vāsanatthāya. Evaṁ sutopi hi dhammo anāgate paccayo hotīti anāgataṁ paṭicca deseti. Anekasataṁ brāhmaṇaparisantiādinaṁ soṇadaṇḍasamāgamādivasena ceva aññacakkavāḷavasena ca sambhavo veditabbo.",
  "atk-s0404a6:28": "10. Bhūmicālasuttavaṇṇanā",
  "atk-s0404a6:29": "70. Dasame nisīdananti idha cammakhaṇḍaṁ adhippetaṁ. Udenaṁ cetiyanti udenayakkhassa vasanaṭṭhāne katavihāro vuccati. Gotamakādīsupi eseva nayo. Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānaṁ viya katā. Vatthukatāti patiṭṭhānaṭṭhena vatthu viya katā. Anuṭṭhitāti adhiṭṭhitā. Paricitāti samantato citā suvaḍḍhitā. Susamāraddhāti suṭṭhu samāraddhā.",
  "atk-s0404a6:30": "Iti aniyamena kathetvā puna niyametvā dassento tathāgatassa khotiādimāha. Ettha kappanti āyukappaṁ. Tasmiṁ tasmiṁ kāle yaṁ manussānaṁ āyuppamāṇaṁ, taṁ paripuṇṇaṁ karonto tiṭṭheyya. Kappāvasesaṁ vāti ‘‘appaṁ vā bhiyyo’’ti vuttavassasatato atirekaṁ vā. Mahāsīvatthero panāha – ‘‘buddhānaṁ aṭṭhāne gajjitaṁ nāma natthi, punappunaṁ samāpajjitvā maraṇantikavedanaṁ vikkhambhento bhaddakappameva tiṭṭheyya. Kasmā pana na ṭhitoti? Upādinnakasarīraṁ nāma khaṇḍiccādīhi abhibhuyyati, buddhā ca khaṇḍiccādibhāvaṁ appatvā pañcame āyukoṭṭhāse bahujanassa piyamanāpakāleyeva parinibbāyanti. Buddhānubuddhesu ca mahāsāvakesu parinibbutesu ekakeneva khāṇukena viya ṭhātabbaṁ hoti daharasāmaṇeraparivārena vā, tato ‘aho buddhānaṁ parisā’ti hīḷetabbataṁ āpajjeyya. Tasmā na ṭhito’’ti. Evaṁ vuttepi yo pana vuccati ‘‘āyukappo’’ti, idameva aṭṭhakathāya niyāmitaṁ.",
  "atk-s0404a6:31": "Yathā taṁ mārena pariyuṭṭhitacittoti ettha tanti nipātamattaṁ, yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya, evameva nāsakkhi paṭivijjhitunti attho. Māro hi yassa sabbena sabbaṁ dvādasa vipallāsā appahīnā, tassa cittaṁ pariyuṭṭhāti. Therassa ca cattāro vipallāsā appahīnā, tenassa māro cittaṁ pariyuṭṭhāsi. So pana cittapariyuṭṭhānaṁ karonto kiṁ karotīti? Bheravaṁ rūpārammaṇaṁ vā dasseti, saddārammaṇaṁ vā sāveti. Tato sattā taṁ disvā vā sutvā vā satiṁ vissajjetvā vivaṭamukhā honti, tesaṁ mukhena hatthaṁ pavesetvā hadayaṁ maddati, tato visaññāva hutvā tiṭṭhanti. Therassa panesa mukhe hatthaṁ pavesetuṁ kiṁ sakkhissati, bheravārammaṇaṁ pana dassesi. Taṁ disvā thero nimittobhāsaṁ nappaṭivijjhi. Bhagavā jānantoyeva kimatthaṁ yāva tatiyaṁ āmantesīti? Parato ‘‘tiṭṭhatu, bhante bhagavā’’ti yācite ‘‘tuyhevetaṁ dukkaṭaṁ, tuyhevetaṁ aparaddha’’nti dosāropanena so katanukaraṇatthaṁ.",
  "atk-s0404a6:32": "Māro pāpimāti ettha satte anatthe niyojento māretīti māro. Pāpimāti tasseva vevacanaṁ . So hi pāpadhammasamannāgatattā ‘‘pāpimā’’ti vuccati. Kaṇho, antako, namuci, pamattabandhūtipi tasseva nāmāni. Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍeyeva āgantvā ‘‘bhagavā yadatthaṁ tumhehi pāramiyo pūritā, so vo attho anuppatto, paṭividdhaṁ sabbaññutaññāṇaṁ, kiṁ te lokavicāraṇenā’’ti vatvā yathā ajja, evameva ‘‘parinibbātu dāni, bhante bhagavā’’ti yāci. Bhagavā cassa ‘‘na tāvāha’’ntiādīni vatvā paṭikkhipi. Taṁ sandhāya – ‘‘bhāsitā kho panesā, bhante’’tiādimāha.",
  "atk-s0404a6:33": "Tattha viyattāti maggavasena byattā, tatheva vinītā, tathā visāradā. Bahussutāti tepiṭakavasena bahu sutaṁ etesanti bahussutā. Tameva dhammaṁ dhārentīti dhammadharā. Atha vā pariyattibahussutā ceva paṭivedhabahussutā ca. Pariyattipaṭivedhadhammānaṁyeva dhāraṇato dhammadharāti evamettha attho daṭṭhabbo. Dhammānudhammappaṭipannāti ariyadhammassa anudhammabhūtaṁ vipassanādhammaṁ paṭipannā. Sāmīcippaṭipannāti anucchavikapaṭipadaṁ paṭipannā. Anudhammacārinoti anudhammaṁ caraṇasīlā. Sakaṁ ācariyakanti attano ācariyavādaṁ. Ācikkhissantītiādīni sabbāni aññamaññavevacanāni. Sahadhammenāti sahetukena sakāraṇena vacanena. Sappāṭihāriyanti yāva niyyānikaṁ katvā dhammaṁ desessanti.",
  "atk-s0404a6:34": "Brahmacariyanti sikkhāttayasaṅgahitaṁ sakalaṁ sāsanabrahmacariyaṁ. Iddhanti samiddhaṁ jhānassādavasena. Phītanti vuddhipattaṁ sabbapāliphullaṁ viya abhiññāsampattivasena. Vitthārikanti vitthataṁ tasmiṁ tasmiṁ disābhāge patiṭṭhitavasena. Bāhujaññanti bahūhi ñātaṁ paṭividdhaṁ mahājanābhisamayavasena. Puthubhūtanti sabbākārena puthulabhāvappattaṁ. Kathaṁ? Yāva devamanussehi suppakāsitanti, yattakā viññujātikā devā ceva manussā ca atthi, sabbehi suṭṭhu pakāsitanti attho. Appossukkoti nirālayo. Tvañhi pāpima aṭṭhamasattāhato paṭṭhāya ‘‘parinibbātu dāni, bhante bhagavā, parinibbātu sugato’’ti viravanto āhiṇḍittha. Ajja dāni paṭṭhāya vigatussāho hohi, mā mayhaṁ parinibbānatthaṁ vāyāmaṁ karohīti vadati.",
  "atk-s0404a6:35": "Sato sampajāno āyusaṅkhāraṁ ossajjīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissajji pajahi. Tattha na bhagavā hatthena leḍḍuṁ viya āyusaṅkhāraṁ ossaji, temāsamattameva pana phalasamāpattiṁ samāpajjitvā tato paraṁ na samāpajjissāmīti cittaṁ uppādesi. Taṁ sandhāya vuttaṁ ‘‘ossajī’’ti. Ussajītipi pāṭho. Mahābhūmicāloti mahanto pathavīkampo. Tadā kira dasasahassī lokadhātu kampittha. Bhiṁsanakoti bhayajanako. Devadundubhiyo ca phaliṁsūti devabheriyo phaliṁsu, devo sukkhagajjitaṁ gajji, akālavijjulatā nicchariṁsu, khaṇikavassaṁ vassīti vuttaṁ hoti.",
  "atk-s0404a6:36": "Udānaṁ udānesīti kasmā udānesi? Koci nāma vadeyya ‘‘bhagavā pacchato pacchato anubandhitvā ‘parinibbātu, bhante’ti upadduto bhayena āyusaṅkhāraṁ vissajjesī’’ti, tassokāso mā hotu, bhītassa hi udānaṁ nāma natthīti pītivegavissaṭṭhaṁ udānaṁ udānesi.",
  "atk-s0404a6:37": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ. Kiṁ taṁ? Kāmāvacarakammaṁ. Na tulaṁ, na vā tulaṁ sadisamassa aññaṁ lokiyaṁ kammaṁ atthīti atulaṁ. Kiṁ taṁ? Mahaggatakammaṁ. Atha vā kāmāvacaraṁ rūpāvacaraṁ tulaṁ, arūpāvacaraṁ atulaṁ. Appavipākaṁ vā tulaṁ, bahuvipākaṁ atulaṁ. Sambhavanti sambhavahetubhūtaṁ, rāsikārakaṁ piṇḍakārakanti attho. Bhavasaṅkhāranti punabbhavasaṅkhāraṇakaṁ. Avassajīti vissajjesi. Munīti buddhamuni. Ajjhattaratoti niyakajjhattarato. Samāhitoti upacārappanāsamādhivasena samāhito. Abhindi kavacamivāti kavacaṁ viya abhindi. Attasambhavanti attani sañjātaṁ kilesaṁ. Idaṁ vuttaṁ hoti – savipākaṭṭhena sambhavaṁ, bhavābhisaṅkharaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji, saṅgāmasīse mahāyodho kavacaṁ viya attasambhavaṁ kilesañca ajjhattarato hutvā samāhito hutvā abhindīti.",
  "atk-s0404a6:38": "Atha vā tulanti tulento tīrento. Atulañca sambhavanti nibbānañceva sambhavañca. Bhavasaṅkhāranti bhavagāmikammaṁ. Avassaji munīti ‘‘pañcakkhandhā aniccā, pañcannaṁ khandhānaṁ nirodho nibbānaṁ nicca’’ntiādinā (paṭi. ma. 3.37-38) nayena tulayanto buddhamuni bhave ādīnavaṁ, nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhāraṁ kammaṁ ‘‘kammakkhayāya saṁvattatī’’ti (ma. ni. 2.81; a. ni. 4.232-233) evaṁ vuttena kammakkhayakarena ariyamaggena avassaji. Kathaṁ? Ajjhattarato samāhito, abhindi kavacamivattasambhavaṁ. So hi vipassanāvasena ajjhattarato, samathavasena samāhitoti evaṁ pubbabhāgato paṭṭhāya samathavipassanābalena kavacamiva attabhāvaṁ pariyonandhitvā ṭhitaṁ, attani sambhavattā ‘‘attasambhava’’nti laddhanāmaṁ sabbakilesajālaṁ abhindi. Kilesābhāvena ca kataṁ kammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ pajahi. Pahīnakilesassa ca bhayaṁ nāma natthi, tasmā abhītova āyusaṅkhāraṁ ossajji, abhītabhāvañāpanatthañca udānaṁ udānesīti veditabbo.",
  "atk-s0404a6:39": "Yaṁ mahāvātāti yena samayena yasmiṁ vā samaye mahāvātā. Vāyantīti upakkhepakavātā nāma uṭṭhahanti, te vāyantā saṭṭhisahassādhikanavayojanasatasahassabahalaṁ udakasandhārakavātaṁ upacchindanti, tato ākāse udakaṁ bhassati, tasmiṁ bhassante pathavī bhassati, puna vāto attano balena antodhammakaraṇe viya udakaṁ ābandhitvā gaṇhāti, tato udakaṁ uggacchati, tasmiṁ uggacchante pathavī uggacchati. Evaṁ udakaṁ kampitaṁ pathaviṁ kampeti. Etañca kampanaṁ yāvajjakālāpi hotiyeva, bahubhāvena pana ogacchanuggacchanaṁ na paññāyati.",
  "atk-s0404a6:40": "Mahiddhikā mahānubhāvāti ijjhanassa mahantatāya mahiddhikā, anubhavitabbassa mahantatāya mahānubhāvā. Parittāti dubbalā. Appamāṇāti balavā. So imaṁ pathaviṁ kampetīti so iddhiṁ nibbattetvā saṁvejento mahāmoggallāno viya, vīmaṁsanto vā mahānāgattherassa bhāgineyyo saṅgharakkhitasāmaṇero viya pathaviṁ kampeti. Saṅkampetīti samantato kampeti. Sampakampetīti tasseva vevacanaṁ. Iti imesu aṭṭhasu pathavikampesu paṭhamo dhātukopena, dutiyo iddhānubhāvena, tatiyacatutthā puññatejena, pañcamo ñāṇatejena, chaṭṭho sādhukāradānavasena, sattamo kāruññasabhāvena, aṭṭhamo ārodanena. Mātukucchiṁ okkamante ca tato nikkhamante ca mahāsatte tassa puññatejena pathavī akampittha, abhisambodhiyaṁ ñāṇatejābhihatā hutvā akampittha, dhammacakkappavattane sādhukārabhāvasaṇṭhitā sādhukāraṁ dadamānā akampittha, āyusaṅkhāraossajjane kāruññasabhāvasaṇṭhitā cittasaṅkhobhaṁ asahamānā akampittha, parinibbāne ārodanavegatunnā hutvā akampittha. Ayaṁ panattho pathavidevatāya vasena veditabbo. Mahābhūtapathaviyā panetaṁ natthi acetanattā. Sesaṁ sabbattha uttānatthamevāti.",
  "atk-s0404a6:41": "Bhūmicālavaggo sattamo."
}