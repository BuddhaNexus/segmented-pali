{
  "atk-abh03a47:0": "8. Cittayamakaṁ",
  "atk-abh03a47:1": "Uddesavāravaṇṇanā",
  "atk-abh03a47:2": "1-62. Idāni tesaññeva mūlayamake desitānaṁ kusalādidhammānaṁ labbhamānavasena ekadesameva saṅgaṇhitvā anusayayamakānantaraṁ desitassa cittayamakassa atthavaṇṇanā hoti. Tattha pāḷivavatthānaṁ tāva veditabbaṁ. Imasmiñhi cittayamake mātikāṭhapanaṁ, ṭhapitamātikāya vissajjananti dve vārā honti. Tattha mātikāṭhapane puggalavāro, dhammavāro, puggaladhammavāroti āditova tayo suddhikamahāvārā honti.",
  "atk-abh03a47:3": "Tattha ‘‘yassa cittaṁ uppajjati, na nirujjhatī’’ti evaṁ puggalavasena cittassa uppajjananirujjhanādibhedaṁ dīpento gato puggalavāro nāma. ‘‘Yaṁ cittaṁ uppajjati, na nirujjhatī’’ti evaṁ dhammavaseneva cittassa uppajjananirujjhanādibhedaṁ dīpento gato dhammavāro nāma. ‘‘Yassa yaṁ cittaṁ uppajjati, na nirujjhatī’’ti evaṁ ubhayavasena cittassa uppajjananirujjhanādibhedaṁ dīpento gato puggaladhammavāro nāma. Tato ‘‘yassa sarāgaṁ citta’’nti soḷasannaṁ padānaṁ vasena apare sarāgādipadavisesitā soḷasa puggalavārā, soḷasa dhammavārā, soḷasa puggaladhammavārāti aṭṭhacattālīsaṁ missakavārā honti. Te sarāgādipadamattaṁ dassetvā saṅkhittā. Tato ‘‘yassa kusalaṁ citta’’ntiādinā nayena chasaṭṭhidvisatasaṅkhānaṁ abhidhammamātikāpadānaṁ vasena apare kusalādipadavisesitā chasaṭṭhidvisatapuggalavārā, chasaṭṭhidvisatadhammavārā chasaṭṭhidvisatapuggaladhammavārāti aṭṭhanavutisattasatā missakavārā honti. Tepi kusalādipadamattaṁ dassetvā saṅkhittāyeva. Yānipettha sanidassanādīni padāni cittena saddhiṁ na yujjanti, tāni moghapucchāvasena ṭhapitāni.",
  "atk-abh03a47:4": "Tesu pana tīsu vāresu sabbapaṭhame suddhikapuggalamahāvāre uppādanirodhakālasambhedavāro, uppāduppannavāro, nirodhuppannavāro, uppādavāro, nirodhavāro, uppādanirodhavāro uppajjamānanirodhavāro, uppajjamānuppannavāro, nirujjhamānuppannavāro, uppannuppādavāro, atītānāgatavāro, uppannuppajjamānavāro, niruddhanirujjhamānavāro, atikkantakālavāroti cuddasa antaravārā. Tesu uppādavāro, nirodhavāro, uppādanirodhavāroti imesu tīsu vāresu anulomapaṭilomavasena cha cha katvā aṭṭhārasa yamakāni. Uppannuppādavāre atītānāgatakālavasena anulomato dve, paṭilomato dveti cattāri yamakāni. Sesesu ādito niddiṭṭhesu tīsu, anantare niddiṭṭhesu tīsu; avasāne niddiṭṭhesu catūsūti dasasu vāresu anulomato ekaṁ, paṭilomato ekanti dve dve katvā vīsati yamakāni. Evaṁ sabbesupi cuddasasu antaravāresu dvācattālīsa yamakāni, caturāsīti pucchā aṭṭhasaṭṭhiatthasataṁ hoti. Yathā ca ekasmiṁ suddhikapuggalamahāvāre, tathā suddhikadhammavārepi suddhikapuggaladhammavārepīti tīsu mahāvāresu chabbīsatiyamakasataṁ, tato diguṇā pucchā, tato diguṇā atthā ca veditabbā. Idaṁ pana vārattayaṁ sarāgādivasena soḷasaguṇaṁ, kusalādivasena chasaṭṭhidvisataguṇaṁ katvā imasmiṁ cittayamake anekāni yamakasahassāni, tato diguṇā pucchā, tato diguṇā atthā ca hontīti . Pāṭho pana saṁkhittoti. Evaṁ tāva imasmiṁ cittayamake pāḷivavatthānaṁ veditabbaṁ.",
  "atk-abh03a47:5": "Mātikāṭhapanavaṇṇanā.",
  "atk-abh03a47:6": "Niddeso",
  "atk-abh03a47:7": "1. Puggalavāravaṇṇanā",
  "atk-abh03a47:8": "63. Idāni ṭhapitānukkamena mātikaṁ vissajjetuṁ yassa cittaṁ uppajjati na nirujjhatītiādi āraddhaṁ. Tattha uppajjatīti uppādakkhaṇasamaṅgitāya uppajjati na nirujjhatīti nirodhakkhaṇaṁ appattatāya na nirujjhati. Tassa cittanti tassa puggalassa tato paṭṭhāya cittaṁ nirujjhissati nuppajjissatīti pucchati. Tesaṁ cittanti yesaṁ paricchinnavaṭṭadukkhānaṁ khīṇāsavānaṁ sabbapacchimassa cuticittassa uppādakkhaṇo vattati, etesaṁ tadeva cuticittaṁ uppādappattatāya uppajjati nāma, bhaṅgaṁ appattatāya na nirujjhati. Idāni pana bhaṅgaṁ patvā taṁ tesaṁ cittaṁ nirujjhissati, tato appaṭisandhikattā aññaṁ nuppajjissati. Itaresanti pacchimacittasamaṅgiṁ khīṇāsavaṁ ṭhapetvā avasesānaṁ sekkhāsekkhaputhujjanānaṁ nirujjhissati ceva uppajjissati cāti yaṁ taṁ uppādakkhaṇappattaṁ taṁ nirujjhissateva. Aññaṁ pana tasmiṁ vā aññasmiṁ vā attabhāve uppajjissati ceva nirujjhissati ca. Dutiyapucchāvissajjanepi tathārūpasseva khīṇāsavassa cittaṁ sandhāya ‘āmantā’ti vuttaṁ. Nuppajjati nirujjhatīti bhaṅgakkhaṇe arahato pacchimacittampi sesānaṁ bhijjamānacittampi. Tato paṭṭhāya pana arahato cittaṁ na nirujjhissatīti sakkā vattuṁ uppajjissatīti pana na sakkā. Sesānaṁ uppajjissatīti sakkā vattuṁ, na nirujjhissatīti na sakkā. Tasmā ‘no’ti paṭisedho kato. Dutiyapañhe yassa cittaṁ na nirujjhissati, uppajjissatīti so puggaloyeva natthi, tasmā natthīti paṭikkhepo kato.",
  "atk-abh03a47:9": "65-82.Uppannanti uppādasamaṅginopetaṁ nāmaṁ. Uppādaṁ patvā aniruddhassāpi. Tattha uppādasamaṅgitaṁ sandhāya ‘āmantā’ti, uppādaṁ patvā aniruddhabhāvaṁ sandhāya ‘‘tesaṁ cittaṁ uppanna’’nti vuttaṁ. Anuppannanti uppādaṁ appattaṁ. Tesaṁ cittaṁ uppajjitthāti etthāpi sabbesaṁ tāva cittaṁ khaṇapaccuppannameva hutvā uppādakkhaṇaṁ atītattā uppajjittha nāma, nirodhasamāpannānaṁ nirodhato pubbe uppannapubbattā, asaññasattānaṁ saññībhave uppannapubbattā. Uppajjittha ceva uppajjati cāti uppādaṁ pattattā uppajjittha, anatītattā uppajjati nāmāti attho.",
  "atk-abh03a47:10": "Uppādakkhaṇeanāgatañcāti uppādakkhaṇe ca cittaṁ anāgatañca cittanti attho.",
  "atk-abh03a47:11": "83. Atikkantakālavāre uppajjamānaṁ khaṇanti uppādakkhaṇaṁ. Tattha kiñcāpi uppādakkhaṇo uppajjamāno nāma na hoti, uppajjamānassa pana khaṇattā evaṁ vutto. Khaṇaṁ vītikkantaṁ atikkantakālanti na ciraṁ vītikkantaṁ tameva pana uppādakkhaṇaṁ vītikkantaṁ hutvā atikkantakālanti saṅkhaṁ gacchati. Nirujjhamānaṁ khaṇanti nirodhakkhaṇaṁ. Tattha kiñcāpi nirodhakkhaṇo nirujjhamāno nāma na hoti, nirujjhamānassa pana khaṇattā evaṁ vutto. Khaṇaṁ vītikkantaṁ atikkantakālanti kiṁ tassa cittaṁ evaṁ nirodhakkhaṇampi vītikkantaṁ hutvā atikkantakālaṁ nāma hotīti pucchati. Tattha yasmā bhaṅgakkhaṇe cittaṁ uppādakkhaṇaṁ khaṇaṁ vītikkantaṁ hutvā atikkantakālaṁ hoti, nirodhakkhaṇaṁ khaṇaṁ vītikkantaṁ hutvā atikkantakālaṁ nāma na hoti. Atītaṁ pana cittaṁ ubhopi khaṇe khaṇaṁ vītikkantaṁ hutvā atikkantakālaṁ nāma, tasmā ‘‘bhaṅgakkhaṇe cittaṁ uppādakkhaṇaṁ vītikkantaṁ, bhaṅgakkhaṇaṁ avītikkantaṁ, atītaṁ cittaṁ uppādakkhaṇañca vītikkantaṁ bhaṅgakkhaṇañca vītikkantanti vissajjanamāha. Dutiyapañhassa vissajjane yasmā atītaṁ cittaṁ ubhopi khaṇe vītikkantaṁ hutvā atikkantakālaṁ nāma hoti, tasmā atītaṁ cittanti vuttaṁ. Paṭilomapañhassa vissajjane yasmā uppādakkhaṇe ca cittaṁ anāgatañca cittaṁ ubhopi khaṇe khaṇaṁ vītikkantaṁ hutvā atikkantakālaṁ nāma na hoti, tesaṁ khaṇānaṁ avītikkantattā. Tasmā ‘‘uppādakkhaṇe cittaṁ anāgataṁ citta’’nti vuttaṁ. Dutiyavissajjanaṁ pākaṭameva.",
  "atk-abh03a47:12": "84-113. Dhammavārepi imināvupāyena sabbavissajjanesu attho veditabbo. Puggaladhammavāro dhammavāragatikoyeva.",
  "atk-abh03a47:13": "114-116. Sabbepi missakavārā yassa sarāgaṁ cittantiādinā nayena mukhamattaṁ dassetvā saṅkhittā. Vitthāro pana nesaṁ heṭṭhā vuttanayeneva veditabbo. Tesu pana ‘‘yassa sarāgaṁ cittaṁ uppajjati, na nirujjhati; tassa cittaṁ nirujjhissati, nuppajjissatī’’ti evaṁ vitthāretabbatāya pucchāva sadisā hoti. Yasmā pana sarāgaṁ cittaṁ pacchimacittaṁ na hoti, tasmā ‘‘yassa sarāgaṁ cittaṁ uppajjati, na nirujjhati; tassa cittaṁ nirujjhissati, nuppajjissatīti no’’ti evaṁ vissajjitabbattā vissajjanaṁ asadisaṁ hoti. Taṁ taṁ tassā tassā pucchāya anurūpavasena veditabbanti.",
  "atk-abh03a47:14": "Cittayamakavaṇṇanā niṭṭhitā."
}