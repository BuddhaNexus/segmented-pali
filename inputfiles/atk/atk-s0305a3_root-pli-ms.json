{
  "atk-s0305a3:0": "4. Indriyasaṁyuttaṁ",
  "atk-s0305a3:1": "1. Suddhikavaggo",
  "atk-s0305a3:2": "1. Suddhikasuttavaṇṇanā",
  "atk-s0305a3:3": "471. Indriyasaṁyuttassa paṭhame saddhindriyaṁ satindriyaṁ paññindriyanti imāni tīṇi catubhūmakakusalavipākesu ceva kiriyāsu ca labbhanti. Vīriyindriyasamādhindriyāni catubhūmakakusale akusale vipāke kiriyāyāti sabbattha labbhanti. Iti idaṁ suttaṁ catubhūmakasabbasaṅgāhakadhammaparicchedavasena vuttanti veditabbaṁ.",
  "atk-s0305a3:4": "7. Dutiyasamaṇabrāhmaṇasuttavaṇṇanā",
  "atk-s0305a3:5": "477. Sattame saddhindriyaṁ nappajānantīti dukkhasaccavasena na pajānanti. Saddhindriyasamudayaṁ nappajānantīti samudayasaccavasena na pajānanti. Evaṁ nirodhaṁ nirodhasaccavasena, paṭipadaṁ maggasaccavasenāti. Sesesupi eseva nayo.",
  "atk-s0305a3:6": "Sukkapakkhe pana adhimokkhavasena āvajjanasamudayā saddhindriyasamudayo hoti, paggahavasena āvajjanasamudayā vīriyindriyasamudayo, upaṭṭhānavasena āvajjanasamudayā satindriyasamudayo, avikkhepavasena āvajjanasamudayā samādhindriyasamudayo, dassanavasena āvajjanasamudayā paññindriyasamudayo hoti. Tathā chandavasena āvajjanasamudayā saddhindriyasamudayo hoti, chandavasena āvajjanasamudayā vīriyasatisamādhipaññindriyasamudayo hoti. Manasikāravasena āvajjanasamudayā saddhindriyasamudayo hoti. Manasikāravasena āvajjanasamudayā vīriyasatisamādhipaññindriyasamudayo hotīti evampi attho veditabbo. Imesu paṭipāṭiyā chasu suttesu catusaccameva kathitaṁ.",
  "atk-s0305a3:7": "8. Daṭṭhabbasuttavaṇṇanā",
  "atk-s0305a3:8": "478. Aṭṭhame kattha ca, bhikkhave, saddhindriyaṁ daṭṭhabbaṁ, catūsu sotāpattiyaṅgesūtiādi imesaṁ indriyānaṁ savisaye jeṭṭhakabhāvadassanatthaṁ vuttaṁ. Yathā hi cattāro seṭṭhiputtā rājāti rājapañcamesu sahāyesu ‘‘nakkhattaṁ kīḷissāmā’’ti vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti, gehasāmikova – ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Dutiyassa, tatiyassa, catutthassa gehaṁ gatakāle itare cattāro tuṇhī nisīdanti, gehasāmikova – ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Atha sabbapacchā rañño gehaṁ gatakāle kiñcāpi rājā sabbattha issaro, imasmiṁ pana kāle attano geheyeva – ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Evameva saddhāpañcamakesu indriyesu tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṁ sotāpattiyaṅgāni patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṁ sammappadhānāni patvā paggahalakkhaṇaṁ vīriyindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī nisīdanti, gehasāmikova vicāreti, evaṁ jhānavimokkhe patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ, sesāni tadanvayāni hontīti.",
  "atk-s0305a3:9": "9-10. Paṭhamavibhaṅgasuttādivaṇṇanā",
  "atk-s0305a3:10": "479-480. Navame satinepakkenāti ettha nipakassa bhāvo nepakkaṁ, paññāyetaṁ nāmaṁ. Kasmā pana satibhājane paññā vuttāti? Satiyā balavabhāvadassanatthaṁ. Balavasati hi idha adhippetā. Sā ca paññāsampayuttāva balavatī hoti, na vippayuttāti paññāsampayuttasatiṁ dassento evamāha. Cirakatanti cirakālaṁ kataṁ dānaṁ vā sīlaṁ vā uposathakammaṁ vā. Cirabhāsitanti ‘‘asukasmiṁ ṭhāne asukaṁ nāma bhāsita’’nti evaṁ cirakāle bhāsitaṁ. Vossaggārammaṇaṁ katvāti nibbānārammaṇaṁ katvā. Udayatthagāminiyāti udayañca atthañca gacchantiyā, udayabbayapariggahikāyāti attho. Imasmiṁ sutte saddhāsatipaññindriyāni pubbabhāgāni, vīriyindriyaṁ missakaṁ, samādhindriyaṁ nibbattitalokuttarameva kathitaṁ. Dasamepi ayameva dhammaparicchedoti.",
  "atk-s0305a3:11": "Suddhikavaggo paṭhamo.",
  "atk-s0305a3:12": "2. Mudutaravaggo",
  "atk-s0305a3:13": "1. Paṭilābhasuttavaṇṇanā",
  "atk-s0305a3:14": "481. Dutiyavaggassa paṭhame sammappadhāne ārabbhāti sammappadhāne paṭicca, sammappadhāne bhāventoti attho. Satindriyepi eseva nayo.",
  "atk-s0305a3:15": "2. Paṭhamasaṁkhittasuttavaṇṇanā",
  "atk-s0305a3:16": "482. Dutiye tatoti vipassanāmaggaphalavasena nissakkaṁ veditabbaṁ. Samattāni hi paripuṇṇāni pañcindriyāni arahattamaggassa vipassanindriyāni nāma honti. Tato mudutarehīti tehi arahattamaggassa vipassanindriyehi mudutarāni anāgāmimaggassa vipassanindriyāni nāma honti, tato mudutarāni sakadāgāmimaggassa, tato mudutarāni sotāpattimaggassa vipassanindriyāni nāma honti, tato mudutarāni dhammānusārimaggassa, tato mudutarāni saddhānusārimaggassa vipassanindriyāni nāma honti.",
  "atk-s0305a3:17": "Tathā samattāni paripuṇṇāni pañcindriyāni arahattamaggindriyāni nāma honti, tato mudutarāni anāgāmimaggindriyāni nāma honti, tato mudutarāni sakadāgāmimaggindriyāni nāma honti, tato mudutarāni sotāpattimaggindriyāni nāma honti, tato mudutarāni dhammānusārimaggindriyāni, tato mudutarāni saddhānusārimaggindriyāni nāma honti.",
  "atk-s0305a3:18": "Samattāni paripuṇṇāni pañcindriyāni arahattaphalindriyāni nāma honti, tato mudutarāni anāgāmiphalindriyāni, tato mudutarāni sakadāgāmiphalindriyāni, tato mudutarāni sotāpattiphalindriyāni nāma honti. Dhammānusārisaddhānusārino pana dvepi sotāpattimaggaṭṭhapuggalā, maggaṭṭhapuggalavasena nesaṁ nānattaṁ jātanti āgamanenapi maggenapi. Saddhānusārī puggalo hi uddisāpento paripucchanto anupubbena maggaṁ pāpuṇāti, dhammānusārī ekena vā dvīhi vā savanehi. Evaṁ tāva nesaṁ āgamanena nānattaṁ veditabbaṁ.",
  "atk-s0305a3:19": "Dhammānusārissa pana maggo tikkho hoti, sūraṁ ñāṇaṁ vahati, asaṅkhārena appayogena kilese chindati kadalikkhandhaṁ viya tikhiṇā asidhārā. Saddhānusārissa na tassa viya maggo tikkho hoti, na sūraṁ ñāṇaṁ vahati, sasaṅkhārena sappayogena kilese chindati kadalikkhandhaṁ viya atikhiṇā asidhārā. Kilesakkhaye pana tesaṁ nānattaṁ natthi. Avasesā ca kilesā khīyanti.",
  "atk-s0305a3:20": "3. Dutiyasaṁkhittasuttavaṇṇanā",
  "atk-s0305a3:21": "483. Tatiye tatoti phalavasena nissakkaṁ veditabbaṁ. Samattāni hi paripuṇṇāni pañcindriyāni arahattaphalindriyāni nāma honti, arahattaphalena samannāgato puggalo arahā nāma hoti. Arahattaphalato mudutarāni anāgāmiphalindriyāni nāma honti, tato mudutarāni sakadāgāmiphalindriyāni, tato mudutarāni sotāpattiphalindriyāni, sotāpattiphalena samannāgato puggalo sotāpanno nāma hoti. Indriyavemattatā phalavemattatā hotīti indriyanānattena phalanānattaṁ, phalanānattena puggalanānattanti.",
  "atk-s0305a3:22": "4. Tatiyasaṁkhittasuttavaṇṇanā",
  "atk-s0305a3:23": "484. Catutthe paripūraṁ paripūrakārī ārādhetīti paripūraṁ arahattamaggaṁ karonto arahattaphalaṁ ārādheti. Padesaṁ padesakārīti avasese tayo padesamagge karonto padesaṁ phalattayamattameva ārādheti. Iti imesu catūsupi suttesu missakāneva indriyāni kathitāni.",
  "atk-s0305a3:24": "5-7. Paṭhamavitthārasuttādivaṇṇanā",
  "atk-s0305a3:25": "485-487. Pañcame tato mudutarehīti vipassanāvasena nissakkaṁ veditabbaṁ. Paripuṇṇāni hi pañcindriyāni arahattamaggassa vipassanindriyāni honti, tato mudutarāni antarāparinibbāyissa vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa, tato mudutarāni sasaṅkhāraparinibbāyissa, tato mudutarāni uddhaṁsotaakaniṭṭhagāmissa vipassanindriyāni nāma honti.",
  "atk-s0305a3:26": "Imasmiṁ pana ṭhāne arahattamaggeyeva ṭhatvā pañca nissakkāni nīharitabbāni. Arahattamaggassa hi vipassanindriyehi mudutarāni paṭhamaantarāparinibbāyissa vipassanindriyāni, tato mudutarāni dutiyaantarāparinibbāyissa, tato mudutarāni tatiyaantarāparinibbāyissa, tato mudutarāni upahaccaparinibbāyissa, tato mudutarāni uddhaṁsotaakaniṭṭhagāmissa vipassanindriyāni. Asaṅkhāraparinibbāyissa sasaṅkhāraparinibbāyinopi eteva pañca janā.",
  "atk-s0305a3:27": "Idāni tīṇi nissakkāni. Sakadāgāmimaggassa hi indriyehi mudutarāni sotāpattimaggindriyāni, sotāpattimaggeyeva indriyehi mudutarāni dhammānusārimaggindriyāni. Tehipi mudutarāni saddhānusārimaggindriyāni. Chaṭṭhasattamāni vuttanayāneva. Imesu pana tīsupi suttesu pubbabhāgavipassanindriyāneva kathitāni.",
  "atk-s0305a3:28": "8. Paṭipannasuttavaṇṇanā",
  "atk-s0305a3:29": "488. Aṭṭhame tato mudutarehīti maggaphalavasena nissakkaṁ veditabbaṁ. Taṁ pāḷiyaṁ vuttameva. Bāhiroti imehi aṭṭhahi puggalehi bahibhūto. Puthujjanapakkhe ṭhitoti puthujjanakoṭṭhāse ṭhito. Imasmiṁ sutte lokuttarāneva indriyāni kathitāni.",
  "atk-s0305a3:30": "9-10. Sampannasuttādivaṇṇanā",
  "atk-s0305a3:31": "489-490. Navame indriyasampannoti paripuṇṇindriyo. Dasamaṁ uttānameva. Imasmiṁ suttadvaye missakāni indriyāni kathitānīti.",
  "atk-s0305a3:32": "Mudutaravaggo dutiyo.",
  "atk-s0305a3:33": "3. Chaḷindriyavaggo",
  "atk-s0305a3:34": "2. Jīvitindriyasuttavaṇṇanā",
  "atk-s0305a3:35": "492. Tatiyavaggassa dutiye itthindriyantiādīsu itthibhāve indaṭṭhaṁ karotīti itthindriyaṁ. Purisabhāve indaṭṭhaṁ karotīti purisindriyaṁ. Jīvite indaṭṭhaṁ karotīti jīvitindriyaṁ. Atthuppattikaṁ kiretaṁ suttaṁ. Saṅghamajjhasmiñhi ‘‘kati nu kho vaṭṭindriyānī’’ti kathā udapādi, atha bhagavā vaṭṭindriyāni dassento tīṇimāni bhikkhavetiādimāha.",
  "atk-s0305a3:36": "3. Aññindriyasuttavaṇṇanā",
  "atk-s0305a3:37": "493. Tatiye anaññātaññassāmītindriyanti ‘‘anamatagge saṁsāre ajānitapubbaṁ dhammaṁ jānissāmī’’ti paṭipannassa sotāpattimaggakkhaṇe uppannaṁ indriyaṁ. Aññindriyanti tesaṁyeva ñātadhammānaṁ ājānanākārena sotāpattiphalādīsu chasu ṭhānesu uppannaṁ indriyaṁ. Aññātāvindriyanti aññātāvīsu arahattaphaladhammesu uppannaṁ indriyaṁ. Tattha tattha tena tenākārena uppannassa ñāṇassevetaṁ adhivacanaṁ. Idampi suttaṁ atthuppattikameva. Saṅghamajjhasmiñhi ‘‘kati nu kho lokuttarindriyānī’’ti kathā udapādi, atha bhagavā tāni dassento tīṇimāni, bhikkhave, indriyānītiādimāha.",
  "atk-s0305a3:38": "4. Ekabījīsuttavaṇṇanā",
  "atk-s0305a3:39": "494. Catutthe tato mudutarehīti vipassanato nissakkaṁ veditabbaṁ. Samattāni hi pañcindriyāni arahattamaggassa vipassanindriyāni nāma honti, tato mudutarāni antarāparinibbāyissa vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa, tato mudutarāni sasaṅkhāraparinibbāyissa, tato mudutarāni uddhaṁsotaakaniṭṭhagāmissa vipassanindriyāni nāma. Idhāpi purimanayeneva arahattamagge ṭhatvā pañca nissakkāni nīharitabbāni.",
  "atk-s0305a3:40": "Yathā pana purimanaye sakadāgāmimagge ṭhatvā tīṇi nissakkāni, evamidha pañca nīharitabbāni. Sakadāgāmimaggassa hi vipassanindriyehi mudutarāni sotāpattimaggassa vipassanindriyāni, sotāpattimaggassa ca tehi vipassanindriyehi mudutarāni ekabījiādīnaṁ maggassa vipassanindriyāni.",
  "atk-s0305a3:41": "Ettha ca ekabījītiādīsu yo sotāpanno hutvā ekameva attabhāvaṁ janetvā arahattaṁ pāpuṇāti, ayaṁ ekabījī nāma. Yathāha ‘‘katamo ca puggalo ekabījī, idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo, so ekaññeva mānusakaṁ bhavaṁ sandhāvitvā saṁsaritvā dukkhassantaṁ karoti. Ayaṁ vuccati puggalo ekabījī’’ti (pu. pa. 33).",
  "atk-s0305a3:42": "Yo pana dve tayo bhave saṁsaritvā dukkhassantaṁ karoti, ayaṁ kolaṁkolo nāma. Yathāha ‘‘katamo ca puggalo kolaṁkolo. Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo, so dve vā tīṇi vā kulāni sandhāvitvā saṁsaritvā dukkhassantaṁ karoti. Ayaṁ vuccati puggalo kolaṁkolo’’ti (pu. pa. 32). Tattha kulānīti bhavā veditabbā. ‘‘Dve vā tīṇi vā’’ti idaṁ desanāmattameva, yāva chaṭṭhabhavā saṁsaranto pana kolaṁkolova hoti.",
  "atk-s0305a3:43": "Yassa sattakkhattuṁ paramā upapatti, aṭṭhamaṁ bhavaṁ nādiyati, ayaṁ sattakkhattuparamo nāma. Yathāha ‘‘katamo ca puggalo sattakkhattuparamo. Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo, so sattakkhattuṁ deve ca manusse ca sandhāvitvā saṁsaritvā dukkhassantaṁ karoti, ayaṁ vuccati puggalo sattakkhattuparamo’’ti (pu. pa. 31).",
  "atk-s0305a3:44": "Bhagavatā gahitanāmavaseneva cetāni tesaṁ nāmāni. ‘‘Ettakañhi ṭhānaṁ gato ekabījī nāma hoti, ettakaṁ kolaṁkolo, ettakaṁ sattakkhattuparamo’’ti bhagavatā etesaṁ nāmaṁ gahitaṁ. Niyamato pana ‘‘ayaṁ ekabījī, ayaṁ kolaṁkolo, ayaṁ sattakkhattuparamo’’ti natthi.",
  "atk-s0305a3:45": "Ko pana nesaṁ etaṁ pabhedaṁ niyametīti? Keci pana therā ‘‘pubbahetu niyametī’’ti vadanti, keci ‘‘paṭhamamaggo’’, keci ‘‘uparima tayo maggā’’, keci ‘‘tiṇṇaṁ maggānaṁ vipassanā’’ti. Tattha ‘‘pubbahetu niyametī’’ti vāde paṭhamamaggassa upanissayo kato nāma hoti, upari tayo maggā anupanissayā uppannāti vacanaṁ āpajjati. ‘‘Paṭhamamaggo niyametī’’ti vāde upari tiṇṇaṁ maggānaṁ niratthakatā āpajjati. ‘‘Upari tayo maggā niyamentī’’ti vāde paṭhamamagge anuppanneva upari tayo maggā uppannāti āpajjati. ‘‘Tiṇṇaṁ maggānaṁ vipassanā niyametī’’ti vādo pana yujjati. Sace hi upari tiṇṇaṁ maggānaṁ vipassanā balavatī hoti, ekabījī nāma hoti, tato mandatarāya kolaṁkolo, tato mandatarāya sattakkhattuparamoti.",
  "atk-s0305a3:46": "Ekacco hi sotāpanno vaṭṭajjhāsayo hoti vaṭṭābhirato punappunaṁ vaṭṭasmiṁyeva vicarati sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā, anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti , ime idha na gahitā. Na kevalañcime, yopi manussesuyeva sattakkhattuṁ saṁsaritvā arahattaṁ pāpuṇāti, yopi devaloke nibbatto devesuyeva sattakkhattuṁ aparāparaṁ saṁsaritvā arahattaṁ pāpuṇāti, imepi idha na gahitā. Kālena deve, kālena manusse saṁsaritvā pana arahattaṁ pāpuṇantova idha gahito. Tasmā sattakkhattuparamoti idaṁ idhaṭṭhakavokiṇṇasukkhavipassakassa nāmaṁ kathitanti veditabbaṁ.",
  "atk-s0305a3:47": "Dhammānusārī saddhānusārīti ettha pana imasmiṁ sāsane lokuttaradhammaṁ nibbattentassa dve dhurāni, dve sīsāni, dve abhinivesā – saddhādhuraṁ, paññādhuraṁ , saddhāsīsaṁ, paññāsīsaṁ, saddhābhiniveso, paññābhinivesoti. Tattha yo bhikkhu ‘‘sace saddhāya sakkā nibbattetuṁ, nibbattessāmi lokuttaramagga’’nti saddhaṁ dhuraṁ katvā sotāpattimaggaṁ nibbatteti, so maggakkhaṇe saddhānusārī nāma hoti. Phalakkhaṇe pana saddhāvimutto nāma hutvā ekabījī kolaṁkolo sattakkhattuparamoti tividho hoti. Tattha ekeko dukkhāpaṭipadādivasena catubbidhabhāvaṁ āpajjatīti saddhādhurena dvādasa janā honti.",
  "atk-s0305a3:48": "Yo pana ‘‘sace paññāya sakkā nibbattetuṁ, nibbattessāmi lokuttaramagga’’nti paññaṁ dhuraṁ katvā sotāpattimaggaṁ nibbatteti, so maggakkhaṇe dhammānusārī nāma hoti. Phalakkhaṇe pana paññāvimutto nāma hutvā ekabījiādibhedena dvādasabhedova hoti. Evaṁ dve maggaṭṭhā phalakkhaṇe catuvīsati sotāpannā hontīti.",
  "atk-s0305a3:49": "Tipiṭakatissatthero kira ‘‘tīṇi piṭakāni sodhessāmī’’ti paratīraṁ gato. Taṁ eko kuṭumbiko catūhi paccayehi upaṭṭhāsi, thero āgamanakāle ‘‘gacchāmi upāsakā’’ti āha. ‘‘Kahaṁ bhante’’ti? ‘‘Amhākaṁ ācariyupajjhāyānaṁ santika’’nti. ‘‘Na sakkā, bhante, mayā gantuṁ, bhaddantaṁ pana nissāya mayā sāsanassa guṇo ñāto, tumhākaṁ parammukhā kīdisaṁ bhikkhuṁ upasaṅkamāmī’’ti? Atha naṁ thero āha – ‘‘yo bhikkhu catuvīsati sotāpanne dvādasa sakadāgāmī aṭṭhacattālīsa anāgāmī dvādasa arahante dassetvā dhammakathaṁ kathetuṁ sakkoti, evarūpaṁ bhikkhuṁ upaṭṭhātuṁ vaṭṭatī’’ti. Imasmiṁ sutte vipassanā kathitāti.",
  "atk-s0305a3:50": "5-10. Suddhakasuttādivaṇṇanā",
  "atk-s0305a3:51": "495-500. Pañcame cakkhu ca taṁ cakkhudvāre nibbattānaṁ dhammānaṁ ādhipateyyasaṅkhātena indaṭṭhena indriyañcāti cakkhundriyaṁ. Sotindriyādīsupi eseva nayo. Sesaṁ sabbattha uttānameva. Imasmiṁ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.",
  "atk-s0305a3:52": "Chaḷindriyavaggo tatiyo.",
  "atk-s0305a3:53": "4. Sukhindriyavaggo",
  "atk-s0305a3:54": "1-5. Suddhikasuttādivaṇṇanā",
  "atk-s0305a3:55": "501-505. Catutthavaggassa paṭhame sukhañca taṁ sahajātānaṁ ādhipateyyasaṅkhātena indaṭṭhena indriyañcāti sukhindriyaṁ. Dukkhindriyādīsupi eseva nayo. Ettha ca sukhindriyadukkhindriyadomanassindriyāni kāmāvacarāneva, somanassindriyaṁ ṭhapetvā arūpāvacaraṁ sesaṁ tebhūmakaṁ, upekkhindriyaṁ catubhūmakaṁ. Dutiyādīni cattāri catusaccavaseneva kathitāni.",
  "atk-s0305a3:56": "6. Paṭhamavibhaṅgasuttavaṇṇanā",
  "atk-s0305a3:57": "506. Chaṭṭhe kāyikanti kāyapasādavatthukaṁ. Sukhanti ayamassa sarūpaniddeso. Sātanti tasseva vevacanaṁ, madhuranti vuttaṁ hoti. Kāyasamphassajanti kāyasamphassato jātaṁ. Sukhaṁ sātanti vuttanayameva. Vedayitanti ayamassa sabbavedanāsādhāraṇo aññadhammavisiṭṭho sabhāvaniddeso. Iminā nayena sesesupi attho veditabbo. Kāyikaṁ vā cetasikaṁ vāti ettha pana cakkhādayo cattāro pasādakāye vatthuṁ katvā uppattivasena kāyikanti vuttaṁ. Kāyapasādavatthukaṁ pana adukkhamasukhaṁ nāma natthi.",
  "atk-s0305a3:58": "9. Kaṭṭhopamasuttavaṇṇanā",
  "atk-s0305a3:59": "509. Navame dvinnaṁ kaṭṭhānanti dvinnaṁ araṇīnaṁ. Saṅghaṭṭanasamodhānāti saṅghaṭṭanena ceva samodhānena ca. Usmāti usumākāro. Tejoti aggidhūmo. Ettha ca adharāraṇī viya vatthārammaṇaṁ, uttarāraṇī viya phasso, saṅghaṭṭo viya phassasaṅghaṭṭanaṁ, aggi viya vedanā daṭṭhabbā. Vatthārammaṇaṁ vā uttarāraṇī viya, phasso adharāraṇī viya daṭṭhabbo.",
  "atk-s0305a3:60": "10. Uppaṭipāṭikasuttavaṇṇanā",
  "atk-s0305a3:61": "510. Dasamaṁ yathādhammarasena paṭipāṭiyā vuttampi imasmiṁ indriyavibhaṅge sesasuttāni viya adesitattā uppaṭipāṭikasuttaṁ nāmāti veditabbaṁ. Tattha nimittantiādīni sabbāni paccayavevacanāneva. Dukkhindriyañca pajānātīti dukkhasaccavaseneva pajānāti. Dukkhindriyasamudayanti kaṇṭakena vā viddhassa maṅkulena vā daṭṭhassa paccattharaṇe vā valiyā phuṭṭhassa dukkhasahagataṁ kāyaviññāṇaṁ uppajjati, taṁ etassa samudayoti pajānāti.",
  "atk-s0305a3:62": "Parato domanassindriyasamudayantiādīsupi tesaṁ tesaṁ kāraṇavaseneva samudayo veditabbo. Pattacīvarādīnaṁ vā hi saṅkhārānaṁ saddhivihārikādīnaṁ vā sattānaṁ vināsena domanassindriyaṁ uppajjatīti tesaṁ vināsaṁ tassa samudayoti pajānāti. Subhojanaṁ bhuñjitvā varasayane nipannassa hatthapādasambāhanatālavaṇṭavātādisamphassena sukhindriyaṁ uppajjati, taṁ phassaṁ tassa samudayoti pajānāti. Vuttappakārānaṁ pana sattasaṅkhārānaṁ manāpānaṁ paṭilābhavasena somanassindriyaṁ uppajjati, taṁ paṭilābhaṁ tassa samudayoti pajānāti. Majjhattākārena pana upekkhindriyaṁ uppajjati, taṁ sattasaṅkhāresu majjhattākāraṁ tassa samudayoti pajānāti.",
  "atk-s0305a3:63": "Kattha cuppannaṁ dukkhindriyaṁ aparisesaṁ nirujjhati, idha, bhikkhave, bhikkhu vivicceva kāmehītiādīsu pana ayaṁ ekatova vinicchayakathā – dukkhindriyañhi paṭhamajjhānassa upacārakkhaṇeyeva nirujjhati pahīnaṁ hoti, domanassādīni dutiyajjhānādīnaṁ. Evaṁ santepi tesaṁ atisayanirodhattā ayaṁ jhānesuyeva nirodho vutto. Atisayanirodho hi tesaṁ paṭhamajjhānādīsu, na nirodhoyeva, nirodhoyeva pana upacārakkhaṇe, nātisayanirodho. Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena vā visamāsanupatāpena vā siyā uppatti, na tveva antoappanāyaṁ. Upacāre vā niruddhampetaṁ na suṭṭhu niruddhaṁ hoti paṭipakkhena avihatattā. Antoappanāyaṁ pana pītipharaṇena sabbo kāyo sukhokkanto hoti, sukhokkantakāyassa ca suṭṭhu niruddhaṁ hoti dukkhindriyaṁ paṭipakkhena vihatattā. Nānāvajjaneyeva ca dutiyajjhānupacāre pahīnassa domanassindriyassa yasmā etaṁ vitakkavicārapaccayepi kāyakilamathe cittupaghāte ca sati uppajjati, vitakkavicārābhāve neva uppajjati. Yattha pana uppajjati, tattha vitakkavicārabhāve, appahīnā eva ca dutiyajjhānupacāre vitakkavicārāti tatthassa siyā uppatti. Na tveva dutiyajjhāne pahīnapaccayattā. Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa siyā uppatti, na tveva tatiyajjhāne. Tatiyajjhāne hi sukhassa paccayabhūtā pīti sabbaso niruddhā. Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti, na tveva catutthajjhāne. Tasmā ‘‘ettha cuppannaṁ dukkhindriyaṁ aparisesaṁ nirujjhatī’’ti tattha tattha aparisesaggahaṇaṁ kataṁ.",
  "atk-s0305a3:64": "Yaṁ panettha tadatthāya cittaṁ upasaṁharatīti vuttaṁ, tattha alābhī samāno uppādanatthāya cittaṁ upasaṁharati, lābhī samāno samāpajjanatthāyāti evamattho veditabbo. Imesu dvīsupi suttesu sammasanavārova kathitoti.",
  "atk-s0305a3:65": "Sukhindriyavaggo catuttho.",
  "atk-s0305a3:66": "5. Jarāvaggo",
  "atk-s0305a3:67": "1. Jarādhammasuttavaṇṇanā",
  "atk-s0305a3:68": "511. Pañcamavaggassa paṭhame pacchātapeti pāsādacchāyāya puratthimadisaṁ paṭicchannattā pāsādassa pacchimadisābhāge ātapo hoti, tasmiṁ ṭhāne paññattavarabuddhāsane nisinnoti attho . Piṭṭhiṁ otāpayamānoti yasmā sammāsambuddhassapi upādinnakasarīre uṇhakāle uṇhaṁ hoti, sītakāle sītaṁ, ayañca himapātasītasamayo. Tasmā mahācīvaraṁ otāretvā sūriyarasmīhi piṭṭhiṁ otāpayamāno nisīdi.",
  "atk-s0305a3:69": "Kiṁ pana buddharasmiyo madditvā sūriyarasmi anto pavisituṁ sakkotīti? Na sakkoti. Evaṁ sante kiṁ tāpetīti? Rasmitejaṁ. Yatheva hi ṭhitamajjhanhike parimaṇḍalāya chāyāya rukkhamūle nisinnassa kiñcāpi sūriyarasmiyo sarīraṁ na phusanti, sabbadisāsu pana tejo pharati, aggijālāhi parikkhitto viya hoti, evaṁ sūriyarasmīsu buddharasmiyo madditvā anto pavisituṁ asakkuṇantīsupi satthā tejaṁ tāpento nisinnoti veditabbo.",
  "atk-s0305a3:70": "Anomajjantoti piṭṭhiparikammakaraṇavasena anumajjanto. Acchariyaṁ bhanteti thero bhagavato piṭṭhito mahācīvaraṁ otāretvā nisinnassa dvinnaṁ aṁsakūṭānaṁ antare suvaṇṇāvaṭṭaṁ viya kesaggappamāṇaṁ valiyāvaṭṭaṁ disvā – ‘‘evarūpepi nāma sarīre jarā paññāyatī’’ti sañjātasaṁvego jaraṁ garahanto evamāha. Garahanacchariyaṁ nāma kiretaṁ.",
  "atk-s0305a3:71": "Na cevaṁ dāni, bhante, bhagavato tāva parisuddhoti yathā pakatiyā chavivaṇṇo parisuddho, na evametarahīti dīpento evamāha. Tathāgatassa hi daharakāle saṅkusatasamabbhāhataṁ usabhacammaṁ viya vihatavaliko kāyo hoti, tasmiṁ ṭhapito hattho bhassateva, na santiṭṭhati, telapuñchanākārappatto viya hoti. Mahallakakāle pana sirājālā milāyanti, sandhipabbāni sithilāni honti, maṁsaṁ aṭṭhito muccitvā sithilabhāvaṁ āpajjitvā tattha tattha olambati. Buddhānaṁ pana evarūpaṁ na hoti. Aññesaṁ apākaṭaṁ, santikāvacarattā ānandattherasseva pākaṭaṁ hoti, tasmā evamāha.",
  "atk-s0305a3:72": "Sithilāni ca gattānīti aññesaṁ mukhe aṁsakūṭantarehi tesu tesu ṭhānesu valiyo santiṭṭhanti, satthu panetaṁ natthi, thero ca dvinnaṁ aṁsakūṭānaṁ antare valiyāvaṭṭakaṁ disvā evamāha. Sabbāni valiyajātānīti idampi attano pākaṭavasena evamāha – satthu pana aññesaṁ viya valiyo nāma natthi. Purato pabbhāro ca kāyoti satthā brahmujugatto, devanagare samussitasuvaṇṇatoraṇaṁ viyassa kāyo ujukameva uggato. Mahallakakāle pana kāyo purato vaṅko hoti, svāyaṁ aññesaṁ apākaṭo, santikāvacarattā pana therasseva pākaṭo, tasmā evamāha. Dissati ca indriyānaṁ aññathattanti indriyāni nāma na cakkhuviññeyyāni. Yato pana pakatiyā parisuddho chavivaṇṇo, idāni na tathā parisuddho, aṁsakūṭantare vali paññāyati , brahmujukāyo purato vaṅko, imināva kāraṇena cakkhādīnañca indriyānaṁ aññathattena bhavitabbanti nayaggāhato evamāha. Dhī taṁ jammi jare atthūti lāmake jare dhī taṁ tuyhaṁ hotu, dhikkāro taṁ phusatu. Bimbanti attabhāvo.",
  "atk-s0305a3:73": "2. Uṇṇābhabrāhmaṇasuttavaṇṇanā",
  "atk-s0305a3:74": "512. Dutiye gocaravisayanti gocarabhūtaṁ visayaṁ. Aññamaññassāti cakkhu sotassa, sotaṁ vā cakkhussāti evaṁ ekaṁ ekassa gocaravisayaṁ na paccanubhoti. Sace hi nīlādibhedaṁ rūpārammaṇaṁ samodhānetvā sotindriyassa upaneyya – ‘‘iṅgha tvaṁ tāva naṁ vavatthapehi vibhāvehi ‘kinnāmetaṁ ārammaṇa’’’nti. Cakkhuviññāṇaṁ vināpi mukhena attano dhammatāya evaṁ vadeyya – ‘‘are, andhabāla, vassasatampi vassasahassampi vassasatasahassampi paridhāvamāno aññatra mayā kuhiṁ etassa jānanakaṁ labhissasi, taṁ āhara, cakkhupasāde upanehi, ahametaṁ ārammaṇaṁ jānissāmi – yadi vā nīlaṁ, yadi vā pītakaṁ. Na hi eso aññassa visayo, mayhameveso visayo’’ti. Sesadvāresupi eseva nayo. Evametāni aññamaññassa gocaravisayaṁ na paccanubhonti nāma.",
  "atk-s0305a3:75": "Kiṁ paṭisaraṇanti etesaṁ kiṁ paṭisaraṇaṁ, kiṁ etāni paṭisarantīti pucchati. Mano paṭisaraṇanti javanamano paṭisaraṇaṁ. Manova nesanti manodvārikajavanamanova etesaṁ gocaravisayaṁ rajjanādivasena anubhoti. Cakkhuviññāṇañhi rūpadassanamattameva, ettha rajjanaṁ vā dussanaṁ vā muyhanaṁ vā natthi. Ekasmiṁ pana dvāre javanaṁ rajjati vā dussati vā muyhati vā. Sotaviññāṇādīsupi eseva nayo.",
  "atk-s0305a3:76": "Tatrāyaṁ upamā – pañca kira dubbalabhojakā rājānaṁ sevitvā kicchena kasirena ekasmiṁ pañcakulike gāme parittakaṁ āyaṁ labhiṁsu. Tesaṁ tattha macchabhāgo maṁsabhāgo, addukahāpaṇo vā yottakahāpaṇo vā māsakahāpaṇo vā aṭṭhakahāpaṇo vā soḷasakahāpaṇo vā catusaṭṭhikahāpaṇo vā daṇḍoti ettakamattameva pāpuṇāti, satavatthukaṁ pañcasatavatthukaṁ sahassavatthukaṁ mahābaliṁ rājāva gaṇhāti.",
  "atk-s0305a3:77": "Tattha pañcakulikagāmā viya pañcapasādā daṭṭhabbā, pañca dubbalabhojakā viya pañcaviññāṇāni; rājā viya javanaṁ, dubbalabhojakānaṁ parittakaāyapāpuṇanaṁ viya cakkhuviññāṇādīnaṁ rūpadassanādimattaṁ, rajjanādi pana etesu natthi . Rañño mahābaliggahaṇaṁ viya tesu dvāresu javanassa rajjanādīni veditabbāni. Evamettha manoti kusalākusalajavanaṁ vuttaṁ.",
  "atk-s0305a3:78": "Sati paṭisaraṇanti maggasati paṭisaraṇaṁ. Javanamano hi maggasatiṁ paṭisarati. Vimuttīti phalavimutti. Paṭisaraṇanti phalavimuttiyā nibbānaṁ paṭisaraṇaṁ. Tañhi sā paṭisarati. Nāsakkhi pañhassa pariyantaṁ gahetunti pañhassa paricchedaṁ pamāṇaṁ gahetuṁ nāsakkhi, appaṭisaraṇaṁ dhammaṁ ‘‘sappaṭisaraṇa’’nti pucchi. Nibbānaṁ nāmetaṁ appaṭisaraṇaṁ, na kiñci paṭisarati. Nibbānogadhanti nibbānabbhantaraṁ nibbānaṁ anupaviṭṭhaṁ. Brahmacariyanti maggabrahmacariyaṁ. Nibbānaparāyaṇanti nibbānaṁ paraṁ ayanamassa parā gati, na tato paraṁ gacchatīti attho. Nibbānaṁ pariyosānaṁ avasānaṁ assāti nibbānapariyosānaṁ.",
  "atk-s0305a3:79": "Mūlajātā patiṭṭhitāti maggena āgatasaddhā vuccati. Imamhi ce, bhikkhave, samayeti kiṁ sandhāyāha? Jhānaanāgāmitaṁ. Tasmiñhi samaye brāhmaṇassa paṭhamamaggena pañca akusalacittāni pahīnāni, paṭhamajjhānena pañca nīvaraṇānīti jhānaanāgāmiṭṭhāne ṭhito. So aparihīnajjhāno kālaṁ katvā tattheva parinibbāyeyya. Sace panassa puttadāraṁ anusāsantassa kammante vicārentassa jhānaṁ nassati, naṭṭhe jhāne gati anibaddhā hoti, anaṭṭhe pana nibaddhāti imaṁ jhānaanāgāmitaṁ sandhāya evamāha.",
  "atk-s0305a3:80": "3. Sāketasuttavaṇṇanā",
  "atk-s0305a3:81": "513. Tatiye añjanavaneti añjanavaṇṇapupphānaṁ rukkhānaṁ ropitavane. Yaṁ, bhikkhave, saddhindriyaṁ, taṁ saddhābalanti tañhi adhimokkhalakkhaṇe indaṭṭhena saddhindriyaṁ, assaddhiye akampanena saddhābalaṁ. Itaresaṁ paggahaupaṭṭhānaavikkhepapajānanalakkhaṇesu indaṭṭhena indriyabhāvo, kosajjamuṭṭhasaccavikkhepāvijjāsu akampanena balabhāvo veditabbo. Evameva khoti tassā nadiyā ekasotaṁ viya saddhāvīriyasatisamādhipaññāvasena etesaṁ ninnānākaraṇaṁ veditabbaṁ, dve sotāni viya indaṭṭhaakampanaṭṭhehi indriyabalavasena nānākaraṇaṁ veditabbaṁ.",
  "atk-s0305a3:82": "4. Pubbakoṭṭhakasuttavaṇṇanā",
  "atk-s0305a3:83": "514. Catutthe amatogadhanti amatabbhantaraṁ. Amataparāyaṇanti amatanibbattikaṁ. Amatapariyosānanti amataniṭṭhaṁ. Sādhu sādhūti therassa byākaraṇaṁ pasaṁsanto sādhukāraṁ deti.",
  "atk-s0305a3:84": "5. Paṭhamapubbārāmasuttavaṇṇanā",
  "atk-s0305a3:85": "515. Pañcame tadanvayāti taṁ anugacchamānā, anuvattamānāti attho. Pubbakoṭṭhakaṁ ādiṁ katvā paṭipāṭiyā chasu suttesu phalindriyāneva kathitāni.",
  "atk-s0305a3:86": "10. Āpaṇasuttavaṇṇanā",
  "atk-s0305a3:87": "520. Dasame ime kho te dhammāti upari saha vipassanāya tayo maggā. Ye me pubbe sutāva ahesunti ye dhammā mayā pubbe ‘‘arahattaphalindriyaṁ nāma atthī’’ti kathentānaṁyeva sutā ahesuṁ. Kāyena ca phusitvāti nāmakāyena ca phusitvā paṭilabhitvā. Paññāya ca ativijjha passāmīti paccavekkhaṇapaññāya ca ativijjhitvā passāmi. Yā hissa, bhante, saddhāti ayaṁ katarasaddhā? Catūhi indriyehi sampayuttā saddhā heṭṭhā kathitāva, ayaṁ pana paccavekkhaṇasaddhā. Sampayuttasaddhā hi missakā, paccavekkhaṇasaddhā lokiyāva. Sesaṁ sabbattha uttānamevāti.",
  "atk-s0305a3:88": "Jarāvaggo pañcamo.",
  "atk-s0305a3:89": "6. Sūkarakhatavaggo",
  "atk-s0305a3:90": "1. Sālasuttavaṇṇanā",
  "atk-s0305a3:91": "521. Chaṭṭhavaggassa paṭhame sūrenāti sūrabhāvena. Bodhāyāti bujjhanatthāya.",
  "atk-s0305a3:92": "2. Mallikasuttavaṇṇanā",
  "atk-s0305a3:93": "522. Dutiye mallesūti evaṁnāmake janapade. Imasmiṁ sutte cattāri indriyāni missakāni, ariyañāṇaṁ lokuttaraṁ. Tampi pana catukkindriyanissitaṁ katvā missakanti bhājetuṁ vaṭṭati.",
  "atk-s0305a3:94": "3. Sekhasuttavaṇṇanā",
  "atk-s0305a3:95": "523. Tatiye na heva kho kāyena phusitvā viharatīti na nāmakāyena phusitvā paṭilabhitvā viharati, phusituṁ paṭilabhituṁ na sakkoti. Paññāya ca ativijjha passatīti paccavekkhaṇapaññāya pana ‘‘upari arahattaphalindriyaṁ nāma atthī’’ti pajānāti. Asekhabhūmiyaṁ phusitvā viharatīti paṭilabhitvā viharati. Paññāyāti paccavekkhaṇapaññāya ‘‘arahattaphalindriyaṁ nāma atthī’’ti pajānāti. Na kuhiñci kismiñcīti dvepi aññamaññavevacanāneva, kismiñci bhave na uppajjissantīti attho. Imasmiṁ sutte pañcindriyāni lokuttarāni, cha lokikāni vaṭṭanissitāneva kathitāni.",
  "atk-s0305a3:96": "4-5. Padasuttādivaṇṇanā",
  "atk-s0305a3:97": "524-525. Catutthe yāni kānici padāni bodhāya saṁvattantīti yāni kānici dhammapadāni, ye keci dhammakoṭṭhāsā, bujjhanatthāya saṁvattanti. Pañcamaṁ uttānameva.",
  "atk-s0305a3:98": "6-7. Patiṭṭhitasuttādivaṇṇanā",
  "atk-s0305a3:99": "526-527. Chaṭṭhe cittaṁ rakkhati āsavesu ca sāsavesu ca dhammesūti tebhūmakadhamme ārabbha āsavuppattiṁ vārento āsavesu ca sāsavesu ca dhammesu cittaṁ rakkhati nāma. Sattamaṁ uttānameva.",
  "atk-s0305a3:100": "8. Sūkarakhatasuttavaṇṇanā",
  "atk-s0305a3:101": "528. Aṭṭhame sūkarakhatāyanti sūkarakhataleṇe. Kassapabuddhakāle kira taṁ leṇaṁ ekasmiṁ buddhantare pathaviyā vaḍḍhamānāya antobhūmigataṁ jātaṁ. Athekadivasaṁ eko sūkaro tassa chadanapariyantasamīpe paṁsuṁ khaṇi. Deve vuṭṭhe paṁsu dhotā, chadanapariyanto pākaṭo ahosi. Eko vanacarako disvā ‘‘pubbe sīlavantehi paribhuttaṭṭhānena bhavitabbaṁ, paṭijaggissāmi na’’nti samantato paṁsuṁ apanetvā leṇaṁ sodhetvā kuṭiparikkhepaṁ katvā dvāravātapānaṁ yojetvā supariniṭṭhitasudhākammacittakammaṁ rajatapaṭṭasadisāya vālikāya santharitaṁ pariveṇaṁ katvā mañcapīṭhaṁ paññāpetvā bhagavato vasanatthāya adāsi, leṇaṁ gambhīraṁ ahosi otaritvā āruhitabbaṁ. Taṁ sandhāyetaṁ vuttaṁ. Paramanipaccakāranti bhāvanapuṁsakaṁ, paramanipaccakārī hutvā pavattamāno pavattatīti vuttaṁ hoti. Anuttaraṁ yogakkhemanti arahattaṁ. Sappatissoti sajeṭṭhako. Sesaṁ sabbattha uttānatthamevāti.",
  "atk-s0305a3:102": "Sūkarakhatavaggo chaṭṭho.",
  "atk-s0305a3:103": "7. Bodhipakkhiyavaggo",
  "atk-s0305a3:104": "531-650. Sattamavagge satta phalāni pubbabhāgāni, tesaṁ heṭṭhā dve phalāni ādiṁ katvā missakāni. Sesamettha ito parañca sabbaṁ uttānamevāti.",
  "atk-s0305a3:105": "Indriyasaṁyuttavaṇṇanā niṭṭhitā."
}