{
  "atk-abh03a55:0": "3. Vipākattikavaṇṇanā",
  "atk-abh03a55:1": "1-23. Vipākattike vipākaṁ dhammaṁ paṭicca vipāko dhammo uppajjati hetupaccayāti ye hetupaccaye terasa vārā vuttā, te saṅkhipitvā gaṇanāya dassetuṁ hetuyā terasāti vuttaṁ. Ārammaṇe pañcātiādīsupi eseva nayo. Evamettha terasa pañca nava satta tīṇi dveti cha gaṇanaparicchedā, tesaṁ vasena paccayasaṁsandane heṭṭhā vuttanayeneva gaṇanā veditabbā.",
  "atk-abh03a55:2": "24-52. Paccanīyepi vipākaṁ dhammaṁ paṭicca vipāko dhammo uppajjati nahetupaccayāti ye nahetupaccaye dasa vārā vuttā, te saṅkhipitvā gaṇanāya dassetuṁ nahetuyā dasāti vuttaṁ. Na ārammaṇe pañcātiādīsupi eseva nayo. Evamettha dasa pañca terasa dvādasa dve ekaṁ nava tīṇīti aṭṭha gaṇanaparicchedā, tesaṁ vasena paccayasaṁsandane heṭṭhā vuttanayeneva vitthārato gaṇanā veditabbā. Pāḷi pana saṅkhittā, etesaññeva pana laddhagaṇanaraparicchedānaṁ vārānaṁ vasena saṁsanditvā anulomapaccanīyaṁ paccanīyānulomañca veditabbaṁ.",
  "atk-abh03a55:3": "Sahajātavāro imināva ekagatiko. Paccayanissayasaṁsaṭṭhasampayuttavārā yathāpāḷimeva niyyanti.",
  "atk-abh03a55:4": "92. Pañhāvāre kusalākusale niruddheti etasmiṁ vipassanāvasena pavatte kusale sārajjanādivasena pavatte akusale ca niruddhe. Vipāko tadārammaṇatā uppajjatīti kāmāvacaravipāko tadārammaṇatāya uppajjati. Ye pana ‘‘vipassanājavanānaṁ vicikicchuddhaccānañca pariyosāne tadārammaṇaṁ natthī’’ti vadanti, te imāya tantiyā paṭisedhetabbā. Ākāsānañcāyatanakusalaṁ viññāṇañcāyatanassa kiriyassa ārammaṇapaccayena paccayoti arahattaṁ patvā asamāpannapubbā samāpattiyo paṭilomato samāpajjantassa vasenetaṁ vuttaṁ. Iminā upāyena sabbavissajjanesu sādhukaṁ pāḷiṁ upaparikkhitvā attho veditabbo.",
  "atk-abh03a55:5": "120.Hetuyā satta, ārammaṇe nava, adhipatiyā dasātiādīsupi sahajātādhipativasena ārammaṇādhipativasena sahajātanissayavasena purejātanissayavasena anantarūpanissayavasena ārammaṇūpanissayavasena pakatūpanissayavasena sahajātavippayuttavasena purejātapacchājātavippayuttavasenāti yattha yattha yathā yathā yattakāni vissajjanāni labbhanti, tattha tattha tathā tathā tāni sabbāni sallakkhetabbāni. Tathā paccanīyādīsu anulomavasena vāruddharaṇaṁ, anulomato laddhavārānaṁ paccanīyato gaṇanā, paccayasaṁsandanaṁ, anulomapaccanīye paccanīyānulome ca suddhikesu ceva saṁsandanavasena ca pavattesu hetumūlakādīsu labbhamānavāragaṇanā, alabbhamānānaṁ alabbhamānatāti sabbaṁ heṭṭhā vuttanayeneva veditabbaṁ.",
  "atk-abh03a55:6": "Yathā cettha, evaṁ ito paresupi tikadukesu. Paṭṭhānapakaraṇañhi pāḷitova anantaṁ aparimāṇaṁ. Tassa padapaṭipāṭiyā atthaṁ vaṇṇayissāmīti paṭipannassa atidīghāyukassāpi āyu nappahoti. Na cassa ekadesaṁ vaṇṇetvā sesamhi nayato dassiyamāne na sakkā attho jānituṁ, tasmā ito paraṁ ettakampi avatvā sesesu tikadukesu heṭṭhā avuttappakārattā yaṁ yaṁ avassaṁ vattabbaṁ, taṁ tadeva vakkhāma. Yaṁ pana avatvā gamissāma, taṁ pāḷinayeneva veditabbanti.",
  "atk-abh03a55:7": "Vipākattikavaṇṇanā."
}