{
  "atk-s0517a22:0": "9. Vipassanākathā",
  "atk-s0517a22:1": "Vipassanākathāvaṇṇanā",
  "atk-s0517a22:2": "36. Idāni vipassanāpaṭisaṁyuttāya satipaṭṭhānakathāya anantaraṁ vipassanāpabhedaṁ dassentena kathitāya suttantapubbaṅgamāya vipassanākathāya apubbatthānuvaṇṇanā. Tattha suttante tāva soiti sabbanāmattā yo vā so vā sabbopi saṅgahito hoti. Vatāti ekaṁsatthe nipāto. Kañci saṅkhāranti appamattakampi saṅkhāraṁ. Anulomikāya khantiyāti ettha vipassanāñāṇameva lokuttaramaggaṁ anulometīti anulomikaṁ, tadeva khantimapekkhitvā anulomikā. Sabbasaṅkhārā tassa aniccato dukkhato anattato khamanti ruccantīti khanti. Sā mudukā majjhimā tikkhāti tividhā. Kalāpasammasanādikā udayabbayañāṇapariyosānā mudukānulomikā khanti. Bhaṅgānupassanādikā saṅkhārupekkhāñāṇapariyosānā majjhimānulomikā khanti. Anulomañāṇaṁ tikkhānulomikā khanti. Samannāgatoti upeto. Netaṁ ṭhānaṁ vijjatīti yathāvuttaṁ etaṁ ṭhānaṁ etaṁ kāraṇaṁ na vijjati. Sammattaniyāmanti ettha ‘‘hitasukhāvaho me bhavissatī’’ti evaṁ āsīsato tatheva sambhavato asubhādīsu ca asubhantiādiaviparītappavattisabbhāvato ca sammā sabhāvoti sammatto, anantaraphaladānāya arahattuppattiyā ca niyāmabhūtattā niyāmo, nicchayoti attho. Sammatto ca so niyāmo cāti sammattaniyāmo. Ko so? Lokuttaramaggo, visesato pana sotāpattimaggo. Tena hi magganiyāmena niyatattā ‘‘niyato sambodhiparāyaṇo’’ti (pārā. 21; dī. ni. 1.373) vuttaṁ. Taṁ sammattaniyāmaṁ okkamissati pavisissatīti etaṁ aṭṭhānanti attho. Gotrabhuno pana maggassa āvajjanaṭṭhāniyattā taṁ anādiyitvā anulomikakhantiyā anantaraṁ sammattaniyāmokkamanaṁ vuttanti veditabbaṁ. Atha vā aṭṭhārasasu mahāvipassanāsu gotrabhu vivaṭṭanānupassanā hotīti anulomikakhantiyā eva saṅgahitā hoti. Catūsupi suttantesu imināva nayena attho veditabbo. Etehi anulomikakhantisammattaniyāmacatuariyaphalavasena ca cha dhammāti chakkanipāte (a. ni. 6.98, 101) cattāro suttantā vuttā. Kaṇhapakkhasukkapakkhadvayavasena hi cattāro suttantāva hontīti.",
  "atk-s0517a22:3": "37.Katihākārehītiādike pucchāpubbaṅgame suttantaniddese pañcakkhandhe aniccatotiādīsu nāmarūpañca nāmarūpassa paccaye ca pariggahetvā kalāpasammasanavasena āraddhavipassako yogāvacaro pañcasu khandhesu ekekaṁ khandhaṁ aniccantikatāya ādiantavatāya ca aniccato passati . Uppādavayapaṭipīḷanatāya dukkhavatthutāya ca dukkhato. Paccayayāpanīyatāya rogamūlatāya ca rogato. Dukkhatāsūlayogitāya kilesāsucipaggharaṇatāya uppādajarābhaṅgehi uddhumātaparipakkapabhinnatāya ca gaṇḍato. Pīḷājanakatāya antotudanatāya dunnīharaṇīyatāya ca sallato. Vigarahaṇīyatāya avaḍḍhiāvahanatāya aghavatthutāya ca aghato. Aseribhāvajanakatāya ābādhapadaṭṭhānatāya ca ābādhato. Avasatāya avidheyyatāya ca parato. Byādhijarāmaraṇehi lujjanapalujjanatāya palokato. Anekabyasanāvahanatāya ītito. Aviditānaṁyeva vipulānaṁ anatthānaṁ āvahanato sabbūpaddavavatthutāya ca upaddavato. Sabbabhayānaṁ ākaratāya ca dukkhavūpasamasaṅkhātassa paramassāsassa paṭipakkhabhūtatāya ca bhayato. Anekehi anatthehi anubaddhatāya dosūpasaṭṭhatāya upasaggo viya anadhivāsanārahatāya ca upasaggato. Byādhijarāmaraṇehi ceva lobhādīhi ca lokadhammehi pacalitatāya calato. Upakkamena ceva sarasena ca pabhaṅgupagamanasīlatāya pabhaṅguto. Sabbāvatthanipātitāya thirabhāvassa ca abhāvatāya addhuvato. Atāyanatāya ceva alabbhaneyyakhematāya ca atāṇato. Allīyituṁ anarahatāya allīnānampi ca leṇakiccākāritāya aleṇato. Nissitānaṁ bhayasārakattābhāvena asaraṇato. Yathāparikappitehi dhuvasubhasukhattabhāvehi rittatāya rittato. Rittatāyeva tucchato, appakattā vā. Appakampi hi loke tucchanti vuccati. Sāminivāsivedakakārakādhiṭṭhāyakavirahitatāya suññato. Sayañca asāmikabhāvāditāya anattato. Pavattidukkhatāya dukkhassa ca ādīnavatāya ādīnavato. Atha vā ādīnaṁ vāti gacchati pavattatīti ādīnavo. Kapaṇamanussassetaṁ adhivacanaṁ, khandhāpi ca kapaṇāyevāti ādīnavasadisatāya ādīnavato. Jarāya ceva maraṇena cāti dvedhā pariṇāmapakatitāya vipariṇāmadhammato. Dubbalatāya pheggu viya sukhabhañjanīyatāya ca asārakato. Aghahetutāya aghamūlato. Mittamukhasapatto viya vissāsaghātitāya vadhakato. Vigatabhavatāya vibhavasambhūtatāya ca vibhavato. Āsavapadaṭṭhānatāya sāsavato. Hetupaccayehi abhisaṅkhatatāya saṅkhatato. Maccumārakilesamārānaṁ āmisabhūtatāya mārāmisato. Jātijarābyādhimaraṇapakatitāya jātijarābyādhimaraṇadhammato. Sokaparidevaupāyāsahetutāya sokaparidevaupāyāsadhammato. Taṇhādiṭṭhiduccaritasaṁkilesānaṁ visayadhammatāya saṁkilesikadhammato passati. Sabbesu ca imesu ‘‘passatī’’ti pāṭhaseso daṭṭhabbo.",
  "atk-s0517a22:4": "38.Pañcakkhandheti samūhato vuttepi ekekakhandhavasena atthavaṇṇanā kalāpasammasanañāṇaniddese visuṁ visuṁ āgatattā pariyosāne ca visuṁ visuṁ khandhānaṁ vasena anupassanānaṁ gaṇitattā samūhe pavattavacanānaṁ avayavepi pavattisambhavato ca katāti veditabbā, visuṁ visuṁ pavattasammasanānaṁ ekato saṅkhipitvā vacanavasena vā ‘‘pañcakkhandhe’’ti vuttanti veditabbaṁ. ‘‘Ekappahārena pañcahi khandhehi vuṭṭhātī’’ti (visuddhi. 2.783) aṭṭhakathāvacanasabbhāvato vā pañcannaṁ khandhānaṁ ekato sammasanaṁ vā yujjatiyevāti. Pañcannaṁ khandhānaṁ nirodho niccaṁ nibbānanti passantotiādīnavañāṇaniddese vuttanayena vipassanākāle santipadañāṇavasena niccaṁ nibbānanti passanto. Sammattaniyāmaṁ okkamatīti maggakkhaṇe okkamati, phalakkhaṇe pana okkanto nāma hoti. Eseva nayo sabbesupi niyāmokkamanapariyāyesu. Ārogyanti ārogyabhūtaṁ. Visallanti sallavirahitaṁ. Eseva nayo īdisesu. Anābādhanti ābādhavirahitaṁ, ābādhapaṭipakkhabhūtaṁ vā. Esa nayo īdisesu. Aparappaccayanti aññapaccayavirahitaṁ. Upassaggatoti ca anupassagganti ca keci saṁyogaṁ katvā paṭhanti. Paramasuññanti sabbasaṅkhārasuññattā uttamattā ca paramasuññaṁ. Paramatthanti saṅkhatāsaṅkhatānaṁ aggabhūtattā uttamatthaṁ . Liṅgavipallāsavasena napuṁsakavacanaṁ. Nibbānassa ca suññattā anattattā ca imasmiṁ dvaye paṭilomapariyāyo na vutto. Anāsavanti āsavavirahitaṁ. Nirāmisanti āmisavirahitaṁ. Ajātanti jātivirahitattā anuppannaṁ. Amatanti bhaṅgābhāvato maraṇavirahitaṁ. Maraṇampi hi napuṁsakabhāvavacanavasena ‘‘mata’’nti vuccati.",
  "atk-s0517a22:5": "39. Evamimāya paṭipāṭiyā vuttāsu ākārabhedabhinnāsu cattālīsāya anupassanāsu sabhāvasaṅgahavasena tīsuyeva anupassanāsu ekasaṅgahaṁ karonto aniccatoti aniccānupassanātiādimāha. Tāsu yathānurūpaṁ aniccadukkhānattatte yojanā kātabbā. Avasāne panetā visuṁ visuṁ gaṇanavasena dassitā. Gaṇanāsu ca gaṇanapaṭipāṭivasena paṭhamaṁ anattānupassanā gaṇitā. Tattha pañcavīsatīti ‘‘parato rittato tucchato suññato anattato’’ti ekekasmiṁ khandhe pañca pañca katvā pañcasu khandhesu pañcavīsati anattānupassanā. Paññāsāti ‘‘aniccato palokato calato pabhaṅguto addhuvato vipariṇāmadhammato asārakato vibhavato saṅkhatato maraṇadhammato’’ti ekekasmiṁ khandhe dasa dasa katvā pañcasu khandhesu paññāsaṁ aniccānupassanā. Sataṁ pañcavīsati cevāti sesā ‘‘dukkhato rogato’’tiādayo ekekasmiṁ khandhe pañcavīsati pañcavīsati katvā pañcasu khandhesu pañcavīsatisataṁ dukkhānupassanā. Yāni dukkhe pavuccareti yā anupassanā dukkhe khandhapañcake gaṇanavasena pavuccanti, tā sataṁ pañcavīsati cevāti sambandho veditabbo. ‘‘Yānī’’ti cettha liṅgavipallāso daṭṭhabboti.",
  "atk-s0517a22:6": "Vipassanākathāvaṇṇanā niṭṭhitā."
}