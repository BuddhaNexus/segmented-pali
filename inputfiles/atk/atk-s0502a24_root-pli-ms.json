{
  "atk-s0502a24:0": "24. Taṇhāvaggo",
  "atk-s0502a24:1": "1. Kapilamacchavatthu",
  "atk-s0502a24:2": "Manujassāti imaṁ dhammadesanaṁ satthā jetavane viharanto kapilamacchaṁ ārabbha kathesi.",
  "atk-s0502a24:3": "Atīte kira kassapabhagavato parinibbutakāle dve kulabhātaro nikkhamitvā sāvakānaṁ santike pabbajiṁsu. Tesu jeṭṭho sāgato nāma ahosi, kaniṭṭho kapilo nāma. Mātā pana nesaṁ sādhinī nāma, kaniṭṭhabhaginī tāpanā nāma. Tāpi bhikkhunīsu pabbajiṁsu. Evaṁ tesu pabbajitesu ubho bhātaro ācariyupajjhāyānaṁ vattapaṭivattaṁ katvā viharantā ekadivasaṁ, ‘‘bhante, imasmiṁ sāsane kati dhurānī’’ti pucchitvā ‘‘ganthadhuraṁ vipassanādhurañcāti dve dhurānī’’ti sutvā jeṭṭho ‘‘vipassanādhuraṁ pūressāmī’’ti pañca vassāni ācariyupajjhāyānaṁ santike vasitvā yāva arahattā kammaṭṭhānaṁ gahetvā araññaṁ pavisitvā vāyamanto arahattaṁ pāpuṇi. Kaniṭṭho ‘‘ahaṁ tāva taruṇo, vuḍḍhakāle vipassanādhuraṁ pūressāmī’’ti ganthadhuraṁ paṭṭhapetvā tīṇi piṭakāni uggaṇhi. Tassa pariyattiṁ nissāya mahāparivāro, parivāraṁ nissāya lābho udapādi. So bāhusaccamadena matto lābhataṇhāya abhibhūto atipaṇḍitamānitāya parehi vuttaṁ kappiyampi ‘‘akappiya’’nti vadeti, akappiyampi ‘‘kappiya’’nti vadeti, sāvajjampi ‘‘anavajja’’nti, anavajjampi ‘‘sāvajja’’nti. So pesalehi bhikkhūhi ‘‘mā, āvuso kapila, evaṁ avacā’’ti vatvā dhammañca vinayañca dassetvā ovadiyamānopi ‘‘tumhe kiṁ jānātha, rittamuṭṭhisadisā’’tiādīni vatvā khuṁsento vambhento carati. Athassa bhātu sāgatattherassāpi bhikkhū tamatthaṁ ārocesuṁ. Sopi naṁ upasaṅkamitvā, ‘‘āvuso kapila, tumhādisānañhi sammāpaṭipatti sāsanassa āyu nāma, tasmā paṭipattiṁ pahāya kappiyādīni paṭibāhanto mā evaṁ avacā’’ti ovadi. So tassapi vacanaṁ nādiyi. Evaṁ santepi thero dvattikkhattuṁ ovaditvā ovādaṁ agaṇhantaṁ ‘‘nāyaṁ mama vacanaṁ karotī’’ti ñatvā ‘‘tena, āvuso, paññāyissasi sakena kammenā’’ti vatvā pakkāmi . Tato paṭṭhāya naṁ aññe pesalā bhikkhū chaḍḍayiṁsu.",
  "atk-s0502a24:4": "So durācāro hutvā durācāraparivuto viharanto ekadivasaṁ uposathagge ‘‘pātimokkhaṁ uddisissāmī’’ti bījaniṁ ādāya dhammāsane nisīditvā ‘‘vattati, āvuso, ettha sannipatitānaṁ bhikkhūnaṁ pātimokkha’’nti pucchitvā ‘‘ko attho imassa paṭivacanena dinnenā’’ti tuṇhībhūte bhikkhū disvā, ‘‘āvuso, dhammo vā vinayo vā natthi, pātimokkhena sutena vā asutena vā ko attho’’ti vatvā āsanā vuṭṭhahi. Evaṁ so kassapassa bhagavato pariyattisāsanaṁ osakkāpesi. Sāgatattheropi tadaheva parinibbāyi. Kapilo āyupariyosāne avīcimhi mahāniraye nibbatti. Sāpissa mātā ca bhaginī ca tasseva diṭṭhānugatiṁ āpajjitvā pesale bhikkhū akkositvā paribhāsitvā tattheva nibbattiṁsu.",
  "atk-s0502a24:5": "Tasmiṁ pana kāle pañcasatā purisā gāmaghātakādīni katvā corikāya jīvantā janapadamanussehi anubaddhā palāyamānā araññaṁ pavisitvā tattha kiñci paṭisaraṇaṁ apassantā aññataraṁ āraññikaṁ bhikkhuṁ disvā vanditvā ‘‘paṭisaraṇaṁ no, bhante, hothā’’ti vadiṁsu. Thero ‘‘tumhākaṁ sīlasadisaṁ paṭisaraṇaṁ nāma natthi, sabbepi pañcasīlāni samādiyathā’’ti āha. Te ‘‘sādhū’’ti sampaṭicchitvā sīlāni samādiyiṁsu. Atha ne thero ovadi – ‘‘idāni tumhe sīlavantā, jīvitahetupi vo neva sīlaṁ atikkamitabbaṁ, na manopadoso kātabbo’’ti. Te ‘‘sādhū’’ti sampaṭicchiṁsu. Atha ne janapadamanussā taṁ ṭhānaṁ patvā ito cito ca pariyesamānā te core disvā sabbe te jīvitā voropesuṁ. Te kālaṁ katvā devaloke nibbattiṁsu, corajeṭṭhako jeṭṭhakadevaputto ahosi.",
  "atk-s0502a24:6": "Te anulomapaṭilomavasena ekaṁ buddhantaraṁ devaloke saṁsaritvā imasmiṁ buddhuppāde sāvatthinagaradvāre pañcasatakulike kevaṭṭagāme nibbattiṁsu. Jeṭṭhakadevaputto kevaṭṭajeṭṭhakassa gehe paṭisandhiṁ gaṇhi, itare itaresu. Evaṁ tesaṁ ekadivaseyeva paṭisandhigahaṇañca mātukucchito nikkhamanañca ahosi. Kevaṭṭajeṭṭhako ‘‘atthi nu kho imasmiṁ gāme aññepi dārakā ajja jātā’’ti pariyesāpetvā tesaṁ jātabhāvaṁ ñatvā ‘‘ete mama puttassa sahāyakā bhavissantī’’ti sabbesaṁ posāvanikaṁ dāpesi. Te sabbepi sahapaṁsukīḷakā sahāyakā hutvā anupubbena vayappattā ahesuṁ. Tesaṁ kevaṭṭajeṭṭhakaputtova yasato ca tejato ca aggapuriso ahosi.",
  "atk-s0502a24:7": "Kapilopi ekaṁ buddhantaraṁ niraye paccitvā vipākāvasesena tasmiṁ kāle aciravatiyā suvaṇṇavaṇṇo duggandhamukho maccho hutvā nibbatti. Athekadivasaṁ te sahāyakā ‘‘macche bandhissāmā’’ti jālādīni gahetvā nadiyā khipiṁsu. Atha nesaṁ antojālaṁ so maccho pāvisi . Taṁ disvā sabbe kevaṭṭagāmavāsino uccāsaddamakaṁsu – ‘‘puttā no paṭhamaṁ macche bandhantā suvaṇṇamacchaṁ bandhiṁsu, idāni no rājā bahudhanaṁ dassatī’’ti. Tepi kho sahāyakā macchaṁ nāvāya pakkhipitvā nāvaṁ ukkhipitvā rañño santikaṁ agamaṁsu. Raññāpi taṁ disvāva ‘‘kiṁ eta’’nti vutte ‘‘maccho, devā’’ti āhaṁsu. Rājā suvaṇṇavaṇṇaṁ macchaṁ disvā ‘‘satthā etassa suvaṇṇavaṇṇakāraṇaṁ jānissatī’’ti macchaṁ gāhāpetvā bhagavato santikaṁ agamāsi. Macchena mukhe vivaṭamatteyeva sakalajetavanaṁ ativiya duggandhaṁ ahosi. Rājā satthāraṁ pucchi – ‘‘kasmā, bhante, maccho suvaṇṇavaṇṇo jāto, kasmā cassa mukhato duggandho vāyatī’’ti?",
  "atk-s0502a24:8": "Ayaṁ, mahārāja, kassapabhagavato pāvacane kapilo nāma bhikkhu ahosi bahussuto mahāparivāro lābhataṇhāya abhibhūto attano vacanaṁ agaṇhantānaṁ akkosakaparibhāsako, tassa ca bhagavato sāsanaṁ osakkāpesi, so tena kammena avīcimhi nibbattitvā vipākāvasesena idāni maccho hutvā jāto. Yaṁ pana so dīgharattaṁ buddhavacanaṁ vācesi, buddhassa ca guṇaṁ kathesi, tassa nissandena imaṁ suvaṇṇavaṇṇaṁ paṭilabhi. Yaṁ bhikkhūnaṁ akkosakaparibhāsako ahosi, tenassa mukhato duggandho vāyati. ‘‘Kathāpemi naṁ, mahārājā’’ti? ‘‘Kathāpetha, bhante’’ti. Atha naṁ satthā pucchi – ‘‘tvaṁsi kapilo’’ti? ‘‘Āma, bhante, ahaṁ kapilo’’ti. ‘‘Kuto āgatosī’’ti? ‘‘Avīcimahānirayato, bhante’’ti. ‘‘Jeṭṭhabhātiko te sāgato kuhiṁ gato’’ti? ‘‘Parinibbuto, bhante’’ti. ‘‘Mātā pana te sādhinī kaha’’nti? ‘‘Mahāniraye nibbattā, bhante’’ti. ‘‘Kaniṭṭhabhaginī ca te tāpanā kaha’’nti? ‘‘Mahāniraye nibbattā, bhante’’ti. ‘‘Idāni tvaṁ kahaṁ gamissasī’’ti? ‘‘Avīcimahānirayameva, bhante’’ti vatvā vippaṭisārābhibhūto nāvaṁ sīsena paharitvā tāvadeva kālaṁ katvā niraye nibbatti. Mahājano saṁviggo ahosi lomahaṭṭhajāto.",
  "atk-s0502a24:9": "Atha bhagavā tasmiṁ khaṇe sannipatitāya parisāya cittācāraṁ oloketvā taṅkhaṇānurūpaṁ dhammaṁ desetuṁ ‘‘dhammacariyaṁ brahmacariyaṁ, etadāhu vasuttama’’nti suttanipāte (su. ni. 276) kapilasuttaṁ kathetvā imā gāthā abhāsi –",
  "atk-s0502a24:10": "334.",
  "atk-s0502a24:11": " ‘‘Manujassa pamattacārino, taṇhā vaḍḍhati māluvā viya;",
  "atk-s0502a24:12": "So plavatī hurā huraṁ, phalamicchaṁva vanasmi vānaro.",
  "atk-s0502a24:13": "335.",
  "atk-s0502a24:14": " ‘‘Yaṁ esā sahate jammī, taṇhā loke visattikā;",
  "atk-s0502a24:15": "Sokā tassa pavaḍḍhanti, abhivaṭṭhaṁva bīraṇaṁ.",
  "atk-s0502a24:16": "336.",
  "atk-s0502a24:17": " ‘‘Yo cetaṁ sahate jammiṁ, taṇhaṁ loke duraccayaṁ;",
  "atk-s0502a24:18": "Sokā tamhā papatanti, udabinduva pokkharā.",
  "atk-s0502a24:19": "337.",
  "atk-s0502a24:20": " ‘‘Taṁ vo vadāmi bhaddaṁ vo, yāvantettha samāgatā;",
  "atk-s0502a24:21": "Taṇhāya mūlaṁ khaṇatha, usīratthova bīraṇaṁ;",
  "atk-s0502a24:22": "Mā vo naḷaṁva sotova, māro bhañji punappuna’’nti.",
  "atk-s0502a24:23": "Tattha pamattacārinoti sativossaggalakkhaṇena pamādena pamattacārissa puggalassa neva jhānaṁ na vipassanā na maggaphalāni vaḍḍhanti. Yathā pana rukkhaṁ saṁsibbantī pariyonandhantī tassa vināsāya māluvālatā vaḍḍhati , evamassa cha dvārāni nissāya punappunaṁ uppajjanato taṇhā vaḍḍhatīti attho. So plavatī hurā huranti so taṇhāvasiko puggalo bhave bhave uplavati dhāvati. Yathā kiṁ viyāti? Phalamicchaṁva vanasmi vānaro, yathā rukkhaphalaṁ icchanto vānaro vanasmiṁ dhāvati, tassa tassa rukkhassa sākhaṁ gaṇhāti, taṁ muñcitvā aññaṁ gaṇhāti, tampi muñcitvā aññaṁ gaṇhāti, ‘‘sākhaṁ alabhitvā sannisinno’’ti vattabbataṁ nāpajjati, evameva taṇhāvasiko puggalo hurā huraṁ dhāvanto ‘‘ārammaṇaṁ alabhitvā taṇhāya apavattaṁ patto’’ti vattabbataṁ nāpajjati.",
  "atk-s0502a24:24": "Yanti yaṁ puggalaṁ esā lāmakabhāvena jammī visāhāratāya visapupphatāya visaphalatāya visaparibhogatāya rūpādīsu visattatāya āsattatāya visattikāti saṅkhyaṁ gatā chadvārikataṇhā abhibhavati. Yathā nāma vassāne punappunaṁ vassantena devena abhivaṭṭhaṁ bīraṇatiṇaṁ vaḍḍhati, evaṁ tassa puggalassa anto vaṭṭamūlakā sokā abhivaḍḍhantīti attho.",
  "atk-s0502a24:25": "Duraccayanti yo pana puggalo evaṁ vuttappakāraṁ atikkamituṁ pajahituṁ dukkaratāya duraccayaṁ taṇhaṁ sahati abhibhavati, tamhā puggalā vaṭṭamūlakā sokā papatanti. Yathā nāma pokkhare padumapatte patitaṁ udakabindu na patiṭṭhāti, evaṁ na patiṭṭhahantīti attho.",
  "atk-s0502a24:26": "Taṁ vo vadāmīti tena kāraṇena ahaṁ tumhe vadāmi. Bhaddaṁ voti bhaddaṁ tumhākaṁ hotu, mā ahaṁ kapilo viya vināsaṁ pāpuṇathāti attho. Mūlanti imissā chadvārikataṇhāya arahattamaggañāṇena mūlaṁ khaṇatha. Kiṁ viyāti? Usīratthova bīraṇaṁ, yathā usīrena atthiko puriso mahantena kudālena bīraṇaṁ khaṇati, evamassā mūlaṁ khaṇathāti attho. Mā vo naḷaṁva sotova, māro bhañji punappunanti mā tumhe nadīsote jātaṁ naḷaṁ mahāvegena āgato nadīsoto viya kilesamāro maraṇamāro devaputtamāro ca punappunaṁ bhañjatūti attho.",
  "atk-s0502a24:27": "Desanāvasāne pañcasatāpi kevaṭṭaputtā saṁvegaṁ āpajjitvā dukkhassantakiriyaṁ patthayamānā satthu santike pabbajitvā na cirasseva dukkhassantaṁ katvā satthārā saddhiṁ āneñjavihārasamāpattidhammaparibhogena ekaparibhogā ahesunti.",
  "atk-s0502a24:28": "Kapilamacchavatthu paṭhamaṁ.",
  "atk-s0502a24:29": "2. Sūkarapotikāvatthu",
  "atk-s0502a24:30": "Yathāpi mūleti imaṁ dhammadesanaṁ satthā veḷuvane viharanto gūthasūkarapotikaṁ ārabbha kathesi.",
  "atk-s0502a24:31": "Ekasmiṁ kira samaye satthā rājagahaṁ piṇḍāya pavisanto ekaṁ sūkarapotikaṁ disvā sitaṁ pātvākāsi. Tassa sitaṁ karontassa mukhavivaraniggataṁ dantobhāsamaṇḍalaṁ disvā ānandatthero ‘‘ko nu kho, bhante, hetu sitassa pātukammāyā’’ti sitakāraṇaṁ pucchi. Atha naṁ satthā āha – ‘‘passasetaṁ, ānanda, sūkarapotika’’nti? ‘‘Āma, bhante’’ti. Esā kakusandhassa bhagavato sāsane ekāya āsanasālāya sāmantā kukkuṭī ahosi. Sā ekassa yogāvacarassa vipassanākammaṭṭhānaṁ sajjhāyantassa dhammaghosaṁ sutvā tato cutā rājakule nibbattitvā ubbarī nāma rājadhītā ahosi. Sā aparabhāge sarīravalañjaṭṭhānaṁ paviṭṭhā puḷavakarāsiṁ disvā tattha puḷavakasaññaṁ uppādetvā paṭhamaṁ jhānaṁ paṭilabhi. Sā tattha yāvatāyukaṁ ṭhatvā tato cutā brahmaloke nibbatti. Tato cavitvā puna gativasena ālulamānā idāni sūkarayoniyaṁ nibbatti, idaṁ kāraṇaṁ disvā mayā sitaṁ pātukatanti. Taṁ sutvā ānandattherappamukhā bhikkhū mahantaṁ saṁvegaṁ paṭilabhiṁsu. Satthā tesaṁ saṁvegaṁ uppādetvā bhavataṇhāya ādīnavaṁ pakāsento antaravīthiyaṁ ṭhitakova imā gāthā abhāsi –",
  "atk-s0502a24:32": "338.",
  "atk-s0502a24:33": " ‘‘Yathāpi mūle anupaddave daḷhe,",
  "atk-s0502a24:34": "Chinnopi rukkho punareva rūhati;",
  "atk-s0502a24:35": "Evampi taṇhānusaye anūhate,",
  "atk-s0502a24:36": "Nibbattatī dukkhamidaṁ punappunaṁ.",
  "atk-s0502a24:37": "339.",
  "atk-s0502a24:38": " ‘‘Yassa chattiṁsati sotā, manāpasavanā bhusā;",
  "atk-s0502a24:39": "Mahāvahanti duddiṭṭhiṁ, saṅkappā rāganissitā.",
  "atk-s0502a24:40": "340.",
  "atk-s0502a24:41": " ‘‘Savanti sabbadhi sotā, latā uppajja tiṭṭhati;",
  "atk-s0502a24:42": "Tañca disvā lataṁ jātaṁ, mūlaṁ paññāya chindatha.",
  "atk-s0502a24:43": "341.",
  "atk-s0502a24:44": " ‘‘Saritāni sinehitāni ca,",
  "atk-s0502a24:45": "Somanassāni honti jantuno;",
  "atk-s0502a24:46": "Te sātasitā sukhesino,",
  "atk-s0502a24:47": "Te ve jātijarūpagā narā.",
  "atk-s0502a24:48": "342.",
  "atk-s0502a24:49": " ‘‘Tasiṇāya purakkhatā pajā,",
  "atk-s0502a24:50": "Parisappanti sasova bandhito;",
  "atk-s0502a24:51": "Saṁyojanasaṅgasattakā,",
  "atk-s0502a24:52": "Dukkhamupenti punappunaṁ cirāya.",
  "atk-s0502a24:53": "343.",
  "atk-s0502a24:54": " ‘‘Tasiṇāya purakkhatā pajā,",
  "atk-s0502a24:55": "Parisappanti sasova bandhito;",
  "atk-s0502a24:56": "Tasmā tasiṇaṁ vinodaye,",
  "atk-s0502a24:57": "Ākaṅkhanta virāgamattano’’ti.",
  "atk-s0502a24:58": "Tattha mūleti yassa rukkhassa catūsu disāsu catudhā heṭṭhā ca ujukameva gate pañcavidhamūle chedanaphālanapācanavijjhanādīnaṁ kenaci upaddavena anupaddave thirapattatāya daḷhe so rukkho uparicchinnopi sākhānaṁ vasena punadeva rūhati, evameva chadvārikāya taṇhāya anusaye arahattamaggañāṇena anuhate asamucchinne tasmiṁ tasmiṁ bhave jātiādibhedaṁ idaṁ dukkhaṁ punappunaṁ nibbattatiyevāti attho.",
  "atk-s0502a24:59": "Yassāti yassa puggalassa ‘‘iti ajjhattikassūpādāya aṭṭhārasa taṇhāvicaritāni bāhirassūpādāya aṭṭhārasa taṇhāvicaritānī’’ti imesaṁ taṇhāvicaritānaṁ vasena chattiṁsatiyā sotehi samannāgatā manāpesu rūpādīsu āsavati pavattatīti manāpasavanā taṇhā bhusā balavatī hoti, taṁ puggalaṁ vipannañāṇatāya duddiṭṭhiṁ punappunaṁ uppajjanato mahantabhāvena mahā hutvā jhānaṁ vā vipassanaṁ vā anissāya rāganissitā saṅkappā vahantīti attho.",
  "atk-s0502a24:60": "Savanti sabbadhi sotāti ime taṇhāsotā cakkhudvārādīnaṁ vasena sabbesu rūpādīsu ārammaṇesu savanato, sabbāpi rūpataṇhā…pe… dhammataṇhāti sabbabhavesu vā savanato sabbadhi savanti nāma. Latāti paliveṭhanaṭṭhena saṁsibbanaṭṭhena ca latā viyāti latā. Uppajja tiṭṭhatīti chahi dvārehi uppajjitvā rūpādīsu ārammaṇesu tiṭṭhati. Tañca disvāti taṁ pana taṇhālataṁ ‘‘etthesā taṇhā uppajjamānā uppajjatī’’ti jātaṭṭhānavasena disvā. Paññāyāti satthena vane jātaṁ lataṁ viya maggapaññāya mūle chindathāti attho.",
  "atk-s0502a24:61": "Saritānīti anusaṭāni payātāni. Sinehitānīti cīvarādīsu pavattasinehavasena sinehitāni ca, taṇhāsinehamakkhitānīti attho. Somanassānīti taṇhāvasikassa jantuno evarūpāni somanassāni bhavanti. Te sātasitāti te taṇhāvasikā puggalā sātanissitā sukhanissitā ca hutvā sukhesino sukhapariyesino bhavanti. Te veti ye evarūpā narā, te jātijarābyādhimaraṇāni upagacchantiyevāti jātijarūpagā nāma honti. Pajāti ime sattā tāsakaraṇena tasiṇāti saṅkhyaṁ gatāya taṇhāya purakkhatā parivāritā hutvā.",
  "atk-s0502a24:62": "Bandhitoti luddena araññe baddho saso viya parisappanti bhāyanti. Saṁyojanasaṅgasattakāti dasavidhena saṁyojanasaṅgena ceva sattavidhena rāgasaṅgādinā ca sattā baddhā tasmiṁ vā laggā hutvā. Cirāyāti ciraṁ dīghamaddhānaṁ punappunaṁ jātiādikaṁ dukkhaṁ upagacchantīti attho. Tasmāti yasmā tasiṇāya purakkhatā paliveṭhitā sattā, tasmā attano virāgaṁ rāgādivigamaṁ nibbānaṁ patthento ākaṅkamāno bhikkhu arahattamaggenetaṁ tasiṇaṁ vinodaye panuditvā nīharitvā chaḍḍeyyāti attho.",
  "atk-s0502a24:63": "Desanāvasāne bahū sotāpattiphalādīni pāpuṇiṁsu.",
  "atk-s0502a24:64": "Sāpi kho sūkarapotikā tato cavitvā suvaṇṇabhūmiyaṁ rājakule nibbatti, tato cutā bārāṇasiyaṁ, tato cutā suppārakapaṭṭane assavāṇijagehe nibbatti, tato cutā kāvīrapaṭṭane nāvikassa gehe nibbatti, tato cutā anurādhapure issarakulagehe nibbatti, tato cutā tasseva dakkhiṇadisāya bhokkantagāme sumanassa nāma kuṭumbikassa dhītā nāmena sumanā eva hutvā nibbatti. Athassā pitā tasmiṁ gāme chaḍḍite dīghavāpiraṭṭhaṁ gantvā mahāmunigāme nāma vasi. Tattha naṁ duṭṭhagāmaṇirañño amacco lakuṇḍakaatimbaro nāma kenacideva karaṇīyena gato disvā mahantaṁ maṅgalaṁ katvā ādāya mahāpuṇṇagāmaṁ gato. Atha naṁ koṭipabbatamahāvihāravāsī mahāanuruddhatthero nāma tattha piṇḍāya caritvā tassā gehadvāre ṭhito disvā bhikkhūhi saddhiṁ kathesi, ‘‘āvuso, sūkarapotikā nāma lakuṇḍakaatimbaramahāmattassa bhariyabhāvaṁ pattā, aho acchariya’’nti. Sā taṁ kathaṁ sutvā atītabhave ugghāṭetvā jātissarañāṇaṁ paṭilabhi. Taṅkhaṇaññeva uppannasaṁvegā sāmikaṁ yācitvā mahantena issariyena pañcabalakattherīnaṁ santike pabbajitvā tissamahāvihāre mahāsatipaṭṭhānasuttakathaṁ sutvā sotāpattiphale patiṭṭhahi. Pacchā damiḷamaddane kate ñātīnaṁ vasanaṭṭhānaṁ bhokkantagāmameva gantvā tattha vasantī kallamahāvihāre āsīvisopamasuttantaṁ sutvā arahattaṁ pāpuṇi.",
  "atk-s0502a24:65": "Sā parinibbānadivase bhikkhubhikkhunīhi pucchitā bhikkhunisaṅghassa sabbaṁ imaṁ pavattiṁ nirantaraṁ kathetvā sannipatitassa bhikkhusaṅghassa majjhe maṇḍalārāmavāsinā dhammapadabhāṇakamahātissattherena saddhiṁ saṁsanditvā ‘‘ahaṁ pubbe manussayoniyaṁ nibbattitvā tato cutā kukkuṭī hutvā tattha senassa santikā sīsacchedaṁ patvā rājagahe nibbattā, paribbājikāsu pabbajitvā paṭhamajjhānabhūmiyaṁ nibbattitvā tato cutā seṭṭhikule nibbattā nacirasseva cavitvā sūkarayoniṁ gantvā tato cutā suvaṇṇabhūmiṁ, tato cutā bārāṇasiṁ, tato cutā suppārakapaṭṭanaṁ, tato cutā kāvīrapaṭṭanaṁ, tato cutā anurādhapuraṁ, tato cutā bhokkantagāma’’nti evaṁ samavisame terasa attabhāve patvā ‘‘idāni ukkaṇṭhitvā pabbajitvā arahattaṁ pattā, sabbepi appamādena sampādethā’’ti vatvā catasso parisā saṁvejetvā parinibbāyīti.",
  "atk-s0502a24:66": "Sūkarapotikāvatthu dutiyaṁ.",
  "atk-s0502a24:67": "3. Vibbhantabhikkhuvatthu",
  "atk-s0502a24:68": "Yonibbanathoti imaṁ dhammadesanaṁ satthā veḷuvane viharanto ekaṁ vibbhantakaṁ bhikkhuṁ ārabbha kathesi.",
  "atk-s0502a24:69": "Eko kira mahākassapattherassa saddhivihāriko hutvā cattāri jhānāni uppādetvāpi attano mātulassa suvaṇṇakārassa gehe visabhāgārammaṇaṁ disvā tattha paṭibaddhacitto vibbhami. Atha naṁ manussā alasabhāvena kammaṁ kātuṁ anicchantaṁ gehā nīhariṁsu. So pāpamittasaṁsaggena corakammena jīvikaṁ kappento vicari. Atha naṁ ekadivasaṁ gahetvā pacchābāhaṁ gāḷhabandhanaṁ bandhitvā catukke catukke kasāhi tāḷentā āghātanaṁ nayiṁsu. Thero piṇḍāya carituṁ pavisanto taṁ dakkhiṇena dvārena nīhariyamānaṁ disvā bandhanaṁ sithilaṁ kāretvā ‘‘pubbe tayā paricitakammaṭṭhānaṁ puna āvajjehī’’ti āha. So tena ovādena satuppādaṁ labhitvā puna catutthajjhānaṁ nibbattesi. Atha naṁ ‘‘āghātanaṁ netvā ghātessāmā’’ti sūle uttāsesuṁ. So na bhāyati na santasati. Athassa tasmiṁ tasmiṁ disābhāge ṭhitā manussā asisattitomarādīni āvudhāni ukkhipitvāpi taṁ asantasantameva disvā ‘‘passatha, bho, imaṁ purisaṁ, anekasatānañhi āvudhahatthānaṁ purisānaṁ majjhe neva chambhati na vedhati, aho acchariya’’nti acchariyabbhutajātā mahānādaṁ naditvā rañño taṁ pavattiṁ ārocesuṁ. Rājā taṁ kāraṇaṁ sutvā ‘‘vissajjetha na’’nti āha. Satthu santikampi gantvā tamatthaṁ ārocayiṁsu. Satthā obhāsaṁ pharitvā tassa dhammaṁ desento imaṁ gāthamāha –",
  "atk-s0502a24:70": "344.",
  "atk-s0502a24:71": " ‘‘Yo nibbanatho vanādhimutto,",
  "atk-s0502a24:72": "Vanamutto vanameva dhāvati;",
  "atk-s0502a24:73": "Taṁ puggalametha passatha,",
  "atk-s0502a24:74": "Mutto bandhanameva dhāvatī’’ti.",
  "atk-s0502a24:75": "Tassattho – yo puggalo gihibhāve ālayasaṅkhātaṁ vanathaṁ chaḍḍetvā pabbajitatāya nibbanatho dibbavihārasaṅkhāte tapovane adhimutto gharāvāsabandhanasaṅkhātā taṇhāvanā mutto hutvā puna gharāvāsabandhanasaṅkhātaṁ taṇhāvanameva dhāvati, etha taṁ puggalaṁ passatha, eso gharāvāsabandhanato mutto gharāvāsabandhanameva dhāvatīti.",
  "atk-s0502a24:76": "Imaṁ pana desanaṁ sutvā so rājapurisānaṁ antare sūlagge nisinnova udayabbayaṁ paṭṭhapetvā tilakkhaṇaṁ āropetvā saṅkhāre sammasanto sotāpattiphalaṁ patvā samāpattisukhaṁ anubhavanto vehāsaṁ uppatitvā ākāseneva satthu santikaṁ gantvā satthāraṁ vanditvā sarājikāya parisāya majjheyeva arahattaṁ pāpuṇīti.",
  "atk-s0502a24:77": "Vibbhantabhikkhuvatthu tatiyaṁ.",
  "atk-s0502a24:78": "4. Bandhanāgāravatthu",
  "atk-s0502a24:79": "Nataṁ daḷhanti imaṁ dhammadesanaṁ satthā jetavane viharanto bandhanāgāraṁ ārabbha kathesi.",
  "atk-s0502a24:80": "Ekasmiṁ kira kāle bahū sandhicchedakapanthaghātakamanussaghātake core ānetvā kosalarañño dassayiṁsu. Te rājā andubandhanarajjubandhanasaṅkhalikabandhanehi bandhāpesi. Tiṁsamattāpi kho jānapadā bhikkhū satthāraṁ daṭṭhukāmā āgantvā disvā vanditvā punadivase sāvatthiṁ piṇḍāya carantā bandhanāgāraṁ gantvā te core disvā piṇḍapātapaṭikkantā sāyanhasamaye tathāgataṁ upasaṅkamitvā, ‘‘bhante, ajja amhehi piṇḍāya carantehi bandhanāgāre bahū corā andubandhanādīhi baddhā mahādukkhaṁ anubhavantā diṭṭhā, te tāni bandhanāni chinditvā palāyituṁ na sakkonti, atthi nu kho, bhante, tehi bandhanehi thirataraṁ aññaṁ bandhanaṁ nāmā’’ti pucchiṁsu. Satthā, ‘‘bhikkhave, kiṁ bandhanāni nāmetāni, yaṁ panetaṁ dhanadhaññaputtadārādīsu taṇhāsaṅkhātaṁ kilesabandhanaṁ, etaṁ etehi sataguṇena sahassaguṇena satasahassaguṇena thirataraṁ, evaṁ mahantampi panetaṁ ducchindaniyaṁ bandhanaṁ porāṇakapaṇḍitā chinditvā himavantaṁ pavisitvā pabbajiṁsū’’ti vatvā atītaṁ āhari –",
  "atk-s0502a24:81": "Atīte bārāṇasiyaṁ brahmadatte rajjaṁ kārente bodhisatto ekasmiṁ duggatagahapatikule nibbatti. Tassa vayappattassa pitā kālamakāsi. So bhatiṁ katvā mātaraṁ posesi. Athassa mātā anicchamānasseva ekaṁ kuladhītaraṁ gehe katvā aparabhāge kālamakāsi. Bhariyāyapissa kucchiyaṁ gabbho patiṭṭhahi. So gabbhassa patiṭṭhitabhāvaṁ ajānantova, ‘‘bhadde, tvaṁ bhatiṁ katvā jīva, ahaṁ pabbajissāmī’’ti āha. ‘‘Sāmi, nanu gabbho me patiṭṭhito, mayi vijātāya dārakaṁ disvā pabbajissasī’’ti āha. So ‘‘sādhū’’ti sampaṭicchitvā tassā vijātakāle, ‘‘bhadde, tvaṁ sotthinā vijātā, idāni ahaṁ pabbajissāmī’’ti āpucchi. Atha naṁ sā ‘‘puttassa tāva thanapānato apagamanakālaṁ āgamehī’’ti vatvā puna gabbhaṁ gaṇhi. So cintesi – ‘‘imaṁ sampaṭicchāpetvā gantuṁ na sakkā, imissā anācikkhitvāva palāyitvā pabbajissāmī’’ti. So tassā anācikkhitvāva rattibhāge uṭṭhāya palāyi. Atha naṁ nagaraguttikā aggahesuṁ. So ‘‘ahaṁ, sāmi, mātuposako nāma, vissajjetha ma’’nti attānaṁ vissajjāpetvā ekasmiṁ ṭhāne vasitvā isipabbajjaṁ pabbajitvā abhiññāsamāpattiyo labhitvā jhānakīḷāya kīḷanto vihāsi. So tattha vasantoyeva ‘‘evarūpampi nāma me ducchindaniyaṁ puttadārabandhanaṁ kilesabandhanaṁ chinna’’nti imaṁ udānaṁ udānesi.",
  "atk-s0502a24:82": "Satthā imaṁ atītaṁ āharitvā tena udānitaṁ udānaṁ pakāsento imā gāthā abhāsi –",
  "atk-s0502a24:83": "345.",
  "atk-s0502a24:84": " ‘‘Na taṁ daḷhaṁ bandhanamāhu dhīrā,",
  "atk-s0502a24:85": "Yadāyasaṁ dārujapabbajañca;",
  "atk-s0502a24:86": "Sārattarattā maṇikuṇḍalesu,",
  "atk-s0502a24:87": "Puttesu dāresu ca yā apekkhā.",
  "atk-s0502a24:88": "346.",
  "atk-s0502a24:89": " ‘‘Etaṁ daḷhaṁ bandhanamāhu dhīrā,",
  "atk-s0502a24:90": "Ohārinaṁ sithilaṁ duppamuñcaṁ;",
  "atk-s0502a24:91": "Etampi chetvāna paribbajanti,",
  "atk-s0502a24:92": "Anapekkhino kāmasukhaṁ pahāyā’’ti.",
  "atk-s0502a24:93": "Tattha dhīrāti buddhādayo paṇḍitapurisā yaṁ saṅkhalikasaṅkhātaṁ ayasā nibbattaṁ āyasaṁ, andubandhanasaṅkhātaṁ dārujaṁ, yañca pabbajatiṇehi vā aññehi vā vākādīhi rajjuṁ katvā kataṁ rajjubandhanaṁ, taṁ asiādīhi chindituṁ sakkuṇeyyabhāvena thiranti na vadantīti attho. Sārattarattāti sārattā hutvā rattā, bahalatararāgarattāti attho. Maṇikuṇḍalesūti maṇīsu ceva kuṇḍalesu ca, maṇivicittesu vā kuṇḍalesu. Etaṁ daḷhanti ye maṇikuṇḍalesu sārattarattā, tesaṁ so rāgo ca yā puttadāresu apekkhā taṇhā, etaṁ kilesamayaṁ bandhanañca paṇḍitapurisā daḷhanti vadanti. Ohārinanti ākaḍḍhitvā catūsu apāyesu pātanato avaharati heṭṭhā haratīti ohārinaṁ. Sithilanti bandhanaṭṭhāne chavicammamaṁsāni na chindati, lohitaṁ na nīharati, bandhanabhāvampi ajānāpetvā thalapathajalapathādīsu kammāni kātuṁ detīti sithilaṁ. Duppamuñcanti lobhavasena hi ekavārampi uppannaṁ kilesabandhanaṁ daṭṭhaṭṭhānato kacchapo viya dummociyaṁ hotīti duppamuñcaṁ. Etampi chetvānāti etaṁ daḷhampi kilesabandhanaṁ ñāṇakhaggena chinditvā anapekkhino hutvā kāmasukhaṁ pahāya paribbajanti, pakkamanti pabbajantīti attho.",
  "atk-s0502a24:94": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:95": "Bandhanāgāravatthu catutthaṁ.",
  "atk-s0502a24:96": "5. Khemātherīvatthu",
  "atk-s0502a24:97": "Ye rāgarattāti imaṁ dhammadesanaṁ satthā veḷuvane viharanto khemaṁ nāma rañño bimbisārassa aggamahesiṁ ārabbha kathesi.",
  "atk-s0502a24:98": "Sā kira padumuttarapādamūle patthitapatthanā ativiya abhirūpā pāsādikā ahosi. ‘‘Satthā kira rūpassa dosaṁ kathetī’’ti sutvā pana satthu santikaṁ gantuṁ na icchi. Rājā tassā rūpamadamattabhāvaṁ ñatvā veḷuvanavaṇṇanāpaṭisaṁyuttāni gītāni kāretvā naṭādīnaṁ dāpesi. Tesaṁ tāni gāyantānaṁ saddaṁ sutvā tassā veḷuvanaṁ adiṭṭhapubbaṁ viya asutapubbaṁ viya ca ahosi. Sā ‘‘kataraṁ uyyānaṁ sandhāya gāyathā’’ti pucchitvā, ‘‘devī, tumhākaṁ veḷuvanuyyānamevā’’ti vutte uyyānaṁ gantukāmā ahosi. Satthā tassā āgamanaṁ ñatvā parisamajjhe nisīditvā dhammaṁ desentova tālavaṇṭaṁ ādāya attano passe ṭhatvā bījamānaṁ abhirūpaṁ itthiṁ nimmini. Khemā, devīpi pavisamānāva taṁ itthiṁ disvā cintesi – ‘‘sammāsambuddho rūpassa dosaṁ kathetīti vadanti, ayañcassa santike itthī bījayamānā ṭhitā, nāhaṁ imissā kalabhāgampi upemi, na mayā īdisaṁ itthirūpaṁ diṭṭhapubbaṁ, satthāraṁ abhūtena abbhācikkhanti maññe’’ti cintetvā tathāgatassa kathāsaddampi anisāmetvā tameva itthiṁ olokayamānā aṭṭhāsi. Satthā tassā tasmiṁ rūpe uppannabahumānataṁ ñatvā taṁ rūpaṁ paṭhamavayādivasena dassetvā heṭṭhā vuttanayeneva pariyosāne aṭṭhimattāvasānaṁ katvā dassesi. Khemā taṁ disvā ‘‘evarūpampi nāmetaṁ rūpaṁ muhutteneva khayavayaṁ sampattaṁ, natthi vata imasmiṁ rūpe sāro’’ti cintesi. Satthā tassā cittācāraṁ oloketvā, ‘‘kheme, tvaṁ ‘imasmiṁ rūpe sāro atthī’ti cintesi, passa dānissa asārabhāva’’nti vatvā imaṁ gāthamāha –",
  "atk-s0502a24:99": "‘‘Āturaṁ asuciṁ pūtiṁ, passa kheme samussayaṁ;",
  "atk-s0502a24:100": "Uggharantaṁ paggharantaṁ, bālānaṁ abhipatthita’’nti. (apa. therī 2.2.354);",
  "atk-s0502a24:101": "Sā gāthāpariyosāne sotāpattiphale patiṭṭhahi. Atha naṁ satthā, ‘‘kheme, ime sattā rāgarattā dosapaduṭṭhā mohamūḷhā attano taṇhāsotaṁ samatikkamituṁ na sakkonti, tattheva laggantī’’ti vatvā dhammaṁ desento imaṁ gāthamāha –",
  "atk-s0502a24:102": "347.",
  "atk-s0502a24:103": " ‘‘Ye rāgarattānupatanti sotaṁ,",
  "atk-s0502a24:104": "Sayaṁ kataṁ makkaṭakova jālaṁ;",
  "atk-s0502a24:105": "Etampi chetvāna vajanti dhīrā,",
  "atk-s0502a24:106": "Anapekkhino sabbadukkhaṁ pahāyā’’ti.",
  "atk-s0502a24:107": "Tattha makkaṭakova jālanti yathā nāma makkaṭako suttajālaṁ katvā majjhe ṭhāne nābhimaṇḍale nipanno pariyante patitaṁ paṭaṅgaṁ vā makkhikaṁ vā vegena gantvā vijjhitvā tassa rasaṁ pivitvā puna gantvā tasmiṁyeva ṭhāne nipajjati, evameva ye sattā rāgarattā dosapaduṭṭhā mohamūḷhā sayaṁkataṁ taṇhāsotaṁ anupatanti, te taṁ samatikkamituṁ na sakkonti, evaṁ duratikkamaṁ. Etampi chetvāna vajanti dhīrāti paṇḍitā etaṁ bandhanaṁ chetvā anapekkhino nirālayā hutvā arahattamaggena sabbadukkhaṁ pahāya vajanti, gacchantīti attho.",
  "atk-s0502a24:108": "Desanāvasāne khemā arahatte patiṭṭhahi, mahājanassāpi sātthikā dhammadesanā ahosi. Satthā rājānaṁ āha – ‘‘mahārāja, khemāya pabbajituṁ vā parinibbāyituṁ vā vaṭṭatī’’ti. Bhante, pabbājetha naṁ, alaṁ parinibbānenāti. Sā pabbajitvā aggasāvikā ahosīti.",
  "atk-s0502a24:109": "Khemātherīvatthu pañcamaṁ.",
  "atk-s0502a24:110": "6. Uggasenavatthu",
  "atk-s0502a24:111": "Muñca pureti imaṁ dhammadesanaṁ satthā veḷuvane viharanto uggasenaṁ ārabbha kathesi.",
  "atk-s0502a24:112": "Pañcasatā kira naṭā saṁvacchare vā chamāse vā patte rājagahaṁ gantvā rañño sattāhaṁ samajjaṁ katvā bahuṁ hiraññasuvaṇṇaṁ labhanti, antarantare ukkhepadāyānaṁ pariyanto natthi. Mahājano mañcātimañcādīsu ṭhatvā samajjaṁ olokesi. Athekā laṅghikadhītā vaṁsaṁ abhiruyha tassa upari parivattitvā tassa pariyante ākāse caṅkamamānā naccati ceva gāyati ca. Tasmiṁ samaye uggaseno nāma seṭṭhiputto sahāyakena saddhiṁ mañcātimañce ṭhito taṁ oloketvā tassā hatthapādavikkhepādīsu uppannasineho gehaṁ gantvā ‘‘taṁ labhanto jīvissāmi, alabhantassa me idheva maraṇa’’nti āhārūpacchedaṁ katvā mañcake nipajji. Mātāpitūhi, ‘‘tāta, kiṁ te rujjatī’’ti pucchitopi ‘‘taṁ me naṭadhītaraṁ labhantassa jīvitaṁ atthi, alabhantassa me idheva maraṇa’’nti vatvā, ‘‘tāta, mā evaṁ kari, aññaṁ te amhākaṁ kulassa ca bhogānañca anurūpaṁ kumārikaṁ ānessāmā’’ti vuttepi tatheva vatvā nipajji. Athassa pitā bahuṁ yācitvāpi taṁ saññāpetuṁ asakkonto tassa sahāyaṁ pakkosāpetvā kahāpaṇasahassaṁ datvā ‘‘ime kahāpaṇe gahetvā attano dhītaraṁ mayhaṁ puttassa detū’’ti pahiṇi. So ‘‘nāhaṁ kahāpaṇe gahetvā demi, sace pana so imaṁ alabhitvā jīvituṁ na sakkoti, tena hi amhehi saddhiṁyeva vicaratu, dassāmissa dhītara’’nti āha. Mātāpitaro puttassa tamatthaṁ ārocesuṁ. So ‘‘ahaṁ tehi saddhiṁ vicarissāmī’’ti vatvā yācantānampi tesaṁ kathaṁ anādiyitvā nikkhamitvā nāṭakassa santikaṁ agamāsi. So tassa dhītaraṁ datvā tena saddhiṁyeva gāmanigamarājadhānīsu sippaṁ dassento vicari.",
  "atk-s0502a24:113": "Sāpi tena saddhiṁ saṁvāsamanvāya nacirasseva puttaṁ labhitvā kīḷāpayamānā ‘‘sakaṭagopakassa putta, bhaṇḍahārakassa putta, kiñci ajānakassa puttā’’ti vadati. Sopi nesaṁ sakaṭaparivattakaṁ katvā ṭhitaṭṭhāne goṇānaṁ tiṇaṁ āharati, sippadassanaṭṭhāne laddhabhaṇḍakaṁ ukkhipitvā harati . Tadeva kira sandhāya sā itthī puttaṁ kīḷāpayamānā tathā vadati. So attānaṁ ārabbha tassā gāyanabhāvaṁ ñatvā taṁ pucchi – ‘‘maṁ sandhāya kathesī’’ti? ‘‘Āma, taṁ sandhāyā’’ti. ‘‘Evaṁ sante ahaṁ palāyissāmī’’ti . Sā ‘‘kiṁ pana mayhaṁ tayā palāyitena vā āgatena vā’’ti punappunaṁ tadeva gītaṁ gāyati. Sā kira attano rūpasampattiñceva dhanalābhañca nissāya taṁ kismiñci na maññati. So ‘‘kiṁ nu kho nissāya imissā ayaṁ māno’’ti cintento ‘‘sippaṁ nissāyā’’ti ñatvā ‘‘hotu, sippaṁ uggaṇhissāmī’’ti sasuraṁ upasaṅkamitvā tassa jānanakasippaṁ uggaṇhitvā gāmanigamādīsu sippaṁ dassento anupubbena rājagahaṁ āgantvā ‘‘ito sattame divase uggaseno seṭṭhiputto nagaravāsīnaṁ sippaṁ dassessatī’’ti ārocāpesi.",
  "atk-s0502a24:114": "Nagaravāsino mañcātimañcādayo bandhāpetvā sattame divase sannipatiṁsu. Sopi saṭṭhihatthaṁ vaṁsaṁ abhiruyha tassa matthake aṭṭhāsi. Taṁ divasaṁ satthā paccūsakāle lokaṁ volokento taṁ attano ñāṇajālassa anto paviṭṭhaṁ disvā ‘‘kiṁ nu kho bhavissatī’’ti āvajjento ‘‘sve seṭṭhiputto sippaṁ dassessāmīti vaṁsamatthake ṭhassati, tassa dassanatthaṁ mahājano sannipatissati. Tatra ahaṁ catuppadikaṁ gāthaṁ desessāmi, taṁ sutvā caturāsītiyā pāṇasahassānaṁ dhammābhisamayo bhavissati, uggasenopi arahatte patiṭṭhahissatī’’ti aññāsi. Satthā punadivase kālaṁ sallakkhetvā bhikkhusaṅghaparivuto rājagahaṁ piṇḍāya pāvisi. Uggasenopi satthari antonagaraṁ apaviṭṭheyeva unnādanatthāya mahājanassa aṅgulisaññaṁ datvā vaṁsamatthake patiṭṭhāya ākāseyeva satta vāre parivattitvā oruyha vaṁsamatthake aṭṭhāsi. Tasmiṁ khaṇe satthā nagaraṁ pavisanto yathā taṁ parisā na oloketi, evaṁ katvā attānameva olokāpesi. Uggaseno parisaṁ oloketvā ‘‘na maṁ parisā oloketī’’ti domanassappatto ‘‘idaṁ mayā saṁvacchare kattabbaṁ sippaṁ, satthari nagaraṁ pavisante parisā maṁ anoloketvā satthārameva oloketi, moghaṁ vata me sippadassanaṁ jāta’’nti cintesi.",
  "atk-s0502a24:115": "Satthā tassa cittaṁ ñatvā mahāmoggallānaṁ āmantetvā ‘‘gaccha, moggallāna, seṭṭhiputtaṁ vadehi ‘sippaṁ kira dassetū’’’ti āha. Thero gantvā vaṁsassa heṭṭhā ṭhito seṭṭhiputtaṁ āmantetvā imaṁ gāthamāha –",
  "atk-s0502a24:116": "‘‘Iṅgha passa naṭaputta, uggasena mahabbala;",
  "atk-s0502a24:117": "Karohi raṅgaṁ parisāya, hāsayassu mahājana’’nti.",
  "atk-s0502a24:118": "So therassa kathaṁ sutvā tuṭṭhamānaso hutvā ‘‘satthā maññe mama sippaṁ passitukāmo’’ti vaṁsamatthake ṭhitakova imaṁ gāthamāha –",
  "atk-s0502a24:119": "‘‘Iṅgha passa mahāpañña, moggallāna mahiddhika;",
  "atk-s0502a24:120": "Karomi raṅgaṁ parisāya, hāsayāmi mahājana’’nti.",
  "atk-s0502a24:121": "Evañca pana vatvā vaṁsamatthakato vehāsaṁ abbhuggantvā ākāseva cuddasakkhattuṁ parivattitvā oruyha vaṁsamatthakeva aṭṭhāsi. Atha naṁ satthā, ‘‘uggasena, paṇḍitena nāma atītānāgatapaccuppannesu khandhesu ālayaṁ pahāya jātiādīhi muccituṁ vaṭṭatī’’ti vatvā imaṁ gāthamāha –",
  "atk-s0502a24:122": "348.",
  "atk-s0502a24:123": " ‘‘Muñca pure muñca pacchato,",
  "atk-s0502a24:124": "Majjhe muñca bhavassa pāragū;",
  "atk-s0502a24:125": "Sabbattha vimuttamānaso,",
  "atk-s0502a24:126": "Na punaṁ jātijaraṁ upehisī’’ti.",
  "atk-s0502a24:127": "Tattha muñca pureti atītesu khandhesu ālayaṁ nikantiṁ ajjhosānaṁ patthanaṁ pariyuṭṭhānaṁ gāhaṁ parāmāsaṁ taṇhaṁ muñca. Pacchatoti anāgatesupi khandhesu ālayādīni muñca. Majjheti paccuppannesupi tāni muñca. Bhavassa pāragūti evaṁ sante tividhassāpi bhavassa abhiññāpariññāpahānabhāvanāsacchikiriyavasena pāragū pāraṅgato hutvā khandhadhātuāyatanādibhede sabbasaṅkhate vimuttamānaso viharanto puna jātijarāmaraṇāni na upagacchatīti attho.",
  "atk-s0502a24:128": "Desanāvasāne caturāsītiyā pāṇasahassānaṁ dhammābhisamayo ahosi. Seṭṭhiputtopi vaṁsamatthake ṭhitakova saha paṭisambhidāhi arahattaṁ patvā vaṁsato oruyha satthu santikaṁ āgantvā pañcapatiṭṭhitena satthāraṁ vanditvā pabbajjaṁ yāci. Atha naṁ satthā dakkhiṇahatthaṁ pasāretvā ‘‘ehi bhikkhū’’ti āha. So tāvadeva aṭṭhaparikkhāradharo saṭṭhivassikatthero viya ahosi. Atha naṁ bhikkhū, ‘‘āvuso uggasena, saṭṭhihatthassa te vaṁsassa matthakato otarantassa bhayaṁ nāma nāhosī’’ti pucchitvā ‘‘natthi me, āvuso, bhaya’’nti vutte satthu ārocesuṁ, ‘‘bhante, uggaseno ‘na bhāyāmī’ti vadati, abhūtaṁ vatvā aññaṁ byākarotī’’ti. Satthā ‘‘na, bhikkhave, mama puttena uggasenena sadisā chinnasaṁyojanā bhikkhū bhāyanti, na tasantī’’ti vatvā brāhmaṇavagge imaṁ gāthamāha –",
  "atk-s0502a24:129": "‘‘Sabbasaṁyojanaṁ chetvā, yo ve na paritassati;",
  "atk-s0502a24:130": "Saṅgātigaṁ visaṁyuttaṁ, tamahaṁ brūmi brāhmaṇa’’nti. (dha. pa. 397; su. ni. 626);",
  "atk-s0502a24:131": "Desanāvasāne bahūnaṁ dhammābhisamayo ahosi. Punekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘kiṁ nu kho, āvuso, evaṁ arahattūpanissayasampannassa bhikkhuno naṭadhītaraṁ nissāya naṭehi saddhiṁ vicaraṇakāraṇaṁ, kiṁ arahattūpanissayakāraṇa’’nti? Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, ubhayampetaṁ iminā eva kata’’nti vatvā tamatthaṁ pakāsetuṁ atītaṁ āhari.",
  "atk-s0502a24:132": "Atīte kira kassapadasabalassa suvaṇṇacetiye kariyamāne bārāṇasivāsino kulaputtā bahuṁ khādanīyabhojanīyaṁ yānakesu āropetvā ‘‘hatthakammaṁ karissāmā’’ti cetiyaṭṭhānaṁ gacchantā antarāmagge ekaṁ theraṁ piṇḍāya pavisantaṁ passiṁsu. Athekā kuladhītā theraṁ oloketvā sāmikaṁ āha – ‘‘sāmi, ayyo, piṇḍāya pavisati, yānake ca no bahuṁ khādanīyaṁ bhojanīyaṁ, pattamassa āhara, bhikkhaṁ dassāmā’’ti. So taṁ pattaṁ āharitvā khādanīyabhojanīyassa pūretvā therassa hatthe patiṭṭhapetvā ubhopi patthanaṁ kariṁsu, ‘‘bhante, tumhehi diṭṭhadhammasseva bhāgino bhaveyyāmā’’ti. Sopi thero khīṇāsavova, tasmā olokento tesaṁ patthanāya samijjhanabhāvaṁ ñatvā sitaṁ akāsi. Taṁ disvā sā itthī sāmikaṁ āha – ‘‘amhākaṁ, ayyo, sitaṁ karoti, eko naṭakārako bhavissatī’’ti. Sāmikopissā ‘‘evaṁ bhavissati, bhadde’’ti vatvā pakkāmi. Idaṁ tesaṁ pubbakammaṁ. Te tattha yāvatāyukaṁ ṭhatvā devaloke nibbattitvā tato cavitvā sā itthī naṭagehe nibbatti, puriso seṭṭhigehe. So ‘‘evaṁ, bhadde, bhavissatī’’ti tassā paṭivacanassa dinnattā naṭehi saddhiṁ vicari. Khīṇāsavattherassa dinnapiṇḍapātaṁ nissāya arahattaṁ pāpuṇi. Sāpi naṭadhītā ‘‘yā me sāmikassa gati, mayhampi sā eva gatī’’ti pabbajitvā arahatte patiṭṭhahīti.",
  "atk-s0502a24:133": "Uggasenavatthu chaṭṭhaṁ.",
  "atk-s0502a24:134": "7. Cūḷadhanuggahapaṇḍitavatthu",
  "atk-s0502a24:135": "Vitakkamathitassāti imaṁ dhammadesanaṁ satthā jetavane viharanto cūḷadhanuggahapaṇḍitaṁ ārabbha kathesi.",
  "atk-s0502a24:136": "Eko kira daharabhikkhu salākagge attano pattasalākaṁ gahetvā salākayāguṁ ādāya āsanasālaṁ gantvā pivi. Tattha udakaṁ alabhitvā udakatthāya ekaṁ gharaṁ agamāsi. Tattha taṁ ekā kumārikā disvāva uppannasinehā, ‘‘bhante, puna pānīyena atthe sati idheva āgaccheyyāthā’’ti āha. So tato paṭṭhāya yadā pānīyaṁ na labhati, tadā tattheva gacchati. Sāpissa pattaṁ gahetvā pānīyaṁ deti. Evaṁ gacchante kāle yāgumpi datvā punekadivasaṁ tattheva nisīdāpetvā bhattaṁ adāsi. Santike cassa nisīditvā , ‘‘bhante, imasmiṁ gehe na kiñci natthi nāma, kevalaṁ mayaṁ vicaraṇakamanussameva na labhāmā’’ti kathaṁ samuṭṭhāpesi. So kathipāheneva tassā kathaṁ sutvā ukkaṇṭhi. Atha naṁ ekadivasaṁ āgantukā bhikkhū disvā ‘‘kasmā tvaṁ, āvuso, kiso uppaṇḍupaṇḍukajātosī’’ti pucchitvā ‘‘ukkaṇṭhitomhi, āvuso’’ti vutte ācariyupajjhāyānaṁ santikaṁ nayiṁsu. Tepi naṁ satthu santikaṁ netvā tamatthaṁ ārocesuṁ. Satthā ‘‘saccaṁ kira tvaṁ, bhikkhu, ukkaṇṭhitosī’’ti pucchitvā ‘‘sacca’’nti vutte ‘‘kasmā tvaṁ mādisassa āraddhavīriyassa buddhassa sāsane pabbajitvā ‘sotāpanno’ti vā ‘sakadāgāmī’ti vā attānaṁ avadāpetvā ‘ukkaṇṭhito’ti vadāpesi, bhāriyaṁ te kammaṁ kata’’nti vatvā ‘‘kiṁ kāraṇā ukkaṇṭhitosī’’ti pucchi. ‘‘Bhante, ekā maṁ itthī evamāhā’’ti vutte, ‘‘bhikkhu, anacchariyaṁ etaṁ tassā kiriyaṁ. Sā hi pubbe sakalajambudīpe aggadhanuggahapaṇḍitaṁ pahāya taṁmuhuttadiṭṭhake ekasmiṁ sinehaṁ uppādetvā taṁ jīvitakkhayaṁ pāpesī’’ti vatvā tassatthassa pakāsanatthaṁ bhikkhūhi yācito –",
  "atk-s0502a24:137": "Atīte cūḷadhanuggahapaṇḍitakāle takkasilāyaṁ disāpāmokkhassa ācariyassa santike sippaṁ uggahetvā tena tuṭṭhena dinnaṁ dhītaraṁ ādāya bārāṇasiṁ gacchantassa ekasmiṁ aṭavimukhe ekūnapaññāsāya kaṇḍehi ekūnapaññāsacore māretvā kaṇḍesu khīṇesu corajeṭṭhakaṁ gahetvā bhūmiyaṁ pātetvā, ‘‘bhadde, asiṁ āharā’’ti vutte tāya taṅkhaṇaṁ diṭṭhacore sinehaṁ katvā corassa hatthe asitharuṁ ṭhapetvā corena dhanuggahapaṇḍitassa māritabhāvaṁ āvikatvā corena ca taṁ ādāya gacchantena ‘‘mampi esā aññaṁ disvā attano sāmikaṁ viya mārāpessati , kiṁ me imāyā’’ti ekaṁ nadiṁ disvā orimatīre taṁ ṭhapetvā tassā bhaṇḍakaṁ ādāya ‘‘tvaṁ idheva hohi, yāvāhaṁ bhaṇḍikaṁ uttāremī’’ti tattheva taṁ pahāya gamanabhāvañca āvikatvā –",
  "atk-s0502a24:138": "‘‘Sabbaṁ bhaṇḍaṁ samādāya, pāraṁ tiṇṇosi brāhmaṇa;",
  "atk-s0502a24:139": "Paccāgaccha lahuṁ khippaṁ, mampi tārehi dānito.",
  "atk-s0502a24:140": "‘‘Asanthutaṁ maṁ cirasanthutena,",
  "atk-s0502a24:141": "Nimīni bhotī addhuvaṁ dhuvena;",
  "atk-s0502a24:142": "Mayāpi bhotī nimineyya aññaṁ,",
  "atk-s0502a24:143": "Ito ahaṁ dūrataraṁ gamissaṁ.",
  "atk-s0502a24:144": "‘‘Kāyaṁ eḷagalāgumbe, karoti ahuhāsiyaṁ;",
  "atk-s0502a24:145": "Nayīdha naccaṁ vā gītaṁ vā, tāḷaṁ vā susamāhitaṁ;",
  "atk-s0502a24:146": "Anamhikāle susoṇi, kiṁ nu jagghasi sobhane.",
  "atk-s0502a24:147": "‘‘Siṅgāla bāla dummedha, appapaññosi jambuka;",
  "atk-s0502a24:148": "Jīno macchañca pesiñca, kapaṇo viya jhāyasi.",
  "atk-s0502a24:149": "‘‘Sudassaṁ vajjamaññesaṁ, attano pana duddasaṁ;",
  "atk-s0502a24:150": "Jīnā patiñca jārañca, maññe tvaññeva jhāyasi.",
  "atk-s0502a24:151": "‘‘Evametaṁ migarāja, yathā bhāsasi jambuka;",
  "atk-s0502a24:152": "Sā nūnāhaṁ ito gantvā, bhattu hessaṁ vasānugā.",
  "atk-s0502a24:153": "‘‘Yo hare mattikaṁ thālaṁ, kaṁsathālampi so hare;",
  "atk-s0502a24:154": "Katañceva tayā pāpaṁ, punapevaṁ karissasī’’ti. (jā. 1.5.128-134) –",
  "atk-s0502a24:155": "Imaṁ pañcakanipāte cūḷadhanuggahajātakaṁ vitthāretvā ‘‘tadā cūḷadhanuggahapaṇḍito tvaṁ ahosi, sā itthī etarahi ayaṁ kumārikā, siṅgālarūpena āgantvā tassā niggahakārako sakko devarājā ahamevā’’ti vatvā ‘‘evaṁ sā itthī taṁmuhuttadiṭṭhake ekasmiṁ sinehena sakalajambudīpe aggapaṇḍitaṁ jīvitā voropesi, taṁ itthiṁ ārabbha uppannaṁ tava taṇhaṁ chinditvā viharāhi bhikkhū’’ti taṁ ovaditvā uttarimpi dhammaṁ desento imā dve gāthā abhāsi –",
  "atk-s0502a24:156": "349.",
  "atk-s0502a24:157": " ‘‘Vitakkamathitassa jantuno,",
  "atk-s0502a24:158": "Tibbarāgassa subhānupassino;",
  "atk-s0502a24:159": "Bhiyyo taṇhā pavaḍḍhati,",
  "atk-s0502a24:160": "Esa kho daḷhaṁ karoti bandhanaṁ.",
  "atk-s0502a24:161": "350.",
  "atk-s0502a24:162": " ‘‘Vitakkūpasame ca yo rato,",
  "atk-s0502a24:163": "Asubhaṁ bhāvayate sadā sato;",
  "atk-s0502a24:164": "Esa kho byanti kāhiti,",
  "atk-s0502a24:165": "Esa checchati mārabandhana’’nti.",
  "atk-s0502a24:166": "Tattha vitakkamathitassāti kāmavitakkādīhi vitakkehi nimmathitassa. Tibbarāgassāti bahalarāgassa. Subhānupassinoti iṭṭhārammaṇe subhanimittagāhādivasena vissaṭṭhamānasatāya subhanti anupassantassa. Taṇhāti evarūpassa jhānādīsu ekampi na vaḍḍhati, atha kho chadvārikā taṇhāyeva bhiyyo vaḍḍhati. Esa khoti eso puggalo taṇhābandhanaṁ daḷhaṁ suthiraṁ karoti. Vitakkūpasameti micchāvitakkādīnaṁ vūpasamasaṅkhāte dasasu asubhesu paṭhamajjhāne. Sadā satoti yo ettha abhirato hutvā niccaṁ upaṭṭhitasatitāya sato taṁ asubhajhānaṁ bhāveti. Byanti kāhitīti esa bhikkhu tīsu bhavesu uppajjanakaṁ taṇhaṁ vigatantaṁ karissati. Mārabandhananti eso tebhūmakavaṭṭasaṅkhātaṁ mārabandhanampi chindissatīti attho.",
  "atk-s0502a24:167": "Desanāvasāne so bhikkhu sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a24:168": "Cūḷadhanuggahapaṇḍitavatthu sattamaṁ.",
  "atk-s0502a24:169": "8. Māravatthu",
  "atk-s0502a24:170": "Niṭṭhaṅgatoti imaṁ dhammadesanaṁ satthā jetavane viharanto māraṁ ārabbha kathesi.",
  "atk-s0502a24:171": "Ekadivasañhi vikāle sambahulā therā jetavanavihāraṁ pavisitvā rāhulattherassa vasanaṭṭhānaṁ gantvā taṁ uṭṭhāpesuṁ. So aññattha vasanaṭṭhānaṁ apassanto tathāgatassa gandhakuṭiyā pamukhe nipajji. Tadā so āyasmā arahattaṁ patto avassikova hoti. Māro vasavattibhavane ṭhitoyeva taṁ āyasmantaṁ gandhakuṭipamukhe nipannaṁ disvā cintesi – ‘‘samaṇassa gotamassa rujanakaaṅgulī bahi nipanno, sayaṁ antogandhakuṭiyaṁ nipanno, aṅguliyā pīḷiyamānāya sayampi pīḷito bhavissatī’’ti. So mahantaṁ hatthirājavaṇṇaṁ abhinimminitvā āgamma soṇḍāya therassa matthakaṁ parikkhipitvā mahantena saddena koñcanādaṁ ravi. Satthā gandhakuṭiyaṁ nisinnova tassa mārabhāvaṁ ñatvā, ‘‘māra, tādisānaṁ satasahassenāpi mama puttassa bhayaṁ uppādetuṁ na sakkā. Putto hi me asantāsī vītataṇho mahāvīriyo mahāpañño’’ti vatvā imā gāthā abhāsi –",
  "atk-s0502a24:172": "351.",
  "atk-s0502a24:173": " ‘‘Niṭṭhaṅgato asantāsī, vītataṇho anaṅgaṇo;",
  "atk-s0502a24:174": "Acchindi bhavasallāni, antimoyaṁ samussayo.",
  "atk-s0502a24:175": "352.",
  "atk-s0502a24:176": " ‘‘Vītataṇho anādāno, niruttipadakovido;",
  "atk-s0502a24:177": "Akkharānaṁ sannipātaṁ, jaññā pubbāparāni ca;",
  "atk-s0502a24:178": "Sa ve antimasārīro,",
  "atk-s0502a24:179": "Mahāpañño mahāpurisoti vuccatī’’ti.",
  "atk-s0502a24:180": "Tattha niṭṭhaṅgatoti imasmiṁ sāsane pabbajitānaṁ arahattaṁ niṭṭhaṁ nāma, taṁ gato pattoti attho. Asantāsīti abbhantare rāgasantāsādīnaṁ abhāvena asantasanako. Acchindi bhavasallānīti sabbānipi bhavagāmīni sallāni acchindi. Samussayoti ayaṁ etassa antimo deho.",
  "atk-s0502a24:181": "Anādānoti khandhādīsu niggahaṇo. Niruttipadakovidoti niruttiyañca sesapadesu cāti catūsupi paṭisambhidāsu chekoti attho. Akkharānaṁ sannipātaṁ, jaññā pubbāparāni cāti akkharānaṁ sannipātasaṅkhātaṁ akkharapiṇḍañca jānāti, pubbakkharena aparakkharaṁ, aparakkharena pubbakkharañca jānāti. Pubbakkharena aparakkharaṁ jānāti nāma – ādimhi paññāyamāne majjhapariyosānesu apaññāyamānesupi ‘‘imesaṁ akkharānaṁ idaṁ majjhaṁ, idaṁ pariyosāna’’nti jānāti. Aparakkharena pubbakkharaṁ jānāti nāma – ante paññāyamāne ādimajjhesu apaññāyamānesu ‘‘imesaṁ akkharānaṁ idaṁ majjhaṁ, ayaṁ ādī’’ti jānāti. Majjhe paññāyamānepi ‘‘imesaṁ akkharānaṁ ayaṁ ādi, ayaṁ anto’’ti jānāti. Evaṁ mahāpañño. Sa ve antimasārīroti esa koṭiyaṁ ṭhitasarīro, mahantānaṁ atthadhammaniruttipaṭibhānānaṁ sīlakkhandhādīnañca pariggāhikāya paññāya samannāgatattā mahāpañño, ‘‘vimuttacittattā khvāhaṁ, sāriputta, mahāpurisoti vadāmī’’ti (saṁ. ni. 5.377) vacanato vimuttacittatāya ca mahāpurisoti vuccatīti attho.",
  "atk-s0502a24:182": "Desanāvasāne bahū sotāpattiphalādīni pāpuṇiṁsu. Māropi pāpimā ‘‘jānāti maṁ samaṇo gotamo’’ti tatthevantaradhāyīti.",
  "atk-s0502a24:183": "Māravatthu aṭṭhamaṁ.",
  "atk-s0502a24:184": "9. Upakājīvakavatthu",
  "atk-s0502a24:185": "Sabbābhibhūti imaṁ dhammadesanaṁ satthā antarāmagge upakaṁ ājīvakaṁ ārabbha kathesi.",
  "atk-s0502a24:186": "Ekasmiñhi samaye satthā pattasabbaññutaññāṇo bodhimaṇḍe sattasattāhaṁ vītināmetvā attano pattacīvaramādāya dhammacakkapavattanatthaṁ bārāṇasiṁ sandhāya aṭṭhārasayojanamaggaṁ paṭipanno antarāmagge upakaṁ ājīvakaṁ addasa. Sopi satthāraṁ disvā ‘‘vippasannāni kho te, āvuso, indriyāni, parisuddho chavivaṇṇo pariyodāto, kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī’’ti pucchi. Athassa satthā ‘‘mayhaṁ upajjhāyo vā ācariyo vā natthī’’ti vatvā imaṁ gāthamāha –",
  "atk-s0502a24:187": "353.",
  "atk-s0502a24:188": " ‘‘Sabbābhibhū sabbavidūhamasmi,",
  "atk-s0502a24:189": "Sabbesu dhammesu anūpalitto;",
  "atk-s0502a24:190": "Sabbañjaho taṇhakkhaye vimutto,",
  "atk-s0502a24:191": "Sayaṁ abhiññāya kamuddiseyya’’nti.",
  "atk-s0502a24:192": "Tattha sabbābhibhūti sabbesaṁ tebhūmakadhammānaṁ abhibhavanato sabbābhibhū. Sabbavidūti viditasabbacatubhūmakadhammo. Sabbesu dhammesūti sabbesupi tebhūmakadhammesu taṇhādiṭṭhīhi anūpalitto. Sabbañjahoti sabbe tebhūmakadhamme jahitvā ṭhito. Taṇhakkhaye vimuttoti taṇhakkhayante uppādite taṇhakkhayasaṅkhāte arahatte asekhāya vimuttiyā vimutto. Sayaṁ abhiññāyāti abhiññeyyādibhede dhamme sayameva jānitvā. Kamuddiseyyanti ‘‘ayaṁ me upajjhāyo vā ācariyo vā’’ti kaṁ nāma uddiseyyanti.",
  "atk-s0502a24:193": "Desanāvasāne upako ājīvako tathāgatassa vacanaṁ nevābhinandi, na paṭikkosi. Sīsaṁ pana cāletvā jivhaṁ nillāḷetvā ekapadikamaggaṁ gahetvā aññataraṁ luddakanivāsanaṭṭhānaṁ agamāsīti.",
  "atk-s0502a24:194": "Upakājīvakavatthu navamaṁ.",
  "atk-s0502a24:195": "10. Sakkapañhavatthu",
  "atk-s0502a24:196": "Sabbadānanti imaṁ dhammadesanaṁ satthā jetavane viharanto sakkaṁ devarājānaṁ ārabbha kathesi.",
  "atk-s0502a24:197": "Ekasmiñhi samaye tāvatiṁsadevaloke devatā sannipatitvā cattāro pañhe samuṭṭhāpesuṁ ‘‘kataraṁ dānaṁ nu kho dānesu, kataro raso rasesu, katarā rati ratīsu jeṭṭhakā, taṇhakkhayova kasmā jeṭṭhakoti vuccatī’’ti? Te pañhe ekā devatāpi vinicchituṁ nāsakkhi. Eko pana devo ekaṁ devaṁ, sopi aparanti evaṁ aññamaññaṁ pucchantā dasasu cakkavāḷasahassesu dvādasa saṁvaccharāni vicariṁsu. Ettakenāpi kālena pañhānaṁ atthaṁ adisvā dasasahassacakkavāḷadevatā sannipatitvā catunnaṁ mahārājānaṁ santikaṁ gantvā ‘‘kiṁ, tātā, mahādevatāsannipāto’’ti vutte ‘‘cattāro pañhe samuṭṭhāpetvā vinicchituṁ asakkontā tumhākaṁ santikaṁ āgatamhā’’ti. ‘‘Kiṁ pañhaṁ nāmetaṁ, tātā’’ti. ‘‘Dānarasaratīsu katamā dānarasaratī nu kho seṭṭhā, taṇhakkhayova kasmā seṭṭho’’ti ime pañhe vinicchituṁ asakkontā āgatamhāti. Tātā, mayampi imesaṁ atthe na jānāma, amhākaṁ pana rājā janasahassena cintite atthe cintetvā taṅkhaṇeneva jānāti, so amhehi paññāya ca puññena ca visiṭṭho, etha, tassa santikaṁ gacchāmāti tameva devagaṇaṁ ādāya sakkassa devarañño santikaṁ gantvā tenāpi ‘‘kiṁ, tātā, mahanto devasannipāto’’ti vutte tamatthaṁ ārocesuṁ. ‘‘Tātā, imesaṁ pañhānaṁ atthaṁ aññopi jānituṁ na sakkoti, buddhavisayā hete. Satthā panetarahi kahaṁ viharatī’’ti pucchitvā ‘‘jetavane’’ti sutvā ‘‘etha, tassa santikaṁ gamissāmā’’ti devagaṇena saddhiṁ rattibhāge sakalaṁ jetavanaṁ obhāsetvā satthāraṁ upasaṅkamitvā vanditvā ekamantaṁ ṭhito ‘‘kiṁ, mahārāja, mahatā devasaṅghena āgatosī’’ti vutte, ‘‘bhante, devagaṇena ime nāma pañhā samuṭṭhāpitā, añño imesaṁ atthaṁ jānituṁ samattho nāma natthi, imesaṁ no atthaṁ pakāsethā’’ti āha.",
  "atk-s0502a24:198": "Satthā ‘‘sādhu mahārāja, mayā hi pāramiyo pūretvā mahāpariccāge pariccajitvā tumhādisānaṁ kaṅkhacchedanatthameva sabbaññutaññāṇaṁ paṭividdhaṁ, tayā pucchitapañhesu hi sabbadānānaṁ dhammadānaṁ seṭṭhaṁ, sabbarasānaṁ dhammaraso seṭṭho, sabbaratīnaṁ dhammarati seṭṭhā, taṇhakkhayo pana arahattaṁ sampāpakattā seṭṭhoyevā’’ti vatvā imaṁ gāthamāha –",
  "atk-s0502a24:199": "354.",
  "atk-s0502a24:200": " ‘‘Sabbadānaṁ dhammadānaṁ jināti,",
  "atk-s0502a24:201": "Sabbarasaṁ dhammaraso jināti;",
  "atk-s0502a24:202": "Sabbaratiṁ dhammarati jināti,",
  "atk-s0502a24:203": "Taṇhakkhayo sabbadukkhaṁ jinātī’’ti.",
  "atk-s0502a24:204": "Tattha sabbadānaṁ dhammadānanti sacepi hi cakkavāḷagabbhe yāva brahmalokā nirantaraṁ katvā sannisinnānaṁ buddhapaccekabuddhakhīṇāsavānaṁ kadaligabbhasadisāni cīvarāni dadeyya, tasmiṁ samāgame catuppadikāya gāthāya katānumodanāva seṭṭhā. Tañhi dānaṁ tassā gāthāya soḷasiṁ kalaṁ nāgghati. Evaṁ dhammassa desanāpi vācanampi savanampi mahantaṁ. Yena ca puggalena bahūnaṁ taṁ dhammassavanaṁ kāritaṁ, tasseva ānisaṁso mahā. Tathārūpāya eva parisāya paṇītapiṇḍapātassa patte pūretvā dinnadānatopi sappitelādīnaṁ patte pūretvā dinnabhesajjadānatopi mahāvihārasadisānaṁ vihārānañca lohapāsādasadisānañca pāsādānaṁ anekāni satasahassāni kāretvā dinnasenāsanadānatopi anāthapiṇḍikādīhi vihāre ārabbha katapariccāgatopi antamaso catuppadikāya gāthāya anumodanāvasenāpi pavattitaṁ dhammadānameva varaṁ seṭṭhaṁ. Kiṁ kāraṇā? Evarūpāni hi puññāni karontā dhammaṁ sutvāva karonti, no asutvā. Sace hi ime sattā dhammaṁ na suṇeyyuṁ, uḷuṅkamattaṁ yāgumpi kaṭacchumattaṁ bhattampi na dadeyyuṁ. Iminā kāraṇena sabbadānehi dhammadānameva seṭṭhaṁ. Apica ṭhapetvā buddhe ca paccekabuddhe ca sakalakappaṁ deve vassante udakabindūni gaṇetuṁ samatthāya paññāya samannāgatā sāriputtādayopi attano dhammatāya sotāpattiphalādīni adhigantuṁ nāsakkhiṁsu, assajittherādīhi kathitadhammaṁ sutvā sotāpattiphalaṁ sacchikariṁsu, satthu dhammadesanāya sāvakapāramīñāṇaṁ sacchikariṁsu. Imināpi kāraṇena, mahārāja, dhammadānameva seṭṭhaṁ. Tena vuttaṁ – ‘‘sabbadānaṁ dhammadānaṁ jinātī’’ti.",
  "atk-s0502a24:205": "Sabbe pana gandharasādayopi rasā ukkaṁsato devatānaṁ sudhābhojanarasopi saṁsāravaṭṭe pātetvā dukkhānubhavanasseva paccayo. Yo panesa sattatiṁsabodhipakkhiyadhammasaṅkhāto ca navalokuttaradhammasaṅkhāto ca dhammaraso, ayameva sabbarasānaṁ seṭṭho. Tena vuttaṁ – ‘‘sabbarasaṁ dhammaraso jinātī’’ti . Yāpesā puttaratidhīturatidhanaratiitthiratinaccagītavāditādiratipabhedā ca anekappabhedā ratī, sāpi saṁsāravaṭṭe pātetvā dukkhānubhavanasseva paccayo. Yā panesā dhammaṁ kathentassa vā suṇantassa vā vācentassa vā anto uppajjamānā pīti udaggabhāvaṁ janeti, assūni pavatteti, lomahaṁsaṁ janeti, sāyaṁ saṁsāravaṭṭassa antaṁ katvā arahattapariyosānā hoti. Tasmā sabbaratīnaṁ evarūpā dhammaratiyeva seṭṭhā. Tena vuttaṁ – ‘‘sabbaratiṁ dhammarati jinātī’’ti taṇhakkhayo pana taṇhāya khayante uppannaṁ arahattaṁ sakalassapi vaṭṭadukkhassa abhibhavanato sabbaseṭṭhameva. Tena vuttaṁ – ‘‘taṇhakkhayo sabbadukkhaṁ jinātī’’ti.",
  "atk-s0502a24:206": "Evaṁ satthari imissā gāthāya atthaṁ kathenteyeva caturāsītiyā pāṇasahassānaṁ dhammābhisamayo ahosi. Sakkopi satthu dhammakathaṁ sutvā satthāraṁ vanditvā evamāha – ‘‘bhante, evaṁjeṭṭhake nāma dhammadāne kimatthaṁ amhākaṁ pattiṁ na dāpetha, ito paṭṭhāya no bhikkhusaṅghassa kathetvā pattiṁ dāpetha, bhante’’ti. Satthā tassa vacanaṁ sutvā bhikkhusaṅghaṁ sannipātetvā, ‘‘bhikkhave, ajjādiṁ katvā mahādhammassavanaṁ vā pākatikadhammassavanaṁ vā upanisinnakathaṁ vā antamaso anumodanampi kathetvā sabbasattānaṁ pattiṁ dadeyyāthā’’ti āha.",
  "atk-s0502a24:207": "Sakkapañhavatthu dasamaṁ.",
  "atk-s0502a24:208": "11. Aputtakaseṭṭhivatthu",
  "atk-s0502a24:209": "Hananti bhogāti imaṁ dhammadesanaṁ satthā jetavane viharanto aputtakaseṭṭhiṁ nāma ārabbha kathesi.",
  "atk-s0502a24:210": "Tassa kira kālakiriyaṁ sutvā rājā pasenadi kosalo ‘‘aputtakaṁ sāpateyyaṁ kassa pāpuṇātī’’ti pucchitvā ‘‘rañño’’ti sutvā sattahi divasehi tassa gehato dhanaṁ rājakulaṁ abhiharāpetvā satthu santikaṁ upasaṅkamitvā ‘‘handa kuto nu tvaṁ, mahārāja, āgacchasi divādivassā’’ti vutte ‘‘idha, bhante, sāvatthiyaṁ seṭṭhi, gahapati, kālakato, tamahaṁ aputtakaṁ sāpateyyaṁ rājantepuraṁ abhiharitvā āgacchāmī’’ti āha. Sabbaṁ sutte (saṁ. ni. 1.130) āgatanayeneva veditabbaṁ.",
  "atk-s0502a24:211": "So kira suvaṇṇapātiyā nānaggarasabhojane upanīte ‘‘evarūpaṁ nāma manussā bhuñjanti, kiṁ tumhe mayā saddhiṁ imasmiṁ gehe keḷiṁ karothā’’ti bhojane upaṭṭhite leḍḍudaṇḍādīhi paharitvā palāpetvā ‘‘idaṁ manussānaṁ bhojana’’nti kaṇājakaṁ bhuñjati biḷaṅgadutiyaṁ. Vatthayānachattesupi manāpesu upaṭṭhāpitesu te manusse leḍḍudaṇḍādīhi paharanto palāpetvā sāṇāni dhāreti, jajjararathakena yāti paṇṇachattakena dhāriyamānenāti evaṁ raññā ārocite satthā tassa pubbakammaṁ kathesi.",
  "atk-s0502a24:212": "Bhūtapubbaṁ so, mahārāja, seṭṭhi, gahapati, tagarasikhiṁ nāma paccekabuddhaṁ piṇḍapātena paṭipādesi. ‘‘Detha samaṇassa piṇḍa’’nti vatvā so uṭṭhāyāsanā pakkāmi. Tasmiṁ kira assaddhe bāle evaṁ vatvā pakkante tassa bhariyā saddhā pasannā ‘‘cirassaṁ vata me imassa mukhato ‘dehī’ti vacanaṁ sutaṁ, ajja mama manorathaṁ pūrentī piṇḍapātaṁ dassāmī’’ti paccekabuddhassa pattaṁ gahetvā paṇītabhojanassa pūretvā adāsi. Sopi nivattamāno taṁ disvā ‘‘kiṁ, samaṇa, kiñci te laddha’’nti pattaṁ gahetvā paṇītapiṇḍapātaṁ disvā vippaṭisārī hutvā evaṁ cintesi – ‘‘varametaṁ piṇḍapātaṁ dāsā vā kammakarā vā bhuñjeyyuṁ. Te hi imaṁ bhuñjitvā mayhaṁ kammaṁ karissanti, ayaṁ pana gantvā bhuñjitvā niddāyissati, naṭṭho me so piṇḍapāto’’ti. So bhātu ca pana ekaputtakaṁ sāpateyyassa kāraṇā jīvitā voropesi. So kirassa aṅguliṁ gahetvā vicaranto ‘‘idaṁ mayhaṁ pitusantakaṁ yānakaṁ, ayaṁ tassa goṇo’’tiādīni āha. Atha naṁ so seṭṭhi ‘‘idāni tāvesa evaṁ vadeti, imassa pana vuḍḍhippattakāle imasmiṁ gehe bhoge ko rakkhissatī’’ti taṁ araññaṁ netvā ekasmiṁ gacchamūle gīvāya gahetvā mūlakandaṁ viya gīvaṁ phāletvā māretvā tattheva chaḍḍesi. Idamassa pubbakammaṁ. Tena vuttaṁ –",
  "atk-s0502a24:213": "‘‘Yaṁ kho so, mahārāja, seṭṭhi, gahapati, tagarasikhiṁ paccekabuddhaṁ piṇḍapātena paṭipādesi, tassa kammassa vipākena sattakkhattuṁ sugatiṁ saggaṁ lokaṁ upapajji, tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi. Yaṁ kho so, mahārāja, seṭṭhi, gahapati, datvā pacchā vippaṭisārī ahosi ‘varametaṁ piṇḍapātaṁ dāsā vā kammakarā vā bhuñjeyyu’nti, tassa kammassa vipākena nāssuḷārāya bhattabhogāya cittaṁ namati, nāssuḷārāya vatthabhogāya, nāssuḷārāya yānabhogāya, nāssuḷārānaṁ pañcannaṁ kāmaguṇānaṁ bhogāya cittaṁ namati. Yaṁ kho so, mahārāja, seṭṭhi, gahapati, bhātu ca pana ekaputtaṁ sāpateyyassa kāraṇā jīvitā voropesi, tassa kammassa vipākena bahūni vassasatāni bahūni vassasahassāni bahūni vassasatasahassāni niraye paccittha, tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ paveseti. Tassa kho pana, mahārāja, seṭṭhissa gahapatissa purāṇañca puññaṁ parikkhīṇaṁ, navañca puññaṁ anupacitaṁ. Ajja pana, mahārāja, seṭṭhi, gahapati, mahāroruve niraye paccatī’’ti (saṁ. ni. 1.131).",
  "atk-s0502a24:214": "Rājā satthu vacanaṁ sutvā ‘‘aho, bhante, bhāriyaṁ kammaṁ, ettake nāma bhoge vijjamāne neva attanā paribhuñji, na tumhādise buddhe dhuravihāre viharante puññakammaṁ akāsī’’ti āha . Satthā ‘‘evametaṁ, mahārāja, dummedhapuggalā nāma bhoge labhitvā nibbānaṁ na gavesanti, bhoge nissāya uppannataṇhā panete dīgharattaṁ hanatī’’ti vatvā imaṁ gāthamāha –",
  "atk-s0502a24:215": "355.",
  "atk-s0502a24:216": " ‘‘Hananti bhogā dummedhaṁ, no ca pāragavesino;",
  "atk-s0502a24:217": "Bhogataṇhāya dummedho, hanti aññeva attana’’nti.",
  "atk-s0502a24:218": "Tattha no ca pāragavesinoti ye pana nibbānapāragavesino puggalā, na te bhogā hananti. Aññeva attananti bhoge nissāya uppannāya taṇhāya duppañño puggalo pare viya attānameva hanatīti attho.",
  "atk-s0502a24:219": "Desanāvasāne bahū sotāpattiphalādīni pāpuṇiṁsūti.",
  "atk-s0502a24:220": "Aputtakaseṭṭhivatthu ekādasamaṁ.",
  "atk-s0502a24:221": "12. Aṅkuravatthu",
  "atk-s0502a24:222": "Tiṇadosānīti imaṁ dhammadesanaṁ satthā paṇḍukambalasilāyaṁ viharanto aṅkuraṁ ārabbha kathesi. Vatthu ‘‘ye jhānappasutā dhīrā’’ti (dha. pa. 181) gāthāya vitthāritameva. Vuttañhetaṁ tattha indakaṁ ārabbha. So kira anuruddhattherassa antogāmaṁ piṇḍāya paviṭṭhassa attano ābhataṁ kaṭacchumattakaṁ bhikkhaṁ dāpesi. Tadassa puññaṁ aṅkurena dasavassasahassāni dvādasayojanikaṁ uddhanapantiṁ katvā dinnadānato mahapphalataraṁ jātaṁ. Tasmā evamāha. Evaṁ vutte satthā, ‘‘aṅkura, dānaṁ nāma viceyya dātuṁ vaṭṭati, evaṁ taṁ sukhette suvuttabījaṁ viya mahapphalaṁ hoti. Tvaṁ pana tathā nākāsi, tena te dānaṁ na mahapphalaṁ jāta’’nti imamatthaṁ vibhāvento –",
  "atk-s0502a24:223": "‘‘Viceyya dānaṁ dātabbaṁ, yattha dinnaṁ mahapphalaṁ;",
  "atk-s0502a24:224": "Viceyya dānaṁ sugatappasatthaṁ,",
  "atk-s0502a24:225": "Ye dakkhiṇeyyā idha jīvaloke;",
  "atk-s0502a24:226": "Etesu dinnāni mahapphalāni,",
  "atk-s0502a24:227": "Bījāni vuttāni yathāsukhette’’ti. (pe. va. 329) –",
  "atk-s0502a24:228": "Vatvā uttarimpi dhammaṁ desento imā gāthā abhāsi –",
  "atk-s0502a24:229": "356.",
  "atk-s0502a24:230": " ‘‘Tiṇadosāni khettāni, rāgadosā ayaṁ pajā;",
  "atk-s0502a24:231": "Tasmā hi vītarāgesu, dinnaṁ hoti mahapphalaṁ.",
  "atk-s0502a24:232": "357.",
  "atk-s0502a24:233": " ‘‘Tiṇadosāni khettāni, dosadosā ayaṁ pajā;",
  "atk-s0502a24:234": "Tasmā hi vītadosesu, dinnaṁ hoti mahapphalaṁ.",
  "atk-s0502a24:235": "358.",
  "atk-s0502a24:236": " ‘‘Tiṇadosāni khettāni, mohadosā ayaṁ pajā;",
  "atk-s0502a24:237": "Tasmā hi vītamohesu, dinnaṁ hoti mahapphalaṁ.",
  "atk-s0502a24:238": "359.",
  "atk-s0502a24:239": " ‘‘Tiṇadosāni khettāni, icchādosā ayaṁ pajā;",
  "atk-s0502a24:240": "Tasmā hi vigaticchesu, dinnaṁ hoti mahapphala’’nti.",
  "atk-s0502a24:241": "Tattha tiṇadosānīti sāmākādīni tiṇāni uṭṭhahantāni pubbaṇṇāparaṇṇāni khettāni dūsenti, tena tāni na bahuphalāni honti. Evaṁ sattānampi anto rāgo uppajjanto satte dūseti, tena tesu dinnaṁ mahapphalaṁ na hoti . Khīṇāsavesu dinnaṁ pana mahapphalaṁ hoti. Tena vuttaṁ –",
  "atk-s0502a24:242": "‘‘Tiṇadosāni khettāni, rāgadosā ayaṁ pajā;",
  "atk-s0502a24:243": "Tasmā hi vītarāgesu, dinnaṁ hoti mahapphala’’nti. –",
  "atk-s0502a24:244": "Sesagāthāsupi eseva nayo.",
  "atk-s0502a24:245": "Desanāvasāne aṅkuro ca indako ca sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a24:246": "Aṅkuravatthu dvādasamaṁ.",
  "atk-s0502a24:247": "Taṇhāvaggavaṇṇanā niṭṭhitā.",
  "atk-s0502a24:248": "Catuvīsatimo vaggo."
}