{
  "atk-abh02a12:0": "13. Appamaññāvibhaṅgo",
  "atk-abh02a12:1": "1. Suttantabhājanīyavaṇṇanā",
  "atk-abh02a12:2": "642. Idāni tadanantare appamaññāvibhaṅge catassoti gaṇanaparicchedo. Appamaññāyoti pharaṇaappamāṇavasena appamaññāyo. Etā hi ārammaṇavasena appamāṇe vā satte pharanti, ekasattampi vā anavasesapharaṇavasena pharantīti pharaṇaappamāṇavasena appamaññāyoti vuccanti. Idha bhikkhūti imasmiṁ sāsane bhikkhu. Mettāsahagatenāti mettāya samannāgatena. Cetasāti cittena. Ekaṁ disanti ekissā disāya. Paṭhamapariggahitaṁ sattaṁ upādāya ekadisāpariyāpannasattapharaṇavasena vuttaṁ. Pharitvāti phusitvā ārammaṇaṁ katvā. Viharatīti brahmavihārādhiṭṭhitaṁ iriyāpathavihāraṁ pavatteti. Tathā dutiyanti yathā puratthimādīsu disāsu yaṁ kiñci ekaṁ disaṁ pharitvā viharati, tatheva tadanantaraṁ dutiyaṁ tatiyaṁ catutthañcāti attho.",
  "atk-abh02a12:3": "Iti uddhanti teneva ca nayena uparimaṁ disanti vuttaṁ hoti. Adho tiriyanti adhodisampi tiriyaṁdisampi evameva. Ettha ca adhoti heṭṭhā, tiriyanti anudisā. Evaṁ sabbadisāsu assamaṇḍale assamiva mettāsahagataṁ cittaṁ sāretipi paccāsāretipīti ettāvatā ekamekaṁ disaṁ pariggahetvā odhiso mettāpharaṇaṁ dassitaṁ. Sabbadhītiādi pana anodhiso dassanatthaṁ vuttaṁ. Tattha sabbadhīti sabbattha. Sabbattatāyāti sabbesu hīnamajjhimukkaṭṭhamittasapattamajjhattādippabhedesu attatāya ‘ayaṁ parasatto’ti vibhāgaṁ akatvā attasamatāyāti vuttaṁ hoti; atha vā sabbattatāyāti sabbena cittabhāvena īsakampi bahi avikkhipamānoti vuttaṁ hoti. Sabbāvantanti sabbasattavantaṁ, sabbasattayuttanti attho. Lokanti sattalokaṁ.",
  "atk-abh02a12:4": "Vipulenātievamādipariyāyadassanato panettha puna ‘‘mettāsahagatenā’’ti vuttaṁ. Yasmā vā ettha odhiso pharaṇe viya puna ‘tathā’saddo ‘iti’saddo vā na vutto, tasmā puna ‘‘mettāsahagatena cetasā’’ti vuttaṁ; nigamanavasena vā etaṁ vuttaṁ. Vipulenāti ettha ca pharaṇavasena vipulatā daṭṭhabbā. Bhūmivasena pana taṁ mahaggataṁ, paguṇavasena appamāṇaṁ, sattārammaṇavasena ca appamāṇaṁ, byāpādapaccatthikappahānena averaṁ, domanassappahānato abyāpajjhaṁ, niddukkhanti vuttaṁ hoti. Ayaṁ tāva ‘‘mettāsahagatena cetasā’’tiādinā nayena ṭhapitāya mātikāya attho.",
  "atk-abh02a12:5": "643. Idāni yadetaṁ ‘‘kathañca, bhikkhave, mettāsahagatena cetasā’’tiādinā nayena vuttaṁ padabhājanīyaṁ, tattha yasmā idaṁ kammaṭṭhānaṁ dosacaritassa sappāyaṁ, tasmā yathārūpe puggale ayaṁ mettā appanaṁ pāpuṇāti, taṁ mettāya vatthubhūtaṁ puggalaṁ tāva dassetuṁ seyyathāpi nāma ekaṁ puggalantiādi vuttaṁ. Tattha seyyathāpi nāmāti opammatthe nipāto, yathā ekaṁ puggalanti attho. Piyanti pemanīyaṁ. Manāpanti hadayavuḍḍhikaraṁ. Tattha pubbeva sannivāsena paccuppannahitena vā piyo nāma hoti, sīlādiguṇasamāyogena manāpo nāma; dānasamānattatāhi vā piyatā, piyavacanaatthacariyatāhi manāpatā veditabbā. Yasmā cettha piyatāya imassa byāpādassa pahānaṁ hoti, tato mettā sukhaṁ pharati, manāpatāya udāsīnatā na saṇṭhāti, hirottappañca paccupaṭṭhāti, tato hirottappānupālitā mettā na parihāyati, tasmā taṁ upamaṁ katvā idaṁ vuttaṁ – piyaṁ manāpanti. Mettāyeyyāti mettāya phareyya; tasmiṁ puggale mettaṁ kareyya pavatteyyāti attho. Evamevasabbe satteti yathā piyaṁ puggalaṁ mettāyeyya, evaṁ tasmiṁ puggale appanāppattāya vasībhāvaṁ upagatāya mettāya majjhattaverisaṅkhātepi sabbe satte anukkamena pharatīti attho. Metti mettāyanātiādīni vuttatthāneva.",
  "atk-abh02a12:6": "644.Vidisaṁ vāti padaṁ tiriyaṁ vāti etassa atthavibhāvanatthaṁ vuttaṁ.",
  "atk-abh02a12:7": "645.Pharitvāti ārammaṇakaraṇavasena phusitvā. Adhimuñcitvāti adhikabhāvena muñcitvā, yathā muttaṁ sumuttaṁ hoti suppasāritaṁ suvitthataṁ tathā muñcitvāti attho.",
  "atk-abh02a12:8": "648.Sabbadhiādiniddese yasmā tīṇipi etāni padāni sabbasaṅgāhikāni, tasmā nesaṁ ekatova atthaṁ dassetuṁ sabbena sabbantiādi vuttaṁ. Tassattho heṭṭhā vuttoyeva.",
  "atk-abh02a12:9": "650.Vipulādiniddese yasmā yaṁ appanāppattaṁ hutvā anantasattapharaṇavasena vipulaṁ, taṁ niyamato bhūmivasena mahaggataṁ hoti. Yañca mahaggataṁ taṁ appamāṇagocaravasena appamāṇaṁ. Yaṁ appamāṇaṁ taṁ paccatthikavighātavasena averaṁ. Yañca averaṁ taṁ vihatabyāpajjatāya abyāpajjaṁ. Tasmā ‘‘yaṁ vipulaṁ taṁ mahaggata’’ntiādi vuttaṁ. Avero abyāpajjoti cettha liṅgavipariyāyena vuttaṁ. Manena vā saddhiṁ yojanā kātabbā – yaṁ appamāṇaṁ cittaṁ, so avero mano; yo avero so abyāpajjoti. Apicettha heṭṭhimaṁ heṭṭhimaṁ padaṁ uparimassa uparimassa, uparimaṁ vā uparimaṁ heṭṭhimassa heṭṭhimassa atthotipi veditabbo.",
  "atk-abh02a12:10": "653.Seyyathāpi nāma ekaṁ puggalaṁ duggataṁ durupetanti idampi karuṇāya vatthubhūtaṁ puggalaṁ dassetuṁ vuttaṁ. Evarūpasmiñhi puggale balavakāruññaṁ uppajjati. Tattha duggatanti dukkhena samaṅgībhāvaṁ gataṁ. Durupetanti kāyaduccaritādīhi upetaṁ. Gatikulabhogādivasena vā tamabhāve ṭhito puggalo duggato, kāyaduccaritādīhi upetattā tamaparāyaṇabhāve ṭhito durupetoti evamettha attho veditabbo.",
  "atk-abh02a12:11": "663.Ekaṁ puggalaṁ piyaṁ manāpanti idampi muditāya vatthubhūtaṁ puggalaṁ dassetuṁ vuttaṁ. Tattha gatikulabhogādivasena jotibhāve ṭhito piyo, kāyasucaritādīhi upetattā jotiparāyaṇabhāve ṭhito manāpoti veditabbo.",
  "atk-abh02a12:12": "673.Neva manāpaṁ na amanāpanti idampi upekkhāya vatthubhūtaṁ puggalaṁ dassetuṁ vuttaṁ. Tattha mittabhāvaṁ asampattatāya neva manāpo, amittabhāvaṁ asampattatāya na amanāpoti veditabbo. Sesamettha yaṁ vattabbaṁ siyā, taṁ sabbaṁ heṭṭhā cittuppādakaṇḍe vuttameva. Bhāvanāvidhānampi etesaṁ kammaṭṭhānānaṁ visuddhimagge vitthārato kathitamevāti.",
  "atk-abh02a12:13": "Suttantabhājanīyavaṇṇanā.",
  "atk-abh02a12:14": "2. Abhidhammabhājanīyavaṇṇanā",
  "atk-abh02a12:15": "Abhidhammabhājanīyaṁ kusalatopi vipākatopi kiriyatopi heṭṭhā cittuppādakaṇḍe bhājitanayeneva bhājitaṁ. Atthopissa tattha vuttanayeneva veditabbo.",
  "atk-abh02a12:16": "3. Pañhāpucchakavaṇṇanā",
  "atk-abh02a12:17": "Pañhāpucchake pāḷianusāreneva mettādīnaṁ kusalādibhāvo veditabbo. Ārammaṇattikesu pana sabbāpi tīsu tikesu navatabbārammaṇā eva. Ajjhattārammaṇattike bahiddhārammaṇāti. Imasmiṁ pana appamaññāvibhaṅge sammāsambuddhena suttantabhājanīyepi lokiyā eva appamaññāyo kathitā, abhidhammabhājanīyepi pañhāpucchakepi. Tayopi hi ete nayā lokiyattā ekaparicchedā eva. Evamayaṁ appamaññāvibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a12:18": "Sammohavinodaniyā vibhaṅgaṭṭhakathāya",
  "atk-abh02a12:19": "Appamaññāvibhaṅgavaṇṇanā niṭṭhitā."
}