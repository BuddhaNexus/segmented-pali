{
  "atk-s0404a3:0": "4. Dānavaggo",
  "atk-s0404a3:1": "1. Paṭhamadānasuttavaṇṇanā",
  "atk-s0404a3:2": "31. Catutthassa paṭhame āsajja dānaṁ detīti patvā dānaṁ deti. Āgataṁ disvā taṁ muhuttaṁyeva nisīdāpetvā sakkāraṁ katvā dānaṁ deti, dassāmīti na kilameti. Bhayāti ‘‘ayaṁ adāyako akārako’’ti garahabhayā, apāyabhayā vā. Adāsimeti mayhaṁ pubbe esa idaṁ nāma adāsīti deti. Dassati meti anāgate idaṁ nāma dassatīti deti. Sāhu dānanti dānaṁ nāma sādhu sundaraṁ buddhādīhi paṇḍitehi pasatthanti deti. Cittālaṅkāracittaparikkhāratthaṁ dānaṁ detīti samathavipassanācittassa alaṅkāratthañceva parikkhāratthañca deti. Dānañhi cittaṁ muduṁ karoti. Yena laddho, so ‘‘laddhaṁ me’’ti muducitto hoti. Yena dinnaṁ, sopi ‘‘dinnaṁ mayā’’ti muducitto hoti. Iti ubhinnaṁ cittaṁ muduṁ karoti. Teneva ‘‘adantadamana’’nti vuccati. Yathāha –",
  "atk-s0404a3:3": "‘‘Adantadamanaṁ dānaṁ, adānaṁ dantadūsakaṁ;",
  "atk-s0404a3:4": "Dānena piyavācāya, unnamanti namanti cā’’ti.",
  "atk-s0404a3:5": "Imesu pana aṭṭhasu dānesu cittālaṅkāradānameva uttamanti.",
  "atk-s0404a3:6": "2. Dutiyadānasuttavaṇṇanā",
  "atk-s0404a3:7": "32. Dutiye saddhāti yāya saddhāya dānaṁ deti, sā saddhā. Hiriyanti yāya hiriyā dānaṁ deti, sāva adhippetā. Kusalañca dānanti anavajjañca dānaṁ. Diviyanti divaṅgamaṁ.",
  "atk-s0404a3:8": "3. Dānavatthusuttavaṇṇanā",
  "atk-s0404a3:9": "33. Tatiye dānavatthūnīti dānakāraṇāni. Chandā dānaṁ detīti pemena dānaṁ deti. Dosāti dosena kuddho hutvā yaṁ atthi, taṁ vegena gaṇhitvā deti. Mohāti mohena mūḷho deti. Bhayāti garahabhayena vā apāyabhayena vā, tassa tasseva vā pana bhayena deti. Kulavaṁsanti kulapaveṇiṁ.",
  "atk-s0404a3:10": "4. Khettasuttavaṇṇanā",
  "atk-s0404a3:11": "34. Catutthe na mahapphalaṁ hotīti dhaññaphalena mahapphalaṁ na hoti. Na mahassādanti yampissa phalaṁ hoti, tassa assādo na mahā hoti mandassādaṁ na madhuraṁ. Na phātiseyyanti seyyāpissa na hoti vuḍḍhi, tassa mahantaṁ vīhithambhasannivesaṁ na hotīti attho. Unnāmaninnāmīti thalaninnavasena visamatalaṁ. Tattha thale udakaṁ na saṇṭhāti, ninne atibahu tiṭṭhati. Pāsāṇasakkharikanti pattharitvā ṭhitapiṭṭhipāsāṇehi ca khuddakapāsāṇehi ca sakkharāhi ca samannāgataṁ. Ūsaranti ubbhinnaloṇaṁ. Na ca gambhīrasitanti thaddhabhūmitāya gambhīrānugataṁ, naṅgalamaggaṁ katvā kasituṁ na sakkā hoti, uttānanaṅgalamaggameva hoti. Na āyasampannanti na udakāgamanasampannaṁ. Na apāyasampannanti pacchābhāge udakaniggamanamaggasampannaṁ na hoti. Na mātikāsampannanti na khuddakamahantīhi udakamātikāhi sampannaṁ hoti . Na mariyādasampannanti na kedāramariyādāhi sampannaṁ. Na mahapphalantiādīni sabbāni vipākaphalavaseneva veditabbāni.",
  "atk-s0404a3:12": "Sampanneti paripuṇṇe sampattiyutte. Pavuttā bījasampadāti sampannaṁ bījaṁ ropitaṁ. Devesampādayantamhīti deve sammā vassante. Anītisampadā hotīti kīṭakimiādipāṇakaītiyā abhāvo ekā sampadā hoti. Virūḷhīti vaḍḍhi dutiyā sampadā hoti. Vepullanti vipulabhāvo tatiyā sampadā hoti. Phalanti paripuṇṇaphalaṁ catutthī sampadā hoti. Sampannasīlesūti paripuṇṇasīlesu. Bhojanasampadāti sampannaṁ vividhabhojanaṁ. Sampadānanti tividhaṁ kusalasampadaṁ. Upanetīti sā bhojanasampadā upanayati. Kasmā? Sampannañhissa taṁ kataṁ, yasmāssa taṁ katakammaṁ sampannaṁ paripuṇṇanti attho. Sampannatthūdhāti sampanno atthu idha. Vijjācaraṇasampannoti tīhi vijjāhi ca pañcadasahi caraṇadhammehi ca samannāgato. Laddhāti evarūpo puggalo cittassa sampadaṁ avekallaparipuṇṇabhāvaṁ labhitvā. Karoti kammasampadanti paripuṇṇakammaṁ karoti. Labhati catthasampadanti atthañca paripuṇṇaṁ labhati. Diṭṭhisampadanti vipassanādiṭṭhiṁ. Maggasampadanti sotāpattimaggaṁ. Yāti sampannamānasoti paripuṇṇacitto hutvā arahattaṁ yāti. Sā hoti sabbasampadāti sā sabbadukkhehi vimutti sabbasampadā nāma hotīti.",
  "atk-s0404a3:13": "5. Dānūpapattisuttavaṇṇanā",
  "atk-s0404a3:14": "35. Pañcame dānūpapattiyoti dānapaccayā upapattiyo. Dahatīti ṭhapeti. Adhiṭṭhātīti tasseva vevacanaṁ. Bhāvetīti vaḍḍheti. Hīne vimuttanti hīnesu pañcasu kāmaguṇesu vimuttaṁ. Uttari abhāvitanti tato uttarimaggaphalatthāya abhāvitaṁ. Tatrūpapattiyā saṁvattatīti yaṁ ṭhānaṁ patthetvā kusalaṁ kataṁ, tattha nibbattanatthāya saṁvattati. Vītarāgassāti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṁ na sakkā, dānaṁ pana samādhivipassanācittassa alaṅkāraparivāraṁ hoti. Tato dānena muducitto brahmavihāre bhāvetvā brahmaloke nibbattati. Tena vuttaṁ – ‘‘vītarāgassa no sarāgassā’’ti.",
  "atk-s0404a3:15": "6. Puññakiriyavatthusuttavaṇṇanā",
  "atk-s0404a3:16": "36. Chaṭṭhe puññakiriyāni ca tāni tesaṁ tesaṁ ānisaṁsānaṁ vatthūni cāti puññakiriyavatthūni. Dānādīnañhi lakkhaṇe cittaṁ ṭhapetvā ‘‘evarūpaṁ nāma amhehi dānaṁ dātabbaṁ, sīlaṁ rakkhitabbaṁ, bhāvanā bhāvetabbā’’ti sattā puññāni karonti. Dānameva dānamayaṁ, dānacetanāsu vā purimacetanāto nipphannā sanniṭṭhāpakacetanā dānamayaṁ sīlādīhi sīlamayādīni viya. Sesadvayesupi eseva nayo. Parittaṁ kataṁ hotīti thokaṁ mandaṁ kataṁ hoti. Nābhisambhotīti na nipphajjati. Akataṁ hotīti bhāvanāyayogoyeva anāraddho hotīti attho. Manussadobhagyanti manussesu sampattirahitaṁ pañcavidhaṁ nīcakulaṁ. Upapajjatīti paṭisandhivasena upagacchati, tattha nibbattatīti attho. Mattaso katanti pamāṇena kataṁ, thokaṁ na bahu. Manussasobhagyanti manussesu subhagabhāvaṁ tividhakulasampattiṁ. Adhimattanti adhikappamāṇaṁ balavaṁ vā. Adhigaṇhantīti abhibhavitvā gaṇhanti, visiṭṭhatarā jeṭṭhakā hontīti attho.",
  "atk-s0404a3:17": "7. Sappurisadānasuttavaṇṇanā",
  "atk-s0404a3:18": "37. Sattame sucinti parisuddhaṁ vaṇṇasampannaṁ deti. Paṇītanti rasūpapannaṁ. Kālenāti yuttapattakālena. Kappiyanti yaṁ kappiyaṁ, taṁ deti. Viceyya detīti ‘‘imassa dinnaṁ mahapphalaṁ bhavissati, imassa na mahapphala’’nti evaṁ paṭiggāhakapariyesanavasena dānaṁ vā paṇidhāyavasena dānaṁ vā vicinitvā deti.",
  "atk-s0404a3:19": "8. Sappurisasuttavaṇṇanā",
  "atk-s0404a3:20": "38. Aṭṭhame atthāyāti atthatthāya. Hitāya sukhāyāti hitatthāya sukhatthāya. Pubbapetānanti paralokagatānaṁ ñātīnaṁ. Imasmiṁ sutte anuppanne buddhe cakkavattirājāno bodhisattā paccekabuddhā labbhanti, buddhakāle buddhā ceva buddhasāvakā ca. Yathāvuttānañhi etesaṁ atthāya hitāya sukhāya saṁvattanti. Bahunnaṁvata atthāya, sappañño gharamāvasanti sappañño ghare vasanto bahūnaṁ vata atthāya hoti. Pubbeti paṭhameva. Pubbekatamanussaranti mātāpitūnaṁ pubbakāraguṇe anussaranto. Sahadhammenāti sakāraṇena paccayapūjanena pūjeti. Apace brahmacārayoti brahmacārino apacayati, nīcavuttitaṁ nesaṁ āpajjati. Pesaloti piyasīlo.",
  "atk-s0404a3:21": "9. Abhisandasuttavaṇṇanā",
  "atk-s0404a3:22": "39. Navame dānānīti cetanādānāni. Aggaññānītiādīnaṁ attho heṭṭhā vuttoyeva.",
  "atk-s0404a3:23": "10. Duccaritavipākasuttavaṇṇanā",
  "atk-s0404a3:24": "40. Dasame pāṇātipātoti pāṇātipātacetanā. Sabbalahusoti sabbalahuko. Appāyukasaṁvattanikoti tena parittakena kammavipākena appāyuko hoti, dinnamattāya vā paṭisandhiyā vilīyati mātukucchito nikkhantamatte vā. Evarūpo hi na aññassa kassaci nissando, pāṇātipātasseva gatamaggo esoti. Bhogabyasanasaṁvattanikoti yathā kākaṇikāmattampi hatthe na tiṭṭhati, evaṁ bhogabyasanaṁ saṁvatteti. Sapattaverasaṁvattaniko hotīti saha sapattehi veraṁ saṁvatteti. Tassa hi sapattā ca bahukā honti. Yo ca naṁ passati, tasmiṁ verameva uppādeti na nibbāyati. Evarūpo hi parassa rakkhitagopitabhaṇḍe aparādhassa nissando.",
  "atk-s0404a3:25": "Abhūtabbhakkhānasaṁvattaniko hotīti abhūtena abbhakkhānaṁ saṁvatteti, yena kenaci kataṁ tasseva upari patati. Mittehibhedanasaṁvattanikoti mittehi bhedaṁ saṁvatteti. Yaṁ yaṁ mittaṁ karoti, so so bhijjatiyeva. Amanāpasaddasaṁvattanikoti amanāpasaddaṁ saṁvatteti. Yā sā vācā kaṇṭakā kakkasā kaṭukā abhisajjanī mammacchedikā, gatagataṭṭhāne tameva suṇāti, manāpasaddasavanaṁ nāma na labhati. Evarūpo pharusavācāya gatamaggo nāma. Anādeyyavācāsaṁvattanikoti aggahetabbavacanataṁ saṁvatteti, ‘‘tvaṁ kasmā kathesi, ko hi tava vacanaṁ gahessatī’’ti vattabbataṁ āpajjati. Ayaṁ samphappalāpassa gatamaggo. Ummattakasaṁvattaniko hotīti ummattakabhāvaṁ saṁvatteti. Tena hi manusso ummatto vā khittacitto vā eḷamūgo vā hoti. Ayaṁ surāpānassa nissando. Imasmiṁ sutte vaṭṭameva kathitanti.",
  "atk-s0404a3:26": "Dānavaggo catuttho."
}