{
  "atk-s0402a54:0": "(19) 4. Brāhmaṇavaggo",
  "atk-s0402a54:1": "1. Yodhājīvasuttavaṇṇanā",
  "atk-s0402a54:2": "181. Catutthassa paṭhame ṭhānakusaloti yena ṭhānena ṭhito avirādhetvā vijjhituṁ sakkoti, tasmiṁ ṭhāne kusalo. Sesaṁ heṭṭhā vuttanayeneva veditabbaṁ.",
  "atk-s0402a54:3": "2. Pāṭibhogasuttavaṇṇanā",
  "atk-s0402a54:4": "182. Dutiye natthi koci pāṭibhogoti ahaṁ te pāṭibhogoti evaṁ pāṭibhogo bhavituṁ samattho nāma natthi. Jarādhammanti jarāsabhāvaṁ. Esa nayo sabbattha.",
  "atk-s0402a54:5": "3. Sutasuttavaṇṇanā",
  "atk-s0402a54:6": "183. Tatiye natthi tato dosoti tasmiṁ doso nāma natthīti attho.",
  "atk-s0402a54:7": "4. Abhayasuttavaṇṇanā",
  "atk-s0402a54:8": "184. Catutthe kicchājīvitakāraṇaṭṭhena rogova rogātaṅko nāma. Phuṭṭhassāti tena rogātaṅkena samannāgatassa. Urattāḷiṁ kandatīti uraṁ tāḷetvā rodati. Akatakalyāṇotiādīsu kalyāṇaṁ vuccati puññakammaṁ , taṁ akataṁ etenāti akatakalyāṇo. Sesapadesupi eseva nayo. Puññakammameva hi kosallasambhūtattā kusalaṁ, bhītassa parittāyakattā bhīruttāṇanti vuccati. Katapāpotiādīsu pāpaṁ vuccati lāmakaṁ akusalakammaṁ. Luddanti kakkhaḷakammaṁ. Kibbisanti samalaṁ aparisuddhakammaṁ. Kaṅkhī hotīti buddhadhammasaṅghaguṇesu ceva sikkhāya ca pubbante ca aparante ca pubbantāparante ca paṭiccasamuppāde cāti aṭṭhasu ṭhānesu kaṅkhāya samannāgato hoti. Vicikicchīti vicikicchāya samannāgato sāsanasaddhamme na niṭṭhaṁ gato, uggahaparipucchāvasena niṭṭhaṁ gantuṁ na sakkoti. Iminā nayena sabbattha attho veditabbo.",
  "atk-s0402a54:9": "5. Brāhmaṇasaccasuttavaṇṇanā",
  "atk-s0402a54:10": "185. Pañcame brāhmaṇasaccānīti brāhmaṇānaṁ saccāni tathāni. So tena na samaṇoti maññatīti so khīṇāsavo tena saccena ‘‘ahaṁ samaṇo’’ti taṇhāmānadiṭṭhīhi na maññati. Sesapadesupi eseva nayo. Yadeva tattha saccaṁ, tadabhiññāyāti yaṁ tattha ‘‘sabbe pāṇā avajjhā’’ti paṭipattiyā saccaṁ tathaṁ aviparītaṁ. Iminā vacīsaccaṁ abbhantaraṁ katvā paramatthasaccaṁ nibbānaṁ dasseti. Tadabhiññāyāti taṁ ubhayampi abhivisiṭṭhāya paññāya jānitvā. Anuddayāya anukampāya paṭipanno hotīti anuddayatthāya ca anukampatthāya ca yā paṭipadā, taṁ paṭipanno hoti, pūretvā ṭhitoti attho. Sesapaṭipadāsupi eseva nayo.",
  "atk-s0402a54:11": "Sabbe kāmāti sabbe vatthukāmakilesakāmā. Iti vadaṁ brāhmaṇo saccamāhāti evampi vadanto khīṇāsavabrāhmaṇo saccameva āha. Sabbe bhavāti kāmabhavādayo tayopi. Nāhaṁ kvacanīti ettha pana catukkoṭikasuññatā kathitā. Ayañhi ‘‘nāhaṁ kvacanī’’ti kvaci attānaṁ na passati, kassaci kiñcanatasminti attano attānaṁ kassaci parassa kiñcanabhāve upanetabbaṁ na passati, bhātiṭṭhāne bhātaraṁ, sahāyaṭṭhāne sahāyaṁ, parikkhāraṭṭhāne vā parikkhāraṁ maññitvā upanetabbaṁ na passatīti attho. Na ca mama kvacanīti ettha mamasaddaṁ tāva ṭhapetvā ‘‘na ca kvacani parassa ca attānaṁ kvaci na passatī’’ti ayamattho. Idāni ‘‘mamasaddaṁ āharitvā mama kismiñci kiñcanaṁ natthī’’ti so parassa attā mama kismiñci kiñcanabhāve atthīti na passati, attano bhātiṭṭhāne bhātaraṁ, sahāyaṭṭhāne sahāyaṁ, parikkhāraṭṭhāne vā parikkhāranti kismiñci ṭhāne parassa attānaṁ iminā kiñcanabhāvena upanetabbaṁ na passatīti attho. Evamayaṁ yasmā neva katthaci attānaṁ passati, na taṁ parassa kiñcanabhāve upanetabbaṁ passati, na parassa attānaṁ passati, na parassa attānaṁ attano kiñcanabhāve upanetabbaṁ passatīti. Iti vadaṁ brāhmaṇoti evaṁ catukkoṭikaṁ suññataṁ vadantopi khīṇāsavabrāhmaṇo tassā paṭipadāya sammā paṭividdhattā saccameva āha, na musāti sabbesupi vāresu maññanānaṁ pahīnattāyeva na maññatīti ca attho veditabbo. Ākiñcaññaṁyevapaṭipadanti kiñcanabhāvavirahitaṁ nippalibodhaṁ niggahaṇameva paṭipadaṁ paṭipanno hoti pūretvā ṭhito.",
  "atk-s0402a54:12": "Imāni kho paribbājakā cattāri brāhmaṇasaccāni mayā sayaṁ abhiññā sacchikatvā paveditānīti yāni tumhe bhovādibrāhmaṇānaṁ saccāni vadetha, tehi aññāni mayā imāni bāhitapāpabrāhmaṇassa cattāri saccāni catūhi maggehi soḷasavidhena kiccena jānitvā paccakkhaṁ katvā paveditāni desitāni jotitānīti attho. Iti imasmiṁ sutte catūsupi ṭhānesu khīṇāsavassa vacīsaccameva kathitanti.",
  "atk-s0402a54:13": "6. Ummaggasuttavaṇṇanā",
  "atk-s0402a54:14": "186. Chaṭṭhe parikassatīti ākaḍḍhiyati. Ummaggoti ummujjanaṁ, paññāgamananti attho. Paññā eva vā ummujjanaṭṭhena ummaggoti vuccati. Sāva paṭibhānaṭṭhena paṭibhānaṁ. Cittassauppannassa vasaṁ gacchatīti ye cittassa vasaṁ gacchanti, tesaṁyevettha gahaṇaṁ veditabbaṁ. Atthamaññāya dhammamaññāyāti atthañca pāḷiñca jānitvā. Dhammānudhammappaṭipanno hotīti lokuttaradhammassa anucchavikadhammaṁ saha sīlena pubbabhāgappaṭipadaṁ paṭipanno hoti. Nibbedhikapaññoti nibbijjhanakapañño. Idaṁ dukkhanti ṭhapetvā taṇhaṁ sesaṁ tebhūmakakkhandhapañcakaṁ dukkhanti sutaṁ hoti. Paññāyāti maggapaññāya. Ayaṁ dukkhasamudayoti vaṭṭamūlakataṇhā tassa dukkhassa samudayoti sutaṁ hoti. Iminā upāyena sesadvayepi attho veditabbo. Catutthapañhavissajjanena arahattaphalaṁ kathitanti veditabbaṁ.",
  "atk-s0402a54:15": "7. Vassakārasuttavaṇṇanā",
  "atk-s0402a54:16": "187. Sattame todeyyassāti tudigāmavāsikassa. Parisatīti sannipatitāya parisāya. Parūpārambhaṁ vattentīti paragarahaṁ pavattenti kathenti. Bālo ayaṁ rājātiādi yaṁ te upārambhaṁ vattenti, tassa dassanatthaṁ vuttaṁ. Samaṇe rāmaputteti udake rāmaputte. Abhippasannoti atikkamma pasanno. Paramanipaccakāranti uttamanipātakiriyaṁ nīcavuttiṁ. Parihārakāti paricārakā. Yamakotiādīni tesaṁ nāmāni. Tesu hi eko yamako nāma, eko moggallo nāma, eko uggo nāma, eko nāvindakī nāma, eko gandhabbo nāma, eko aggivesso nāma. Tyāssudanti ettha assudanti nipātamattaṁ, te attano parisati nisinneti attho. Iminā nayena netīti iminā kāraṇena anuneti jānāpeti. Karaṇīyādhikaraṇīyesūti paṇḍitehi kattabbakiccesu ca atirekakattabbakiccesu ca. Vacanīyādhivacanīyesūti vattabbesu ca atirekavattabbesu ca. Alamatthadasatarehīti ettha atthe passituṁ samatthā alamatthadasā, te atisitvā ṭhitā alamatthadasatarā, tehi alamatthadasatarehi. Alamatthadasataroti alamatthadasatāya uttaritaro, chekehi chekataro paṇḍitehi paṇḍitataroti pucchanto evamāha. Athassa te paṭipucchantā evaṁ bhotiādimāhaṁsu. Iti brāhmaṇo attano sappurisatāya taṁ eḷeyyarājānampi tassa parivārikepi udakampi rāmaputtaṁ pasaṁsi. Andho viya hi asappuriso, cakkhumā viya sappuriso. Yathā andho neva anandhaṁ na andhaṁ passati, evaṁ asappuriso neva sappurisaṁ na asappurisaṁ jānāti. Yathā cakkhumā andhampi anandhampi passati, evaṁ sappuriso sappurisampi asappurisampi jānāti. Todeyyopi sappurisatāya asappurise aññāsīti imamatthavasaṁ paṭicca tuṭṭhamānaso brāhmaṇo acchariyaṁ bho, gotamātiādīni vatvā tathāgatassa bhāsitaṁ anumoditvā pakkāmi.",
  "atk-s0402a54:17": "8. Upakasuttavaṇṇanā",
  "atk-s0402a54:18": "188. Aṭṭhame upakoti tassa nāmaṁ. Maṇḍikāputtoti maṇḍikāya putto. Upasaṅkamīti so kira devadattassa upaṭṭhāko, ‘‘kiṁ nu kho satthā mayi attano santikaṁ upagate vaṇṇaṁ kathessati, udāhu avaṇṇa’’nti pariggaṇhanatthaṁ upasaṅkami. ‘‘Nerayiko devadatto kappaṭṭho atekiccho’’ti (cūḷava. 348) vacanaṁ sutvā satthāraṁ ghaṭṭetukāmo upasaṅkamītipi vadanti. Parūpārambhaṁ vattetīti paragarahaṁ katheti. Sabbo so na upapādetīti sabbopi so kusaladhammaṁ na uppādeti, attano vā vacanaṁ upapādetuṁ anucchavikaṁ kātuṁ na sakkoti. Anupapādento gārayho hotīti kusalaṁ dhammaṁ uppādetuṁ asakkonto attano ca vacanaṁ upapannaṁ anucchavikaṁ kātuṁ asakkonto gārayho hoti. Upavajjoti upavaditabbo ca hoti, vajjena vā upeto hoti, sadoso hotīti attho.",
  "atk-s0402a54:19": "Atha bhagavā tassa vādaṁ gahetvā tasseva gīvāya paṭimuñcanto parūpārambhantiādimāha. Ummujjamānakaṁyevāti udakato sīsaṁ ukkhipantaṁyeva. Tattha aparimāṇā padātiādīsu tasmiṁ akusalanti paññāpane padānipi akkharānipi dhammadesanāpi aparimāṇāyeva. Itipidaṁakusalanti idampi akusalaṁ idampi akusalaṁ imināpi kāraṇena imināpi kāraṇena akusalanti evaṁ akusalapaññattiyaṁ āgatānipi aparimāṇāni. Athāpi aññenākārena tathāgato taṁ dhammaṁ deseyya, evampissa desanā aparimāṇā bhaveyya. Yathāha – ‘‘apariyādinnāvassa tathāgatassa dhammadesanā, apariyādinnaṁ dhammapadabyañjana’’nti (ma. ni. 1.161). Iminā upāyena sabbavāresu attho veditabbo. Yāva dhaṁsī vatāyanti yāva guṇadhaṁsī vata ayaṁ. Loṇakāradārakoti loṇakāragāmadārako. Yatra hi nāmāti yo hi nāma. Āsādetabbaṁ maññissatīti ghaṭṭetabbaṁ maññissati. Apehīti apagaccha, mā me purato aṭṭhāsi. Evañca pana vatvā gīvāya gaṇhāpetvā nikkaḍḍhāpesiyevāti.",
  "atk-s0402a54:20": "9. Sacchikaraṇīyasuttavaṇṇanā",
  "atk-s0402a54:21": "189. Navame kāyenāti nāmakāyena. Sacchikaraṇīyāti paccakkhaṁ kātabbā. Satiyāti pubbenivāsānussatiyā. Cakkhunāti dibbacakkhunā. Paññāyāti jhānapaññāya vipassanāpaññā sacchikātabbā, vipassanāpaññāya maggapaññā, maggapaññāya phalapaññā, phalapaññāya paccavekkhaṇapaññā sacchikātabbā, pattabbāti attho. Āsavānaṁ khayasaṅkhātaṁ pana arahattaṁ paccavekkhaṇavasena paccavekkhaṇapaññāya sacchikaraṇīyaṁ nāmāti.",
  "atk-s0402a54:22": "10. Uposathasuttavaṇṇanā",
  "atk-s0402a54:23": "190. Dasame tuṇhībhūtaṁ tuṇhībhūtanti yato yato anuviloketi, tato tato tuṇhībhūtameva. Bhikkhū āmantesīti paṭipattisampanne bhikkhū pasannehi cakkhūhi anuviloketvā uppannadhammapāmojjo thometukāmatāya āmantesi. Apalāpāti palāparahitā. Itaraṁ tasseva vevacanaṁ. Suddhāti nimmalā. Sāre patiṭṭhitāti sīlādisāre patiṭṭhitā. Alanti yuttaṁ. Yojanagaṇanānīti ekaṁ yojanaṁ yojanameva, dasapi yojanāni yojanāneva. Tato uddhaṁ ‘‘yojanagaṇanānī’’ti vuccati. Idha pana yojanasatampi yojanasahassampi adhippetaṁ. Puṭosenāpīti puṭosaṁ vuccati pātheyyaṁ, pātheyyaṁ gahetvāpi upasaṅkamituṁ yuttamevāti attho. Puṭaṁsenātipi pāṭho. Tassattho – puṭo aṁse assāti puṭaṁso, tena puṭaṁsena, aṁsena pātheyyapuṭaṁ vahantenāpīti vuttaṁ hoti.",
  "atk-s0402a54:24": "Idāni evarūpehi evarūpehi ca guṇehi samannāgatā ettha bhikkhū atthīti dassetuṁ santi bhikkhavetiādimāha. Tattha devappattāti upapattidevanibbattakaṁ dibbavihāraṁ dibbavihārena ca arahattaṁ pattā. Brahmappattāti niddosaṭṭhena brahmabhāvasādhakaṁ brahmavihāraṁ brahmavihārena ca arahattaṁ pattā. Āneñjappattāti aniñjanabhāvasādhakaṁ āneñjaṁ āneñjena ca arahattaṁ pattā. Ariyappattāti puthujjanabhāvaṁ atikkamma ariyabhāvaṁ pattā. Evaṁ kho, bhikkhave, bhikkhu devappatto hotītiādīsu evaṁ rūpāvacaracatutthajjhāne ṭhatvā cittaṁ vivaṭṭetvā arahattaṁ patto devappatto nāma hoti , catūsu brahmavihāresu ṭhatvā cittaṁ vivaṭṭetvā arahattaṁ patto brahmappatto nāma, catūsu arūpajjhānesu ṭhatvā cittaṁ vivaṭṭetvā arahattaṁ patto āneñjappatto nāma. Idaṁ dukkhantiādīhi catūhi saccehi cattāro maggā tīṇi ca phalāni kathitāni. Tasmā imaṁ ariyadhammaṁ patto bhikkhu ariyappatto nāma hotīti.",
  "atk-s0402a54:25": "Brāhmaṇavaggo catuttho."
}