{
  "atk-s0402a37:0": "2. Caravaggo",
  "atk-s0402a37:1": "1. Carasuttavaṇṇanā",
  "atk-s0402a37:2": "11. Dutiyassa paṭhame adhivāsetīti cittaṁ adhiropetvā vāseti. Nappajahatīti na pariccajati. Na vinodetīti na nīharati. Na byantīkarotīti na vigatantaṁ paricchinnaparivaṭumaṁ karoti. Na anabhāvaṁ gametīti na anuabhāvaṁ avaḍḍhiṁ vināsaṁ gameti. Carampīti carantopi. Anātāpīti nibbīriyo. Anottāpīti upavādabhayarahito. Satatanti niccaṁ. Samitanti nirantaraṁ. Evaṁ sabbattha atthaṁ ñatvā sukkapakkhe vuttavipariyāyena attho veditabbo.",
  "atk-s0402a37:3": "Gāthāsu gehanissitanti kilesanissitaṁ. Mohaneyyesūti mohajanakesu ārammaṇesu. Abhabboti abhājanabhūto. Phuṭṭhuṁ sambodhimuttamanti arahattamaggasaṅkhātaṁ uttamañāṇaṁ phusituṁ.",
  "atk-s0402a37:4": "2. Sīlasuttavaṇṇanā",
  "atk-s0402a37:5": "12. Dutiye sampannasīlāti paripuṇṇasīlā. Sampannapātimokkhāti paripuṇṇapātimokkhā. Pātimokkhasaṁvarasaṁvutāti pātimokkhasaṁvarasīlena saṁvutā pihitā upetā hutvā viharatha. Ācāragocarasampannāti ācārena ca gocarena ca sampannā samupāgatā bhavatha. Aṇumattesu vajjesūti aṇuppamāṇesu dosesu. Bhayadassāvinoti tāni aṇumattāni vajjāni bhayato dassanasīlā. Samādāya sikkhatha sikkhāpadesūti sabbasikkhākoṭṭhāsesu samādātabbaṁ samādāya gahetvā sikkhatha. ‘‘Sampannasīlānaṁ…pe… sikkhāpadesū’’ti ettakena dhammakkhānena sikkhattaye samādāpetvā ceva paṭiladdhaguṇesu ca vaṇṇaṁ kathetvā idāni uttari kātabbaṁ dassento kimassātiādimāha. Tattha kimassāti kiṁ bhaveyya.",
  "atk-s0402a37:6": "Yataṁ careti yathā caranto yato hoti saṁyato, evaṁ careyya. Esa nayo sabbattha. Accheti nisīdeyya. Yatamenaṁ pasārayeti yaṁ aṅgapaccaṅgaṁ pasāreyya, taṁ yataṁ saṁyatameva katvā pasāreyya. Uddhanti upari. Tiriyanti majjhaṁ. Apācīnanti adho. Ettāvatā atītā paccuppannā anāgatā ca pañcakkhandhā kathitā. Yāvatāti paricchedavacanaṁ. Jagatogatīti lokassa nipphatti. Samavekkhitā ca dhammānaṁ, khandhānaṁ udayabbayanti etesaṁ sabbaloke atītādibhedānaṁ pañcakkhandhadhammānaṁ udayañca vayañca samavekkhitā. ‘‘Pañcakkhandhānaṁ udayaṁ passanto pañcavīsati lakkhaṇāni passati, vayaṁ passanto pañcavīsati lakkhaṇāni passatī’’ti vuttehi samapaññāsāya lakkhaṇehi sammā avekkhitā hoti. Cetosamathasāmīcinti cittasamathassa anucchavikaṁ paṭipadaṁ. Sikkhamānanti paṭipajjamānaṁ, pūrayamānanti attho. Pahitattoti pesitatto. Āhūti kathayanti. Sesamettha uttānameva. Imasmiṁ pana sutte sīlaṁ missakaṁ kathetvā gāthāsu khīṇāsavo kathito.",
  "atk-s0402a37:7": "3. Padhānasuttavaṇṇanā",
  "atk-s0402a37:8": "13. Tatiye sammappadhānānīti sundarapadhānāni uttamavīriyāni. Sammappadhānāti paripuṇṇavīriyā. Māradheyyābhibhūtāti tebhūmakavaṭṭasaṅkhātaṁ māradheyyaṁ abhibhavitvā samatikkamitvā ṭhitā. Te asitāti te khīṇāsavā anissitā nāma. Jātimaraṇabhayassāti jātiñca maraṇañca paṭicca uppajjanakabhayassa, jātimaraṇasaṅkhātasseva vā bhayassa. Pāragūti pāraṅgatā. Te tusitāti te khīṇāsavā tuṭṭhā nāma. Jetvā māraṁ savāhininti sasenakaṁ māraṁ jinitvā ṭhitā. Teanejāti te khīṇāsavā taṇhāsaṅkhātāya ejāya anejā niccalā nāma. Namucibalanti mārabalaṁ. Upātivattāti atikkantā. Te sukhitāti te khīṇāsavā lokuttarasukhena sukhitā nāma. Tenevāha –",
  "atk-s0402a37:9": "‘‘Sukhitā vata arahanto, taṇhā nesaṁ na vijjati;",
  "atk-s0402a37:10": "Asmimāno samucchinno, mohajālaṁ padālita’’nti. (saṁ. ni. 3.76);",
  "atk-s0402a37:11": "4. Saṁvarasuttavaṇṇanā",
  "atk-s0402a37:12": "14. Catutthe padhānānīti vīriyāni. Saṁvarappadhānanti cakkhādīni saṁvarantassa uppannavīriyaṁ . Pahānappadhānanti kāmavitakkādayo pajahantassa uppannavīriyaṁ. Bhāvanāppadhānanti sambojjhaṅge bhāventassa uppannavīriyaṁ. Anurakkhaṇāppadhānanti samādhinimittaṁ anurakkhantassa uppannavīriyaṁ.",
  "atk-s0402a37:13": "Vivekanissitantiādīsu viveko, virāgo, nirodhoti tīṇipi nibbānassa nāmāni. Nibbānaṁ hi upadhivivekattā viveko, taṁ āgamma rāgādayo virajjantīti virāgo, nirujjhantīti nirodho. Tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.",
  "atk-s0402a37:14": "Vossaggapariṇāminti ettha dve vossaggā – pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca rāgaṁ pariccajatīti pariccāgavossaggo. Maggo ārammaṇavasena nibbānaṁ pakkhandatīti pakkhandanavossaggo. Tasmā vossaggapariṇāminti yathā bhāviyamāno satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṁ taṁ bhāvetīti ayamettha attho. Sesapadesupi eseva nayo. Bhaddakanti laddhakaṁ. Samādhinimittaṁ vuccati aṭṭhikasaññādivasena adhigato samādhiyeva. Anurakkhatīti samādhipāripanthikadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā, imasmiṁ pana ṭhāne dasapi asubhāni vitthāretvā kathetabbāni. Tesaṁ vitthāro visuddhimagge (visuddhi. 1.102 ādayo) vuttoyeva. Gāthāya saṁvarādinipphādakaṁ vīriyameva vuttaṁ. Khayaṁ dukkhassa pāpuṇeti dukkhakkhayasaṅkhātaṁ arahattaṁ pāpuṇeyyāti.",
  "atk-s0402a37:15": "5. Paññattisuttavaṇṇanā",
  "atk-s0402a37:16": "15. Pañcame aggapaññattiyoti uttamapaññattiyo. Attabhāvīnanti attabhāvavantānaṁ. Yadidaṁ rāhu asurindoti yo esa rāhu asurindo ayaṁ aggoti. Ettha rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṁ puthulatā tīṇi yojanasatāni. Aṅgulipabbāni paṇṇāsa yojanāni, bhamukantaraṁ paṇṇāsayojanaṁ, nalāṭaṁ tiyojanasataṁ, sīsaṁ navayojanasataṁ. Kāmabhogīnaṁ yadidaṁ rājā mandhātāti yo esa rājā mandhātā nāma, ayaṁ dibbepi mānusakepi kāme paribhuñjanakānaṁ sattānaṁ aggo nāma. Esa hi asaṅkheyyāyukesu manussesu nibbattitvā icchiticchitakkhaṇe hiraññavassaṁ vassāpento mānusake kāme dīgharattaṁ paribhuñji. Devaloke pana yāva chattiṁsāya indānaṁ āyuppamāṇaṁ, tāva paṇīte kāme paribhuñjīti kāmabhogīnaṁ aggo nāma jāto. Ādhipateyyānanti adhipatiṭṭhānaṁ jeṭṭhakaṭṭhānaṁ karontānaṁ. Tathāgato aggamakkhāyatīti lokiyalokuttarehi guṇehi tathāgato aggo seṭṭho uttamo akkhāyati.",
  "atk-s0402a37:17": "Iddhiyā yasasā jalanti dibbasampattisamiddhiyā ca parivārasaṅkhātena yasasā ca jalantānaṁ. Uddhaṁ tiriyaṁ apācīnanti upari ca majjhe ca heṭṭhā ca. Yāvatā jagato gatīti yattakā lokanipphatti.",
  "atk-s0402a37:18": "6. Sokhummasuttavaṇṇanā",
  "atk-s0402a37:19": "16. Chaṭṭhe sokhummānīti sukhumalakkhaṇapaṭivijjhanakāni ñāṇāni. Rūpasokhummena samannāgato hotīti rūpe saṇhasukhumalakkhaṇapariggāhakena ñāṇena samannāgato hoti. Paramenāti uttamena. Tena ca rūpasokhummenāti tena yāva anulomabhāvaṁ pattena sukhumalakkhaṇapariggāhakañāṇena. Na samanupassatīti natthibhāveneva na passati. Na patthetīti natthibhāveneva na pattheti. Vedanāsokhummādīsupi eseva nayo.",
  "atk-s0402a37:20": "Rūpasokhummataṁ ñatvāti rūpakkhandhassa saṇhasukhumalakkhaṇapariggāhakena ñāṇena sukhumataṁ jānitvā. Vedanānañca sambhavanti vedanākkhandhassa ca pabhavaṁ jānitvā. Saññā yato samudetīti yasmā kāraṇā saññākkhandho samudeti nibbattati, tañca jānitvā. Atthaṁgacchati yattha cāti yasmiṁ ṭhāne nirujjhati, tañca jānitvā. Saṅkhāre parato ñatvāti saṅkhārakkhandhaṁ aniccatāya lujjanabhāvena parato jānitvā. Iminā hi padena aniccānupassanā kathitā. Dukkhato no ca attatoti iminā dukkhānattānupassanā. Santoti kilesasantatāya santo. Santipade ratoti nibbāne rato. Iti suttante catūsu ṭhānesu vipassanāva kathitā, gāthāsu lokuttaradhammopīti.",
  "atk-s0402a37:21": "7. Paṭhamaagatisuttavaṇṇanā",
  "atk-s0402a37:22": "17-19. Sattame agatigamanānīti nagatigamanāni. Chandāgatiṁ gacchatīti chandena agatiṁ gacchati, akattabbaṁ karoti. Sesesupi eseva nayo. Chandā dosā bhayā mohāti chandena, dosena, bhayena, mohena. Ativattatīti atikkamati. Aṭṭhamaṁ uttānameva. Navame tathābujjhanakānaṁ vasena dvīhipi nayehi kathitaṁ.",
  "atk-s0402a37:23": "10. Bhattuddesakasuttavaṇṇanā",
  "atk-s0402a37:24": "20. Dasame bhattuddesakoti salākabhattādīnaṁ uddesako. Kāmesu asaṁyatāti vatthukāmesu kilesakāmehi asaṁyatā. Parisākasaṭoca panesa vuccatīti ayañca pana so evarūpā parisākacavaro nāma vuccatīti attho. Samaṇenāti buddhasamaṇena. Parisāya maṇḍo ca panesa vuccatīti ayaṁ evarūpā parisā vippasannena parisāmaṇḍoti vuccatīti.",
  "atk-s0402a37:25": "Caravaggo dutiyo."
}