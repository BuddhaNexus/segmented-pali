{
  "atk-abh03a31:0": "16. Soḷasamavaggo",
  "atk-abh03a31:1": "1. Niggahakathāvaṇṇanā",
  "atk-abh03a31:2": "743-744. Idāni niggahakathā nāma hoti. Tattha ye loke balappattā vasībhūtā, te yadi parassa cittaṁ niggaṇhituṁ na sakkuṇeyyuṁ, kā tesaṁ balappatti, ko vasībhāvo. Balappattiyā pana vasībhāvena ca addhā te parassa cittaṁ niggaṇhantīti yesaṁ laddhi, seyyathāpi mahāsaṅghikānaṁ; te sandhāya paro parassāti pucchā sakavādissa, paṭiññā itarassa. Tattha niggaṇhātīti saṁkilesāpattito nivāreti. Sesamettha yathāpāḷimeva niyyātīti. Paggahakathāyapi eseva nayo.",
  "atk-abh03a31:3": "Niggahakathāvaṇṇanā.",
  "atk-abh03a31:4": "3. Sukhānuppadānakathāvaṇṇanā",
  "atk-abh03a31:5": "747-748. Idāni sukhānuppadānakathā nāma hoti. Tattha ‘‘bahūnaṁ vata no bhagavā sukhadhammānaṁ upahattā’’ti (ma. ni. 2.148) suttaṁ nissāya paro parassa sukhaṁ anuppadetīti yesaṁ laddhi, seyyathāpi hetuvādānaṁ; te sandhāya pucchā sakavādissa, paṭiññā itarassa. Dukkhaṁ anuppadetīti puṭṭho pana tādisaṁ suttapadaṁ apassanto paṭikkhipati. Attano sukhantiādipañhe yaṁ attano parassa vā, taṁ anuppadātuṁ na sakkā. Yaṁ tasseva, kiṁ tattha anuppadānaṁ nāmāti paṭikkhipati. Nevattanotiādipañhe pana yaṁ evarūpaṁ, na taṁ anuppadinnaṁ nāma bhavitumarahatīti laddhiyāpaṭijānāti. No ca vata retitādisassa sukhassa abhāvā vuttaṁ. Sukhadhammānaṁ upahattātivacanaṁ bhagavato paresaṁ sukhuppattiyā paccayabhāvaṁ dīpeti, na annādīnaṁ viya sukhassa anuppadānaṁ, tasmā asādhakanti.",
  "atk-abh03a31:6": "Sukhānuppadānakathāvaṇṇanā.",
  "atk-abh03a31:7": "4. Adhigayhamanasikārakathāvaṇṇanā",
  "atk-abh03a31:8": "749-753. Idāni adhigayha manasikārakathā nāma hoti. Tattha duvidho manasikāro nayato ca ārammaṇato ca. Tattha ekasaṅkhārassāpi aniccatāya diṭṭhāya sabbe saṅkhārā aniccāti avasesesu nayato manasikāro hoti. Atīte pana saṅkhāre manasikaronto na anāgate manasikātuṁ sakkoti. Atītādīsu aññataraṁ manasikaroto ārammaṇato manasikāro hoti . Tattha paccuppanne manasikaronto yena cittena te manasikaroti, taṁ paccuppannakkhaṇe manasikātuṁ na sakkoti. Tattha yesaṁ ‘‘sabbe saṅkhārā aniccā’’tiādivacanaṁ nissāya ‘‘manasikaronto nāma adhigayha adhigaṇhitvā saṅgaṇhitvā sabbe saṅkhāre ekato manasikarotī’’ti laddhi, seyyathāpi pubbaseliyāparaseliyānaṁ; te sandhāya pucchā sakavādissa, paṭiññā itarassa.",
  "atk-abh03a31:9": "Atha naṁ yasmā sabbe ekato manasikarontena yena cittena te manasikaroti, tampi manasikātabbaṁ hoti. Tasmā taṁcittatāya codetuṁ tena cittenāti āha. Itaro ārammaṇaṁ katvā na sakkā jānitunti sandhāya paṭikkhipati. Evaṁlakkhaṇaṁ cittanti ñātattā pana tampi cittaṁ ñātameva hotīti sandhāya paṭijānāti. Atha vā taññeva tassa ārammaṇaṁ na hotīti paṭikkhipati. ‘‘Sabbe saṅkhārā aniccā, yadā paññāya passatī’’tiādīni nissāya uppannaladdhivasena paṭijānāti. Sesapañhadvayepi eseva nayo. Tena phassenātiādīsu pana tathārūpaṁ suttaṁ apassanto paṭikkhipateva. Atītādipañhesu heṭṭhā vuttanayeneva paṭikkhepapaṭiññā veditabbā. Sesaṁ yathāpāḷimeva niyyātīti. Sabbe saṅkhārātiādivacanaṁ nayato dassanaṁ sandhāya vuttaṁ, na ekakkhaṇe ārammaṇato, tasmā asādhakanti.",
  "atk-abh03a31:10": "Adhigayhamanasikārakathāvaṇṇanā.",
  "atk-abh03a31:11": "5. Rūpaṁ hetūtikathāvaṇṇanā",
  "atk-abh03a31:12": "754-756. Idāni rūpaṁ hetūti kathānāma hoti. Tattha hetūti kusalamūlādino hetuhetussāpi nāmaṁ, yassa kassaci paccayassāpi. Imaṁ pana vibhāgaṁ akatvā ‘‘cattāro mahābhūtā hetū’’ti vacanamattaṁ nissāya aviseseneva rūpaṁ hetūti yesaṁ laddhi, seyyathāpi uttarāpathakānaṁ; te sandhāya pucchā sakavādissa, paṭiññā itarassa. Alobho hetūti kiṁ te rūpaṁ alobhasaṅkhāto hetūti pucchati, itaro paṭikkhipati. Sesesupi eseva nayo. Mahābhūtā upādāyarūpānaṁ upādāyahetūti ettha paccayaṭṭhena hetubhāvo vutto, na mūlaṭṭhena, tasmā asādhakanti.",
  "atk-abh03a31:13": "Rūpaṁ hetūtikathāvaṇṇanā.",
  "atk-abh03a31:14": "757-759. Sahetukakathāyampi imināva nayena attho veditabboti.",
  "atk-abh03a31:15": "Rūpaṁ sahetukantikathāvaṇṇanā.",
  "atk-abh03a31:16": "7. Rūpaṁ kusalākusalantikathāvaṇṇanā",
  "atk-abh03a31:17": "760-764. Idāni rūpaṁ kusalākusalantikathā nāma hoti. Tattha ‘‘kāyakammaṁ vacīkammaṁ kusalampi akusalampī’’tivacanaṁ nissāya kāyavacīkammasaṅkhātaṁ kāyaviññattivacīviññattirūpaṁ kusalampi akusalampīti yesaṁ laddhi, seyyathāpi mahisāsakānañceva sammitiyānañca; te sandhāya rūpaṁ kusalanti pucchā sakavādissa paṭiññā itarassa. Atha naṁ ‘‘yadi te rūpaṁ kusalaṁ, evaṁvidhena anena bhavitabba’’nti codetuṁ sārammaṇanti ādimāha. Parato akusalapañhepi eseva nayo. Sesamettha uttānatthamevāti.",
  "atk-abh03a31:18": "Rūpaṁ kusalākusalantikathāvaṇṇanā.",
  "atk-abh03a31:19": "8. Rūpaṁ vipākotikathāvaṇṇanā",
  "atk-abh03a31:20": "765-767. Idāni rūpaṁ vipākotikathā nāma hoti. Tattha yaṁ kammassa katattā uppannā cittacetasikā viya kammassa katattā uppannaṁ taṁ rūpampi vipākoti yesaṁ laddhi, seyyathāpi andhakānañceva sammitiyānañca; te sandhāya pucchā sakavādissa, paṭiññā itarassa. Atha naṁ ‘‘yadi te rūpaṁ vipāko, evaṁvidhena anena bhavitabba’’nti codetuṁ sukhavedanīyantiādimāha. Sesaṁ yathāpāḷimeva niyyātīti.",
  "atk-abh03a31:21": "Rūpaṁ vipākotikathāvaṇṇanā.",
  "atk-abh03a31:22": "9. Rūpaṁ rūpāvacarārūpāvacarantikathāvaṇṇanā",
  "atk-abh03a31:23": "768-770. Idāni rūpaṁ rūpāvacarārūpāvacarantikathā nāma hoti. Tattha yaṁ kāmāvacarakammassa katattā rūpaṁ, taṁ yasmā kāmāvacaraṁ, tasmā rūpāvacarārūpāvacarakammānampi katattā rūpena rūpāvacarārūpāvacarena bhavitabbanti yesaṁ laddhi, seyyathāpi andhakānaṁ; te sandhāya atthi rūpaṁ rūpāvacarārūpāvacaranti pucchā sakavādissa, paṭiññā itarassa. Sesamettha heṭṭhā vuttanayamevāti.",
  "atk-abh03a31:24": "Rūpaṁ rūpāvacarārūpāvacarantikathāvaṇṇanā.",
  "atk-abh03a31:25": "10. Rūpārūpadhātupariyāpannakathāvaṇṇanā",
  "atk-abh03a31:26": "771-775. Idāni rūparāgo rūpadhātupariyāpanno arūparāgo arūpadhātupariyāpannoti kathā nāma hoti. Tattha yasmā kāmarāgo kāmadhātupariyāpanno, tasmā rūparāgārūparāgehipi rūpadhātuarūpadhātupariyāpannehi bhavitabbanti yesaṁ laddhi, seyyathāpi andhakānaṁ, te sandhāya pucchā sakavādissa, paṭiññā itarassa. Sesaṁ heṭṭhā vuttanayeneva veditabbaṁ. Kevalañhi tattha ‘‘rūpadhātuṁ anuseti, arūpadhātuṁ anusetī’’ti padaṁ viseso. Sā ca laddhi andhakānañceva sammitiyānañca. Ayaṁ andhakānaṁyevāti.",
  "atk-abh03a31:27": "Rūparāgo rūpadhātupariyāpanno arūparāgo arūpadhātupariyāpannotikathāvaṇṇanā.",
  "atk-abh03a31:28": "Rūpārūpadhātupariyāpannakathāvaṇṇanā.",
  "atk-abh03a31:29": "Soḷasamo vaggo."
}