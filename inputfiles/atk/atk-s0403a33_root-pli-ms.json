{
  "atk-s0403a33:0": "8. Arahattavaggo",
  "atk-s0403a33:1": "1. Dukkhasuttavaṇṇanā",
  "atk-s0403a33:2": "75. Aṭṭhamassa paṭhame savighātanti saupaghātaṁ sopaddavaṁ. Sapariḷāhanti kāyikacetasikena pariḷāhena sapariḷāhaṁ. Pāṭikaṅkhāti icchitabbā avassaṁbhāvinī.",
  "atk-s0403a33:3": "2. Arahattasuttavaṇṇanā",
  "atk-s0403a33:4": "76. Dutiye mānanti jātiādīhi maññanaṁ. Omānanti hīnohamasmīti mānaṁ. Atimānanti atikkamitvā pavattaṁ accuṇṇatimānaṁ. Adhimānanti adhigatamānaṁ. Thambhanti kodhamānehi thaddhabhāvaṁ. Atinipātanti hīnassa hīnohamasmīti mānaṁ.",
  "atk-s0403a33:5": "3. Uttarimanussadhammasuttavaṇṇanā",
  "atk-s0403a33:6": "77. Tatiye uttarimanussadhammāti manussadhammato uttari. Alamariyañāṇadassanavisesanti ariyabhāvaṁ kātuṁ samatthaṁ ñāṇadassanavisesaṁ, cattāro magge cattāri ca phalānīti attho. Kuhananti tividhaṁ kuhanavatthuṁ. Lapananti lābhatthikatāya ukkhipitvā avakkhipitvā vā lapanaṁ.",
  "atk-s0403a33:7": "4. Sukhasomanassasuttavaṇṇanā",
  "atk-s0403a33:8": "78. Catutthe yoni cassa āraddhā hotīti kāraṇañcassa paripuṇṇaṁ paggahitaṁ hoti. Dhammārāmoti dhamme ratiṁ vindati. Bhāvanāya ramati, bhāvento vā ramatīti bhāvanārāmo. Pahāne ramati, pajahanto vā ramatīti pahānārāmo. Tividhe paviveke ramatīti pavivekārāmo. Abyāpajjhe niddukkhabhāve ramatīti abyāpajjhārāmo. Nippapañcasaṅkhāte nibbāne ramatīti nippapañcārāmo.",
  "atk-s0403a33:9": "5. Adhigamasuttavaṇṇanā",
  "atk-s0403a33:10": "79. Pañcame na āyakusaloti na āgamanakusalo. Na apāyakusaloti na apagamanakusalo. Chandanti kattukamyatāchandaṁ. Na ārakkhatīti na rakkhati.",
  "atk-s0403a33:11": "6. Mahantattasuttavaṇṇanā",
  "atk-s0403a33:12": "80. Chaṭṭhe ālokabahuloti ñāṇālokabahulo. Yogabahuloti yoge bahulaṁ karoti. Vedabahuloti pītipāmojjabahulo. Asantuṭṭhibahuloti kusaladhammesu asantuṭṭho. Anikkhittadhuroti aṭṭhapitadhuro paggahitavīriyo. Uttari ca patāretīti sampati ca uttariñca vīriyaṁ karoteva. Sattamaṁ uttānameva.",
  "atk-s0403a33:13": "8-10. Dutiyanirayasuttādivaṇṇanā",
  "atk-s0403a33:14": "82-84. Aṭṭhame pagabbhoti kāyapāgabbhiyādīhi samannāgato. Navamaṁ uttānatthameva. Dasame vighātavāti mahicchataṁ nissāya uppannena lobhadukkhena dukkhito. Sesaṁ sabbattha uttānamevāti.",
  "atk-s0403a33:15": "Arahattavaggo aṭṭhamo."
}