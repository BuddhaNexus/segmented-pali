{
  "atk-s0404a2:0": "3. Gahapativaggo",
  "atk-s0404a2:1": "1. Paṭhamauggasuttavaṇṇanā",
  "atk-s0404a2:2": "21. Tatiyassa paṭhame paññatte āsane nisīdīti tassa kira ghare pañcannaṁ bhikkhusatānaṁ pañca āsanasatāni niccaṁ paññattāneva honti, tesu aññatarasmiṁ āsane nisīdi. Taṁ suṇāhīti te suṇāhi, taṁ vā aṭṭhavidhaṁ acchariyadhammaṁ suṇāhi. Cittaṁ pasīdīti ‘‘buddho nu kho na buddho nu kho’’ti vitakkamattampi na uppajji, ayameva buddhoti cittuppādo pasanno anāvilo ahosi. Sakāni vā ñātikulānīti attano yāpanamattaṁ dhanaṁ gahetvā ñātigharāni gacchatu. Kassa vo dammīti katarapurisassa tumhe dadāmi, ārocetha me attano adhippāyaṁ. Appaṭivibhattāti ‘‘ettakaṁ dassāmi ettakaṁ na dassāmi, idaṁ dassāmi idaṁ na dassāmī’’ti cittaṁ uppādentena hi paṭivibhattā nāma hoti, mayhaṁ pana na evaṁ. Atha kho saṅghikā viya gaṇasantakā viya ca sīlavantehi saddhiṁ sādhāraṇāyeva. Sakkaccaṁyeva payirupāsāmīti sahatthā upaṭṭhahāmi, cittīkārena upasaṅkamāmi.",
  "atk-s0404a2:3": "Anacchariyaṁ kho pana maṁ, bhanteti, bhante, yaṁ maṁ devatā upasaṅkamitvā evaṁ ārocenti, idaṁ na acchariyaṁ. Yaṁ panāhaṁ tatonidānaṁ cittassa uṇṇatiṁ nābhijānāmi, taṁ eva acchariyanti vadati. Sādhu sādhu, bhikkhūti ettha kiñcāpi bhikkhuṁ āmanteti, upāsakasseva pana veyyākaraṇasampahaṁsane esa sādhukāroti veditabbo.",
  "atk-s0404a2:4": "2. Dutiyauggasuttavaṇṇanā",
  "atk-s0404a2:5": "22. Dutiye nāgavaneti tassa kira seṭṭhino nāgavanaṁ nāma uyyānaṁ, so tattha purebhattaṁ gandhamālādīni gāhāpetvā uyyānakīḷikaṁ kīḷitukāmo gantvā paricāriyamāno bhagavantaṁ addasa. Saha dassanenevassa purimanayeneva cittaṁ pasīdi, surāpānena ca uppannamando taṅkhaṇaṁyeva pahīyi. Taṁ sandhāyevamāha. Oṇojesinti udakaṁ hatthe pātetvā adāsiṁ. Asukoti amuko. Samacittova demīti ‘‘imassa thokaṁ, imassa bahuka’’nti evaṁ cittanānattaṁ na karomi, deyyadhammaṁ pana ekasadisaṁ karomīti dasseti. Ārocentīti ākāse ṭhatvā ārocenti. Natthi taṁ saṁyojananti iminā upāsako attano anāgāmiphalaṁ byākaroti.",
  "atk-s0404a2:6": "3. Paṭhamahatthakasuttavaṇṇanā",
  "atk-s0404a2:7": "23. Tatiye hatthako āḷavakoti bhagavatā āḷavakayakkhassa hatthato hatthehi sampaṭicchitattā hatthakoti laddhanāmo rājakumāro. Sīlavāti pañcasīladasasīlena sīlavā. Cāgavāti cāgasampanno. Kaccittha, bhanteti, bhante, kacci ettha bhagavato byākaraṇaṭṭhāne. Appicchoti adhigamappicchatāya appiccho.",
  "atk-s0404a2:8": "4. Dutiyahatthakasuttavaṇṇanā",
  "atk-s0404a2:9": "24. Catutthe pañcamattehi upāsakasatehīti sotāpannasakadāgāmīnaṁyeva ariyasāvakaupāsakānaṁ pañcahi satehi parivuto bhuttapātarāso gandhamālavilepenacuṇṇāni gahetvā yena bhagavā tenupasaṅkami. Saṅgahavatthūnīti saṅgaṇhanakāraṇāni. Tehāhanti tehi ahaṁ. Taṁ dānena saṅgaṇhāmīti naṅgalabalibaddabhattabījādīni ceva gandhamālamūlādīni ca datvā saṅgaṇhāmi. Peyyavajjenāti amma, tāta, bhātara, bhaginītiādikena kaṇṇasukhena mudukena piyavacanena saṅgaṇhāmi. Atthacariyāyāti ‘‘imassa dānena vā piyavacanena vā kiccaṁ natthi, atthacariyāya saṅgaṇhitabbayuttako aya’’nti ñatvā uppannakiccanittharaṇasaṅkhātāya atthacariyāya saṅgaṇhāmi. Samānattatāyāti ‘‘imassa dānādīhi kiccaṁ natthi, samānattatāya saṅgaṇhitabbo aya’’nti ekato khādanapivananisajjādīhi attanā samānaṁ katvā saṅgaṇhāmi. Daliddassa kho no tathā sotabbaṁ maññantīti daliddassa kiñci dātuṁ vā kātuṁ vā asakkontassa, yathā daliddassa no tathā sotabbaṁ maññanti, mama pana sotabbaṁ maññanti, dinnovāde tiṭṭhanti, na me anusāsaniṁ atikkamitabbaṁ maññanti. Yoni kho tyāyanti upāyo kho te ayaṁ. Imesu pana dvīsupi suttesu satthārā sīlacāgapaññā missakā kathitāti veditabbā.",
  "atk-s0404a2:10": "5-6. Mahānāmasuttādivaṇṇanā",
  "atk-s0404a2:11": "25-26. Pañcame atthūpaparikkhitā hotīti atthānatthaṁ kāraṇākāraṇaṁ upaparikkhitā hoti. Chaṭṭhe saddhāsīlacāgā missakā kathitā.",
  "atk-s0404a2:12": "7. Paṭhamabalasuttavaṇṇanā",
  "atk-s0404a2:13": "27. Sattame ujjhattibalāti ujjhānabalā. Bālānañhi ‘‘yaṁ asuko idañcidañca āha, maṁ so āha, na añña’’nti evaṁ ujjhānameva balaṁ. Nijjhattibalāti ‘‘na idaṁ evaṁ, evaṁ nāmeta’’nti atthānatthanijjhāpanaṁyeva balaṁ. Paṭisaṅkhānabalāti paccavekkhaṇabalā. Khantibalāti adhivāsanabalā.",
  "atk-s0404a2:14": "8. Dutiyabalasuttavaṇṇanā",
  "atk-s0404a2:15": "28. Aṭṭhame balānīti ñāṇabalāni. Āsavānaṁ khayaṁ paṭijānātīti arahattaṁ paṭijānāti. Aniccatoti hutvā abhāvākārena. Yathābhūtanti yathāsabhāvato. Sammappaññāyāti sahavipassanāya maggapaññāya. Aṅgārakāsūpamāti santāpanaṭṭhena aṅgārakāsuyā upamitā ime kāmāti. Vivekaninnanti phalasamāpattivasena nibbānaninnaṁ. Vivekaṭṭhanti kilesehi vajjitaṁ dūrībhūtaṁ vā. Nekkhammābhiratanti pabbajjābhirataṁ. Byantibhūtanti vigatantabhūtaṁ ekadesenāpi anallīnaṁ visaṁyuttaṁ visaṁsaṭṭhaṁ. Āsavaṭṭhāniyehīti sampayogavasena āsavānaṁ kāraṇabhūtehi, kilesadhammehīti attho. Atha vā byantibhūtanti vigatavāyanti attho. Kuto? Sabbaso āsavaṭṭhāniyehi dhammehi, sabbehi tebhūmakadhammehīti attho. Imasmiṁ sutte ariyamaggo lokiyalokuttaro kathito.",
  "atk-s0404a2:16": "9. Akkhaṇasuttavaṇṇanā",
  "atk-s0404a2:17": "29. Navame khaṇe kiccāni karotīti khaṇakicco, okāsaṁ labhitvāva kiccāni karotīti attho. Dhammoti catusaccadhammo. Opasamikoti kilesūpasamāvaho. Parinibbāyikoti kilesaparinibbānakaro. Catumaggañāṇasaṅkhātaṁ sambodhiṁ gacchati sampāpuṇātīti sambodhagāmī. Dīghāyukaṁ devanikāyanti idaṁ asaññaṁ devanikāyaṁ sandhāya vuttaṁ. Aviññātāresūti ativiya aviññūsu.",
  "atk-s0404a2:18": "Suppavediteti sukathite. Antarāyikāti antarāyakarā. Khaṇo ve mā upaccagāti ayaṁ laddho khaṇo mā atikkami. Idhaceva naṁ virādhetīti sace koci pamattacārī idha imaṁ khaṇaṁ labhitvāpi saddhammassa niyāmataṁ ariyamaggaṁ virādheti na sampādeti. Atītatthoti hāpitattho. Cirattaṁ anutapissatīti cirarattaṁ socissati. Yathā hi ‘‘asukaṭṭhāne bhaṇḍaṁ samuppanna’’nti sutvā eko vāṇijo na gaccheyya, aññe gantvā gaṇheyyuṁ, tesaṁ taṁ aṭṭhaguṇampi dasaguṇampi bhaveyya. Atha itaro ‘‘mama attho atikkanto’’ti anutapeyya, evaṁ yo idha khaṇaṁ labhitvā appaṭipajjanto saddhammassa niyāmataṁ virādheti, so ayaṁ vāṇijova atītattho ciraṁ anutapissati socissati. Kiñca bhiyyo avijjānivutoti tathā. Paccavidunti paṭivijjhiṁsu. Saṁvarāti sīlasaṁvarā. Māradheyyaparānugeti māradheyyasaṅkhātaṁ saṁsāraṁ anugate. Pāraṅgatāti nibbānaṁ gatā. Ye pattā āsavakkhayanti ye arahattaṁ pattā. Evamidha gāthāsu vaṭṭavivaṭṭaṁ kathitaṁ.",
  "atk-s0404a2:19": "10. Anuruddhamahāvitakkasuttavaṇṇanā",
  "atk-s0404a2:20": "30. Dasame cetīsūti cetināmakānaṁ rājūnaṁ nivāsaṭṭhānattā evaṁladdhavohāre raṭṭhe. Pācīnavaṁsadāyeti dasabalassa vasanaṭṭhānato pācīnadisāya ṭhite vaṁsadāye nīlobhāsehi veḷūhi sañchanne araññe. Evaṁ cetaso parivitakko udapādīti thero kira pabbajitvā paṭhamaantovassamhiyeva samāpattilābhī hutvā sahassalokadhātudassanasamatthaṁ dibbacakkhuñāṇaṁ uppādesi. So sāriputtattherassa santikaṁ gantvā evamāha – ‘‘idhāhaṁ, āvuso sāriputta, dibbena cakkhunā visuddhena atikkantamānusakena sahassalokaṁ olokemi. Āraddhaṁ kho pana me vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. Atha ca pana me anupādāya āsavehi cittaṁ na vimuccatī’’ti. Atha naṁ thero āha – ‘‘yaṁ kho te, āvuso anuruddha, evaṁ hoti ‘ahaṁ dibbena cakkhunā…pe… olokemī’ti, idaṁ te mānasmiṁ. Yampi te, āvuso, anuruddha evaṁ hoti ‘āraddhaṁ kho pana me vīriyaṁ…pe… ekagga’nti, idaṁ te uddhaccasmiṁ. Yampi te, āvuso anuruddha, evaṁ hoti ‘atha ca pana me anupādāya āsavehi cittaṁ na vimuccatī’ti, idaṁ te kukkuccasmiṁ. Sādhu vatāyasmā anuruddho ime tayo dhamme pahāya ime tayo dhamme amanasikaritvā amatāya dhātuyā cittaṁ upasaṁharatū’’ti evamassa thero kammaṭṭhānaṁ kathesi. So kammaṭṭhānaṁ gahetvā satthāraṁ āpucchitvā cetiraṭṭhaṁ gantvā samaṇadhammaṁ karonto aṭṭhamāsaṁ caṅkamena vītināmesi. So padhānaveganimmathitattā kilantakāyo ekassa veḷugumbassa heṭṭhā nisīdi. Athassāyaṁ evaṁ cetaso parivitakko udapādi, esa mahāpurisavitakko uppajjīti attho.",
  "atk-s0404a2:21": "Appicchassāti ettha paccayappiccho, adhigamappiccho, pariyattiappiccho, dhutaṅgappicchoti cattāro appicchā. Tattha paccayappiccho bahuṁ dente appaṁ gaṇhāti, appaṁ dente appataraṁ gaṇhāti, na anavasesaggāhī hoti. Adhigamappiccho majjhantikatthero viya attano adhigamaṁ aññesaṁ jānituṁ na deti. Pariyattiappiccho tepiṭakopi samāno na bahussutabhāvaṁ jānāpetukāmo hoti sāketatissatthero viya. Dhutaṅgappiccho dhutaṅgapariharaṇabhāvaṁ aññesaṁ jānituṁ na deti dvebhātikattheresu jeṭṭhatthero viya. Vatthu visuddhimagge kathitaṁ. Ayaṁ dhammoti evaṁ santaguṇaniguhanena ca paṭiggahaṇe mattaññutāya ca appicchassa puggalassa ayaṁ navalokuttaradhammo sampajjati, no mahicchassa. Evaṁ sabbattha yojetabbaṁ.",
  "atk-s0404a2:22": "Santuṭṭhassāti catūsu paccayesu tīhi santosehi santuṭṭhassa. Pavivittassāti kāyacittaupadhivivekehi vivittassa. Tattha kāyaviveko nāma gaṇasaṅgaṇikaṁ vinodetvā ārambhavatthuvasena ekībhāvo. Ekībhāvamatteneva kammaṁ na nipphajjatīti kasiṇaparikammaṁ katvā aṭṭha samāpattiyo nibbatteti, ayaṁ cittaviveko nāma. Samāpattimatteneva kammaṁ na nipphajjatīti jhānaṁ pādakaṁ katvā saṅkhāre sammasitvā saha paṭisambhidāhi arahattaṁ pāpuṇāti, ayaṁ sabbākārato upadhiviveko nāma. Tenāha bhagavā – ‘‘kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 7, 49).",
  "atk-s0404a2:23": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa. Āraddhavīriyassāti kāyikacetasikavīriyavasena āraddhavīriyassa. Upaṭṭhitassatissāti catusatipaṭṭhānavasena upaṭṭhitassatissa. Samāhitassāti ekaggacittassa. Paññavatoti kammassakatapaññāya paññavato.",
  "atk-s0404a2:24": "Sādhu sādhūti therassa vitakkaṁ sampahaṁsento evamāha. Imaṁ aṭṭhamanti satta nidhī laddhapurisassa aṭṭhamaṁ dento viya, satta maṇiratanāni, satta hatthiratanāni, satta assaratanāni laddhapurisassa aṭṭhamaṁ dento viya satta mahāpurisavitakke vitakketvā ṭhitassa aṭṭhamaṁ ācikkhanto evamāha. Nippapañcārāmassāti taṇhāmānadiṭṭhipapañcarahitattā nippapañcasaṅkhāte nibbānapade abhiratassa. Itaraṁ tasseva vevacanaṁ. Papañcārāmassāti yathāvuttesu papañcesu abhiratassa. Itaraṁ tasseva vevacanaṁ.",
  "atk-s0404a2:25": "Yatoti yadā. Tatoti tadā. Nānārattānanti nilapītalohitodātavaṇṇehi nānārajanehi rattānaṁ. Paṁsukūlanti tevīsatiyā khettesu ṭhitapaṁsukūlacīvaraṁ. Khāyissatīti yathā tassa pubbaṇhasamayādīsu yasmiṁ samaye yaṁ icchati, tasmiṁ samaye taṁ pārupantassa so dussakaraṇḍako manāpo hutvā khāyati, evaṁ tuyhampi cīvarasantosamahāariyavaṁsena tuṭṭhassa viharato paṁsukūlacīvaraṁ khāyissati upaṭṭhahissati. Ratiyāti ratiatthāya. Aparitassāyāti taṇhādiṭṭhiparitassanāhi aparitassanatthāya. Phāsuvihārāyāti sukhavihāratthāya. Okkamanāya nibbānassāti amataṁ nibbānaṁ otaraṇatthāya.",
  "atk-s0404a2:26": "Piṇḍiyālopabhojananti gāmanigamarājadhānīsu jaṅghābalaṁ nissāya gharapaṭipāṭiyā carantena laddhapiṇḍiyālopabhojanaṁ. Khāyissatīti tassa gahapatino nānaggarasabhojanaṁ viya upaṭṭhahissati . Santuṭṭhassa viharatoti piṇḍapātasantosamahāariyavaṁsena santuṭṭhassa viharato. Rukkhamūlasenāsanaṁ khāyissatīti tassa gahapatino tebhūmakapāsāde gandhakusumavāsasugandhaṁ kūṭāgāraṁ viya rukkhamūlaṁ upaṭṭhahissati. Santuṭṭhassāti senāsanasantosamahāariyavaṁsena santuṭṭhassa. Tiṇasanthārakoti tiṇehi vā paṇṇehi vā bhūmiyaṁ vā phalakapāsāṇatalāni vā aññatarasmiṁ santhatasanthato. Pūtimuttanti yaṁkiñci muttaṁ. Taṅkhaṇe gahitampi pūtimuttameva vuccati duggandhattā. Santuṭṭhassa viharatoti gilānapaccayabhesajjaparikkhārasantosena santuṭṭhassa viharato.",
  "atk-s0404a2:27": "Iti bhagavā catūsu ṭhānesu arahattaṁ pakkhipanto kammaṭṭhānaṁ kathetvā ‘‘katarasenāsane nu kho vasantassa kammaṭṭhānaṁ sappāyaṁ bhavissatī’’ti āvajjento ‘‘tasmiññeva vasantassā’’ti ñatvā tena hi tvaṁ, anuruddhātiādimāha. Pavivittassa viharatoti tīhi vivekehi vivittassa viharantassa. Uyyojanikapaṭisaṁyuttanti uyyojanikeheva vacanehi paṭisaṁyuttaṁ, tesaṁ upaṭṭhānagamanakaṁyevāti attho. Papañcanirodheti nibbānapade . Pakkhandatīti ārammaṇakaraṇavasena pakkhandati. Pasīdatītiādīsupi ārammaṇavaseneva pasīdanasantiṭṭhanamuccanā veditabbā. Iti bhagavā cetiraṭṭhe pācīnavaṁsadāye āyasmato anuruddhassa kathite aṭṭha mahāpurisavitakke puna bhesakaḷāvanamahāvihāre nisīditvā bhikkhusaṅghassa vitthārena kathesi.",
  "atk-s0404a2:28": "Manomayenāti manena nibbattitakāyopi manomayoti vuccati manena gatakāyopi, idha manena gatakāyaṁ sandhāyevamāha. Yathā me ahu saṅkappoti yathā mayhaṁ vitakko ahosi, tato uttari aṭṭhamaṁ mahāpurisavitakkaṁ dassento tato uttariṁ desayi. Sesaṁ sabbattha uttānamevāti.",
  "atk-s0404a2:29": "Gahapativaggo tatiyo."
}