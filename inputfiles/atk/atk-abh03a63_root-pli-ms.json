{
  "atk-abh03a63:0": "7-12. Paccanīyapaṭṭhānavaṇṇanā",
  "atk-abh03a63:1": "1. Idāni kusalādīnaṁ padānaṁ paṭikkhepavasena dhammānaṁ paccanīyatāya laddhanāmaṁ paccanīyapaṭṭhānaṁ dassetuṁ nakusalaṁ dhammaṁ paṭicca nakusalo dhammo uppajjati hetupaccayātiādi āraddhaṁ. Tattha nakusalaṁ dhammaṁ paṭiccāti kusalassa paccayabhāvaṁ vāreti. Nakusalo dhammo uppajjatīti kusalassa uppattiṁ vāreti, tasmā ‘‘akusalābyākataṁ ekaṁ khandhaṁ paṭicca akusalābyākatā tayo khandhā cittasamuṭṭhānañca rūpa’’nti evamādinā nayenettha pañhaṁ vissajjitabbaṁ. Tasmiṁ tasmiṁ paccaye laddhagaṇanā pana pāḷiyaṁ vuttāyeva. Yepi vārā sadisavissajjanā, tepi tattheva dassitā. Tasmā sabbamettha heṭṭhā vuttanayānusārena pāḷiṁ upaparikkhitvā veditabbaṁ. Yathā cettha, evaṁ dukapaṭṭhāne, dukatikapaṭṭhāne, tikadukapaṭṭhāne tikatikapaṭṭhāne, dukadukapaṭṭhāne ca.",
  "atk-abh03a63:2": "Ettāvatā –",
  "atk-abh03a63:3": "Tikañca paṭṭhānavaraṁ dukuttamaṁ,",
  "atk-abh03a63:4": "Dukaṁ tikañceva tikaṁ dukañca;",
  "atk-abh03a63:5": "Tikaṁ tikañceva, dukaṁ dukañca,",
  "atk-abh03a63:6": "Cha paccanīyamhi nayā sugambhīrāti. –",
  "atk-abh03a63:7": "Aṭṭhakathāyaṁ vuttagāthāya dīpitā. Dhammapaccanīyapaṭṭhāne cha nayā niddiṭṭhā honti. Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ paccanīyapaṭṭhānaññeva veditabbaṁ.",
  "atk-abh03a63:8": "Paccanīyapaṭṭhānavaṇṇanā."
}