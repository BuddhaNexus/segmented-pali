{
  "atk-s0103a2:0": "3. Cakkavattisuttavaṇṇanā",
  "atk-s0103a2:1": "Attadīpasaraṇatāvaṇṇanā",
  "atk-s0103a2:2": "80.Evaṁme sutanti cakkavattisuttaṁ. Tatrāyamanuttānapadavaṇṇanā – mātulāyanti evaṁnāmake nagare. Taṁ nagaraṁ gocaragāmaṁ katvā avidūre vanasaṇḍe viharati. ‘‘Tatra kho bhagavā bhikkhū āmantesī’’ti ettha ayamanupubbikathā –",
  "atk-s0103a2:3": "Bhagavā kira imassa suttassa samuṭṭhānasamaye paccūsakāle mahākaruṇāsamāpattito vuṭṭhāya lokaṁ volokento imāya anāgatavaṁsadīpikāya suttantakathāya mātulanagaravāsīnaṁ caturāsītiyā pāṇasahassānaṁ dhammābhisamayaṁ disvā pātova vīsatibhikkhusahassaparivāro mātulanagaraṁ sampatto. Mātulanagaravāsino khattiyā ‘‘bhagavā āgato’’ti sutvā paccuggamma dasabalaṁ nimantetvā mahāsakkārena nagaraṁ pavesetvā nisajjaṭṭhānaṁ saṁvidhāya bhagavantaṁ mahārahe pallaṅke nisīdāpetvā buddhappamukhassa bhikkhusaṅghassa mahādānaṁ adaṁsu. Bhagavā bhattakiccaṁ niṭṭhāpetvā cintesi – ‘‘sacāhaṁ imasmiṁ ṭhāne imesaṁ manussānaṁ dhammaṁ desessāmi, ayaṁ padeso sambādho, manussānaṁ ṭhātuṁ vā nisīdituṁ vā okāso na bhavissati, mahatā kho pana samāgamena bhavitabba’’nti.",
  "atk-s0103a2:4": "Atha rājakulānaṁ bhattānumodanaṁ akatvāva pattaṁ gahetvā nagarato nikkhami. Manussā cintayiṁsu – ‘‘satthā amhākaṁ anumodanampi akatvā gacchati, addhā bhattaggaṁ amanāpaṁ ahosi, buddhānaṁ nāma na sakkā cittaṁ gahetuṁ, buddhehi saddhiṁ vissāsakaraṇaṁ nāma samussitaphaṇaṁ āsīvisaṁ gīvāya gahaṇasadisaṁ hoti; etha bho, tathāgataṁ khamāpessāmā’’ti. Sakalanagaravāsino bhagavatā saheva nikkhantā. Bhagavā gacchantova magadhakkhette ṭhitaṁ sākhāviṭapasampannaṁ sandacchāyaṁ karīsamattabhūmipatthaṭaṁ ekaṁ mātularukkhaṁ disvā imasmiṁ rukkhamūle nisīditvā dhamme desiyamāne ‘‘mahājanassa ṭhānanisajjanokāso bhavissatī’’ti. Nivattitvā maggā okkamma rukkhamūlaṁ upasaṅkamitvā dhammabhaṇḍāgārikaṁ ānandattheraṁ olokesi. Thero olokitasaññāya eva ‘‘satthā nisīditukāmo’’ti ñatvā sugatamahācīvaraṁ paññapetvā adāsi. Nisīdi bhagavā paññatte āsane. Athassa purato manussā nisīdiṁsu. Ubhosu passesu pacchato ca bhikkhusaṅgho, ākāse devatā aṭṭhaṁsu, evaṁ mahāparisamajjhagato tatra kho bhagavā bhikkhū āmantesi.",
  "atk-s0103a2:5": "Te bhikkhūti tatra upaviṭṭhā dhammappaṭiggāhakā bhikkhū. Attadīpāti attānaṁ dīpaṁ tāṇaṁ leṇaṁ gatiṁ parāyaṇaṁ patiṭṭhaṁ katvā viharathāti attho. Attasaraṇāti idaṁ tasseva vevacanaṁ. Anaññasaraṇāti idaṁ aññasaraṇapaṭikkhepavacanaṁ. Na hi añño aññassa saraṇaṁ hoti, aññassa vāyāmena aññassa asujjhanato. Vuttampi cetaṁ ‘‘attā hi attano nātho, ko hi nātho paro siyā’’ti (dha. pa. 160). Tenāha ‘‘anaññasaraṇā’’ti. Ko panettha attā nāma, lokiyalokuttaro dhammo. Tenāha – ‘‘dhammadīpā dhammasaraṇā anaññasaraṇā’’ti. ‘‘Kāye kāyānupassī’’tiādīni mahāsatipaṭṭhāne vitthāritāni.",
  "atk-s0103a2:6": "Gocareti carituṁ yuttaṭṭhāne. Saketi attano santake. Pettike visayeti pitito āgatavisaye. Caratanti carantānaṁ. ‘‘Caranta’’ntipi pāṭho, ayamevattho. Na lacchatīti na labhissati na passissati. Māroti devaputtamāropi, maccumāropi, kilesamāropi. Otāranti randhaṁ chiddaṁ vivaraṁ. Ayaṁ panattho leḍḍuṭṭhānato nikkhamma toraṇe nisīditvā bālātapaṁ tapantaṁ lāpaṁ sakuṇaṁ gahetvā. Pakkhandasenasakuṇavatthunā dīpetabbo. Vuttañhetaṁ –",
  "atk-s0103a2:7": "‘‘Bhūtapubbaṁ, bhikkhave, sakuṇagghi lāpaṁ sakuṇaṁ sahasā ajjhappattā aggahesi. Atha kho, bhikkhave, lāpo sakuṇo sakuṇagghiyā hariyamāno evaṁ paridevasi ‘mayamevamha alakkhikā, mayaṁ appapuññā, ye mayaṁ agocare carimha paravisaye, sacejja mayaṁ gocare careyyāma sake pettike visaye, na myāyaṁ sakuṇagghi alaṁ abhavissa yadidaṁ yuddhāyā’ti. Ko pana te lāpa gocaro sako pettiko visayoti? Yadidaṁ naṅgalakaṭṭhakaraṇaṁ leḍḍuṭṭhānanti. Atha kho, bhikkhave, sakuṇagghi sake bale apatthaddhā sake bale asaṁvadamānā lāpaṁ sakuṇaṁ pamuñci gaccha kho tvaṁ lāpa, tatrapi gantvā na mokkhasīti.",
  "atk-s0103a2:8": "Atha kho , bhikkhave, lāpo sakuṇo naṅgalakaṭṭhakaraṇaṁ leḍḍuṭṭhānaṁ gantvā mahantaṁ leḍḍuṁ abhiruhitvā sakuṇagghiṁ vadamāno aṭṭhāsi ‘‘ehi kho dāni me sakuṇagghi, ehi kho dāni me sakuṇagghī’’ti. Atha kho sā, bhikkhave, sakuṇagghi sake bale apatthaddhā sake bale asaṁvadamānā ubho pakkhe sannayha lāpaṁ sakuṇaṁ sahasā ajjhappattā. Yadā kho, bhikkhave, aññāsi lāpo sakuṇo bahuāgatā kho myāyaṁ sakuṇagghīti, atha kho tasseva leḍḍussa antaraṁ paccupādi. Atha kho, bhikkhave, sakuṇagghi tattheva uraṁ paccatāḷesi. Evañhi taṁ, bhikkhave, hoti yo agocare carati paravisaye.",
  "atk-s0103a2:9": "Tasmātiha, bhikkhave, mā agocare carittha paravisaye, agocare, bhikkhave, carataṁ paravisaye lacchati māro otāraṁ, lacchati māro ārammaṇaṁ. Ko ca, bhikkhave, bhikkhuno agocaro paravisayo, yadidaṁ pañca kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā iṭṭhā kantā manāpā piyarūpā kāmūpasaṁhitā rajanīyā, ghānaviññeyyā gandhā iṭṭhā kantā manāpā piyarūpā kāmūpasaṁhitā rajanīyā, jivhāviññeyyā rasā iṭṭhā kantā manāpā piyarūpā kāmūpasaṁhitā rajanīyā, kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ayaṁ, bhikkhave, bhikkhuno agocaro paravisayo.",
  "atk-s0103a2:10": "Gocare, bhikkhave, caratha…pe… na lacchati māro ārammaṇaṁ. Ko ca, bhikkhave, bhikkhuno gocaro sako pettiko visayo, yadidaṁ cattāro satipaṭṭhānā. Katame cattāro? Idha bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu vedanānupassī viharati ātāpī sampajāno satimā, vineyya loke abhijjhādomanassaṁ; citte cittānupassī viharati ātāpī sampajāno satimā, vineyya loke abhijjhādomanassaṁ; dhammesu dhammānupassī viharati ātāpī sampajāno satimā, vineyya loke abhijjhādomanassaṁ – ayaṁ, bhikkhave, bhikkhuno gocaro sako pettiko visayoti (saṁ. ni. 5.371).",
  "atk-s0103a2:11": "Kusalānanti anavajjalakkhaṇānaṁ. Samādānahetūti samādāya vattanahetu. Evamidaṁ puññaṁ pavaḍḍhatīti evaṁ idaṁ lokiyalokuttaraṁ puññaphalaṁ vaḍḍhati, puññaphalanti ca uparūpari puññampi puññavipākopi veditabbo.",
  "atk-s0103a2:12": "Daḷhanemicakkavattirājakathāvaṇṇanā",
  "atk-s0103a2:13": "81. Tattha duvidhaṁ kusalaṁ vaṭṭagāmī ca vivaṭṭagāmī ca. Tattha vaṭṭagāmikusalaṁ nāma mātāpitūnaṁ puttadhītāsu puttadhītānañca mātāpitūsu sinehavasena mudumaddavacittaṁ. Vivaṭṭagāmikusalaṁ nāma ‘‘cattāro satipaṭṭhānā’’tiādibhedā sattatiṁsa bodhipakkhiyadhammā. Tesu vaṭṭagāmipuññassa pariyosānaṁ manussaloke cakkavattisirīvibhavo. Vivaṭṭagāmikusalassa maggaphalanibbānasampatti. Tattha vivaṭṭagāmikusalassa vipākaṁ suttapariyosāne dassessati.",
  "atk-s0103a2:14": "Idha pana vaṭṭagāmikusalassa vipākadassanatthaṁ, bhikkhave, yadā puttadhītaro mātāpitūnaṁ ovāde na aṭṭhaṁsu, tadā āyunāpi vaṇṇenāpi issariyenāpi parihāyiṁsu. Yadā pana aṭṭhaṁsu, tadā vaḍḍhiṁsūti vatvā vaṭṭagāmikusalānusandhivasena ‘‘bhūtapubbaṁ, bhikkhave’’ti desanaṁ ārabhi. Tattha cakkavattītiādīni mahāpadāne (dī. ni. aṭṭha. 2.33) vitthāritāneva.",
  "atk-s0103a2:15": "82.Osakkitanti īsakampi avasakkitaṁ. Ṭhānā cutanti sabbaso ṭhānā apagataṁ. Taṁ kira cakkaratanaṁ antepuradvāre akkhāhataṁ viya vehāsaṁ aṭṭhāsi. Athassa ubhosu passesu dve khadiratthambhe nikhaṇitvā cakkaratanamatthake nemiabhimukhaṁ ekaṁ suttakaṁ bandhiṁsu. Adhobhāgepi nemiabhimukhaṁ ekaṁ bandhiṁsu. Tesu uparimasuttato appamattakampi ogataṁ cakkaratanaṁ osakkitaṁ nāma hoti, heṭṭhā suttassa ṭhānaṁ uparimakoṭiyā atikkantagataṁ ṭhānā cutaṁ nāma hoti, tadetaṁ atibalavadose sati evaṁ hoti. Suttamattampi ekaṅguladvaṅgulamattaṁ vā bhaṭṭhaṁ ṭhānā cutameva hoti. Taṁ sandhāyetaṁ vuttaṁ ‘‘osakkitaṁ ṭhānā cuta’’nti.",
  "atk-s0103a2:16": "Atha me āroceyyāsīti tāta, tvaṁ ajja ādiṁ katvā divasassa tikkhattuṁ cakkaratanassa upaṭṭhānaṁ gaccha, evaṁ gacchanto yadā cakkaratanaṁ īsakampi osakkitaṁ ṭhānā cutaṁ passasi, atha mayhaṁ ācikkheyyāsi. Jīvitañhi me tava hatthe nikkhittanti. Addasāti appamatto divasassa tikkhattuṁ gantvā olokento ekadivasaṁ addasa.",
  "atk-s0103a2:17": "83.Athakho, bhikkhaveti bhikkhave, atha rājā daḷhanemi ‘‘cakkaratanaṁ osakkita’’nti sutvā uppannabalavadomanasso ‘‘na dāni mayā ciraṁ jīvitabbaṁ bhavissati, appāvasesaṁ me āyu, na me dāni kāme paribhuñjanakālo, pabbajjākālo me idānī’’ti roditvā paridevitvā jeṭṭhaputtaṁ kumāraṁ āmantāpetvā etadavoca. Samuddapariyantanti parikkhittaekasamuddapariyantameva. Idaṁ hissa kulasantakaṁ. Cakkavāḷapariyantaṁ pana puññiddhivasena nibbattaṁ, na taṁ sakkā dātuṁ. Kulasantakaṁ pana niyyātento ‘‘samuddapariyanta’’nti āha. Kesamassunti tāpasapabbajjaṁ pabbajantāpi hi paṭhamaṁ kesamassuṁ ohārenti. Tato paṭṭhāya parūḷhakese bandhitvā vicaranti. Tena vuttaṁ – ‘‘kesamassuṁ ohāretvā’’ti.",
  "atk-s0103a2:18": "Kāsāyānīti kasāyarasapītāni. Ādito evaṁ katvā pacchā vakkalānipi dhārenti. Pabbajīti pabbajito. Pabbajitvā ca attano maṅgalavanuyyāneyeva vasi. Rājisimhīti rājaīsimhi. Brāhmaṇapabbajitā hi ‘‘brāhmaṇisayo’’ti vuccanti. Setacchattaṁ pana pahāya rājapabbajitā rājisayoti. Antaradhāyīti antarahitaṁ nibbutadīpasikhā viya abhāvaṁ upagataṁ. Paṭisaṁvedesīti kandanto paridevanto jānāpesi. Pettikanti pitito āgataṁ dāyajjaṁ na hoti, na sakkā kusītena hīnavīriyena dasa akusalakammapathe samādāya vattantena pāpuṇituṁ. Attano pana sukataṁ kammaṁ nissāya dasavidhaṁ dvādasavidhaṁ vā cakkavattivattaṁ pūrentenevetaṁ pattabbanti dīpeti. Atha naṁ vattapaṭipattiyaṁ codento ‘‘iṅgha tva’’ntiādimāha. Tattha ariyeti niddose. Cakkavattivatteti cakkavattīnaṁ vatte.",
  "atk-s0103a2:19": "Cakkavattiariyavattavaṇṇanā",
  "atk-s0103a2:20": "84.Dhammanti dasakusalakammapathadhammaṁ. Nissāyāti tadadhiṭṭhānena cetasā tameva nissayaṁ katvā. Dhammaṁ sakkarontoti yathā kato so dhammo suṭṭhu kato hoti, evametaṁ karonto. Dhammaṁ garuṁ karontoti tasmiṁ gāravuppattiyā taṁ garuṁ karonto. Dhammaṁ mānentoti tameva dhammaṁ piyañca bhāvanīyañca katvā viharanto. Dhammaṁ pūjentoti taṁ apadisitvā gandhamālādipūjanenassa pūjaṁ karonto. Dhammaṁapacayamānoti tasseva dhammassa añjalikaraṇādīhi nīcavuttitaṁ karonto. Dhammaddhajodhammaketūti taṁ dhammaṁ dhajamiva purakkhatvā ketumiva ca ukkhipitvā pavattiyā dhammaddhajo dhammaketu ca hutvāti attho. Dhammādhipateyyoti dhammādhipatibhūto āgatabhāvena dhammavaseneva sabbakiriyānaṁ karaṇena dhammādhipateyyo hutvā. Dhammikaṁ rakkhāvaraṇaguttiṁ saṁvidahassūti dhammo assā atthīti dhammikā, rakkhā ca āvaraṇañca gutti ca rakkhāvaraṇagutti . Tattha ‘‘paraṁ rakkhanto attānaṁ rakkhatī’’ti (saṁ. ni. 5.385) vacanato khantiādayo rakkhā. Vuttañhetaṁ ‘‘kathañca, bhikkhave, paraṁ rakkhanto attānaṁ rakkhati. Khantiyā avihiṁsāya mettacittatā anuddayatā’’ti (saṁ. ni. 5.385). Nivāsanapārupanagehādīnaṁ nivāraṇā āvaraṇaṁ, corādiupaddavanivāraṇatthaṁ gopāyanā gutti, taṁ sabbampi suṭṭhu saṁvidahassu pavattaya ṭhapehīti attho. Idāni yattha sā saṁvidahitabbā, taṁ dassento antojanasmintiādimāha.",
  "atk-s0103a2:21": "Tatrāyaṁ saṅkhepattho – antojanasaṅkhātaṁ tava puttadāraṁ sīlasaṁvare patiṭṭhapehi, vatthagandhamālādīni cassa dehi, sabbopaddave cassa nivārehi. Balakāyādīsupi eseva nayo. Ayaṁ pana viseso – balakāyo kālaṁ anatikkamitvā bhattavetanasampadānenapi anuggahetabbo. Abhisittakhattiyā bhadrassājāneyyādiratanasampadānenapi upasaṅgaṇhitabbā. Anuyantakhattiyā tesaṁ anurūpayānavāhanasampadānenapi paritosetabbā. Brāhmaṇā annapānavatthādinā deyyadhammena. Gahapatikā bhattabījanaṅgalaphālabalibaddādisampadānena. Tathā nigamavāsino negamā, janapadavāsino ca jānapadā. Samitapāpabāhitapāpā samaṇabrāhmaṇā samaṇaparikkhārasampadānena sakkātabbā. Migapakkhino abhayadānena samassāsetabbā.",
  "atk-s0103a2:22": "Vijiteti attano āṇāpavattiṭṭhāne. Adhammakāroti adhammakiriyā. Mā pavattitthāti yathā nappavattati, tathā naṁ paṭipādehīti attho. Samaṇabrāhmaṇāti samitapāpabāhitapāpā. Madappamādāpaṭiviratāti navavidhā mānamadā, pañcasu kāmaguṇesu cittavossajjanasaṅkhātā pamādā ca paṭiviratā. Khantisoracce niviṭṭhāti adhivāsanakhantiyañca suratabhāve ca patiṭṭhitā. Ekamattānanti attano rāgādīnaṁ damanādīhi ekamattānaṁ damenti samenti parinibbāpentīti vuccanti. Kālena kālanti kāle kāle . Abhinivajjeyyāsīti gūthaṁ viya visaṁ viya aggiṁ viya ca suṭṭhu vajjeyyāsi. Samādāyāti surabhikusumadāmaṁ viya amataṁ viya ca sammā ādāya pavatteyyāsi.",
  "atk-s0103a2:23": "Idha ṭhatvā vattaṁ samānetabbaṁ. Antojanasmiṁ balakāyepi ekaṁ, khattiyesu ekaṁ, anuyantesu ekaṁ, brāhmaṇagahapatikesu ekaṁ, negamajānapadesu ekaṁ, samaṇabrāhmaṇesu ekaṁ, migapakkhīsu ekaṁ, adhammakārappaṭikkhepo ekaṁ, adhanānaṁ dhanānuppadānaṁ ekaṁ samaṇabrāhmaṇe upasaṅkamitvā pañhapucchanaṁ ekanti evametaṁ dasavidhaṁ hoti. Gahapatike pana pakkhijāte ca visuṁ katvā gaṇentassa dvādasavidhaṁ hoti. Pubbe avuttaṁ vā gaṇentena adhammarāgassa ca visamalobhassa ca pahānavasena dvādasavidhaṁ veditabbaṁ. Idaṁ kho tāta tanti idaṁ dasavidhaṁ dvādasavidhañca ariyacakkavattivattaṁ nāma. Vattamānassāti pūretvā vattamānassa. Tadahuposathetiādi mahāsudassane vuttaṁ.",
  "atk-s0103a2:24": "90.Samatenāti attano matiyā. Sudanti nipātamattaṁ. Pasāsatīti anusāsati. Idaṁ vuttaṁ hoti – porāṇakaṁ rājavaṁsaṁ rājapaveṇiṁ rājadhammaṁ pahāya attano matimatte ṭhatvā janapadaṁ anusāsatīti. Evamayaṁ maghadevavaṁsassa kaḷārajanako viya daḷhanemivaṁsassa upacchedako antimapuriso hutvā uppanno. Pubbenāparanti pubbakālena sadisā hutvā aparakālaṁ. Janapadā na pabbantīti na vaḍḍhanti. Yathā taṁ pubbakānanti yathā pubbakānaṁ rājūnaṁ pubbe ca pacchā ca sadisāyeva hutvā pabbiṁsu, tathā na pabbanti. Katthaci suññā honti hataviluttā, telamadhuphāṇitādīsu ceva yāgubhattādīsu ca ojāpi parihāyitthāti attho.",
  "atk-s0103a2:25": "Amaccā pārisajjāti amaccā ceva parisāvacarā ca. Gaṇakamahāmattāti acchiddakādipāṭhagaṇakā ceva mahāamaccā ca. Anīkaṭṭhāti hatthiācariyādayo. Dovārikāti dvārarakkhino. Mantassājīvinoti mantā vuccati paññā, taṁ nissayaṁ katvā ye jīvanti paṇḍitā mahāmattā, tesaṁ etaṁ nāmaṁ.",
  "atk-s0103a2:26": "Āyuvaṇṇādiparihānikathāvaṇṇanā",
  "atk-s0103a2:27": "91.Noca kho adhanānanti balavalobhattā pana adhanānaṁ daliddamanussānaṁ dhanaṁ nānuppadāsi. Nānuppadiyamāneti ananuppadiyamāne, ayameva vā pāṭho. Dāliddiyanti daliddabhāvo. Attanā ca jīvāhīti sayañca jīvaṁ yāpehīti attho. Uddhaggikantiādīsu uparūparibhūmīsu phaladānavasena uddhamaggamassāti uddhaggikā. Saggassa hitā tatrupapattijananatoti sovaggikā. Nibbattaṭṭhāne sukho vipāko assāti sukhavipākā. Suṭṭhu aggānaṁ dibbavaṇṇādīnaṁ dasannaṁ visesānaṁ nibbattanato saggasaṁvattanikā. Evarūpaṁ dakkhiṇaṁ dānaṁ patiṭṭhapetīti attho.",
  "atk-s0103a2:28": "92.Pavaḍḍhissatīti vaḍḍhissati bahuṁ bhavissati. Sunisedhaṁ nisedheyyanti suṭṭhu nisiddhaṁ nisedheyyaṁ. Mūlaghaccanti mūlahataṁ. Kharassarenāti pharusasaddena. Paṇavenāti vajjhabheriyā.",
  "atk-s0103a2:29": "93.Sīsāninesaṁ chindissāmāti yesaṁ antamaso mūlakamuṭṭhimpi harissāma, tesaṁ tatheva sīsāni chindissāma, yathā koci haṭabhāvampi na jānissati, amhākaṁ dāni kimettha rājāpi evaṁ uṭṭhāya paraṁ māretīti ayaṁ nesaṁ adhippāyo. Upakkamiṁsūti ārabhiṁsu. Panthaduhananti panthaghātaṁ, panthe ṭhatvā corakammaṁ.",
  "atk-s0103a2:30": "94.Na hi, devāti so kira cintesi – ‘‘ayaṁ rājā saccaṁ devāti mukhapaṭiññāya dinnāya mārāpeti, handāhaṁ musāvādaṁ karomī’’ti, maraṇabhayā ‘‘na hi devā’’ti avoca.",
  "atk-s0103a2:31": "96.Ekidanti ettha idanti nipātamattaṁ, eke sattāti attho. Cārittanti micchācāraṁ. Abhijjhābyāpādāti abhijjhā ca byāpādo ca. Micchādiṭṭhīti natthi dinnantiādikā antaggāhikā paccanīkadiṭṭhi.",
  "atk-s0103a2:32": "101.Adhammarāgoti mātā mātucchā pitucchā mātulānītiādike ayuttaṭṭhāne rāgo. Visamalobhoti paribhogayuttesupi ṭhānesu atibalavalobho. Micchādhammoti purisānaṁ purisesu itthīnañca itthīsu chandarāgo.",
  "atk-s0103a2:33": "Amatteyyatātiādīsu mātu hito matteyyo, tassa bhāvo matteyyatā, mātari sammā paṭipattiyā etaṁ nāmaṁ. Tassā abhāvo ceva tappaṭipakkhatā ca amatteyyatā. Apetteyyatādīsupi eseva nayo. Na kule jeṭṭhāpacāyitāti kule jeṭṭhānaṁ apacitiyā nīcavuttiyā akaraṇabhāvo.",
  "atk-s0103a2:34": "Dasavassāyukasamayavaṇṇanā",
  "atk-s0103a2:35": "103.Yaṁ imesanti yasmiṁ samaye imesaṁ. Alaṁpateyyāti patino dātuṁ yuttā. Imāni rasānīti imāni loke aggarasāni. Atibyādippissantīti ativiya dippissanti, ayameva vā pāṭho. Kusalantipi na bhavissatīti kusalanti nāmampi na bhavissati, paññattimattampi na paññāyissatīti attho. Pujjā ca bhavissanti pāsaṁsā cāti pūjārahā ca bhavissanti pasaṁsārahā ca. Tadā kira manussā ‘‘asukena nāma mātā pahatā, pitā pahato, samaṇabrāhmaṇā jīvitā voropitā, kule jeṭṭhānaṁ atthibhāvampi na jānāti, aho puriso’’ti tameva pūjessanti ceva pasaṁsissanti ca.",
  "atk-s0103a2:36": "Nabhavissati mātāti vāti ayaṁ mayhaṁ mātāti garucittaṁ na bhavissati. Gehe mātugāmaṁ viya nānāvidhaṁ asabbhikathaṁ kathayamānā agāravupacārena upasaṅkamissanti. Mātucchādīsupi eseva nayo. Ettha ca mātucchāti mātubhaginī. Mātulānīti mātulabhariyā. Ācariyabhariyāti sippāyatanāni sikkhāpakassa ācariyassa bhariyā. Garūnaṁ dārāti cūḷapitumahāpituādīnaṁ bhariyā. Sambhedanti missībhāvaṁ, mariyādabhedaṁ vā.",
  "atk-s0103a2:37": "Tibbo āghāto paccupaṭṭhito bhavissatīti balavakopo punappunaṁ uppattivasena paccupaṭṭhito bhavissati. Aparāni dve etasseva vevacanāni. Kopo hi cittaṁ āghātetīti āghāto. Attano ca parassa ca hitasukhaṁ byāpādetīti byāpādo. Manopadūsanato manopadosoti vuccati. Tibbaṁ vadhakacittanti piyamānassāpi paraṁ māraṇatthāya vadhakacittaṁ. Tassa vatthuṁ dassetuṁ mātupi puttamhītiādi vuttaṁ. Māgavikassāti migaluddakassa.",
  "atk-s0103a2:38": "104.Satthantarakappoti satthena antarakappo. Saṁvaṭṭakappaṁ appatvā antarāva lokavināso. Antarakappo ca nāmesa dubbhikkhantarakappo rogantarakappo satthantarakappoti tividho. Tattha lobhussadāya pajāya dubbhikkhantarakappo hoti. Mohussadāya rogantarakappo. Dosussadāya satthantarakappo. Tattha dubbhikkhantarakappena naṭṭhā yebhuyyena pettivisaye upapajjanti. Kasmā? Āhāranikantiyā balavattā. Rogantarakappena naṭṭhā yebhuyyena sagge nibbattanti kasmā? Tesañhi ‘‘aho vataññesaṁ sattānaṁ evarūpo rogo na bhaveyyā’’ti mettacittaṁ uppajjatīti. Satthantarakappena naṭṭhā yebhuyyena niraye upapajjanti. Kasmā? Aññamaññaṁ balavāghātatāya.",
  "atk-s0103a2:39": "Migasaññanti ‘‘ayaṁ migo, ayaṁ migo’’ti saññaṁ. Tiṇhāni satthāni hatthesu pātubhavissantīti tesaṁ kira hatthena phuṭṭhamattaṁ yaṁkiñci antamaso tiṇapaṇṇaṁ upādāya āvudhameva bhavissati. Mā ca mayaṁ kañcīti mayaṁ kañci ekapurisampi jīvitā mā voropayimha. Mā ca amhe kocīti amhepi koci ekapuriso jīvitā mā voropayittha. Yaṁnūna mayanti ayaṁ lokavināso paccupaṭṭhito, na sakkā dvīhi ekaṭṭhāne ṭhitehi jīvitaṁ laddhunti maññamānā evaṁ cintayiṁsu. Vanagahananti vanasaṅkhātehi tiṇagumbalatādīhi gahanaṁ duppavesaṭṭhānaṁ. Rukkhagahananti rukkhehi gahanaṁ duppavesaṭṭhānaṁ. Nadīvidugganti nadīnaṁ antaradīpādīsu duggamanaṭṭhānaṁ. Pabbatavisamanti pabbatehi visamaṁ, pabbatesupi vā visamaṭṭhānaṁ. Sabhāgāyissantīti yathā ahaṁ jīvāmi diṭṭhā bho sattā, tvampi tathā jīvasīti evaṁ sammodanakathāya attanā sabhāge karissanti.",
  "atk-s0103a2:40": "Āyuvaṇṇādivaḍḍhanakathāvaṇṇanā",
  "atk-s0103a2:41": "105.Āyatanti mahantaṁ. Pāṇātipātā virameyyāmāti pāṇātipātato osakkeyyāma. Pāṇātipātaṁ virameyyāmātipi sajjhāyanti, tattha pāṇātipātaṁ pajaheyyāmāti attho. Vīsativassāyukāti mātāpitaro pāṇātipātā paṭiviratā, puttā kasmā vīsativassāyukā ahesunti khettavisuddhiyā. Tesañhi mātāpitaro sīlavanto jātā. Iti sīlagabbhe vaḍḍhitattā imāya khettavisuddhiyā dīghāyukā ahesuṁ. Ye panettha kālaṁ katvā tattheva nibbattā, te attanova sīlasampattiyā dīghāyukā ahesuṁ.",
  "atk-s0103a2:42": "Assāmāti bhaveyyāma. Cattārīsavassāyukātiādayo koṭṭhāsā adinnādānādīhi paṭiviratānaṁ vasena veditabbā.",
  "atk-s0103a2:43": "Saṅkharājauppattivaṇṇanā",
  "atk-s0103a2:44": "106.Icchāti mayhaṁ bhattaṁ dethāti evaṁ uppajjanakataṇhā. Anasananti na asanaṁ avipphārikabhāvo kāyālasiyaṁ, bhattaṁ bhuttānaṁ bhattasammadapaccayā nipajjitukāmatājanako kāyadubbalabhāvoti attho. Jarāti pākaṭajarā. Kukkuṭasampātikāti ekagāmassa chadanapiṭṭhato uppatitvā itaragāmassa chadanapiṭṭhe patanasaṅkhāto kukkuṭasampāto. Etāsu atthīti kukkuṭasampātikā. ‘‘Kukkuṭasampādikā’’tipi pāṭho, gāmantarato gāmantaraṁ kukkuṭānaṁ padasā gamanasaṅkhāto kukkuṭasampādo etāsu atthīti attho. Ubhayampetaṁ ghananivāsataṁyeva dīpeti. Avīci maññe phuṭo bhavissatīti avīcimahānirayo viya nirantarapūrito bhavissati.",
  "atk-s0103a2:45": "107. ‘‘Asītivassasahassāyukesu, bhikkhave, manussesu metteyyo nāma bhagavā loke uppajjissatī’’ti na vaḍḍhamānakavasena vuttaṁ. Na hi buddhā vaḍḍhamāne āyumhi nibbattanti, hāyamāne pana nibbattanti. Tasmā yadā taṁ āyu vaḍḍhitvā asaṅkheyyataṁ patvā puna hāyamānaṁ asītivassasahassakāle ṭhassati, tadā uppajjissatīti attho. Pariharissatīti idaṁ pana parivāretvā vicarantānaṁ vasena vuttaṁ. Yūpoti pāsādo. Raññā mahāpanādena kārāpitoti raññā hetubhūtena tassatthāya sakkena devarājena vissakammadevaputtaṁ pesetvā kārāpito. Pubbe kira dve pitāputtā naḷakārā paccekabuddhassa naḷehi ca udumbarehi ca paṇṇasālaṁ kārāpetvā taṁ tattha vāsāpetvā catūhi paccayehi upaṭṭhahiṁsu. Te kālaṁ katvā devaloke nibbattā. Tesu pitā devalokeyeva aṭṭhāsi. Putto devalokā cavitvā surucissa rañño deviyā sumedhāya kucchismiṁ nibbatto. Mahāpanādo nāma kumāro ahosi. So aparabhāge chattaṁ ussāpetvā mahāpanādo nāma rājā jāto. Athassa puññānubhāvena sakko devarājā vissakammadevaputtaṁ rañño pāsādaṁ karohīti pahiṇi so tassa pāsādaṁ nimmini pañcavīsatiyojanubbedhaṁ sattaratanamayaṁ satabhūmakaṁ. Yaṁ sandhāya jātake vuttaṁ –",
  "atk-s0103a2:46": "‘‘Panādo nāma so rājā, yassa yūpo suvaṇṇayo;",
  "atk-s0103a2:47": "Tiriyaṁ soḷasubbedho, uddhamāhu sahassadhā.",
  "atk-s0103a2:48": "Sahassakaṇḍo satageṇḍu, dhajālu haritāmayo;",
  "atk-s0103a2:49": "Anaccuṁ tattha gandhabbā, cha sahassāni sattadhā.",
  "atk-s0103a2:50": "Evametaṁ tadā āsi, yathā bhāsasi bhaddaji;",
  "atk-s0103a2:51": "Sakko ahaṁ tadā āsiṁ, veyyāvaccakaro tavā’’ti. (jā. 5.3.42);",
  "atk-s0103a2:52": "So rājā tattha yāvatāyukaṁ vasitvā kālaṁ katvā devaloke nibbatti. Tasmiṁ devaloke nibbatte so pāsādo mahāgaṅgāya anusotaṁ pati. Tassa dhurasopānasammukhaṭṭhāne payāgapatiṭṭhānaṁ nāma nagaraṁ māpitaṁ. Thupikāsammukhaṭṭhāne koṭigāmo nāma. Aparabhāge amhākaṁ bhagavato kāle so naḷakāradevaputto devalokato cavitvā manussapathe bhaddajiseṭṭhi nāma hutvā satthu santike pabbajitvā arahattaṁ pāpuṇi. So nāvāya gaṅgātaraṇadivase bhikkhusaṅghassa taṁ pāsādaṁ dassetīti vatthu vitthāretabbaṁ. Kasmā panesa pāsādo na antarahitoti? Itarassa ānubhāvā. Tena saddhiṁ puññaṁ katvā devaloke nibbattakulaputto anāgate saṅkho nāma rājā bhavissati. Tassa paribhogatthāya so pāsādo uṭṭhahissati, tasmā na antarahitoti.",
  "atk-s0103a2:53": "108.Ussāpetvāti taṁ pāsādaṁ uṭṭhāpetvā. Ajjhāvasitvāti tattha vasitvā. Taṁ datvā vissajjitvāti taṁ pāsādaṁ dānavasena datvā nirapekkho pariccāgavasena ca vissajjitvā. Kassa ca evaṁ datvāti? Samaṇādīnaṁ. Tenāha – ‘‘samaṇabrāhmaṇakapaṇaddhikavanibbakayācakānaṁ dānaṁ datvā’’ti. Kathaṁ pana so ekaṁ pāsādaṁ bahūnaṁ dassatīti? Evaṁ kirassa cittaṁ uppajjissati ‘‘ayaṁ pāsādo vippakiriyatū’’ti. So khaṇḍakhaṇḍaso vippakirissati. So taṁ alaggamānova hutvā ‘‘yo yattakaṁ icchati, so tattakaṁ gaṇhatū’’ti dānavasena vissajjissati. Tena vuttaṁ – ‘‘dānaṁ datvā metteyyassa bhagavato…pe… viharissatī’’ti. Ettakena bhagavā vaṭṭagāmikusalassa anusandhiṁ dasseti.",
  "atk-s0103a2:54": "109. Idāni vivaṭṭagāmikusalassa anusandhiṁ dassento puna attadīpā, bhikkhave, viharathātiādimāha.",
  "atk-s0103a2:55": "Bhikkhuno āyuvaṇṇādivaḍḍhanakathāvaṇṇanā",
  "atk-s0103a2:56": "110.Idaṁ kho, bhikkhave, bhikkhuno āyusminti bhikkhave yaṁ vo ahaṁ āyunāpi vaḍḍhissathāti avocaṁ, tattha idaṁ bhikkhuno āyusmiṁ idaṁ āyukāraṇanti attho. Tasmā tumhehi āyunā vaḍḍhitukāmehi ime cattāro iddhipādā bhāvetabbāti dasseti.",
  "atk-s0103a2:57": "Vaṇṇasminti yaṁ vo ahaṁ vaṇṇenapi vaḍḍhissathāti avocaṁ, idaṁ tattha vaṇṇakāraṇaṁ. Sīlavato hi avippaṭisārādīnaṁ vasena sarīravaṇṇopi kittivasena guṇavaṇṇopi vaḍḍhati. Tasmā tumhehi vaṇṇena vaḍḍhitukāmehi sīlasampannehi bhavitabbanti dasseti.",
  "atk-s0103a2:58": "Sukhasminti yaṁ vo ahaṁ sukhenapi vaḍḍhissathāti avocaṁ, idaṁ tattha vivekajaṁ pītisukhādinānappakārakaṁ jhānasukhaṁ. Tasmā tumhehi sukhena vaḍḍhitukāmehi imāni cattāri jhānāni bhāvetabbāni.",
  "atk-s0103a2:59": "Bhogasminti yaṁ vo ahaṁ bhogenapi vaḍḍhissathāti avocaṁ, ayaṁ so appamāṇānaṁ sattānaṁ appaṭikūlatāvaho sukhasayanādi ekādasānisaṁso sabbadisāvipphāritabrahmavihārabhogo. Tasmā tumhehi bhogena vaḍḍhitukāmehi ime brahmavihārā bhāvetabbā.",
  "atk-s0103a2:60": "Balasminti yaṁ vo ahaṁ balenapi vaḍḍhissathāti avocaṁ, idaṁ āsavakkhayapariyosāne uppannaṁ arahattaphalasaṅkhātaṁ balaṁ. Tasmā tumhehi balena vaḍḍhitukāmehi arahattappattiyā yogo karaṇīyo.",
  "atk-s0103a2:61": "Yathayidaṁ, bhikkhave, mārabalanti yathā idaṁ devaputtamāramaccumārakilesamārānaṁ balaṁ duppasahaṁ durabhisambhavaṁ, evaṁ aññaṁ loke ekabalampi na samanupassāmi. Tampi balaṁ idameva arahattaphalaṁ pasahati abhibhavati ajjhottharati. Tasmā ettheva yogo karaṇīyoti dasseti.",
  "atk-s0103a2:62": "Evamidaṁ puññanti evaṁ idaṁ lokuttarapuññampi yāva āsavakkhayā pavaḍḍhatīti vivaṭṭagāmikusalānusandhiṁ niṭṭhapento arahattanikūṭena desanaṁ niṭṭhapesi. Suttapariyosāne vīsati bhikkhusahassāni arahattaṁ pāpuṇiṁsu. Caturāsīti pāṇasahassāni amatapānaṁ piviṁsūti.",
  "atk-s0103a2:63": "Sumaṅgalavilāsiniyā dīghanikāyaṭṭhakathāya",
  "atk-s0103a2:64": "Cakkavattisuttavaṇṇanā niṭṭhitā."
}