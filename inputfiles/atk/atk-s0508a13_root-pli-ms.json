{
  "atk-s0508a13:0": "3. Tikanipāto",
  "atk-s0508a13:1": "1. Aṅgaṇikabhāradvājattheragāthāvaṇṇanā",
  "atk-s0508a13:2": "Tikanipāte ayoni suddhimanvesanti āyasmato aṅgaṇikabhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito ekatiṁse kappe sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannamānaso pañcapatiṭṭhitena vanditvā añjaliṁ paggaṇhi. So tena puññakammena devamanussesu saṁsaranto imasmiṁ buddhuppāde himavantasamīpe ukkaṭṭhe nāma nagare vibhavasampannassa brāhmaṇassa gehe nibbattitvā aṅgaṇikabhāradvājoti laddhanāmo vayappatto vijjāsippesu nipphattiṁ gato nekkhammajjhāsayatāya paribbājakapabbajjaṁ pabbajitvā amaraṁ tapaṁ caranto tattha tattha vicaranto sammāsambuddhaṁ janapadacārikaṁ carantaṁ disvā pasannamānaso satthu santike dhammaṁ sutvā taṁ micchātapaṁ pahāya sāsane pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 1.23.48-51) –",
  "atk-s0508a13:3": "‘‘Usabhaṁ pavaraṁ vīraṁ, vessabhuṁ vijitāvinaṁ;",
  "atk-s0508a13:4": "Pasannacitto sumano, buddhaseṭṭhamavandahaṁ.",
  "atk-s0508a13:5": "‘‘Ekatiṁse ito kappe, yaṁ kammamakariṁ tadā;",
  "atk-s0508a13:6": "Duggatiṁ nābhijānāmi, vandanāya idaṁ phalaṁ.",
  "atk-s0508a13:7": "‘‘Catuvīsatikappamhi, vikatānandanāmako;",
  "atk-s0508a13:8": "Sattaratanasampanno, cakkavattī mahabbalo.",
  "atk-s0508a13:9": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:10": "Chaḷabhiñño pana hutvā vimuttisukhena viharanto ñātīnaṁ anukampāya attano jātibhūmiṁ gantvā bahū ñātake saraṇesu ca sīlesu ca patiṭṭhāpetvā tato nivattitvā kururaṭṭhe kuṇḍiyassa nāma nigamassa avidūre araññe vasanto kenacideva karaṇīyena uggārāmaṁ gato uttarāpathato āgatehi sandiṭṭhehi brāhmaṇehi samāgato tehi, ‘‘bho bhāradvāja, kiṁ disvā brāhmaṇānaṁ samayaṁ pahāya imaṁ samayaṁ gaṇhī’’ti pucchito tesaṁ ito buddhasāsanato bahiddhā suddhi natthīti dassento –",
  "atk-s0508a13:11": "219.",
  "atk-s0508a13:12": " ‘‘Ayoni suddhimanvesaṁ, aggiṁ paricariṁ vane;",
  "atk-s0508a13:13": "Suddhimaggaṁ ajānanto, akāsiṁ amaraṁ tapa’’nti. – paṭhamaṁ gāthamāha;",
  "atk-s0508a13:14": "Tattha ayonīti ayoniso anupāyena. Suddhinti saṁsārasuddhiṁ bhavanissaraṇaṁ. Anvesanti gavesanto. Aggiṁ paricariṁ vaneti ‘‘ayaṁ suddhimaggo’’ti adhippāyena araññāyatane aggihutasālāyaṁ agyāgāraṁ katvā āhutiṁ paggaṇhanto aggidevaṁ paricariṁ vede vuttavidhinā pūjesiṁ. Suddhimaggaṁ ajānanto, akāsiṁ amaraṁ tapanti suddhiyā nibbānassa maggaṁ ajānanto aggiparicaraṇaṁ viya pañcatapatappanādiattakilamathānuyogaṁ ‘‘suddhimaggo’’ti maññāya akāsiṁ acariṁ paṭipajjiṁ.",
  "atk-s0508a13:15": "Evaṁ thero assamato assamaṁ gacchanto viya vede vuttavidhinā aggiparicaraṇādinā anuṭṭhāya suddhiyā appattabhāvena bahiddhā suddhiyā abhāvaṁ dassetvā idāni imasmiṁyeva sāsane suddhi ca mayā adhigatāti dassento –",
  "atk-s0508a13:16": "220.",
  "atk-s0508a13:17": " ‘‘Taṁ sukhena sukhaṁ laddhaṁ, passa dhammasudhammataṁ;",
  "atk-s0508a13:18": "Tisso vijjā anuppattā, kataṁ buddhassa sāsana’’nti. – dutiyagāthamāha;",
  "atk-s0508a13:19": "Tattha tanti yassatthāya suddhiṁ anvesanto tassa maggaṁ ajānanto aggiṁ paricariṁ amaraṁ tapaṁ acariṁ, taṁ nibbānasukhaṁ sukhena samathavipassanāya sukhāya paṭipadāya attakilamathānuyogaṁ anupagamma mayā laddhaṁ pattaṁ adhigataṁ. Passa dhammasudhammatanti satthu sāsanadhammassa sudhammataṁ aviparītaniyyānikadhammasabhāvaṁ passa jānāhīti dhammālapanavasena vadati, attānaṁ vā ālapati. Tassa laddhabhāvaṁ pana dassento –",
  "atk-s0508a13:20": "‘‘Tisso vijjā anuppattā, kataṁ buddhassa sāsana’’nti. –",
  "atk-s0508a13:21": "Āha , taṁ vuttatthameva. Evaṁ suddhiyā adhigatattā ‘‘ito paṭṭhāyāhaṁ paramatthato brāhmaṇo’’ti dassento –",
  "atk-s0508a13:22": "221.",
  "atk-s0508a13:23": " ‘‘Brahmabandhu pure āsiṁ, idāni khomhi brāhmaṇo;",
  "atk-s0508a13:24": "Tevijjo nhātakocamhi, sottiyo camhi vedagū’’ti. – tatiyaṁ gāthamāha;",
  "atk-s0508a13:25": "Tassattho – ito pubbe jātimattena brāhmaṇabhāvato brāhmaṇānaṁ samaññāya brahmabandhu nāma āsiṁ. Bāhitapāpattā pana idāni kho arahattādhigamena paramatthato brāhmaṇo ca amhi. Ito pubbe bhavasañcayakarānaṁ tissannaṁ vedasaṅkhātānaṁ vijjānaṁ ajjhayanena samaññāmattena tevijjo nāma hutvā idāni bhavakkhayakarāya vijjāya vasena tissannaṁ vijjānaṁ adhigatattā paramatthato tevijjo ca amhi. Tathā ito pubbe bhavassādagadhitāya nhātakavatanipphattiyā samaññāmattena nhātako nāma hutvā idāni aṭṭhaṅgikamaggajalena suvikkhālitakilesamalatāya paramatthato nhātako camhi. Ito pubbe avimuttabhavassādamantajjhānena vohāramattato sottiyo nāma hutvā idāni suvimuttabhavassādadhammajjhānena paramatthato sottiyo camhi. Ito pubbe appaṭinissaṭṭhapāpadhammānaṁ vedānaṁ gatamattena vedagū nāma hutvā idāni vedasaṅkhātena maggañāṇena saṁsāramahoghassa vedassa catusaccassa ca pāraṁ gatattā adhigatattā ñātattā paramatthato vedagū jātoti. Taṁ sutvā brāhmaṇā sāsane uḷāraṁ pasādaṁ pavedesuṁ.",
  "atk-s0508a13:26": "Aṅgaṇikabhāradvājattheragāthāvaṇṇanā niṭṭhitā.",
  "atk-s0508a13:27": "2. Paccayattheragāthāvaṇṇanā",
  "atk-s0508a13:28": "Pañcāhāhaṁpabbajitoti āyasmato paccayattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ vinatāya nāma nadiyā tīre gacchantaṁ disvā pasannamānaso manuññadassanāni mahantāni udumbaraphalāni ocinitvā upanāmesi. So tena puññakammena sugatīsuyeva saṁsaranto imasmiṁ bhaddakappe kassape bhagavati loke uppajjitvā pavattavaradhammacakke veneyyajanānuggahaṁ karonte tassa sāsane pabbajitvā vipassanaṁ paṭṭhapetvā bhāvanamanuyuñjanto ekadivasaṁ saṁsāradukkhaṁ cintetvā",
  "atk-s0508a13:29": "Ativiya sañjātasaṁvego vihāre nisinno ‘‘arahattaṁ appatvā ito na nikkhamissāmī’’ti cittaṁ adhiṭṭhāya vāyamanto ñāṇassa aparipakkattā vipassanaṁ ussukkāpetuṁ nāsakkhi. So kālaṅkatvā devamanussesu saṁsaranto imasmiṁ buddhuppāde rohitanagare khattiyakule nibbattitvā paccayoti laddhanāmo vayappatto pitu accayena rajje patiṭṭhito ekadivasaṁ mahārājabaliṁ kātuṁ ārabhi. Tattha mahājano sannipati. Tasmiṁ samāgame tassa pasādañjananatthaṁ satthā mahājanassa pekkhantasseva ākāse vessavaṇena nimmite ratanamayakūṭāgāre ratanamayasīhāsane nisīditvā dhammaṁ desesi. Mahato janakāyassa dhammābhisamayo ahosi. Taṁ dhammaṁ sutvā paccayarājāpi rajjaṁ pahāya purimahetusañcodito pabbaji. So yathā kassapassa bhagavato kāle paṭiññaṁ akāsi, evaṁ paṭiññaṁ katvā vihāraṁ pavisitvā vipassanaṁ vaḍḍhento ñāṇassa paripākaṁ gatattā tāvadeva arahattaṁ pāpuṇi. Tena vuttaṁ apadāne (apa. thera 1.39.15-20) –",
  "atk-s0508a13:30": "‘‘Vinatānadiyā tīre, vihāsi purisuttamo;",
  "atk-s0508a13:31": "Addasaṁ virajaṁ buddhaṁ, ekaggaṁ susamāhitaṁ.",
  "atk-s0508a13:32": "‘‘Tasmiṁ pasannamānaso, kilesamaladhovane;",
  "atk-s0508a13:33": "Udumbaraphalaṁ gayha, buddhaseṭṭhassadāsahaṁ.",
  "atk-s0508a13:34": "‘‘Ekanavutito kappe, yaṁ phalamadadiṁ tadā;",
  "atk-s0508a13:35": "Duggatiṁ nābhijānāmi, phaladānassidaṁ phalaṁ.",
  "atk-s0508a13:36": "‘‘Imamhi bhaddake kappe, saṁviggamānamānaso;",
  "atk-s0508a13:37": "Kassapassa bhagavato, sāsane pabbajiṁ ahaṁ.",
  "atk-s0508a13:38": "‘‘Tathā pabbajito santo, bhāvanaṁ anuyuñjisaṁ;",
  "atk-s0508a13:39": "Na vihārā nikkhamissaṁ, iti katvāna mānasaṁ.",
  "atk-s0508a13:40": "‘‘Uttamatthaṁ asampatto, na ca pattomhi tāvade;",
  "atk-s0508a13:41": "Idāni pana ñāṇassa, paripākena nibbuto;",
  "atk-s0508a13:42": "Pattomhi acalaṁ ṭhānaṁ, phusitvā accutaṁ padaṁ.",
  "atk-s0508a13:43": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:44": "Arahattaṁ pana patvā attano paṭipattikittanamukhena aññaṁ byākaronto –",
  "atk-s0508a13:45": "222.",
  "atk-s0508a13:46": " ‘‘Pañcāhāhaṁ pabbajito, sekho appattamānaso;",
  "atk-s0508a13:47": "Vihāraṁ me paviṭṭhassa, cetaso paṇidhī ahu.",
  "atk-s0508a13:48": "223.",
  "atk-s0508a13:49": " ‘‘Nāsissaṁ na pivissāmi, vihārato na nikkhame;",
  "atk-s0508a13:50": "Napi passaṁ nipātessaṁ, taṇhāsalle anūhate.",
  "atk-s0508a13:51": "224.",
  "atk-s0508a13:52": " ‘‘Tassa mevaṁ viharato, passa vīriyaparakkamaṁ;",
  "atk-s0508a13:53": "Tisso vijjā anuppattā, kataṁ buddhassa sāsana’’nti. –",
  "atk-s0508a13:54": "Imā tisso gāthā abhāsi.",
  "atk-s0508a13:55": "Tattha pañcāhāhaṁ pabbajitoti pañcāho ahaṁ, pabbajito hutvā pañcāho, pabbajitadivasato pañcamo aho niṭṭhitoti attho. Sekho appattamānasoti adhisīlasikkhādīnaṁ sikkhanato sekho. Anavasesato mānaṁ siyati samucchindatīti mānaso, aggamaggo, taṁnibbattito mānasato āgataṁ mānasaṁ, arahattaṁ, taṁ, so vā appatto etenāti appattamānaso. Vihāraṁ me paviṭṭhassa, cetaso paṇidhī ahūti evaṁ sekhassa me vasanakavihāraṁ ovarakaṁ paviṭṭhassa sato evarūpo idāni vuccamānākāro cetopaṇidhi ahosi, evaṁ mayā cittaṁ paṇihitanti attho.",
  "atk-s0508a13:56": "Nāsissantiādinā cittapaṇidhiṁ dasseti. Tattha nāsissanti yaṁkiñci bhojanaṁ na bhuñjissaṁ na bhuñjissāmi taṇhāsalle mama hadayagate anūhate anuddhateti evaṁ sabbapadesu yojetabbaṁ. Na pivissāmīti yaṁkiñci pātabbaṁ na pivissāmi. Vihārato na nikkhameti imasmā idāni mayā nisinnagabbhato na nikkhameyyaṁ. Napi passaṁ nipātessanti mama sarīrassa dvīsu passesu ekampi passaṁ kāyakilamathavinodanatthaṁ na nipātessaṁ, ekapassenapi na nipajjissāmīti attho.",
  "atk-s0508a13:57": "Tassa mevaṁ viharatoti tassa me evaṁ cittaṁ paṇidhāya daḷhavīriyādhiṭṭhānaṁ katvā vipassanānuyogavasena viharato. Passa vīriyaparakkamanti vidhinā īrayitabbato ‘‘vīriyaṁ’’ paraṁ ṭhānaṁ akkamanato ‘‘parakkamo’’ti ca laddhanāmaṁ ussoḷhībhūtaṁ vāyāmaṁ passa jānāhi. Yassa panānubhāvena mayā tisso vijjā anuppattā, kataṁ buddhassa sāsananti vuttatthameva.",
  "atk-s0508a13:58": "Paccayattheragāthāvaṇṇanā niṭṭhitā.",
  "atk-s0508a13:59": "3. Bākulattheragāthāvaṇṇanā",
  "atk-s0508a13:60": "Yopubbe karaṇīyānīti āyasmato bākulattherassa gāthā. Kā uppatti? Ayampi kira atīte ito kappasatasahassādhikassa asaṅkhyeyyassa matthake anomadassissa bhagavato uppattito puretarameva brāhmaṇakule nibbattitvā vayappatto tayo vede uggahetvā tattha sāraṁ apassanto ‘‘samparāyikatthaṁ gavesissāmī’’ti isipabbajjaṁ pabbajitvā pabbatapāde viharanto pañcābhiññāaṭṭhasamāpattilābhī hutvā viharanto buddhuppādaṁ sutvā satthu santikaṁ gantvā dhammaṁ sutvā saraṇesu patiṭṭhito satthu udarābādhe uppanne araññato bhesajjāni āharitvā taṁ vūpasametvā tattha puññaṁ ārogyatthāya pariṇāmetvā tato cuto brahmaloke nibbattitvā ekaṁ asaṅkhyeyyaṁ devamanussesu saṁsaranto padumuttarabuddhakāle haṁsavatīnagare kulagehe nibbatto satthāraṁ ekaṁ bhikkhuṁ appābādhānaṁ aggaṭṭhāne ṭhapentaṁ disvā sayaṁ taṁ ṭhānantaraṁ ākaṅkhanto paṇidhānaṁ katvā yāvajīvaṁ kusalaṁ upacinitvā sugatīsuyeva saṁsaranto vipassissa bhagavato nibbattito puretarameva bandhumatīnagare brāhmaṇakule nibbatto purimanayeneva isipabbajjaṁ pabbajitvā jhānābhiññālābhī hutvā pabbatapāde vasanto buddhuppādaṁ sutvā satthu santikaṁ gantvā dhammaṁ sutvā saraṇesu patiṭṭhito bhikkhūnaṁ tiṇapupphakaroge uppanne taṁ vūpasametvā tattha yāvatāyukaṁ ṭhatvā tato cuto brahmaloke nibbattitvā ekanavutikappe devamanussesu saṁsaranto kassapassa bhagavato kāle bārāṇasiyaṁ kulagehe nibbattitvā gharāvāsaṁ vasanto ekaṁ jiṇṇaṁ vinassamānaṁ mahāvihāraṁ disvā tattha uposathāgārādikaṁ sabbaṁ āvasathaṁ kāretvā tattha bhikkhusaṅghassa sabbaṁ bhesajjaṁ paṭiyādetvā yāvajīvaṁ kusalaṁ katvā ekaṁ buddhantaraṁ devamanussesu saṁsaranto amhākaṁ bhagavato uppattito puretarameva kosambiyaṁ seṭṭhigehe nibbatti. So arogabhāvāya mahāyamunāya nhāpiyamāno dhātiyā hatthato macchena gilito macche kevaṭṭahatthagate bārāṇasiseṭṭhibhariyāya vikkiṇitvā gahite phāliyamānepi puññabalena arogoyeva hutvā tāya puttoti gahetvā posiyamāno taṁ pavattiṁ sutvā janakehi mātāpitūhi ‘‘ayaṁ amhākaṁ putto, detha no putta’’nti anuyoge kate raññā ‘‘ubhayesampi sādhāraṇo hotū’’ti dvinnaṁ kulānaṁ dāyādabhāvena vinicchayaṁ katvā ṭhapitattā bākuloti laddhanāmo vayappatto hutvā mahatiṁ sampattiṁ anubhavanto āsītiko hutvā satthu santike dhammaṁ sutvā paṭiladdhasaddho pabbajitvā sattāhameva puthujjano ahosi, aṭṭhame aruṇe saha paṭisambhidāhi arahattaṁ pāpuṇi. Tena vuttaṁ apadāne (apa. thera 1.40.386-411) –",
  "atk-s0508a13:61": "‘‘Himavantassāvidūre , sobhito nāma pabbato;",
  "atk-s0508a13:62": "Assamo sukato mayhaṁ, sakasissehi māpito.",
  "atk-s0508a13:63": "‘‘Maṇḍapā ca bahū tattha, pupphitā sindhuvārakā;",
  "atk-s0508a13:64": "Kapitthā ca bahū tattha, pupphitā jīvajīvakā.",
  "atk-s0508a13:65": "‘‘Nigguṇḍiyo bahū tattha, badarāmalakāni ca;",
  "atk-s0508a13:66": "Phārusakā alābū ca, puṇḍarīkā ca pupphitā.",
  "atk-s0508a13:67": "‘‘Āḷakā beluvā tattha, kadalī mātuluṅgakā;",
  "atk-s0508a13:68": "Mahānāmā bahū tattha, ajjunā ca piyaṅgukā.",
  "atk-s0508a13:69": "‘‘Kosambā saḷalā nimbā, nigrodhā ca kapitthanā;",
  "atk-s0508a13:70": "Ediso assamo mayhaṁ, sasissohaṁ tahiṁ vasiṁ.",
  "atk-s0508a13:71": "‘‘Anomadassī bhagavā, sayambhū lokanāyako;",
  "atk-s0508a13:72": "Gavesaṁ paṭisallānaṁ, mamassamamupāgami.",
  "atk-s0508a13:73": "‘‘Upetamhi mahāvīre, anomadassimahāyase;",
  "atk-s0508a13:74": "Khaṇena lokanāthassa, vātābādho samuṭṭhahi.",
  "atk-s0508a13:75": "‘‘Vicaranto araññamhi, addasaṁ lokanāyakaṁ;",
  "atk-s0508a13:76": "Upagantvāna sambuddhaṁ, cakkhumantaṁ mahāyasaṁ.",
  "atk-s0508a13:77": "‘‘Iriyañcāpi disvāna, upalakkhesahaṁ tadā;",
  "atk-s0508a13:78": "Asaṁsayañhi buddhassa, byādhi no udapajjatha.",
  "atk-s0508a13:79": "‘‘Khippaṁ assamamāgañchiṁ, mama sissāna santike;",
  "atk-s0508a13:80": "Bhesajjaṁ kattukāmohaṁ, sisse āmantayiṁ tadā.",
  "atk-s0508a13:81": "‘‘Paṭissuṇitvāna me vākyaṁ, sissā sabbe sagāravā;",
  "atk-s0508a13:82": "Ekajjhaṁ sannipatiṁsu, satthugāravatā mama.",
  "atk-s0508a13:83": "‘‘Khippaṁ pabbatamāruyha, sabbosadhamahāsahaṁ;",
  "atk-s0508a13:84": "Pānīyayogaṁ katvāna, buddhaseṭṭhassadāsahaṁ.",
  "atk-s0508a13:85": "‘‘Paribhutte mahāvīre, sabbaññulokanāyake;",
  "atk-s0508a13:86": "Khippaṁ vāto vūpasami, sugatassa mahesino.",
  "atk-s0508a13:87": "‘‘Passaddhaṁ darathaṁ disvā, anomadassī mahāyaso;",
  "atk-s0508a13:88": "Sakāsane nisīditvā, imā gāthā abhāsatha.",
  "atk-s0508a13:89": "‘‘Yo me pādāsi bhesajjaṁ, byādhiñca samayī mama;",
  "atk-s0508a13:90": "Tamahaṁ kittayissāmi, suṇātha mama bhāsato.",
  "atk-s0508a13:91": "‘‘Kappasatasahassāni, devaloke ramissati;",
  "atk-s0508a13:92": "Vādite tūriye tattha, modissati sadā ayaṁ.",
  "atk-s0508a13:93": "‘‘Manussalokamāgantvā , sukkamūlena codito;",
  "atk-s0508a13:94": "Sahassakkhattuṁ rājā ca, cakkavattī bhavissati.",
  "atk-s0508a13:95": "‘‘Pañcapaññāsakappamhi, anomo nāma khattiyo;",
  "atk-s0508a13:96": "Cāturanto vijitāvī, jambumaṇḍassa issaro.",
  "atk-s0508a13:97": "‘‘Sattaratanasampanno, cakkavattī mahabbalo;",
  "atk-s0508a13:98": "Tāvatiṁsepi khobhetvā, issaraṁ kārayissati.",
  "atk-s0508a13:99": "‘‘Devabhūto manusso vā, appābādho bhavissati;",
  "atk-s0508a13:100": "Pariggahaṁ vivajjetvā, byādhiṁ loke tarissati.",
  "atk-s0508a13:101": "‘‘Aparimeyye ito kappe, okkākakulasambhavo;",
  "atk-s0508a13:102": "Gotamo nāma gottena, satthā loke bhavissati.",
  "atk-s0508a13:103": "‘‘Tassa dhammesu dāyādo, oraso dhammanimmito;",
  "atk-s0508a13:104": "Sabbāsave pariññāya, nibbāyissatināsavo.",
  "atk-s0508a13:105": "‘‘Kilese jhāpayitvāna, taṇhāsotaṁ tarissati;",
  "atk-s0508a13:106": "Bākulo nāma nāmena, hessati satthu sāvako.",
  "atk-s0508a13:107": "‘‘Idaṁ sabbaṁ abhiññāya, gotamo sakyapuṅgavo;",
  "atk-s0508a13:108": "Bhikkhusaṅghe nisīditvā, etadagge ṭhapessati.",
  "atk-s0508a13:109": "‘‘Anomadassī bhagavā, sayambhū lokanāyako;",
  "atk-s0508a13:110": "Vivekānuvilokento, mamassamamupāgami.",
  "atk-s0508a13:111": "‘‘Upāgataṁ mahāvīraṁ, sabbaññuṁ lokanāyakaṁ;",
  "atk-s0508a13:112": "Sabbosadhena tappesiṁ, pasanno sehi pāṇibhi.",
  "atk-s0508a13:113": "‘‘Tassa me sukataṁ kammaṁ, sukhette bījasampadā;",
  "atk-s0508a13:114": "Khepetuṁ neva sakkomi, tadā hi sukataṁ mama.",
  "atk-s0508a13:115": "‘‘Lābhā mama suladdhaṁ me, yohaṁ addakkhi nāyakaṁ;",
  "atk-s0508a13:116": "Tena kammāvasesena, pattomhi acalaṁ padaṁ.",
  "atk-s0508a13:117": "‘‘Sabbametaṁ abhiññāya, gotamo sakyapuṅgavo;",
  "atk-s0508a13:118": "Bhikkhusaṅghe nisīditvā, etadagge ṭhapesi maṁ.",
  "atk-s0508a13:119": "‘‘Aparimeyye ito kappe, yaṁ kammamakariṁ tadā;",
  "atk-s0508a13:120": "Duggatiṁ nābhijānāmi, bhesajjassa idaṁ phalaṁ.",
  "atk-s0508a13:121": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:122": "Arahattaṁ pana patvā ekadivasaṁ satthārā attano sāvake paṭipāṭiyā ṭhānantare ṭhapentena appābādhānaṁ aggaṭṭhāne ṭhapito so parinibbānasamaye saṅghamajjhe bhikkhūnaṁ ovādamukhena aññaṁ byākaronto –",
  "atk-s0508a13:123": "225.",
  "atk-s0508a13:124": " ‘‘Yo pubbe karaṇīyāni, pacchā so kātumicchati;",
  "atk-s0508a13:125": "Sukhā so dhaṁsate ṭhānā, pacchā ca manutappati.",
  "atk-s0508a13:126": "226.",
  "atk-s0508a13:127": " ‘‘Yañhi kayirā tañhi vade, yaṁ na kayirā na taṁ vade;",
  "atk-s0508a13:128": "Akarontaṁ bhāsamānaṁ, parijānanti paṇḍitā.",
  "atk-s0508a13:129": "227.",
  "atk-s0508a13:130": " ‘‘Susukhaṁ vata nibbānaṁ, sammāsambuddhadesitaṁ;",
  "atk-s0508a13:131": "Asokaṁ virajaṁ khemaṁ, yattha dukkhaṁ nirujjhatī’’ti. – gāthāttayamabhāsi;",
  "atk-s0508a13:132": "Tattha yo pubbe karaṇīyāni, pacchā so kātumicchatīti yo puggalo pubbe puretaraṁ jarārogādīhi anabhibhūtakāleyeva kātabbāni attano hitasukhāvahāni kammāni pamādavasena akatvā pacchā so kātabbakālaṁ atikkamitvā kātuṁ icchati. Soti ca nipātamattaṁ. Tadā pana jarārogādīhi abhibhūtattā kātuṁ na sakkoti, asakkonto ca sukhā so dhaṁsate ṭhānā, pacchā ca manutappatīti so puggalo sukhā ṭhānā saggato nibbānato ca tadupāyassa anuppāditattā parihāyanto ‘‘akataṁ me kalyāṇa’’ntiādinā (ma. ni. 3.248; netti. 120) pacchā ca anutappati vippaṭisāraṁ āpajjati. Ma-kāro padasandhikaro. Ahaṁ pana karaṇīyaṁ katvā eva tumhe evaṁ vadāmīti dassento ‘‘yañhi kayirā’’ti dutiyaṁ gāthamāha.",
  "atk-s0508a13:133": "Tattha parijānantīti ‘‘ettako aya’’nti paricchijja jānanti na bahuṁ maññantīti attho. Sammāpaṭipattivasena hi yathāvādī tathākārī eva sobhati, na tato aññathā. Karaṇīyapariyāyena sādhāraṇato vuttamatthaṁ idāni sarūpato dassetuṁ ‘‘susukhaṁ vatā’’tiādinā tatiyaṁ gāthamāha. Tassattho – sammā sāmaṁ sabbadhammānaṁ buddhattā sammāsambuddhena bhagavatā desitaṁ sabbaso sokahetūnaṁ abhāvato asokaṁ vigatarāgādirajattā virajaṁ catūhi yogehi anupaddutattā khemaṁ nibbānaṁ suṭṭhu sukhaṁ vata, kasmā? Yattha yasmiṁ nibbāne sakalaṁ vaṭṭadukkhaṁ nirujjhati accantameva vūpasamatīti.",
  "atk-s0508a13:134": "Bākulattheragāthāvaṇṇanā niṭṭhitā.",
  "atk-s0508a13:135": "4. Dhaniyattheragāthāvaṇṇanā",
  "atk-s0508a13:136": "Sukhañcejīvituṁ iccheti āyasmato dhaniyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso naḷamālāya pūjaṁ akāsi. So tena puññakammena devamanussesu saṁsaranto imasmiṁ buddhuppāde rājagahe kumbhakārakule nibbattitvā dhaniyoti laddhanāmo vayappatto kumbhakārakammena jīvati. Tena ca samayena satthā dhaniyassa kumbhakārassa sālāyaṁ nisīditvā pukkusātissa kulaputtassa chadhātuvibhaṅgasuttaṁ (ma. ni. 3.342 ādayo) desesi. So taṁ sutvā katakicco ahosi. Dhaniyo tassa parinibbutabhāvaṁ sutvā ‘‘niyyānikaṁ vata buddhasāsanaṁ, yattha ekarattiparicayenāpi vaṭṭadukkhato muñcituṁ sakkā’’ti paṭiladdhasaddho pabbajitvā kuṭimaṇḍanānuyutto viharanto kuṭikaraṇaṁ paṭicca bhagavatā garahito saṅghike senāsane vasanto vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.48.1-7) –",
  "atk-s0508a13:137": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a13:138": "Vipinaggena gacchantaṁ, addasaṁ lokanāyakaṁ.",
  "atk-s0508a13:139": "‘‘Naḷamālaṁ gahetvāna, nikkhamanto ca tāvade;",
  "atk-s0508a13:140": "Tatthaddasāsiṁ sambuddhaṁ, oghatiṇṇamanāsavaṁ.",
  "atk-s0508a13:141": "‘‘Pasannacitto sumano, naḷamālamapūjayiṁ;",
  "atk-s0508a13:142": "Dakkhiṇeyyaṁ mahāvīraṁ, sabbalokānukampakaṁ.",
  "atk-s0508a13:143": "‘‘Ekatiṁse ito kappe, yaṁ mālamabhiropayiṁ;",
  "atk-s0508a13:144": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a13:145": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:146": "Arahattaṁ pana patvā ye bhikkhū dhutaṅgasamādhānena attānaṁ ukkaṁsetvā saṅghabhattādiṁ sādiyante aññe bhikkhū avajānanti, tesaṁ ovādadānamukhena aññaṁ byākaronto –",
  "atk-s0508a13:147": "228.",
  "atk-s0508a13:148": " ‘‘Sukhañce jīvituṁ icche, sāmaññasmiṁ apekkhavā;",
  "atk-s0508a13:149": "Saṅghikaṁ nātimaññeyya, cīvaraṁ pānabhojanaṁ.",
  "atk-s0508a13:150": "229.",
  "atk-s0508a13:151": " Sukhañce jīvituṁ icche, sāmaññasmiṁ apekkhavā;",
  "atk-s0508a13:152": "Ahi mūsikasobbhaṁva, sevetha sayanāsanaṁ.",
  "atk-s0508a13:153": "230.",
  "atk-s0508a13:154": " Sukhañce jīvituṁ icche, sāmaññasmiṁ apekkhavā;",
  "atk-s0508a13:155": "Itarītarena tusseyya, ekadhammañca bhāvaye’’ti. – tisso gāthā abhāsi;",
  "atk-s0508a13:156": "Tattha sukhañce jīvituṁ icche, sāmaññasmiṁ apekkhavāti sāmaññasmiṁ samaṇabhāve apekkhavā sikkhāya tibbagāravo hutvā sukhaṁ jīvituṁ iccheyya ce, anesanaṁ pahāya sāmaññasukhena sace jīvitukāmoti attho . Saṅghikaṁ nātimaññeyya, cīvaraṁ pānabhojananti saṅghato ābhataṁ cīvaraṁ āhāraṁ na avamaññeyya, saṅghassa uppajjanakalābho nāma parisuddhuppādo hotīti taṁ paribhuñjantassa ājīvapārisuddhisambhavena sāmaññasukhaṁ hatthagatamevāti adhippāyo. Ahi mūsikasobbhaṁvāti ahi viya mūsikāya khatabilaṁ sevetha seveyya senāsanaṁ. Yathā nāma sappo sayamattano āsayaṁ akatvā mūsikāya aññena vā kate āsaye vasitvā yena kāmaṁ pakkamati, evamevaṁ bhikkhu sayaṁ senāsanakaraṇā saṁkilesaṁ anāpajjitvā yattha katthaci vasitvā pakkameyyāti attho.",
  "atk-s0508a13:157": "Idāni vutte avutte ca paccaye yathālābhasantoseneva sāmaññasukhaṁ hoti, na aññathāti dassento āha ‘‘itarītarena tusseyyā’’ti, yena kenaci hīnena vā paṇītena vā yathāladdhena paccayena santosaṁ āpajjeyyāti attho. Ekadhammanti appamādabhāvaṁ, tañhi anuyuñjantassa anavajjaṁ sabbaṁ lokiyasukhaṁ lokuttarasukhañca hatthagatameva hoti. Tenāha bhagavā – ‘‘appamatto hi jhāyanto, pappoti vipulaṁ sukha’’nti (ma. ni. 2.352; dha. pa. 27).",
  "atk-s0508a13:158": "Dhaniyattheragāthāvaṇṇanā niṭṭhitā.",
  "atk-s0508a13:159": "5. Mātaṅgaputtattheragāthāvaṇṇanā",
  "atk-s0508a13:160": "Atisītanti āyasmato mātaṅgaputtattherassa gāthā. Kā uppatti? Ayaṁ kira padumuttarassa bhagavato kāle himavantasamīpe mahato jātassarassa heṭṭhā mahati nāgabhavane mahānubhāvo nāgarājā hutvā nibbatto ekadivasaṁ nāgabhavanato nikkhamitvā vicaranto satthāraṁ ākāsena gacchantaṁ disvā pasannamānaso attano sīsamaṇinā pūjaṁ akāsi. So tena puññakammena devamanussesu saṁsaranto imasmiṁ buddhuppāde kosalaraṭṭhe mātaṅgassa nāma kuṭumbikassa putto hutvā nibbatto mātaṅgaputtotveva paññāyittha. So viññutaṁ patto alasajātiko hutvā kiñci kammaṁ akaronto ñātakehi aññehi ca garahito ‘‘sukhajīvino ime samaṇā sakyaputtiyā’’ti sukhajīvitaṁ ākaṅkhanto bhikkhūhi kataparicayo hutvā satthāraṁ upasaṅkamitvā dhammaṁ sutvā paṭiladdhasaddho pabbajitvā aññe bhikkhū iddhimante disvā iddhibalaṁ patthetvā satthu santike kammaṭṭhānaṁ gahetvā bhāvanaṁ anuyuñjanto chaḷabhiñño ahosi. Tena vuttaṁ apadāne (apa. thera 2.48.8-29) –",
  "atk-s0508a13:161": "‘‘Padumuttaro nāma jino, sabbadhammāna pāragū;",
  "atk-s0508a13:162": "Vivekakāmo sambuddho, gacchate anilañjase.",
  "atk-s0508a13:163": "‘‘Avidūre himavantassa, mahājātassaro ahu;",
  "atk-s0508a13:164": "Tattha me bhavanaṁ āsi, puññakammena saṁyutaṁ.",
  "atk-s0508a13:165": "‘‘Bhavanā abhinikkhamma, addasaṁ lokanāyakaṁ;",
  "atk-s0508a13:166": "Indīvaraṁva jalitaṁ, ādittaṁva hutāsanaṁ.",
  "atk-s0508a13:167": "‘‘Vicinaṁ naddasaṁ pupphaṁ, pūjayissanti nāyakaṁ;",
  "atk-s0508a13:168": "Sakaṁ cittaṁ pasādetvā, avandiṁ satthuno ahaṁ.",
  "atk-s0508a13:169": "‘‘Mama sīse maṇiṁ gayha, pūjayiṁ lokanāyakaṁ;",
  "atk-s0508a13:170": "Imāya maṇipūjāya, vipāko hotu bhaddako.",
  "atk-s0508a13:171": "‘‘Padumuttaro lokavidū, āhutīnaṁ paṭiggaho;",
  "atk-s0508a13:172": "Antalikkhe ṭhito satthā, imaṁ gāthaṁ abhāsatha.",
  "atk-s0508a13:173": "‘‘So te ijjhatu saṅkappo, labhassu vipulaṁ sukhaṁ;",
  "atk-s0508a13:174": "Imāya maṇipūjāya, anubhohi mahāyasaṁ.",
  "atk-s0508a13:175": "‘‘Idaṁ vatvāna bhagavā, jalajuttamanāmako;",
  "atk-s0508a13:176": "Agamāsi buddhaseṭṭho, yattha cittaṁ paṇīhitaṁ.",
  "atk-s0508a13:177": "‘‘Saṭṭhikappāni devindo, devarajjamakārayiṁ;",
  "atk-s0508a13:178": "Anekasatakkhattuñca, cakkavattī ahosahaṁ.",
  "atk-s0508a13:179": "‘‘Pubbakammaṁ sarantassa, devabhūtassa me sato;",
  "atk-s0508a13:180": "Maṇi nibbattate mayhaṁ, ālokakaraṇo mamaṁ.",
  "atk-s0508a13:181": "‘‘Chaḷasītisahassāni , nāriyo me pariggahā;",
  "atk-s0508a13:182": "Vicittavatthābharaṇā, āmukkamaṇikuṇḍalā.",
  "atk-s0508a13:183": "‘‘Aḷārapamhā hasulā, susaññā tanumajjhimā;",
  "atk-s0508a13:184": "Parivārenti maṁ niccaṁ, maṇipūjāyidaṁ phalaṁ.",
  "atk-s0508a13:185": "‘‘Soṇṇamayā maṇimayā, lohitaṅkamayā tathā;",
  "atk-s0508a13:186": "Bhaṇḍā me sukatā honti, yadicchasi piḷandhanā.",
  "atk-s0508a13:187": "‘‘Kūṭāgārā gahā rammā, sayanañca mahārahaṁ;",
  "atk-s0508a13:188": "Mama saṅkappamaññāya, nibbattanti yadicchakaṁ.",
  "atk-s0508a13:189": "‘‘Lābhā tesaṁ suladdhañca, ye labhanti upassutiṁ;",
  "atk-s0508a13:190": "Puññakkhettaṁ manussānaṁ, osadhaṁ sabbapāṇinaṁ.",
  "atk-s0508a13:191": "‘‘Mayhampi sukataṁ kammaṁ, yohaṁ adakkhi nāyakaṁ;",
  "atk-s0508a13:192": "Vinipātā pamuttomhi, pattomhi acalaṁ padaṁ.",
  "atk-s0508a13:193": "‘‘Yaṁ yaṁ yonūpapajjāmi, devattaṁ atha mānusaṁ;",
  "atk-s0508a13:194": "Divasañceva rattiñca, āloko hoti me sadā.",
  "atk-s0508a13:195": "‘‘Tāyeva maṇipūjāya, anubhotvāna sampadā;",
  "atk-s0508a13:196": "Ñāṇāloko mayā diṭṭho, pattomhi acalaṁ padaṁ.",
  "atk-s0508a13:197": "‘‘Satasahassito kappe, yaṁ maṇiṁ abhipūjayiṁ;",
  "atk-s0508a13:198": "Duggatiṁ nābhijānāmi, maṇipūjāyidaṁ phalaṁ.",
  "atk-s0508a13:199": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:200": "Chaḷabhiñño pana hutvā puggalādhiṭṭhānavasena kosajjaṁ garahanto attano ca vīriyārambhaṁ kittento –",
  "atk-s0508a13:201": "231.",
  "atk-s0508a13:202": " ‘‘Atisītaṁ atiuṇhaṁ, atisāyamidaṁ ahu;",
  "atk-s0508a13:203": "Iti vissaṭṭhakammante, khaṇā accenti māṇave.",
  "atk-s0508a13:204": "232.",
  "atk-s0508a13:205": " ‘‘Yo ca sītañca uṇhañca, tiṇā bhiyyo na maññati;",
  "atk-s0508a13:206": "Karaṁ purisakiccāni, so sukhā na vihāyati.",
  "atk-s0508a13:207": "233.",
  "atk-s0508a13:208": " ‘‘Dabbaṁ kusaṁ poṭakilaṁ, usīraṁ muñjapabbajaṁ;",
  "atk-s0508a13:209": "Urasā panudissāmi, vivekamanubrūhaya’’nti. – gāthāttayamāha;",
  "atk-s0508a13:210": "Tattha atisītanti himapātavaddalādinā ativiya sītaṁ, idaṁ ahūti ānetvā sambandho. Atiuṇhanti dhammaparitāpādinā ativiya uṇhaṁ, ubhayenapi utuvasena kosajjavatthumāha. Atisāyanti divasassa pariṇatiyā atisāyaṁ, sāyaggahaṇeneva cettha pātopi saṅgayhati , tadubhayena kālavasena kosajjavatthumāha. Itīti iminā pakārena. Etena ‘‘idha, bhikkhave, bhikkhunā kammaṁ kattabbaṁ hotī’’tiādinā (a. ni. 8.80; dī. ni. 3.334) vuttaṁ kosajjavatthuṁ saṅgaṇhāti. Vissaṭṭhakammanteti pariccattayogakammante. Khaṇāti buddhuppādādayo brahmacariyavāsassa okāsā. Accentīti atikkamanti. Māṇaveti satte. Tiṇā bhiyyo na maññatīti tiṇato upari na maññati, tiṇaṁ viya maññati, sītuṇhāni abhibhavitvā attanā kattabbaṁ karoti. Karanti karonto. Purisakiccānīti vīrapurisena kattabbāni attahitaparahitāni. Sukhāti sukhato, nibbānasukhatoti adhippāyo. Tatiyagāthāya attho heṭṭhā vuttoyeva.",
  "atk-s0508a13:211": "Mātaṅgaputtattheragāthāvaṇṇanā niṭṭhitā.",
  "atk-s0508a13:212": "6. Khujjasobhitattheragāthāvaṇṇanā",
  "atk-s0508a13:213": "Ye cittakathī bahussutāti āyasmato khujjasobhitattherassa gāthā. Kā uppatti? Ayaṁ kira padumuttarassa bhagavato kāle kulagehe nibbattitvā viññutaṁ patto ekadivasaṁ bhagavantaṁ mahatā bhikkhusaṅghena saddhiṁ gacchantaṁ disvā pasannamānaso dasahi gāthāhi abhitthavi. So tena puññakammena devamanussesu saṁsaranto imasmiṁ buddhuppāde pāṭaliputtanagare brāhmaṇakule nibbatti, ‘‘sobhito’’tissa nāmaṁ ahosi. Thokaṁ khujjadhātukatāya pana khujjasobhitotveva paññāyittha. So vayappatto satthari parinibbute ānandattherassa santike pabbajitvā chaḷabhiñño ahosi. Tena vuttaṁ apadāne (apa. thera 2.47.49-58) –",
  "atk-s0508a13:214": "‘‘Kakudhaṁ vilasantaṁva, devadevaṁ narāsabhaṁ;",
  "atk-s0508a13:215": "Rathiyaṁ paṭipajjantaṁ, ko disvā na pasīdati.",
  "atk-s0508a13:216": "‘‘Tamandhakāraṁ nāsetvā, santāretvā bahuṁ janaṁ;",
  "atk-s0508a13:217": "Ñāṇālokena jotantaṁ, ko disvā na pasīdati.",
  "atk-s0508a13:218": "‘‘Vasīsatasahassehi, nīyantaṁ lokanāyakaṁ;",
  "atk-s0508a13:219": "Uddharantaṁ bahū satte, ko disvā na pasīdati.",
  "atk-s0508a13:220": "‘‘Āhanantaṁ dhammabheriṁ, maddantaṁ titthiye gaṇe;",
  "atk-s0508a13:221": "Sīhanādaṁ vinadantaṁ, ko disvā na pasīdati.",
  "atk-s0508a13:222": "‘‘Yāvatā brahmalokato, āgantvāna sabrahmakā;",
  "atk-s0508a13:223": "Pucchanti nipuṇe pañhe, ko disvā na pasīdati.",
  "atk-s0508a13:224": "‘‘Yassañjaliṁ karitvāna, āyācanti sadevakā;",
  "atk-s0508a13:225": "Tena puññaṁ anubhonti, ko disvā na pasīdati.",
  "atk-s0508a13:226": "‘‘Sabbe janā samāgantvā, sampavārenti cakkhumaṁ;",
  "atk-s0508a13:227": "Na vikampati ajjhiṭṭho, ko disvā na pasīdati.",
  "atk-s0508a13:228": "‘‘Nagaraṁ pavisato yassa, ravanti bheriyo bahū;",
  "atk-s0508a13:229": "Vinadanti gajā mattā, ko disvā na pasīdati.",
  "atk-s0508a13:230": "‘‘Vīthiyā gacchato yassa, sabbābhā jotate sadā;",
  "atk-s0508a13:231": "Abbhunnatā samā honti, ko disvā na pasīdati.",
  "atk-s0508a13:232": "‘‘Byāharantassa buddhassa, cakkavāḷampi suyyati;",
  "atk-s0508a13:233": "Sabbe satte viññāpeti, ko disvā na pasīdati.",
  "atk-s0508a13:234": "‘‘Satasahassito kappe, yaṁ buddhamabhikittayiṁ;",
  "atk-s0508a13:235": "Duggatiṁ nābhijānāmi, kittanāya idaṁ phalaṁ.",
  "atk-s0508a13:236": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:237": "Chaḷabhiñño pana hutvā paṭhamamahāsaṅgītikāle rājagahe sattapaṇṇiguhāyaṁ sannipatitena saṅghena ‘‘āyasmantaṁ ānandaṁ āmantehī’’ti āṇatto pathaviyaṁ nimujjitvā therassa purato uṭṭhahitvā saṅghassa sāsanaṁ ārocetvā sayaṁ puretaraṁ ākāsena gantvā sattapaṇṇiguhādvāraṁ sampāpuṇi. Tena ca samayena mārassa mārakāyikānañca paṭisedhanatthaṁ devasaṅghena pesitā aññatarā devatā sattapaṇṇiguhādvāre ṭhitā hoti, tassā khujjasobhito thero attano āgamanaṁ kathento –",
  "atk-s0508a13:238": "234.",
  "atk-s0508a13:239": " ‘‘Ye cittakathī bahussutā, samaṇā pāṭaliputtavāsino;",
  "atk-s0508a13:240": "Tesaññataroyamāyuvā, dvāre tiṭṭhati khujjasobhito’’ti. – paṭhamaṁ gāthamāha;",
  "atk-s0508a13:241": "Tattha cittakathīti vicittadhammakathikā, saṅkhipanaṁ, vitthāraṇaṁ gambhīrakaraṇaṁ uttānīkaraṇaṁ kaṅkhāvinodanaṁ dhammapatiṭṭhāpananti evamādīhi nānānayehi paresaṁ ajjhāsayānurūpaṁ dhammassa kathanasīlāti attho. Bahussutāti pariyattipaṭivedhabāhusaccapāripūriyā bahussutā. Sabbaso samitapāpatāya samaṇā. Pāṭaliputtavāsino, tesaññataroti pāṭaliputtanagaravāsitāya pāṭaliputtavāsino, tesaṁ aññataro, ayaṁ āyuvā dīghāyu āyasmā. Dvāre tiṭṭhatīti sattapaṇṇiguhāya dvāre tiṭṭhati, saṅghassa anumatiyā pavisitunti attho. Taṁ sutvā sā devatā therassa āgamanaṁ saṅghassa nivedentī –",
  "atk-s0508a13:242": "235.",
  "atk-s0508a13:243": " ‘‘Ye cittakathī…pe… dvāre tiṭṭhati māluterito’’ti. – dutiyaṁ gāthamāha;",
  "atk-s0508a13:244": "Tattha māluteritoti iddhicittajanitena vāyunā erito, iddhibalena āgatoti attho.",
  "atk-s0508a13:245": "Evaṁ tāya devatāya niveditena saṅghena katokāso thero saṅghassa santikaṁ gacchanto –",
  "atk-s0508a13:246": "236.",
  "atk-s0508a13:247": " ‘‘Suyuddhena suyiṭṭhena, saṅgāmavijayena ca;",
  "atk-s0508a13:248": "Brahmacariyānuciṇṇena, evāyaṁ sukhamedhatī’’ti. –",
  "atk-s0508a13:249": "Imāya tatiyagāthāya aññaṁ byākāsi.",
  "atk-s0508a13:250": "Tattha suyuddhenāti pubbabhāge tadaṅgavikkhambhanappahānavasena kilesehi suṭṭhu yujjhanena. Suyiṭṭhenāti antarantarā kalyāṇamittehi dinnasappāyadhammadānena. Saṅgāmavijayena cāti samucchedappahānavasena sabbaso kilesābhisaṅkhāranimmathanena laddhasaṅgāmavijayena ca. Brahmacariyānuciṇṇenāti anuciṇṇena aggamaggabrahmacariyena. Evāyaṁ sukhamedhatīti evaṁ vuttappakārena ayaṁ khujjasobhito nibbānasukhaṁ phalasamāpattisukhañca edhati, anubhavatīti attho.",
  "atk-s0508a13:251": "Khujjasobhitattheragāthāvaṇṇanā niṭṭhitā.",
  "atk-s0508a13:252": "7. Vāraṇattheragāthāvaṇṇanā",
  "atk-s0508a13:253": "Yodha koci manussesūti āyasmato vāraṇattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito dvānavute kappe tissassa bhagavato uppattito puretarameva brāhmaṇakule nibbattitvā brāhmaṇānaṁ vijjāsippesu pāragū hutvā isipabbajjaṁ pabbajitvā catupaṇṇāsasahassānaṁ antevāsikānaṁ mante vācento vasati. Tena ca samayena tissassa bhagavato bodhisattabhūtassa tusitā kāyā cavitvā carimabhave mātukucchiṁ okkamanena mahāpathavikampo ahosi. Taṁ disvā mahājano bhīto saṁviggo naṁ isiṁ upasaṅkamitvā pathavikampanakāraṇaṁ pucchi. So ‘‘mahābodhisatto mātukucchiṁ okkami, tenāyaṁ pathavikampo, tasmā mā bhāyathā’’ti buddhuppādassa pubbanimittabhāvaṁ kathetvā samassāsesi, buddhārammaṇañca pītiṁ paṭivedesi. So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule nibbattitvā vāraṇoti laddhanāmo vayappatto aññatarassa āraññakassa therassa santike dhammaṁ sutvā laddhappasādo pabbajitvā samaṇadhammaṁ karoti. So ekadivasaṁ buddhupaṭṭhānaṁ gacchanto antarāmagge ahinakule aññamaññaṁ kalahaṁ katvā kālaṅkate disvā ‘‘ime sattā aññamaññavirodhena jīvitakkhayaṁ pattā’’ti saṁviggamānaso hutvā bhagavato santikaṁ gato, tassa bhagavā cittācāraṁ ñatvā tadanurūpameva ovādaṁ dento –",
  "atk-s0508a13:254": "237.",
  "atk-s0508a13:255": " ‘‘Yodha koci manussesu, parapāṇāni hiṁsati;",
  "atk-s0508a13:256": "Asmā lokā paramhā ca, ubhayā dhaṁsate naro.",
  "atk-s0508a13:257": "238.",
  "atk-s0508a13:258": " ‘‘Yo ca mettena cittena, sabbapāṇānukampati;",
  "atk-s0508a13:259": "Bahuñhi so pasavati, puññaṁ tādisako naro.",
  "atk-s0508a13:260": "239.",
  "atk-s0508a13:261": " ‘‘Subhāsitassa sikkhetha, samaṇūpāsanassa ca;",
  "atk-s0508a13:262": "Ekāsanassa ca raho, cittavūpasamassā cā’’ti. – tisso gāthā abhāsi;",
  "atk-s0508a13:263": "Tattha yodha koci manussesūti idha manussesu yo koci khattiyo vā brāhmaṇo vā vesso vā suddo vā gahaṭṭho vā pabbajito vā. Manussaggahaṇañcettha ukkaṭṭhasattanidassananti daṭṭhabbaṁ. Parapāṇāni hiṁsatīti parasatte māreti vibādhati ca. Asmā lokāti idha lokato. Paramhāti paralokato. Ubhayā dhaṁsateti ubhayato dhaṁsati, ubhayalokapariyāpannahitasukhato parihāyatīti attho. Naroti satto.",
  "atk-s0508a13:264": "Evaṁ parapīḷālakkhaṇaṁ pāpadhammaṁ dassetvā idāni parapīḷānivattilakkhaṇaṁ kusalaṁ dhammaṁ dassento ‘‘yo ca mettenā’’tiādinā dutiyaṁ gāthamāha. Tattha mettena cittenāti mettāsampayuttena cittena appanāpattena itarītarena vā. Sabbapāṇānukampatīti sabbe pāṇe attano orasaputte viya mettāyati. Bahuñhi so pasavati, puññaṁ tādisako naroti so tathārūpo mettāvihārī puggalo bahuṁ mahantaṁ anappakaṁ kusalaṁ pasavati paṭilabhati adhigacchati.",
  "atk-s0508a13:265": "Idāni taṁ sasambhāre samathavipassanādhamme niyojento ‘‘subhāsitassā’’tiādinā tatiyaṁ gāthamāha. Tattha subhāsitassa sikkhethāti appicchakathādibhedaṁ subhāsitaṁ pariyattidhammaṁ savanadhāraṇaparipucchādivasena sikkheyya. Samaṇūpāsanassa cāti samitapāpānaṁ samaṇānaṁ kalyāṇamittānaṁ upāsakānaṁ kālena kālaṁ upasaṅkamitvā payirupāsanañceva paṭipattiyā tesaṁ samīpacariyañca sikkheyya. Ekāsanassa ca raho cittavūpasamassa cāti ekassa asahāyassa kāyavivekaṁ anubrūhantassa raho kammaṭṭhānānuyogavasena āsanaṁ nisajjaṁ sikkheyya. Evaṁ kammaṭṭhānaṁ anuyuñjanto bhāvanañca matthakaṁ pāpento samucchedavasena kilesānaṁ cittassa vūpasamañca sikkheyya. Yāhi adhisīlasikkhādīhi kilesā accantameva vūpasantā pahīnā honti, tā maggaphalasikkhā sikkhantassa accantameva cittaṁ vūpasantaṁ nāma hotīti. Gāthāpariyosāne vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.47.59-72) –",
  "atk-s0508a13:266": "‘‘Ajjhogāhetvā himavaṁ, mante vācemahaṁ tadā;",
  "atk-s0508a13:267": "Catupaññāsasahassāni, sissā mayhaṁ upaṭṭhahuṁ.",
  "atk-s0508a13:268": "‘‘Adhitā vedagū sabbe, chaḷaṅge pāramiṁ gatā;",
  "atk-s0508a13:269": "Sakavijjāhupatthaddhā, himavante vasanti te.",
  "atk-s0508a13:270": "‘‘Cavitvā tusitā kāyā, devaputto mahāyaso;",
  "atk-s0508a13:271": "Uppajji mātukucchismiṁ, sampajāno patissato.",
  "atk-s0508a13:272": "‘‘Sambuddhe upapajjante, dasasahassi kampatha;",
  "atk-s0508a13:273": "Andhā cakkhuṁ alabhiṁsu, uppajjantamhi nāyake.",
  "atk-s0508a13:274": "‘‘Sabbākāraṁ pakampittha, kevalā vasudhā ayaṁ;",
  "atk-s0508a13:275": "Nigghosasaddaṁ sutvāna, ubbijjiṁsu mahājanā.",
  "atk-s0508a13:276": "‘‘Sabbe janā samāgamma, āgacchuṁ mama santikaṁ;",
  "atk-s0508a13:277": "Vasudhāyaṁ pakampittha, kiṁ vipāko bhavissati.",
  "atk-s0508a13:278": "‘‘Avacāsiṁ tadā tesaṁ, mā bhetha natthi vo bhayaṁ;",
  "atk-s0508a13:279": "Visaṭṭhā hotha sabbepi, uppādoyaṁ suvatthiko.",
  "atk-s0508a13:280": "‘‘Aṭṭhahetūhi samphussa, vasudhāyaṁ pakampati;",
  "atk-s0508a13:281": "Tathā nimittā dissanti, obhāso vipulo mahā.",
  "atk-s0508a13:282": "‘‘Asaṁsayaṁ buddhaseṭṭho, uppajjissati cakkhumā;",
  "atk-s0508a13:283": "Saññāpetvāna janataṁ, pañcasīle kathesahaṁ.",
  "atk-s0508a13:284": "‘‘Sutvāna pañcasīlāni, buddhuppādañca dullabhaṁ;",
  "atk-s0508a13:285": "Ubbegajātā sumanā, tuṭṭhahaṭṭhā ahaṁsu te.",
  "atk-s0508a13:286": "‘‘Dvenavute ito kappe, yaṁ nimittaṁ viyākariṁ;",
  "atk-s0508a13:287": "Duggatiṁ nābhijānāmi, byākaraṇassidaṁ phalaṁ.",
  "atk-s0508a13:288": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:289": "Vāraṇattheragāthāvaṇṇanā niṭṭhitā.",
  "atk-s0508a13:290": "8. Vassikattheragāthāvaṇṇanā",
  "atk-s0508a13:291": "Ekopisaddho medhāvīti āyasmato vassikattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto atthadassissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannacitto pilakkhaphalāni adāsi. So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule nibbattitvā vassikoti laddhanāmo vayappatto satthu yamakapāṭihāriyaṁ disvā paṭiladdhasaddho pabbajitvā samaṇadhammaṁ karonto ābādhiko ahosi. Atha naṁ ñātakā vejjaparidiṭṭhena bhesajjavidhinā upaṭṭhahitvā arogamakaṁsu. So tamhā ābādhā vuṭṭhito saṁvegajāto bhāvanaṁ ussukkāpetvā chaḷabhiñño ahosi. Tena vuttaṁ apadāne (apa. thera 2.47.40-44) –",
  "atk-s0508a13:292": "‘‘Vanantare buddhaṁ disvā, atthadassiṁ mahāyasaṁ;",
  "atk-s0508a13:293": "Pasannacitto sumano, pilakkhassa phalaṁ adā.",
  "atk-s0508a13:294": "‘‘Aṭṭhārase kappasate, yaṁ phalaṁ adadiṁ tadā;",
  "atk-s0508a13:295": "Duggatiṁ nābhijānāmi, phaladānassidaṁ phalaṁ.",
  "atk-s0508a13:296": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:297": "Chaḷabhiñño pana hutvā ākāsena ñātakānaṁ santike gantvā ākāse ṭhito dhammaṁ desetvā te saraṇesu sīlesu ca patiṭṭhāpesi. Tesu keci kālaṅkatā saraṇesu sīlesu ca patiṭṭhitattā sagge nibbattiṁsu. Atha naṁ satthā buddhupaṭṭhānaṁ upagataṁ ‘‘kiṁ te, vassika, ñātīnaṁ ārogya’’nti pucchi. So ñātīnaṁ attanā kataṁ upakāraṁ satthu kathento –",
  "atk-s0508a13:298": "240.",
  "atk-s0508a13:299": " ‘‘Ekopi saddho medhāvī, assaddhānīdha ñātinaṁ;",
  "atk-s0508a13:300": "Dhammaṭṭho sīlasampanno, hoti atthāya bandhunaṁ.",
  "atk-s0508a13:301": "241.",
  "atk-s0508a13:302": " ‘‘Niggayha anukampāya, coditā ñātayo mayā;",
  "atk-s0508a13:303": "Ñātibandhavapemena, kāraṁ katvāna bhikkhusu.",
  "atk-s0508a13:304": "242.",
  "atk-s0508a13:305": " ‘‘Te abbhatītā kālaṅkatā, pattā te tidivaṁ sukhaṁ;",
  "atk-s0508a13:306": "Bhātaro mayhaṁ mātā ca, modanti kāmakāmino’’ti. –",
  "atk-s0508a13:307": "Tisso gāthā abhāsi.",
  "atk-s0508a13:308": "Tatthāyaṁ paṭhamagāthāya attho – yo kammaphalasaddhāya ca ratanattayasaddhāya ca vasena saddho, tato eva kammassakatañāṇādiyogato medhāvī, satthu ovādadhamme navalokuttaradhamme ca ṭhitattā dhammaṭṭho, ācārasīlassa maggasīlassa phalasīlassa ca vasena sīlasampanno, so ekopi yathāvuttāya saddhāya abhāvena assaddhānaṁ idha imasmiṁ loke ‘‘amhākaṁ ime’’ti ñātabbaṭṭhena ñātīnaṁ, tathā pemabandhanena bandhanaṭṭhena ‘‘bandhū’’ti ca laddhanāmānaṁ bandhavānaṁ atthāya hitāya hotīti.",
  "atk-s0508a13:309": "Evaṁ sādhāraṇato vuttamatthaṁ attūpanāyikaṁ katvā dassetuṁ ‘‘niggayhā’’tiādinā itaragāthā vuttā. Tattha niggayha anukampāya, coditā ñātayo mayāti idānipi duggatā kusalaṁ akatvā āyatiṁ parikkilesaṁ puna mānubhavitthāti niggahetvā ñātayo mayā ovaditā. Ñātibandhavapemena ‘‘amhākaṁ ayaṁ bandhavo’’ti evaṁ pavattena pemena mama ovādaṁ atikkamituṁ asakkontā kāraṁ katvāna bhikkhūsu pasannacittā hutvā cīvarādipaccayadānena ceva upaṭṭhānena ca bhikkhūsu sakkārasammānaṁ katvā te abbhatītā kālaṅkatā hutvā imaṁ lokaṁ atikkantā. Puna teti nipātamattaṁ. Tidivaṁ sukhanti devalokapariyāpannasukhaṁ, sukhaṁ vā iṭṭhaṁ tidivaṁ adhigatā. ‘‘Ke pana te’’ti āha. ‘‘Bhātaro mayhaṁ mātā ca, modanti kāmakāmino’’ti. Attanā yathākāmitavatthukāmasamaṅgino hutvā abhiramantīti attho.",
  "atk-s0508a13:310": "Vassikattheragāthāvaṇṇanā niṭṭhitā.",
  "atk-s0508a13:311": "9. Yasojattheragāthāvaṇṇanā",
  "atk-s0508a13:312": "Kālapabbaṅgasaṅkāsoti āyasmato yasojattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle ārāmagopakakule nibbattitvā viññutaṁ patto ekadivasaṁ vipassiṁ bhagavantaṁ ākāsena gacchantaṁ disvā pasannamānaso labujaphalaṁ adāsi.",
  "atk-s0508a13:313": "So tena puññakammena devamanussesu saṁsaranto imasmiṁ buddhuppāde sāvatthinagaradvāre kevaṭṭagāme pañcakulasatajeṭṭhakassa kevaṭṭassa putto hutvā nibbatti, yasojotissa nāmaṁ akaṁsu. So vayappatto attano sahāyehi kevaṭṭaputtehi saddhiṁ macchagahaṇatthaṁ aciravatiyaṁ nadiyaṁ jālaṁ khipi. Tattheko suvaṇṇavaṇṇo mahāmaccho antojālaṁ pāvisi. Taṁ te rañño pasenadissa dassesuṁ . Rājā ‘‘imassa suvaṇṇavaṇṇassa macchassa vaṇṇakāraṇaṁ bhagavā jānātī’’ti macchaṁ gāhāpetvā bhagavato dassesi. Bhagavā ‘‘ayaṁ kassapassa sammāsambuddhassa sāsane osakkamāne pabbajitvā micchā paṭipajjanto sāsanaṁ osakkāpetvā niraye nibbatto ekaṁ buddhantaraṁ niraye paccitvā tato cuto aciravatiyaṁ maccho hutvā nibbatto’’ti vatvā tassa bhaginīnañca niraye nibbattabhāvaṁ, tassa bhātikattherassa parinibbutabhāvañca teneva kathāpetvā imissā aṭṭhuppattiyā kapilasuttaṁ desesi.",
  "atk-s0508a13:314": "Satthu desanaṁ sutvā yasojo saṁvegajāto saddhiṁ attano sahāyehi bhagavato santike pabbajitvā patirūpe ṭhāne vasanto ekadivasaṁ sapariso bhagavantaṁ vandituṁ jetavanaṁ agamāsi. Tassa āgamane senāsanapaññāpanādinā vihāre uccāsaddamahāsaddo ahosi. Taṁ sutvā ‘‘bhagavā saparisaṁ yasojaṁ paṇāmesī’’ti (udā. 23) sabbaṁ udāne āgatanayena veditabbaṁ. Paṇāmito pana āyasmā yasojo kasābhihato bhaddo assājānīyo viya saṁviggamānaso saddhiṁ parisāya vaggumudāya nadiyā tīre vasanto ghaṭento vāyamanto vipassanaṁ vaḍḍhetvā antovasseyeva chaḷabhiñño ahosi. Tena vuttaṁ apadāne (apa. thera 2.47.32-39) –",
  "atk-s0508a13:315": "‘‘Nagare bandhumatiyā, ārāmiko ahaṁ tadā;",
  "atk-s0508a13:316": "Addasaṁ virajaṁ buddhaṁ, gacchantaṁ anilañjase.",
  "atk-s0508a13:317": "‘‘Labujaṁ phalamādāya, buddhaseṭṭhassadāsahaṁ;",
  "atk-s0508a13:318": "Ākāseva ṭhito santo, paṭiggaṇhi mahāyaso.",
  "atk-s0508a13:319": "‘‘Vittisañjānano mayhaṁ, diṭṭhadhammasukhāvaho;",
  "atk-s0508a13:320": "Phalaṁ buddhassa datvāna, vippasannena cetasā.",
  "atk-s0508a13:321": "‘‘Adhigañchiṁ tadā pītiṁ, vipulaṁ sukhamuttamaṁ;",
  "atk-s0508a13:322": "Uppajjateva ratanaṁ, nibbattassa tahiṁ tahiṁ.",
  "atk-s0508a13:323": "‘‘Ekanavutito kappe, yaṁ phalaṁ adadiṁ tadā;",
  "atk-s0508a13:324": "Duggatiṁ nābhijānāmi, phaladānassidaṁ phalaṁ.",
  "atk-s0508a13:325": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:326": "Chaḷabhiññaṁ pana samānaṁ saparisaṁ āyasmantaṁ yasojaṁ satthā pakkositvā āneñjasamāpattinā paṭisanthāramakāsi. So sabbepi dhutaṅgadhamme samādāya vattati. Tenassa sarīraṁ kisaṁ ahosi lūkhaṁ dubbaṇṇaṁ, taṁ bhagavā paramappicchatāya pasaṁsanto –",
  "atk-s0508a13:327": "243.",
  "atk-s0508a13:328": " ‘‘Kālapabbaṅgasaṅkāso , kiso dhamanisanthato;",
  "atk-s0508a13:329": "Mattaññū annapānamhi, adīnamānaso naro’’ti. – paṭhamaṁ gāthamāha;",
  "atk-s0508a13:330": "Tattha kālapabbaṅgasaṅkāsoti maṁsūpacayavigamena kisadusaṇṭhitasarīrāvayavatāya dantilatāpabbasadisaṅgo, tenāha ‘‘kiso dhamanisanthato’’ti. Kisoti moneyyapaṭipadāpūraṇena kisasarīro. Dhamanisanthatoti dhamanīhi santhatagatto appamaṁsalohitatāya pākaṭīhi kaṇḍarasirāhi vitatasarīro. Mattaññūti pariyesanapaṭiggahaṇaparibhogavissajjanesu pamāṇaññū. Adīnamānasoti kosajjādīhi anabhibhūtattā alīnacitto akusītavutti. Naroti puriso, porisassa dhurassa vahanato porisalakkhaṇasampanno purisadhorayhoti adhippāyo.",
  "atk-s0508a13:331": "Evaṁ thero satthārā pasaṭṭho pasaṭṭhabhāvānurūpaṁ attano adhivāsanakhantivīriyārambhavivekābhiratikittanamukhena bhikkhūnaṁ dhammaṁ kathento –",
  "atk-s0508a13:332": "244.",
  "atk-s0508a13:333": " ‘‘Phuṭṭho ḍaṁsehi makasehi, araññasmiṁ brahāvane;",
  "atk-s0508a13:334": "Nāgo saṅgāmasīseva, sato tatrādhivāsaye.",
  "atk-s0508a13:335": "245.",
  "atk-s0508a13:336": " ‘‘Yathā brahmā tathā eko, yathā devo tathā duve;",
  "atk-s0508a13:337": "Yathā gāmo tathā tayo, kolāhalaṁ tatuttari’’nti. –",
  "atk-s0508a13:338": "Imā dve gāthā abhāsi.",
  "atk-s0508a13:339": "Tattha nāgo saṅgāmasīsevāti yathā nāma ājāneyyo hatthināgo yuddhamaṇḍale asisattitomarādippahāre adhivāsetvā parasenaṁ viddhaṁseti, evaṁ bhikkhu araññasmiṁ brahāvane araññāniyaṁ ḍaṁsādiparissaye sato sampajāno adhivāseyya, adhivāsetvā ca bhāvanābalena mārabalaṁ vidhameyya.",
  "atk-s0508a13:340": "Yathā brahmāti yathā brahmā ekako cittappakoparahito jhānasukhena niccameva sukhito viharati tathā ekoti bhikkhupi eko adutiyo vivekasukhamanubrūhento sukhaṁ viharati. Ekassa sāmaññasukhaṁ paṇītanti hi vuttaṁ. Etena ekavihārī bhikkhu ‘‘brahmasamo’’ti ovādaṁ deti. Yathā devo tathā duveti yathā devānaṁ antarantarā cittappakopopi siyā, tathā dvinnaṁ bhikkhūnaṁ sahavāse ghaṭṭanāpi bhaveyyāti sadutiyavāsena bhikkhu ‘‘devasamo’’ti vutto. Yathā gāmo tathā tayoti asmimeva pāṭhe tiṇṇaṁ bhikkhūnaṁ sahavāso gāmavāsasadiso vivekavāso na hotīti adhippāyo . Kolāhalaṁ tatuttarinti tato tayato upari ca bahūnaṁ saṁvāso kolāhalaṁ uccāsaddamahāsaddamahājanasannipātasadiso, tasmā ekavihārinā bhavitabbanti adhippāyoti.",
  "atk-s0508a13:341": "Yasojattheragāthāvaṇṇanā niṭṭhitā.",
  "atk-s0508a13:342": "10. Sāṭimattiyattheragāthāvaṇṇanā",
  "atk-s0508a13:343": "Ahu tuyhaṁ pure saddhāti āyasmato sāṭimattiyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso tālavaṇṭaṁ adāsi. So tena puññakammena devamanussesu saṁsaranto imasmiṁ buddhuppāde magadharaṭṭhe brāhmaṇakule nibbattitvā sāṭimattiyoti laddhanāmo vayappatto hetusampannatāya āraññakabhikkhūnaṁ santike pabbajitvā vipassanāya kammaṁ karonto chaḷabhiñño ahosi. Tena vuttaṁ apadāne (apa. thera 1.38.43-47) –",
  "atk-s0508a13:344": "‘‘Siddhatthassa bhagavato, tālavaṇṭamadāsahaṁ;",
  "atk-s0508a13:345": "Sumanehi paṭicchannaṁ, dhārayāmi mahārahaṁ.",
  "atk-s0508a13:346": "‘‘Catunnavutito kappe, tālavaṇṭamadāsahaṁ;",
  "atk-s0508a13:347": "Duggatiṁ nābhijānāmi, tālavaṇṭassidaṁ phalaṁ.",
  "atk-s0508a13:348": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:349": "Chaḷabhiñño pana hutvā bhikkhū ovadati anusāsati bahū ca satte dhammaṁ kathetvā saraṇesu ca sīlesu ca patiṭṭhāpesi. Aññatarañca kulaṁ assaddhaṁ appasannaṁ saddhaṁ pasannaṁ akāsi. Tena tasmiṁ kule manussā there abhippasannā ahesuṁ. Tatthekā dārikā abhirūpā dassanīyā theraṁ piṇḍāya paviṭṭhaṁ sakkaccaṁ bhojanena parivisati. Athekadivasaṁ māro ‘‘evaṁ imassa ayaso vaḍḍhissati, appatiṭṭho bhavissatī’’ti cintetvā therassa rūpena gantvā taṁ dārikaṁ hatthe aggahesi. Dārikā ‘‘nāyaṁ manussasamphasso’’ti ca aññāsi, hatthañca muñcāpesi. Taṁ disvā gharajano there appasādaṁ janesi. Punadivase thero taṁ kāraṇaṁ anāvajjento taṁ gharaṁ agamāsi. Tattha manussā anādaraṁ akaṁsu. Thero taṁ kāraṇaṁ āvajjento mārassa kiriyaṁ disvā ‘‘tassa gīvāyaṁ kukkurakuṇapaṁ paṭimuñcatū’’ti adhiṭṭhahitvā tassa mocanatthaṁ upagatena mārena atītadivase katakiriyaṁ kathāpetvā taṁ tajjetvā vissajjesi. Taṁ disvā gharasāmiko ‘‘khamatha, bhante, accaya’’nti khamāpetvā ‘‘ajjatagge ahameva, bhante, tumhe upaṭṭhahāmī’’ti āha. Thero tassa dhammaṁ kathento –",
  "atk-s0508a13:350": "246.",
  "atk-s0508a13:351": " ‘‘Ahu tuyhaṁ pure saddhā, sā te ajja na vijjati;",
  "atk-s0508a13:352": "Yaṁ tuyhaṁ tuyhamevetaṁ, natthi duccaritaṁ mama.",
  "atk-s0508a13:353": "247.",
  "atk-s0508a13:354": " ‘‘Aniccā hi calā saddhā, evaṁ diṭṭhā hi sā mayā;",
  "atk-s0508a13:355": "Rajjantipi virajjanti, tattha kiṁ jiyyate muni.",
  "atk-s0508a13:356": "248.",
  "atk-s0508a13:357": " ‘‘Paccati munino bhattaṁ, thokaṁ thokaṁ kule kule;",
  "atk-s0508a13:358": "Piṇḍikāya carissāmi, atthi jaṅghabalaṁ mamā’’ti. –",
  "atk-s0508a13:359": "Tisso gāthā abhāsi.",
  "atk-s0508a13:360": "Tattha ahu tuyhaṁ pure saddhā, sā te ajja na vijjatīti, upāsaka, ito pubbe tava mayi ‘‘ayyo dhammacārī samacārī’’tiādinā saddhā ahosi, sā saddhā te tava ajja idāni na upalabbhati. Tasmā yaṁ tuyhaṁ tuyhamevetanti catupaccayadānaṁ, tuyhameva etaṁ hotu, na tena mayhaṁ attho, sammā pasannacittena hi dānaṁ nāma dātabbanti adhippāyo. Atha vā yaṁ tuyhaṁ tuyhamevetanti yaṁ tava mayi ajja agāravaṁ pavattaṁ, taṁ tuyhameva, tassa phalaṁ tayā eva paccanubhavitabbaṁ, na mayāti attho. Natthi duccaritaṁ mamāti mama pana duccaritaṁ nāma natthi maggeneva duccaritahetūnaṁ kilesānaṁ samucchinnattā.",
  "atk-s0508a13:361": "Aniccā hi calā saddhāti yasmā pothujjanikā saddhā aniccā ekantikā na hoti, tato eva calā assapiṭṭhe ṭhapitakumbhaṇḍaṁ viya, thusarāsimhi nikhātakhāṇukaṁ viya ca anavaṭṭhitā. Evaṁ diṭṭhā hi sā mayāti evaṁ bhūtā ca sā saddhā mayā tayi diṭṭhā paccakkhato viditā. Rajjantipi virajjantīti evaṁ tassā anavaṭṭhitattā eva ime sattā kadāci katthaci mittasanthavavasena rajjanti sinehampi karonti, kadāci virajjanti virattacittā honti. Tattha kiṁ jiyyate munīti tasmiṁ puthujjanānaṁ rajjane virajjane ca muni pabbajito kiṁ jiyyati, kā tassa hānīti attho.",
  "atk-s0508a13:362": "‘‘Sace mama paccaye na gaṇhatha, kathaṁ tumhe yāpethā’’ti evaṁ mā cintayīti dassento ‘‘paccatī’’ti gāthamāha. Tassattho munino pabbajitassa bhattaṁ nāma kule kule anugharaṁ divase divase thokaṁ thokaṁ paccate, na ca tuyhaṁ eva gehe. Piṇḍikāya carissāmi, atthi jaṅghabalaṁ mamāti atthi me jaṅghabalaṁ, nāhaṁ obhaggajaṅgho na khañjo na ca pādarogī, tasmā piṇḍikāya missakabhikkhāya carissāmi, ‘‘yathāpi bhamaro puppha’’ntiādinā (dha. pa. 49; netti. 123) satthārā vuttanayena piṇḍāya caritvā yāpessāmīti dasseti.",
  "atk-s0508a13:363": "Sāṭimattiyattheragāthāvaṇṇanā niṭṭhitā.",
  "atk-s0508a13:364": "11. Upālittheragāthāvaṇṇanā",
  "atk-s0508a13:365": "Saddhāyaabhinikkhammāti āyasmato upālittherassa gāthā. Kā uppatti? Ayampi padumuttarassa bhagavato kāle haṁsavatīnagare kulaghare nibbatto ekadivasaṁ satthu dhammaṁ suṇanto satthāraṁ ekaṁ bhikkhuṁ vinayadharānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi. So yāvajīvaṁ kusalaṁ katvā devamanussesu saṁsaranto imasmiṁ buddhuppāde kappakagehe paṭisandhiṁ gaṇhi, upālītissa nāmaṁ akaṁsu. So vayappatto anuruddhādīnaṁ channaṁ khattiyānaṁ pasādako hutvā tathāgate anupiyambavane viharante pabbajanatthāya nikkhamantehi chahi khattiyehi saddhiṁ nikkhamitvā pabbaji. Tassa pabbajjāvidhānaṁ pāḷiyaṁ āgatameva (cūḷava. 330).",
  "atk-s0508a13:366": "So pabbajitvā upasampanno satthu santike kammaṭṭhānaṁ gahetvā ‘‘mayhaṁ, bhante, araññavāsaṁ anujānāthā’’ti āha. Bhikkhu tava araññe vasantassa ekameva dhuraṁ vaḍḍhissati, amhākaṁ pana santike vasantassa ganthadhurañca vipassanādhurañca paripūressatīti. Thero satthu vacanaṁ sampaṭicchitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.1.441-595) –",
  "atk-s0508a13:367": "‘‘Nagare haṁsavatiyā, sujāto nāma brāhmaṇo;",
  "atk-s0508a13:368": "Asītikoṭinicayo, pahūtadhanadhaññavā.",
  "atk-s0508a13:369": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a13:370": "Lakkhaṇe itihāse ca, sadhamme pāramiṁ gato.",
  "atk-s0508a13:371": "‘‘Paribbājā ekasikhā, gotamā buddhasāvakā;",
  "atk-s0508a13:372": "Carakā tāpasā ceva, caranti mahiyā tadā.",
  "atk-s0508a13:373": "‘‘Tepi maṁ parivārenti, brāhmaṇo vissuto iti;",
  "atk-s0508a13:374": "Bahujjano maṁ pūjeti, nāhaṁ pūjemi kiñcanaṁ.",
  "atk-s0508a13:375": "‘‘Pūjārahaṁ na passāmi, mānatthaddho ahaṁ tadā;",
  "atk-s0508a13:376": "Buddhoti vacanaṁ natthi, tāva nuppajjate jino.",
  "atk-s0508a13:377": "‘‘Accayena ahorattaṁ, padumuttaranāmako;",
  "atk-s0508a13:378": "Sabbaṁ tamaṁ vinodetvā, loke uppajji cakkhumā.",
  "atk-s0508a13:379": "‘‘Vitthārike bāhujaññe, puthubhūte ca sāsane;",
  "atk-s0508a13:380": "Upāgami tadā buddho, nagaraṁ haṁsasavhayaṁ.",
  "atk-s0508a13:381": "‘‘Pitu atthāya so buddho, dhammaṁ desesi cakkhumā;",
  "atk-s0508a13:382": "Tena kālena parisā, samantā yojanaṁ tadā.",
  "atk-s0508a13:383": "‘‘Sammato manujānaṁ so, sunando nāma tāpaso;",
  "atk-s0508a13:384": "Yāvatā buddhaparisā, pupphehacchādayī tadā.",
  "atk-s0508a13:385": "‘‘Catusaccaṁ pakāsente, seṭṭhe ca pupphamaṇḍape;",
  "atk-s0508a13:386": "Koṭisatasahassānaṁ, dhammābhisamayo ahu.",
  "atk-s0508a13:387": "‘‘Sattarattindivaṁ buddho, vassetvā dhammavuṭṭhiyo;",
  "atk-s0508a13:388": "Aṭṭhame divase patte, sunandaṁ kittayī jino.",
  "atk-s0508a13:389": "‘‘Devaloke manusse vā, saṁsaranto ayaṁ bhave;",
  "atk-s0508a13:390": "Sabbesaṁ pavaro hutvā, bhavesu saṁsarissati.",
  "atk-s0508a13:391": "‘‘Kappasatasahassamhi, okkākakulasambhavo;",
  "atk-s0508a13:392": "Gotamo nāma gottena, satthā loke bhavissati.",
  "atk-s0508a13:393": "‘‘Tassa dhammesu dāyādo, oraso dhammanimmito;",
  "atk-s0508a13:394": "Mantāṇiputto puṇṇoti, hessati satthu sāvako.",
  "atk-s0508a13:395": "‘‘Evaṁ kittayi sambuddho, sunandaṁ tāpasaṁ tadā;",
  "atk-s0508a13:396": "Hāsayanto janaṁ sabbaṁ, dassayanto sakaṁ balaṁ.",
  "atk-s0508a13:397": "‘‘Katañjalī namassanti, sunandaṁ tāpasaṁ janā;",
  "atk-s0508a13:398": "Buddhe kāraṁ karitvāna, sodhesi gatimattano.",
  "atk-s0508a13:399": "‘‘Tattha me ahu saṅkappo, sutvāna munino vacaṁ;",
  "atk-s0508a13:400": "Ahampi kāraṁ kassāmi, yathā passāmi gotamaṁ.",
  "atk-s0508a13:401": "‘‘Evāhaṁ cintayitvāna, kiriyaṁ cintayiṁ mama;",
  "atk-s0508a13:402": "Kyāhaṁ kammaṁ ācarāmi, puññakkhette anuttare.",
  "atk-s0508a13:403": "‘‘Ayañca pāṭhiko bhikkhu, sabbapāṭhissa sāsane;",
  "atk-s0508a13:404": "Vinaye agganikkhitto, taṁ ṭhānaṁ patthaye ahaṁ.",
  "atk-s0508a13:405": "‘‘Idaṁ me amitaṁ bhogaṁ, akkhobhaṁ sāgarūpamaṁ;",
  "atk-s0508a13:406": "Tena bhogena buddhassa, ārāmaṁ māpaye ahaṁ.",
  "atk-s0508a13:407": "‘‘Sobhanaṁ nāma ārāmaṁ, nagarassa puratthato;",
  "atk-s0508a13:408": "Kiṇitvā satasahassena, saṅghārāmaṁ amāpayiṁ.",
  "atk-s0508a13:409": "‘‘Kūṭāgāre ca pāsāde, maṇḍape hammiye guhā;",
  "atk-s0508a13:410": "Caṅkame sukate katvā, saṅghārāmaṁ amāpayiṁ.",
  "atk-s0508a13:411": "‘‘Jantāgharaṁ aggisālaṁ, atho udakamāḷakaṁ;",
  "atk-s0508a13:412": "Nhānagharaṁ māpayitvā, bhikkhusaṅghassadāsahaṁ.",
  "atk-s0508a13:413": "‘‘Āsandiyo pīṭhake ca, paribhoge ca bhājane;",
  "atk-s0508a13:414": "Ārāmikañca bhesajjaṁ, sabbametaṁ adāsahaṁ.",
  "atk-s0508a13:415": "‘‘Ārakkhaṁ paṭṭhapetvāna, pākāraṁ kārayiṁ daḷhaṁ;",
  "atk-s0508a13:416": "Mā naṁ koci viheṭhesi, santacittāna tādinaṁ.",
  "atk-s0508a13:417": "‘‘Satasahassenāvāsaṁ, saṅghārāme amāpayiṁ;",
  "atk-s0508a13:418": "Vepullaṁ taṁ māpayitvā, sambuddhaṁ upanāmayiṁ.",
  "atk-s0508a13:419": "‘‘Niṭṭhāpito mayārāmo, sampaṭiccha tuvaṁ muni;",
  "atk-s0508a13:420": "Niyyādessāmi taṁ vīra, adhivāsehi cakkhuma.",
  "atk-s0508a13:421": "‘‘Padumuttaro lokavidū, āhutīnaṁ paṭiggaho;",
  "atk-s0508a13:422": "Mama saṅkappamaññāya, adhivāsesi nāyako.",
  "atk-s0508a13:423": "‘‘Adhivāsanamaññāya, sabbaññussa mahesino;",
  "atk-s0508a13:424": "Bhojanaṁ paṭiyādetvā, kālamārocayiṁ ahaṁ.",
  "atk-s0508a13:425": "‘‘Ārocitamhi kālamhi, padumuttaranāyako;",
  "atk-s0508a13:426": "Khīṇāsavasahassehi, ārāmaṁ me upāgami.",
  "atk-s0508a13:427": "‘‘Nisinnaṁ kālamaññāya, annapānena tappayiṁ;",
  "atk-s0508a13:428": "Bhuttāviṁ kālamaññāya, idaṁ vacanamabraviṁ.",
  "atk-s0508a13:429": "‘‘Kīto satasahassena, tattakeneva kārito;",
  "atk-s0508a13:430": "Sobhano nāma ārāmo, sampaṭiccha tuvaṁ muni.",
  "atk-s0508a13:431": "‘‘Iminārāmadānena , cetanāpaṇidhīhi ca;",
  "atk-s0508a13:432": "Bhave nibbattamānohaṁ, labhāmi mama patthitaṁ.",
  "atk-s0508a13:433": "‘‘Paṭiggahetvā sambuddho, saṅghārāmaṁ sumāpitaṁ;",
  "atk-s0508a13:434": "Bhikkhusaṅghe nisīditvā, idaṁ vacanamabravi.",
  "atk-s0508a13:435": "‘‘Yo so buddhassa pādāsi, saṅghārāmaṁ sumāpitaṁ;",
  "atk-s0508a13:436": "Tamahaṁ kittayissāmi, suṇātha mama bhāsato.",
  "atk-s0508a13:437": "‘‘Hatthī assā rathā pattī, senā ca caturaṅginī;",
  "atk-s0508a13:438": "Parivāressantimaṁ niccaṁ, saṅghārāmassidaṁ phalaṁ.",
  "atk-s0508a13:439": "‘‘Saṭṭhi tūrasahassāni, bheriyo samalaṅkatā;",
  "atk-s0508a13:440": "Parivāressantimaṁ niccaṁ, saṅghārāmassidaṁ phalaṁ.",
  "atk-s0508a13:441": "‘‘Chaḷasītisahassāni, nāriyo samalaṅkatā;",
  "atk-s0508a13:442": "Vicittavatthābharaṇā, āmuttamaṇikuṇḍalā.",
  "atk-s0508a13:443": "‘‘Aḷārapamhā hasulā, susaññā tanumajjhimā;",
  "atk-s0508a13:444": "Parivāressantimaṁ niccaṁ, saṅghārāmassidaṁ phalaṁ.",
  "atk-s0508a13:445": "‘‘Tiṁsakappasahassāni, devaloke ramissati;",
  "atk-s0508a13:446": "Sahassakkhattuṁ devindo, devarajjaṁ karissati.",
  "atk-s0508a13:447": "‘‘Devarājena pattabbaṁ, sabbaṁ paṭilabhissati;",
  "atk-s0508a13:448": "Anūnabhogo hutvāna, devarajjaṁ karissati.",
  "atk-s0508a13:449": "‘‘Sahassakkhattuṁ cakkavattī, rājā raṭṭhe bhavissati.",
  "atk-s0508a13:450": "Pathabyā rajjaṁ vipulaṁ, gaṇanāto asaṅkhiyaṁ.",
  "atk-s0508a13:451": "‘‘Kappasatasahassamhi, okkākakulasambhavo;",
  "atk-s0508a13:452": "Gotamo nāma gottena, satthā loke bhavissati.",
  "atk-s0508a13:453": "‘‘Tassa dhammesu dāyādo, oraso dhammanimmito;",
  "atk-s0508a13:454": "Upāli nāma nāmena, hessati satthu sāvako.",
  "atk-s0508a13:455": "‘‘Vinaye pāramiṁ patvā, ṭhānāṭhāne ca kovido;",
  "atk-s0508a13:456": "Jinasāsanaṁ dhārento, viharissatināsavo.",
  "atk-s0508a13:457": "‘‘Sabbametaṁ abhiññāya, gotamo sakyapuṅgavo;",
  "atk-s0508a13:458": "Bhikkhusaṅghe nisīditvā, etadagge ṭhapessati.",
  "atk-s0508a13:459": "‘‘Aparimeyyupādāya, patthemi tava sāsanaṁ;",
  "atk-s0508a13:460": "So me attho anuppatto, sabbasaṁyojanakkhayo.",
  "atk-s0508a13:461": "‘‘Yathā sūlāvuto poso, rājadaṇḍena tajjito;",
  "atk-s0508a13:462": "Sūle sātaṁ avindanto, parimuttiṁva icchati.",
  "atk-s0508a13:463": "‘‘Tathevāhaṁ mahāvīra, bhavadaṇḍena tajjito;",
  "atk-s0508a13:464": "Kammasūlāvuto santo, pipāsāvedanaṭṭito.",
  "atk-s0508a13:465": "‘‘Bhave sātaṁ na vindāmi, ḍayhanto tīhi aggibhi;",
  "atk-s0508a13:466": "Parimuttiṁ gavesāmi, yathāpi rājadaṇḍito.",
  "atk-s0508a13:467": "‘‘Yathā visādo puriso, visena paripīḷito;",
  "atk-s0508a13:468": "Agadaṁ so gaveseyya, visaghātāyupālanaṁ.",
  "atk-s0508a13:469": "‘‘Gavesamāno passeyya, agadaṁ visaghātakaṁ;",
  "atk-s0508a13:470": "Taṁ pivitvā sukhī assa, visamhā parimuttiyā.",
  "atk-s0508a13:471": "‘‘Tathevāhaṁ mahāvīra, yathā visahato naro;",
  "atk-s0508a13:472": "Sampīḷito avijjāya, saddhammāgadamesahaṁ.",
  "atk-s0508a13:473": "‘‘Dhammāgadaṁ gavesanto, addakkhiṁ sakyasāsanaṁ;",
  "atk-s0508a13:474": "Aggaṁ sabbosadhānaṁ taṁ, sabbasallavinodanaṁ.",
  "atk-s0508a13:475": "‘‘Dhammosadhaṁ pivitvāna, visaṁ sabbaṁ samūhaniṁ;",
  "atk-s0508a13:476": "Ajarāmaraṁ sītibhāvaṁ, nibbānaṁ phassayiṁ ahaṁ.",
  "atk-s0508a13:477": "‘‘Yathā bhūtaṭṭito poso, bhūtaggāhena pīḷito;",
  "atk-s0508a13:478": "Bhūtavejjaṁ gaveseyya, bhūtasmā parimuttiyā.",
  "atk-s0508a13:479": "‘‘Gavesamāno passeyya, bhūtavijjāsu kovidaṁ;",
  "atk-s0508a13:480": "Tassa so vihane bhūtaṁ, samūlañca vināsaye.",
  "atk-s0508a13:481": "‘‘Tathevāhaṁ mahāvīra, tamaggāhena pīḷito;",
  "atk-s0508a13:482": "Ñāṇālokaṁ gavesāmi, tamato parimuttiyā.",
  "atk-s0508a13:483": "‘‘Athaddasaṁ sakyamuniṁ, kilesatamasodhanaṁ;",
  "atk-s0508a13:484": "So me tamaṁ vinodesi, bhūtavejjova bhūtakaṁ.",
  "atk-s0508a13:485": "‘‘Saṁsārasotaṁ sañchindiṁ, taṇhāsotaṁ nivārayiṁ;",
  "atk-s0508a13:486": "Bhavaṁ ugghāṭayiṁ sabbaṁ, bhūtavejjova mūlato.",
  "atk-s0508a13:487": "‘‘Garuḷo yathā opatati, pannagaṁ bhakkhamattano;",
  "atk-s0508a13:488": "Samantā yojanasataṁ, vikkhobheti mahāsaraṁ.",
  "atk-s0508a13:489": "‘‘Pannagaṁ so gahetvāna, adhosīsaṁ viheṭhayaṁ;",
  "atk-s0508a13:490": "Ādāya so pakkamati, yenakāmaṁ vihaṅgamo.",
  "atk-s0508a13:491": "‘‘Tathevāhaṁ mahāvīra, yathāpi garuḷo balī;",
  "atk-s0508a13:492": "Asaṅkhataṁ gavesanto, dose vikkhālayiṁ ahaṁ.",
  "atk-s0508a13:493": "‘‘Diṭṭho ahaṁ dhammavaraṁ, santipadamanuttaraṁ;",
  "atk-s0508a13:494": "Ādāya viharāmetaṁ, garuḷo pannagaṁ yathā.",
  "atk-s0508a13:495": "‘‘Āsāvatī nāma latā, jātā cittalatāvane;",
  "atk-s0508a13:496": "Tassā vassasahassena, ekaṁ nibbattate phalaṁ.",
  "atk-s0508a13:497": "‘‘Taṁ devā payirupāsanti, tāvadūraphale sati;",
  "atk-s0508a13:498": "Devānaṁ sā piyā evaṁ, āsāvatī latuttamā.",
  "atk-s0508a13:499": "‘‘Satasahassupādāya, tāhaṁ paricare muni;",
  "atk-s0508a13:500": "Sāyaṁ pātaṁ namassāmi, devā āsāvatiṁ yathā.",
  "atk-s0508a13:501": "‘‘Avañjhā pāricariyā, amoghā ca namassanā;",
  "atk-s0508a13:502": "Dūrāgatampi maṁ santaṁ, khaṇoyaṁ na virādhayi.",
  "atk-s0508a13:503": "‘‘Paṭisandhiṁ na passāmi, vicinanto bhave ahaṁ;",
  "atk-s0508a13:504": "Nirūpadhi vippamutto, upasanto carāmahaṁ.",
  "atk-s0508a13:505": "‘‘Yathāpi padumaṁ nāma, sūriyaraṁsena pupphati;",
  "atk-s0508a13:506": "Tathevāhaṁ mahāvīra, buddharaṁsena pupphito.",
  "atk-s0508a13:507": "‘‘Yathā balākayonimhi, na vijjati pumo sadā;",
  "atk-s0508a13:508": "Meghesu gajjamānesu, gabbhaṁ gaṇhanti tā sadā.",
  "atk-s0508a13:509": "‘‘Cirampi gabbhaṁ dhārenti, yāva megho na gajjati;",
  "atk-s0508a13:510": "Bhārato parimuccanti, yadā megho pavassati.",
  "atk-s0508a13:511": "‘‘Padumuttarabuddhassa, dhammameghena gajjato;",
  "atk-s0508a13:512": "Saddena dhammameghassa, dhammagabbhaṁ agaṇhahaṁ.",
  "atk-s0508a13:513": "‘‘Satasahassupādāya, puññagabbhaṁ dharemahaṁ;",
  "atk-s0508a13:514": "Nappamuccāmi bhārato, dhammamegho na gajjati.",
  "atk-s0508a13:515": "‘‘Yadā tuvaṁ sakyamuni, ramme kapilavatthave;",
  "atk-s0508a13:516": "Gajjasi dhammameghena, bhārato parimuccahaṁ.",
  "atk-s0508a13:517": "‘‘Suññataṁ animittañca, tathāppaṇihitampi ca;",
  "atk-s0508a13:518": "Caturo ca phale sabbe, dhammevaṁ vijanayiṁ ahaṁ.",
  "atk-s0508a13:519": "‘‘Aparimeyyupādāya, patthemi tava sāsanaṁ;",
  "atk-s0508a13:520": "So me attho anuppatto, santipadamanuttaraṁ.",
  "atk-s0508a13:521": "‘‘Vinaye pāramiṁ patto, yathāpi pāṭhiko isi;",
  "atk-s0508a13:522": "Na me samasamo atthi, dhāremi sāsanaṁ ahaṁ.",
  "atk-s0508a13:523": "‘‘Vinaye khandhake cāpi, tikacchede ca pañcake;",
  "atk-s0508a13:524": "Ettha me vimati natthi, akkhare byañjanepi vā.",
  "atk-s0508a13:525": "‘‘Niggahe paṭikamme ca, ṭhānāṭhāne ca kovido;",
  "atk-s0508a13:526": "Osāraṇe vuṭṭhāpane, sabbattha pāramiṁ gato.",
  "atk-s0508a13:527": "‘‘Vinaye khandhake vāpi, nikkhipitvā padaṁ ahaṁ;",
  "atk-s0508a13:528": "Ubhato viniveṭhetvā, rasato osareyyahaṁ.",
  "atk-s0508a13:529": "‘‘Niruttiyā sukusalo, atthānatthe ca kovido;",
  "atk-s0508a13:530": "Anaññātaṁ mayā natthi, ekaggo satthu sāsane.",
  "atk-s0508a13:531": "‘‘Rūpadakkho ahaṁ ajja, sakyaputtassa sāsane;",
  "atk-s0508a13:532": "Kaṅkhaṁ sabbaṁ vinodemi, chindāmi sabbasaṁsayaṁ.",
  "atk-s0508a13:533": "‘‘Padaṁ anupadañcāpi, akkharañcāpi byañjanaṁ;",
  "atk-s0508a13:534": "Nidāne pariyosāne, sabbattha kovido ahaṁ.",
  "atk-s0508a13:535": "‘‘Yathāpi rājā balavā, niggaṇhitvā parantape;",
  "atk-s0508a13:536": "Vijinitvāna saṅgāmaṁ, nagaraṁ tattha māpaye.",
  "atk-s0508a13:537": "‘‘Pākāraṁ parikhañcāpi, esikaṁ dvārakoṭṭhakaṁ;",
  "atk-s0508a13:538": "Aṭṭālake ca vividhe, kāraye nagare bahū.",
  "atk-s0508a13:539": "‘‘Siṅghāṭakaṁ caccarañca, suvibhattantarāpaṇaṁ;",
  "atk-s0508a13:540": "Kārayeyya sabhaṁ tattha, atthānatthavinicchayaṁ.",
  "atk-s0508a13:541": "‘‘Nigghātatthaṁ amittānaṁ, chiddāchiddañca jānituṁ;",
  "atk-s0508a13:542": "Balakāyassa rakkhāya, senāpaccaṁ ṭhapeti so.",
  "atk-s0508a13:543": "‘‘Ārakkhatthāya bhaṇḍassa, nidhānakusalaṁ naraṁ;",
  "atk-s0508a13:544": "Mā me bhaṇḍaṁ vinassīti, bhaṇḍarakkhaṁ ṭhapeti so.",
  "atk-s0508a13:545": "‘‘Mamatto hoti yo rañño, vuddhiṁ yassa ca icchati;",
  "atk-s0508a13:546": "Tassādhikaraṇaṁ deti, mittassa paṭipajjituṁ.",
  "atk-s0508a13:547": "‘‘Uppātesu nimittesu, lakkhaṇesu ca kovidaṁ;",
  "atk-s0508a13:548": "Ajjhāyakaṁ mantadharaṁ, porohicce ṭhapeti so.",
  "atk-s0508a13:549": "‘‘Etehaṅgehi sampanno, khattiyoti pavuccati;",
  "atk-s0508a13:550": "Sadā rakkhanti rājānaṁ, cakkavākova dukkhitaṁ.",
  "atk-s0508a13:551": "‘‘Tatheva tvaṁ mahāvīra, hatāmittova khattiyo;",
  "atk-s0508a13:552": "Sadevakassa lokassa, dhammarājāti vuccati.",
  "atk-s0508a13:553": "‘‘Titthiye nihanitvāna, mārañcāpi sasenakaṁ;",
  "atk-s0508a13:554": "Tamandhakāraṁ vidhamitvā, dhammanagaraṁ amāpayi.",
  "atk-s0508a13:555": "‘‘Sīlaṁ pākārakaṁ tattha, ñāṇaṁ te dvārakoṭṭhakaṁ;",
  "atk-s0508a13:556": "Saddhā te esikā vīra, dvārapālo ca saṁvaro.",
  "atk-s0508a13:557": "‘‘Satipaṭṭhānamaṭṭālaṁ, paññā te caccaraṁ mune;",
  "atk-s0508a13:558": "Iddhipādañca siṅghāṭaṁ, dhammavīthi sumāpitā.",
  "atk-s0508a13:559": "‘‘Suttantaṁ abhidhammañca, vinayañcāpi kevalaṁ;",
  "atk-s0508a13:560": "Navaṅgaṁ buddhavacanaṁ, esā dhammasabhā tava.",
  "atk-s0508a13:561": "‘‘Suññataṁ animittañca, vihārañcappaṇīhitaṁ;",
  "atk-s0508a13:562": "Āneñjañca nirodho ca, esā dhammakuṭī tava.",
  "atk-s0508a13:563": "‘‘Paññāya aggo nikkhitto, paṭibhāne ca kovido;",
  "atk-s0508a13:564": "Sāriputtoti nāmena, dhammasenāpatī tava.",
  "atk-s0508a13:565": "‘‘Cutūpapātakusalo , iddhiyā pāramiṁ gato;",
  "atk-s0508a13:566": "Kolito nāma nāmena, porohicco tavaṁ mune.",
  "atk-s0508a13:567": "‘‘Porāṇakavaṁsadharo, uggatejo durāsado;",
  "atk-s0508a13:568": "Dhutavādīguṇenaggo, akkhadasso tavaṁ mune.",
  "atk-s0508a13:569": "‘‘Bahussuto dhammadharo, sabbapāṭhī ca sāsane;",
  "atk-s0508a13:570": "Ānando nāma nāmena, dhammārakkho tavaṁ mune.",
  "atk-s0508a13:571": "‘‘Ete sabbe atikkamma, pamesi bhagavā mamaṁ;",
  "atk-s0508a13:572": "Vinicchayaṁ me pādāsi, vinaye viññudesitaṁ.",
  "atk-s0508a13:573": "‘‘Yo koci vinaye pañhaṁ, pucchati buddhasāvako;",
  "atk-s0508a13:574": "Tattha me cintanā natthi, taññevatthaṁ kathemahaṁ.",
  "atk-s0508a13:575": "‘‘Yāvatā buddhakhettamhi, ṭhapetvā taṁ mahāmuni;",
  "atk-s0508a13:576": "Vinaye mādiso natthi, kuto bhiyyo bhavissati.",
  "atk-s0508a13:577": "‘‘Bhikkhusaṅghe nisīditvā, evaṁ gajjati gotamo;",
  "atk-s0508a13:578": "Upālissa samo natthi, vinaye khandhakesu ca.",
  "atk-s0508a13:579": "‘‘Yāvatā buddhabhaṇitaṁ, navaṅgaṁ satthusāsanaṁ;",
  "atk-s0508a13:580": "Vinayogadhaṁ taṁ sabbaṁ, vinayamūlapassino.",
  "atk-s0508a13:581": "‘‘Mama kammaṁ saritvāna, gotamo sakyapuṅgavo;",
  "atk-s0508a13:582": "Bhikkhusaṅghe nisīditvā, etadagge ṭhapesi maṁ.",
  "atk-s0508a13:583": "‘‘Satasahassupādāya, imaṁ ṭhānaṁ apatthayiṁ;",
  "atk-s0508a13:584": "So me attho anuppatto, vinaye pāramiṁ gato.",
  "atk-s0508a13:585": "‘‘Sakyānaṁ nandijanano, kappako āsahaṁ pure;",
  "atk-s0508a13:586": "Vijahitvāna taṁ jātiṁ, putto jāto mahesino.",
  "atk-s0508a13:587": "‘‘Ito dutiyake kappe, añjaso nāma khattiyo;",
  "atk-s0508a13:588": "Anantatejo amitayaso, bhūmipālo mahaddhano.",
  "atk-s0508a13:589": "‘‘Tassa rañño ahaṁ putto, candano nāma khattiyo;",
  "atk-s0508a13:590": "Jātimadenupatthaddho, yasabhogamadena ca.",
  "atk-s0508a13:591": "‘‘Nāgasatasahassāni, sabbālaṅkārabhūsitā;",
  "atk-s0508a13:592": "Tidhāpabhinnā mātaṅgā, parivārenti maṁ sadā.",
  "atk-s0508a13:593": "‘‘Sabalehi paretohaṁ, uyyānaṁ gantukāmako;",
  "atk-s0508a13:594": "Āruyha sirikaṁ nāgaṁ, nagarā nikkhamiṁ tadā.",
  "atk-s0508a13:595": "‘‘Caraṇena ca sampanno, guttadvāro susaṁvuto;",
  "atk-s0508a13:596": "Devalo nāma sambuddho, āgacchi purato mama.",
  "atk-s0508a13:597": "‘‘Pesetvā sirikaṁ nāgaṁ, buddhaṁ āsādayiṁ tadā;",
  "atk-s0508a13:598": "Tato sañjātakopo so, nāgo nuddharate padaṁ.",
  "atk-s0508a13:599": "‘‘Nāgaṁ ruṇṇamanaṁ disvā, buddhe kodhaṁ akāsahaṁ;",
  "atk-s0508a13:600": "Vihesayitvā sambuddhaṁ, uyyānaṁ agamāsahaṁ.",
  "atk-s0508a13:601": "‘‘Sātaṁ tattha na vindāmi, siro pajjalito yathā;",
  "atk-s0508a13:602": "Pariḷāhena ḍayhāmi, macchova baḷisādako.",
  "atk-s0508a13:603": "‘‘Sasāgarantā pathavī, ādittā viya hoti me;",
  "atk-s0508a13:604": "Pitu santikupāgamma, idaṁ vacanamabraviṁ.",
  "atk-s0508a13:605": "‘‘Āsīvisaṁva kupitaṁ, aggikkhandhaṁva āgataṁ;",
  "atk-s0508a13:606": "Mattaṁva kuñjaraṁ dantiṁ, yaṁ sayambhumasādayiṁ.",
  "atk-s0508a13:607": "‘‘Āsādito mayā buddho, ghoro uggatapo jino;",
  "atk-s0508a13:608": "Purā sabbe vinassāma, khamāpessāma taṁ muniṁ.",
  "atk-s0508a13:609": "‘‘No ce taṁ nijjhāpessāma, attadantaṁ samāhitaṁ;",
  "atk-s0508a13:610": "Orena sattadivasā, raṭṭhaṁ me vidhamissati.",
  "atk-s0508a13:611": "‘‘Sumekhalo kosiyo ca, siggavo cāpi sattako;",
  "atk-s0508a13:612": "Āsādayitvā isayo, duggatā te saraṭṭhakā.",
  "atk-s0508a13:613": "‘‘Yadā kuppanti isayo, saññatā brahmacārino;",
  "atk-s0508a13:614": "Sadevakaṁ vināsenti, sasāgaraṁ sapabbataṁ.",
  "atk-s0508a13:615": "‘‘Tiyojanasahassamhi, purise sannipātayiṁ;",
  "atk-s0508a13:616": "Accayaṁ desanatthāya, sayambhuṁ upasaṅkamiṁ.",
  "atk-s0508a13:617": "‘‘Allavatthā allasirā, sabbeva pañjalīkatā;",
  "atk-s0508a13:618": "Buddhassa pāde nipatitvā, idaṁ vacanamabravuṁ.",
  "atk-s0508a13:619": "‘‘Khamassu tvaṁ mahāvīra, abhiyācati taṁ jano;",
  "atk-s0508a13:620": "Pariḷāhaṁ vinodehi, mā no raṭṭhaṁ vināsaya.",
  "atk-s0508a13:621": "‘‘Sadevamānusā sabbe, sadānavā sarakkhasā;",
  "atk-s0508a13:622": "Ayomayena kūṭena, siraṁ bhindeyyu me sadā.",
  "atk-s0508a13:623": "‘‘Dake aggi na saṇṭhāti, bījaṁ sele na rūhati;",
  "atk-s0508a13:624": "Agade kimi na saṇṭhāti, kopo buddhe na jāyati.",
  "atk-s0508a13:625": "‘‘Yathā ca bhūmi acalā, appameyyo ca sāgaro;",
  "atk-s0508a13:626": "Anantako ca ākāso, evaṁ buddhā akhobhiyā.",
  "atk-s0508a13:627": "‘‘Sadā khantā mahāvīrā, khamitā ca tapassino;",
  "atk-s0508a13:628": "Khantānaṁ khamitānañca, gamanaṁ taṁ na vijjati.",
  "atk-s0508a13:629": "‘‘Idaṁ vatvāna sambuddho, pariḷāhaṁ vinodayaṁ;",
  "atk-s0508a13:630": "Mahājanassa purato, nabhaṁ abbhuggamī tadā.",
  "atk-s0508a13:631": "‘‘Tena kammenahaṁ vīra, hīnattaṁ ajjhupāgato;",
  "atk-s0508a13:632": "Samatikkamma taṁ jātiṁ, pāvisiṁ abhayaṁ puraṁ.",
  "atk-s0508a13:633": "‘‘Tadāpi maṁ mahāvīra, ḍayhamānaṁ susaṇṭhitaṁ;",
  "atk-s0508a13:634": "Pariḷāhaṁ vinodesi, sayambhuñca khamāpayiṁ.",
  "atk-s0508a13:635": "‘‘Ajjāpi maṁ mahāvīra, ḍayhamānaṁ tihaggibhi;",
  "atk-s0508a13:636": "Nibbāpesi tayo aggī, sītibhāvañca pāpayiṁ.",
  "atk-s0508a13:637": "‘‘Yesaṁ sotāvadhānatthi, suṇātha mama bhāsato;",
  "atk-s0508a13:638": "Atthaṁ tuyhaṁ pavakkhāmi, yathā diṭṭhaṁ padaṁ mama.",
  "atk-s0508a13:639": "‘‘Sayambhuṁ taṁ vimānetvā, santacittaṁ samāhitaṁ;",
  "atk-s0508a13:640": "Tena kammenahaṁ ajja, jātomhi nīcayoniyaṁ.",
  "atk-s0508a13:641": "‘‘Mā vo khaṇaṁ virādhetha, khaṇātītā hi socare;",
  "atk-s0508a13:642": "Sadatthe vāyameyyātha, khaṇo vo paṭipādito.",
  "atk-s0508a13:643": "‘‘Ekaccānañca vamanaṁ, ekaccānaṁ virecanaṁ;",
  "atk-s0508a13:644": "Visaṁ halāhalaṁ eke, ekaccānañca osadhaṁ.",
  "atk-s0508a13:645": "‘‘Vamanaṁ paṭipannānaṁ, phalaṭṭhānaṁ virecanaṁ;",
  "atk-s0508a13:646": "Osadhaṁ phalalābhīnaṁ, puññakkhettaṁ gavesinaṁ.",
  "atk-s0508a13:647": "‘‘Sāsanena viruddhānaṁ, visaṁ halāhalaṁ yathā;",
  "atk-s0508a13:648": "Āsīviso diṭṭhaviso, evaṁ jhāpeti taṁ naraṁ.",
  "atk-s0508a13:649": "‘‘Sakiṁ pītaṁ halāhalaṁ, uparundhati jīvitaṁ;",
  "atk-s0508a13:650": "Sāsanena virujjhitvā, kappakoṭimhi ḍayhati.",
  "atk-s0508a13:651": "‘‘Khantiyā avihiṁsāya, mettacittavatāya ca;",
  "atk-s0508a13:652": "Sadevakaṁ so tāreti, tasmā te avirādhiyā.",
  "atk-s0508a13:653": "‘‘Lābhālābhe na sajjanti, sammānanavimānane;",
  "atk-s0508a13:654": "Pathavīsadisā buddhā, tasmā te na virādhiyā.",
  "atk-s0508a13:655": "‘‘Devadatte ca vadhake, core aṅgulimālake;",
  "atk-s0508a13:656": "Rāhule dhanapāle ca, sabbesaṁ samako muni.",
  "atk-s0508a13:657": "‘‘Etesaṁ paṭigho natthi, rāgomesaṁ na vijjati;",
  "atk-s0508a13:658": "Sabbesaṁ samako buddho, vadhakassorasassa ca.",
  "atk-s0508a13:659": "‘‘Panthe disvāna kāsāvaṁ, chaḍḍitaṁ mīḷhamakkhitaṁ;",
  "atk-s0508a13:660": "Sirasmiṁ añjaliṁ katvā, vanditabbaṁ isiddhajaṁ.",
  "atk-s0508a13:661": "‘‘Abbhatītā ca ye buddhā, vattamānā anāgatā;",
  "atk-s0508a13:662": "Dhajenānena sujjhanti, tasmā ete namassiyā.",
  "atk-s0508a13:663": "‘‘Satthukappaṁ suvinayaṁ, dhāremi hadayenahaṁ;",
  "atk-s0508a13:664": "Namassamāno vinayaṁ, viharissāmi sabbadā.",
  "atk-s0508a13:665": "‘‘Vinayo āsayo mayhaṁ, vinayo ṭhānacaṅkamaṁ;",
  "atk-s0508a13:666": "Kappemi vinaye vāsaṁ, vinayo mama gocaro.",
  "atk-s0508a13:667": "‘‘Vinaye pāramippatto, samathe cāpi kovido;",
  "atk-s0508a13:668": "Upāli taṁ mahāvīra, pāde vandati satthuno.",
  "atk-s0508a13:669": "‘‘So ahaṁ vicarissāmi, gāmā gāmaṁ purā puraṁ;",
  "atk-s0508a13:670": "Namassamāno sambuddhaṁ, dhammassa ca sudhammataṁ.",
  "atk-s0508a13:671": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:672": "Tattha hi naṁ satthā sayameva sakalaṁ vinayapiṭakaṁ uggaṇhāpesi. So aparabhāge bhārukacchakavatthuṁ (pārā. 78) ajjukavatthuṁ (pārā. 158) kumārakassapavatthunti imāni tīṇi vatthūni vinicchayi. Satthā ekekasmiṁ vinicchite sādhukāraṁ datvā tayopi vinicchaye aṭṭhuppattiṁ katvā theraṁ vinayadharānaṁ aggaṭṭhāne ṭhapesi. So aparabhāge ekasmiṁ uposathadivase pātimokkhuddesasamaye bhikkhū ovadanto –",
  "atk-s0508a13:673": "249.",
  "atk-s0508a13:674": " ‘‘Saddhāya abhinikkhamma, navapabbajito navo;",
  "atk-s0508a13:675": "Mitte bhajeyya kalyāṇe, suddhājīve atandite.",
  "atk-s0508a13:676": "250.",
  "atk-s0508a13:677": " ‘‘Saddhāya abhinikkhamma, navapabbajito navo;",
  "atk-s0508a13:678": "Saṅghasmiṁ viharaṁ bhikkhu, sikkhetha vinayaṁ budho.",
  "atk-s0508a13:679": "251.",
  "atk-s0508a13:680": " ‘‘Saddhāya abhinikkhamma, navapabbajito navo;",
  "atk-s0508a13:681": "Kappākappesu kusalo, careyya apurakkhato’’ti. – tisso gāthā abhāsi;",
  "atk-s0508a13:682": "Tattha saddhāyāti saddhānimittaṁ, na jīvikatthanti attho. Saddhāyāti vā kammaphalāni ratanattayaguṇañca saddahitvā. Abhinikkhammāti gharāvāsato nikkhamitvā. Navapabbajitoti navo hutvā pabbajito, paṭhamavaye eva pabbajito. Navoti sāsane sikkhāya abhinavo daharo. Mitte bhajeyya kalyāṇe suddhājīve atanditeti ‘‘piyo garu bhāvanīyo’’tiādinā (a. ni. 7.37) vuttalakkhaṇe kalyāṇamitte, micchājīvavivajjanena suddhājīve , āraddhavīriyatāya atandite bhajeyya upasaṅkameyya, tesaṁ ovādānusāsanīpaṭiggahaṇavasena seveyya. Saṅghasmiṁ viharanti saṅghe bhikkhusamūhe vattapaṭivattapūraṇavasena viharanto. Sikkhetha vinayaṁ budhoti bodhañāṇatāsukusalo hutvā vinayapariyattiṁ sikkheyya. Vinayo hi sāsanassa āyu, tasmiṁ ṭhite sāsanaṁ ṭhitaṁ hoti. ‘‘Buddho’’ti ca paṭhanti, so evattho. Kappākappesūti kappiyākappiyesu kusalo suttavasena suttānulomavasena ca nipuṇo cheko. Apurakkhatoti na purakkhato taṇhādīhi kutoci purekkhāraṁ apaccāsīsanto hutvā vihareyya.",
  "atk-s0508a13:683": "Upālittheragāthāvaṇṇanā niṭṭhitā.",
  "atk-s0508a13:684": "12. Uttarapālattheragāthāvaṇṇanā",
  "atk-s0508a13:685": "Paṇḍitaṁ vata maṁ santanti āyasmato uttarapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato gamanamagge setuṁ kārāpesi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā uttarapāloti laddhanāmo vayappatto yamakapāṭihāriyaṁ disvā paṭiladdhasaddho pabbajitvā samaṇadhammaṁ karoti. Tassa ekadivasaṁ ayonisomanasikāravasena anubhūtārammaṇaṁ anussarantassa kāmarāgo uppajji. So tāvadeva sahoḍḍhaṁ coraṁ gaṇhanto viya attano cittaṁ niggahetvā saṁvegajāto paṭipakkhamanasikārena kilese vikkhambhetvā vipassanāya kammaṁ karonto bhāvanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.47.16-20) –",
  "atk-s0508a13:686": "‘‘Vipassino bhagavato, caṅkamantassa sammukhā;",
  "atk-s0508a13:687": "Pasannacitto sumano, setuṁ kārāpayiṁ ahaṁ.",
  "atk-s0508a13:688": "‘‘Ekanavutito kappe, yaṁ setuṁ kārayiṁ ahaṁ;",
  "atk-s0508a13:689": "Duggatiṁ nābhijānāmi, setudānassidaṁ phalaṁ.",
  "atk-s0508a13:690": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:691": "Arahattaṁ pana patvā attano paṭipattiṁ paccavekkhitvā sīhanādaṁ nadanto –",
  "atk-s0508a13:692": "252.",
  "atk-s0508a13:693": " ‘‘Paṇḍitaṁ vata maṁ santaṁ, alamatthavicintakaṁ;",
  "atk-s0508a13:694": "Pañca kāmaguṇā loke, sammohā pātayiṁsu maṁ.",
  "atk-s0508a13:695": "253.",
  "atk-s0508a13:696": " ‘‘Pakkhando māravisaye, daḷhasallasamappito;",
  "atk-s0508a13:697": "Asakkhiṁ maccurājassa, ahaṁ pāsā pamuccituṁ.",
  "atk-s0508a13:698": "254.",
  "atk-s0508a13:699": " ‘‘Sabbe kāmā pahīnā me, bhavā sabbe padālitā;",
  "atk-s0508a13:700": "Vikkhīṇo jātisaṁsāro, natthi dāni punabbhavo’’ti. –",
  "atk-s0508a13:701": "Tisso gāthā abhāsi.",
  "atk-s0508a13:702": "Tattha paṇḍitaṁ vata maṁ santanti sutacintāmayāya paññāya vasena paññāsampannampi nāma maṁ samānaṁ. Alamatthavicintakanti attano ca paresañca atthaṁ hitaṁ vicintetuṁ samatthaṁ, alaṁ vā pariyattaṁ atthassa vicintakaṁ, kilesaviddhaṁsanasamatthaṁ atthadassinaṁ vā, sabbametaṁ attano antimabhavikatāya thero vadati. Pañca kāmaguṇāti rūpādayo pañca kāmakoṭṭhāsā. Loketi tesaṁ pavattiṭṭhānadassanaṁ. Sammohāti sammohanimittaṁ ayonisomanasikārahetu. Sammohāti vā sammohanā sammohakarā. Pātayiṁsūti dhīrabhāvato pātesuṁ, lokato vā uttaritukāmaṁ maṁ loke pātayiṁsūti attho.",
  "atk-s0508a13:703": "Pakkhandoti anupaviṭṭho. Māravisayeti kilesavisaye kilesamārassa pavattiṭṭhāne, tassa vasaṁ gatoti adhippāyo. Devaputtamārassa vā issariyaṭṭhāne taṁ anupavisitvā ṭhito. Daḷhasallasamappitoti daḷhaṁ thiraṁ, daḷhena vā sallena samappito, rāgasallena hadayaṁ āhacca viddho. Asakkhiṁ maccurājassa, ahaṁ pāsā pamuccitunti aggamaggasaṇḍāsena rāgādisallaṁ anavasesato uddharantoyeva rāgabandhanasaṅkhātā maccurājassa pāsā ahaṁ parimuccituṁ asakkhiṁ, tato attānaṁ pamocesiṁ.",
  "atk-s0508a13:704": "Tato eva ca sabbe kāmā pahīnā me, bhavā sabbe padālitāti vatthārammaṇādibhedena anekabhedabhinnā sabbe kilesakāmā ariyamaggena samucchedavasena mayā pahīnā. Kilesakāmesu hi pahīnesu vatthukāmāpi pahīnā eva honti. Tathā kāmabhavakammabhavādayo bhavā sabbe maggañāṇāsinā padālitā viddhaṁsitā. Kammabhavesu hi padālitesu upapattibhavā padālitā eva honti. Evaṁ kammabhavānaṁ padālitattā eva vikkhīṇo jātisaṁsāro, natthi dāni punabbhavoti. Tassattho heṭṭhā vuttoyeva. Idameva ca therassa aññābyākaraṇaṁ ahosi.",
  "atk-s0508a13:705": "Uttarapālattheragāthāvaṇṇanā niṭṭhitā.",
  "atk-s0508a13:706": "13. Abhibhūtattheragāthāvaṇṇanā",
  "atk-s0508a13:707": "Suṇāthañātayo sabbeti āyasmato abhibhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vessabhussa bhagavato kāle kulagehe nibbattitvā viññutaṁ patto tādisena kalyāṇamittasannissayena sāsane abhippasanno ahosi. So satthari parinibbute tassa dhātuṁ gahetuṁ mahājane ussāhaṁ karonte sayaṁ sabbapaṭhamaṁ gandhodakena citakaṁ nibbāpesi. So tena puññakammena devamanussesu saṁsaranto imasmiṁ buddhuppāde veṭhapuranagare rājakule nibbattitvā abhibhūtoti laddhanāmo pitu accayena rajjaṁ kāreti. Tasmiñca samaye bhagavā janapadacārikaṁ caranto anupubbena taṁ nagaraṁ pāpuṇi. Tato so rājā ‘‘bhagavā kira mama nagaraṁ anuppatto’’ti sutvā satthu santikaṁ gantvā dhammaṁ sutvā dutiyadivase mahādānaṁ pavattesi. Bhagavā bhuttāvī tassa rañño ajjhāsayānurūpaṁ anumodanaṁ karontoyeva vitthārato dhammaṁ desesi. So dhammaṁ sutvā laddhappasādo rajjaṁ pahāya pabbajitvā arahattaṁ sacchākāsi. Tena vuttaṁ apadāne (apa. thera 2.47.11-15) –",
  "atk-s0508a13:708": "‘‘Dayhamāne sarīramhi, vessabhussa mahesino;",
  "atk-s0508a13:709": "Gandhodakaṁ gahetvāna, citaṁ nibbāpayiṁ ahaṁ.",
  "atk-s0508a13:710": "‘‘Ekatiṁse ito kappe, citaṁ nibbāpayiṁ ahaṁ;",
  "atk-s0508a13:711": "Duggatiṁ nābhijānāmi, gandhodakassidaṁ phalaṁ.",
  "atk-s0508a13:712": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:713": "Arahattaṁ pana patvā vimuttisukhena viharante tasmiṁ tassa ñātakā amaccā pārisajjā nāgarā jānapadāti sabbe samāgantvā, ‘‘bhante, kasmā tvaṁ amhe anāthe katvā pabbajito’’ti parideviṁsu. Thero te ñātipamukhe manusse paridevante disvā tesaṁ attano pabbajjakāraṇavibhāvanamukhena dhammaṁ kathento –",
  "atk-s0508a13:714": "255.",
  "atk-s0508a13:715": " ‘‘Suṇātha ñātayo sabbe, yāvantettha samāgatā;",
  "atk-s0508a13:716": "Dhammaṁ vo desayissāmi, dukkhā jāti punappunaṁ.",
  "atk-s0508a13:717": "256.",
  "atk-s0508a13:718": " ‘‘Ārambhatha nikkamatha, yuñjatha buddhasāsane;",
  "atk-s0508a13:719": "Dhunātha maccuno senaṁ, naḷāgāraṁva kuñjaro.",
  "atk-s0508a13:720": "257.",
  "atk-s0508a13:721": " ‘‘Yo imasmiṁ dhammavinaye, appamatto vihassati;",
  "atk-s0508a13:722": "Pahāya jātisaṁsāraṁ, dukkhassantaṁ karissatī’’ti. – tisso gāthā abhāsi;",
  "atk-s0508a13:723": "Tattha suṇāthāti nisāmetha, idāni mayā vuccamānaṁ ohitasotā sotadvārānusārena upadhārethāti attho. Ñātayoti ñātī pamukhe katvā tesaṁ sabbesaṁ ālapanaṁ, tenāha ‘‘sabbe yāvantettha samāgatā’’ti, yāvanto yattakā ettha samāgame, etissaṁ vā mama pabbajjāya samāgatāti attho.",
  "atk-s0508a13:724": "Idāni yaṁ sandhāya ‘‘suṇāthā’’ti savanāṇattikavacanaṁ kataṁ, taṁ ‘‘dhammaṁ vo desayissāmī’’ti paṭijānitvā ‘‘dukkhā jāti punappuna’’ntiādinā desetuṁ ārabhi. Tattha dukkhā jāti punappunanti jāti nāmesā gabbhokkantimūlakādibhedassa jarādibhedassa ca anekavihitassa dukkhassa adhiṭṭhānabhāvato dukkhā. Sā punappunaṁ pavattamānā ativiya dukkhā.",
  "atk-s0508a13:725": "Tassā pana jātiyā samatikkamanatthaṁ ussāho karaṇīyoti dassento āha ‘‘ārambhathā’’tiādi. Tattha ārambhathāti ārambhadhātusaṅkhātaṁ vīriyaṁ karotha. Nikkamathāti kosajjapakkhato nikkhantattā nikkamadhātusaṅkhātaṁ taduttariṁ vīriyaṁ karotha. Yuñjatha buddhasāsaneti yasmā sīlasaṁvaro indriyesu guttadvāratā bhojane mattaññutā satisampajaññanti imesu dhammesu patiṭṭhitānaṁ jāgariyānuyogavasena ārambhanikkamadhātuyo sampajjanti, tasmā tathābhūtā samathavipassanāsaṅkhāte adhisīlasikkhādisaṅkhāte vā bhagavato sāsane yuttappayuttā hotha. Dhunātha maccuno senaṁ, naḷāgāraṁva kuñjaroti evaṁ paṭipajjantā ca tedhātuissarassa maccurājassa vasaṁ satte netīti tassa senāsaṅkhātaṁ abalaṁ dubbalaṁ yathā nāma thāmabalūpapanno kuñjaro naḷehi kataṁ agāraṁ khaṇeneva viddhaṁseti, evameva kilesagaṇaṁ dhunātha vidhamatha viddhaṁsethāti attho.",
  "atk-s0508a13:726": "Evaṁ pana buddhasāsane ussāhaṁ karontassa ekaṁsiko jātidukkhassa samatikkamoti dassento ‘‘yo imasmi’’ntiādinā tatiyaṁ gāthamāha. Taṁ suviññeyyameva.",
  "atk-s0508a13:727": "Abhibhūtattheragāthāvaṇṇanā niṭṭhitā.",
  "atk-s0508a13:728": "14. Gotamattheragāthāvaṇṇanā",
  "atk-s0508a13:729": "Saṁsaranti āyasmato gotamattherassa gāthā. Kā uppatti? Ayaṁ kira purimabuddhesu katādhikāro tattha tattha bhave puññāni karonto sikhimhi bhagavati parinibbute tassa citakaṁ devamanussesu pūjentesu aṭṭhahi campakapupphehi citakaṁ pūjesi. So tena puññakammena devamanussesu saṁsaranto imasmiṁ buddhuppāde sakyarājakule nibbattitvā gotamoti gottavaseneva abhilakkhitanāmo vayappatto satthu ñātisamāgame paṭiladdhasaddho pabbajitvā vipassanāya kammaṁ karonto chaḷabhiñño ahosi. Tena vuttaṁ apadāne (apa. thera 2.47.6-10) –",
  "atk-s0508a13:730": "‘‘Jhāyamānassa bhagavato, sikhino lokabandhuno;",
  "atk-s0508a13:731": "Aṭṭha campakapupphāni, citakaṁ abhiropayiṁ.",
  "atk-s0508a13:732": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a13:733": "Duggatiṁ nābhijānāmi, citapūjāyidaṁ phalaṁ.",
  "atk-s0508a13:734": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:735": "Chaḷabhiñño pana hutvā vimuttisukhena viharanto ekadivasaṁ ñātakehi ‘‘kasmā, bhante, amhe pahāya pabbajito’’ti puṭṭho saṁsāre attanā anubhūtadukkhañceva idāni adhigataṁ nibbānasukhañca pakāsento –",
  "atk-s0508a13:736": "258.",
  "atk-s0508a13:737": " ‘‘Saṁsarañhi nirayaṁ agacchissaṁ, petalokamagamaṁ punappunaṁ;",
  "atk-s0508a13:738": "Dukkhamamhipi tiracchānayoniyaṁ, nekadhā hi vusitaṁ ciraṁ mayā.",
  "atk-s0508a13:739": "259.",
  "atk-s0508a13:740": " ‘‘Mānusopi ca bhavobhirādhito, saggakāyamagamaṁ sakiṁ sakiṁ;",
  "atk-s0508a13:741": "Rūpadhātusu arūpadhātusu, nevasaññisu asaññisuṭṭhitaṁ.",
  "atk-s0508a13:742": "260.",
  "atk-s0508a13:743": " ‘‘Sambhavā suviditā asārakā, saṅkhatā pacalitā saderitā;",
  "atk-s0508a13:744": "Taṁ viditvā mahamahattasambhavaṁ, santimeva satimā samajjhaga’’nti. –",
  "atk-s0508a13:745": "Tīhi gāthāhi tesaṁ dhammaṁ desesi.",
  "atk-s0508a13:746": "Tattha saṁsaranti anādimati saṁsāre saṁsaranto kammakilesehi pañcasu gatīsu cavanupapātavasena aparāparaṁ saṁsarantoti attho. Hīti nipātamattaṁ. Nirayaṁ agacchissanti sañjīvādikaṁ aṭṭhavidhaṁ mahānirayaṁ, kukkuḷādikaṁ soḷasavidhaṁ ussadanirayañca paṭisandhivasena upagacchiṁ . ‘‘Punappuna’’nti idaṁ idhāpi ānetabbaṁ . Petalokanti pettivisayaṁ, khuppipāsādibhedaṁ petattabhāvanti attho. Agamanti paṭisandhivasena upagacchiṁ upapajjiṁ. Punappunanti aparāparaṁ. Dukkhamamhipīti aññamaññaṁ tikhiṇakasāpatodābhighātādidukkhehi dussahāyapi. Liṅgavipallāsena hetaṁ vuttaṁ ‘‘dukkhamamhipī’’ti. Tiracchānayoniyanti migapakkhiādibhedāya tiracchānayoniyaṁ. Nekadhā hīti oṭṭhagoṇagadrabhādivasena ceva kākabalākakulalādivasena ca anekappakāraṁ anekavārañca ciraṁ dīghamaddhānaṁ mayā vusitaṁ niccaṁ utrastamānasatādivasena dukkhaṁ anubhūtaṁ. Tiracchānayoniyaṁ nibbattasatto mahāmūḷhatāya cirataraṁ tattheva aparāparaṁ parivattatīti dassanatthaṁ idha ‘‘cira’’nti vuttaṁ.",
  "atk-s0508a13:747": "Mānusopi ca bhavobhirādhitoti manussattabhāvopi mayā tādisena kusalakammunā samavāyena abhirādhito sādhito adhigato. Kāṇakacchapopamasuttamettha (ma. ni. 3.252; saṁ. ni. 5.1117) udāharitabbaṁ. Saggakāyamagamaṁ sakiṁ sakinti saggagatisaṅkhātaṁ kāmāvacaradevakāyaṁ sakiṁ sakiṁ kadāci kadāci upapajjanavasena agacchiṁ. Rūpadhātusūti puthujjanabhavaggapariyosānesu rūpabhavesu arūpadhātusūti arūpabhavesu. Nevasaññisu asaññisuṭṭhitanti rūpārūpadhātūsu ca na kevalaṁ saññīsu eva, atha kho nevasaññīnāsaññīsu asaññīsu ca upapajja ṭhitaṁ mayāti ānetvā yojetabbaṁ. Nevasaññiggahaṇena hettha nevasaññīnāsaññībhavo gahito. Yadipime dve bhavā rūpārūpadhātuggahaṇeneva gayhanti, ye pana ito bāhirakā tattha niccasaññino bhavavimokkhasaññino ca, tesaṁ tassā saññāya micchābhāvadassanatthaṁ visuṁ gahitāti daṭṭhabbaṁ.",
  "atk-s0508a13:748": "Evaṁ dvīhi gāthāhi bhavamūlassa anupacchinnattā anādimati saṁsāre attano vaṭṭadukkhānubhavaṁ dassetvā idāni tadupacchedena vivaṭṭasukhānubhavaṁ dassento ‘‘sambhavā’’tiādinā tatiyaṁ gāthamāha. Tattha sambhavāti bhavā. Kāmabhavādayo eva hi hetupaccayasamavāyena bhavantīti idha sambhavāti vuttā. Suviditāti vipassanāpaññāsahitāya maggapaññāya suṭṭhu viditā. Asārakātiādi tesaṁ viditākāradassanaṁ. Tattha asārakāti niccasārādisārarahitā. Saṅkhatāti samecca sambhuyya paccayehi katā. Pacalitāti saṅkhatattā eva uppādajarādīhi pakārato calitā anavaṭṭhitā. Saderitāti sadā sabbakālaṁ bhaṅgena eritā, ittarā bhaṅgagāmino pabhaṅgunoti attho. Taṁ viditvāmahamattasambhavanti taṁ yathāvuttaṁ saṅkhatasabhāvaṁ attasambhavaṁ attani sambhūtaṁ attāyattaṁ issarādivasena aparāyattaṁ pariññābhisamayavasena ahaṁ viditvā tappaṭipakkhabhūtaṁ santimeva nibbānameva maggapaññāsatiyā satimā hutvā samajjhagaṁ adhigacchiṁ ariyamaggabhāvanāya anuppattoti. Evaṁ thero ñātakānaṁ dhammadesanāmukhena aññaṁ byākāsi.",
  "atk-s0508a13:749": "Gotamattheragāthāvaṇṇanā niṭṭhitā.",
  "atk-s0508a13:750": "15. Hāritattheragāthāvaṇṇanā",
  "atk-s0508a13:751": "Yo pubbe karaṇīyānīti āyasmato hāritattherassa gāthā. Kā uppatti? Ayampi padumuttarassa bhagavato kāle kulagehe nibbattitvā viññutaṁ patto satthari parinibbute tassa citakapūjāya kayiramānāya gandhena pūjaṁ akāsi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā hāritoti laddhanāmo vayappatto jātimānaṁ nissāya aññe vasalavādena samudācarati. So bhikkhūnaṁ santikaṁ gantvā dhammaṁ sutvā paṭiladdhasaddho pabbajitopi ciraparicitattā vasalasamudācāraṁ na vissajji. Athekadivasaṁ satthu santike dhammaṁ sutvā sañjātasaṁvego vipassanaṁ paṭṭhapetvā attano cittappavattiṁ upaparikkhanto mānuddhaccaviggahitataṁ disvā taṁ pahāya vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.46.63-67) –",
  "atk-s0508a13:752": "‘‘Citāsu kurumānāsu, nānāgandhe samāhaṭe;",
  "atk-s0508a13:753": "Pasannacitto sumano, gandhamuṭṭhimapūjayiṁ.",
  "atk-s0508a13:754": "‘‘Satasahassito kappe, citakaṁ yamapūjayiṁ;",
  "atk-s0508a13:755": "Duggatiṁ nābhijānāmi, citapūjāyidaṁ phalaṁ.",
  "atk-s0508a13:756": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:757": "Arahā pana hutvā vimuttisukhaṁ anubhavanto ‘‘yo pubbe karaṇīyānī’’tiādinā tīhi gāthāhi bhikkhūnaṁ ovādadānamukhena aññaṁ byākāsi. Tāsaṁ attho heṭṭhā vuttoyeva.",
  "atk-s0508a13:758": "Hāritattheragāthāvaṇṇanā niṭṭhitā.",
  "atk-s0508a13:759": "16. Vimalattheragāthāvaṇṇanā",
  "atk-s0508a13:760": "Pāpamitteti āyasmato vimalattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto padumuttarassa bhagavato kāle kulagehe nibbattitvā viññutaṁ patto satthari parinibbute sādhukīḷanadivasesu vītivattesu satthu sarīraṁ gahetvā upāsakesu jhāpanaṭṭhānaṁ gacchantesu satthu guṇe āvajjitvā pasannamānaso sumanapupphehi pūjamakāsi. So tena puññakammena devamanussesu saṁsaranto imasmiṁ buddhuppāde bārāṇasiyaṁ brāhmaṇakule nibbattitvā vimaloti laddhanāmo vayappatto somamittattheraṁ nissāya sāsane pabbajitvā teneva ussāhito vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.46.58-62) –",
  "atk-s0508a13:761": "‘‘Nīharante sarīramhi, vajjamānāsu bherisu;",
  "atk-s0508a13:762": "Pasannacitto sumano, paṭṭipupphamapūjayiṁ.",
  "atk-s0508a13:763": "‘‘Satasahassito kappe, yaṁ pupphamabhipūjayiṁ;",
  "atk-s0508a13:764": "Duggatiṁ nābhijānāmi, dehapūjāyidaṁ phalaṁ.",
  "atk-s0508a13:765": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a13:766": "Arahattaṁ pana patvā attano sahāyassa bhikkhussa ovādaṁ dento –",
  "atk-s0508a13:767": "264.",
  "atk-s0508a13:768": " ‘‘Pāpamitte vivajjetvā, bhajeyyuttamapuggalaṁ;",
  "atk-s0508a13:769": "Ovāde cassa tiṭṭheyya, patthento acalaṁ sukhaṁ.",
  "atk-s0508a13:770": "265.",
  "atk-s0508a13:771": " ‘‘Parittaṁ dārumāruyha, yathā sīde mahaṇṇave;",
  "atk-s0508a13:772": "Evaṁ kusītamāgamma, sādhujīvīpi sīdati;",
  "atk-s0508a13:773": "Tasmā taṁ parivajjeyya, kusītaṁ hīnavīriyaṁ.",
  "atk-s0508a13:774": "266.",
  "atk-s0508a13:775": " ‘‘Pavivittehi ariyehi, pahitattehi jhāyibhi;",
  "atk-s0508a13:776": "Niccaṁ āraddhavīriyehi, paṇḍitehi sahāvase’’ti. –",
  "atk-s0508a13:777": "Tisso gāthā abhāsi.",
  "atk-s0508a13:778": "Tattha pāpamitteti akalyāṇamitte asappurise hīnavīriye. Vivajjetvāti taṁ abhajanavasena dūrato vajjetvā. Bhajeyyuttamapuggalanti sappurisaṁ paṇḍitaṁ kalyāṇamittaṁ ovādānusāsanīgahaṇavasena seveyya. Ovāde cassa tiṭṭheyyāti assa kalyāṇamittassa ovāde anusiṭṭhiyaṁ yathānusiṭṭhaṁ paṭipajjanavasena tiṭṭheyya. Patthentoti ākaṅkhanto. Acalaṁ sukhanti nibbānasukhaṁ phalasukhañca. Tampi hi akuppabhāvato ‘‘acala’’nti vuccati. Sesaṁ vuttatthameva.",
  "atk-s0508a13:779": "Vimalattheragāthāvaṇṇanā niṭṭhitā.",
  "atk-s0508a13:780": "Tikanipātavaṇṇanā niṭṭhitā.",
  "atk-s0508a13:781": "Paṭhamo bhāgo niṭṭhito."
}