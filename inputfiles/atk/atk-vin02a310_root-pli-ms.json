{
  "atk-vin02a310:0": "11. Pañcasatikakkhandhakaṁ",
  "atk-vin02a310:1": "Khuddānukhuddakasikkhāpadakathā",
  "atk-vin02a310:2": "441. Pañcasatikakkhandhake – cattāri pārājikāni ṭhapetvā avasesāni khuddānukhuddakānīti evamādi ekasikkhāpadampi apariccajitvā sabbesaṁ saṅgahetabbabhāvadassanatthaṁ pariyāyena vuttaṁ. Idaṁ vo samaṇānanti idaṁ samaṇānaṁ. Padapūraṇamatte vokāro.",
  "atk-vin02a310:3": "443.Idampi te āvuso ānanda dukkaṭanti ‘‘idaṁ tayā duṭṭhu kata’’nti kevalaṁ garahantehi therehi vuttaṁ , na āpattiṁ sandhāya vuttaṁ. Na hi te āpattānāpattiṁ na jānanti. Idāneva cetaṁ anussāvitaṁ – ‘‘saṅgho apaññattaṁ na paññapeti, paññattaṁ na samucchindatī’’ti. Desehi taṁ dukkaṭanti idampi ca ‘‘āma, bhante, duṭṭhu mayā kata’’nti evaṁ paṭijānāhi, taṁ dukkaṭanti idaṁ sandhāya vuttaṁ, na āpattidesanaṁ. Thero pana yasmā asatiyā na pucchi na anādarena, tasmā tattha duṭṭhukatabhāvampi asallakkhento ‘‘nāhaṁ taṁ dukkaṭaṁ passāmī’’ti vatvā theresu gāravaṁ dassento ‘‘apicāyasmantānaṁ sandhāya desemi taṁ dukkaṭa’’nti āha. Yathā tumhe vadatha, tathā paṭijānāmīti vuttaṁ hoti. Eseva nayo avasesesu catūsu ṭhānesu. Sesamettha yaṁ vattabbaṁ siyā, taṁ nidānavaṇṇanāyameva vuttaṁ.",
  "atk-vin02a310:4": "Khuddānukhuddakasikkhāpadakathā niṭṭhitā.",
  "atk-vin02a310:5": "Pañcasatikakkhandhakavaṇṇanā niṭṭhitā."
}