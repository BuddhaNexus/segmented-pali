{
  "atk-s0502a21:0": "21. Pakiṇṇakavaggo",
  "atk-s0502a21:1": "1. Attanopubbakammavatthu",
  "atk-s0502a21:2": "Mattāsukhapariccāgāti imaṁ dhammadesanaṁ satthā veḷuvane viharanto attano pubbakammaṁ ārabbha kathesi.",
  "atk-s0502a21:3": "Ekasmiñhi samaye vesālī iddhā ahosi phītā bahujanā ākiṇṇamanussā. Tattha hi vārena vārena rajjaṁ kārentānaṁ khattiyānaṁyeva sattasatādhikāni sattasahassāni satta ca khattiyā ahesuṁ. Tesaṁ vasanatthāya tattakāyeva pāsādā tattakāneva kūṭāgārāni uyyāne vihāratthāya tattakāyeva ārāmā ca pokkharaṇiyo ca ahesuṁ. Sā aparena samayena dubbhikkhā ahosi dussassā. Tattha chātakabhayena paṭhamaṁ duggatamanussā kālamakaṁsu. Tesaṁ tesaṁ tattha tattha chaḍḍitānaṁ kuṇapānaṁ gandhena amanussā nagaraṁ pavisiṁsu. Amanussūpaddavena bahutarā kālamakaṁsu. Tesaṁ kuṇapagandhapaṭikkūlatāya sattānaṁ ahivātarogo uppajji. Evaṁ dubbhikkhabhayaṁ amanussabhayaṁ rogabhayanti tīṇi bhayāni uppajjiṁsu.",
  "atk-s0502a21:4": "Nagaravāsino sannipatitvā rājānaṁ āhaṁsu – ‘‘mahārāja, imasmiṁ nagare tīṇi bhayāni uppannāni, ito pubbe yāva sattamā rājaparivaṭṭā evarūpaṁ bhayaṁ nāma na uppannapubbaṁ. Adhammikarājūnañhi kāle evarūpaṁ bhayaṁ uppajjatī’’ti. Rājā santhāgāre sabbesaṁ sannipātaṁ kāretvā ‘‘sace me adhammikabhāvo atthi, taṁ vicinathā’’ti āha. Vesālivāsino sabbaṁ paveṇi vicinantā rañño kañci dosaṁ adisvā, ‘‘mahārāja, natthi te doso’’ti vatvā ‘‘kathaṁ nu kho idaṁ amhākaṁ bhayaṁ vūpasamaṁ gaccheyyā’’ti mantayiṁsu. Tattha ekaccehi ‘‘balikammena āyācanāya maṅgalakiriyāyā’’ti vutte sabbampi taṁ vidhiṁ katvā paṭibāhituṁ nāsakkhiṁsu. Athaññe evamāhaṁsu – ‘‘cha satthāro mahānubhāvā, tesu idhāgatamattesu bhayaṁ vūpasameyyā’’ti. Apare ‘‘sammāsambuddho loke uppanno. So hi bhagavā sabbasattahitāya dhammaṁ deseti, mahiddhiko mahānubhāvo. Tasmiṁ idha āgate imāni bhayāni vūpasameyyu’’nti āhaṁsu. Tesaṁ vacanaṁ sabbepi abhinanditvā ‘‘kahaṁ nu kho so bhagavā etarahi viharatī’’ti āhaṁsu . Tadā pana satthā upakaṭṭhāya vassūpanāyikāya rañño bimbisārassa paṭiññaṁ datvā veḷuvane viharati. Tena ca samayena bimbisārasamāgame bimbisārena saddhiṁ sotāpattiphalaṁ patto mahāli nāma licchavī tassaṁ parisāyaṁ nisinno hoti.",
  "atk-s0502a21:5": "Vesālivāsino mahantaṁ paṇṇākāraṁ sajjetvā rājānaṁ bimbisāraṁ saññāpetvā ‘‘satthāraṁ idhānethā’’ti mahāliñceva licchaviṁ purohitaputtañca pahiṇiṁsu. Te gantvā rañño paṇṇākāraṁ datvā taṁ pavattiṁ nivedetvā, ‘‘mahārāja, satthāraṁ amhākaṁ nagaraṁ pesethā’’ti yāciṁsu. Rājā ‘‘tumheva jānāthā’’ti na sampaṭicchi. Te bhagavantaṁ upasaṅkamitvā vanditvā yāciṁsu – ‘‘bhante, vesāliyaṁ tīṇi bhayāni uppannāni, tāni tumhesu āgatesu vūpasamissanti, etha, bhante, gacchāmā’’ti. Satthā tesaṁ vacanaṁ sutvā āvajjento ‘‘vesāliyaṁ ratanasutte (khu. pā. 6.1 ādayo; su. ni. 224 ādayo) vutte sā rakkhā cakkavāḷānaṁ koṭisatasahassaṁ pharissati, suttapariyosāne caturāsītiyā pāṇasahassānaṁ dhammābhisamayo bhavissati, tāni ca bhayāni vūpasamissantī’’ti ñatvā tesaṁ vacanaṁ sampaṭicchi.",
  "atk-s0502a21:6": "Rājā bimbisāro ‘‘satthārā kira vesāligamanaṁ sampaṭicchita’’nti sutvā nagare ghosanaṁ kāretvā satthāraṁ upasaṅkamitvā ‘‘kiṁ, bhante, vesāligamanaṁ sampaṭicchita’’nti pucchitvā ‘‘āma, mahārājā’’ti vutte ‘‘tena hi, bhante, āgametha, tāva maggaṁ paṭiyādessāmī’’ti vatvā rājagahassa ca gaṅgāya ca antare pañcayojanabhūmiṁ samaṁ kāretvā yojane yojane vihāraṁ patiṭṭhāpetvā satthu gamanakālaṁ ārocesi. Satthā pañcahi bhikkhusatehi saddhiṁ maggaṁ paṭipajji. Rājā yojanantare jaṇṇumattena odhinā pañcavaṇṇāni pupphāni okirāpetvā dhajapaṭākakadalīādīni ussāpetvā bhagavato chattātichattaṁ katvā dve setacchattāni ekamekassa bhikkhuno ekamekaṁ setacchattaṁ upari dhāretvā saparivāro pupphagandhādīhi pūjaṁ karonto satthāraṁ ekekasmiṁ vihāre vasāpetvā mahādānādīni datvā pañcahi divasehi gaṅgātīraṁ pāpetvā tattha nāvaṁ alaṅkaronto vesālikānaṁ sāsanaṁ pesesi – ‘‘maggaṁ paṭiyādetvā satthu paccuggamanaṁ karontū’’ti. Te ‘‘diguṇaṁ pūjaṁ karissāmā’’ti vesāliyā ca gaṅgāya ca antare tiyojanabhūmiṁ samaṁ kāretvā bhagavato catūhi setacchattehi ekamekassa bhikkhuno dvīhi dvīhi setacchattehi chattātichattāni sajjetvā pūjaṁ kurumānā āgantvā gaṅgātīre aṭṭhaṁsu. Bimbisāro dve nāvā saṅghāṭetvā maṇḍapaṁ kāretvā pupphadāmādīhi alaṅkārāpetvā sabbaratanamayaṁ buddhāsanaṁ paññāpesi. Bhagavā tasmiṁ nisīdi. Bhikkhūpi nāvaṁ abhiruhitvā bhagavantaṁ parivāretvā nisīdiṁsu. Rājā anugacchanto galappamāṇaṁ udakaṁ otaritvā ‘‘yāva, bhante, bhagavā āgacchati, tāvāhaṁ idheva gaṅgātīre vasissāmī’’ti vatvā nāvaṁ uyyojetvā nivatti. Satthā yojanamattaṁ addhānaṁ gaṅgāya gantvā vesālikānaṁ sīmaṁ pāpuṇi.",
  "atk-s0502a21:7": "Licchavīrājāno satthāraṁ paccuggantvā galappamāṇaṁ udakaṁ otaritvā nāvaṁ tīraṁ upanetvā satthāraṁ nāvāto otārayiṁsu. Satthārā otaritvā tīre akkantamatteyeva mahāmegho uṭṭhahitvā pokkharavassaṁ vassi. Sabbattha jaṇṇuppamāṇaūruppamāṇakaṭippamāṇādīni udakāni sandantāni sabbakuṇapāni gaṅgaṁ pavesayiṁsu, parisuddho bhūmibhāgo ahosi. Licchavīrājāno satthāraṁ yojane yojane vasāpetvā mahādānaṁ datvā diguṇaṁ pūjaṁ karontā tīhi divasehi vesāliṁ nayiṁsu. Sakko devarājā devagaṇaparivuto āgamāsi, mahesakkhānaṁ devānaṁ sannipātena amanussā yebhuyyena palāyiṁsu. Satthā sāyaṁ nagaradvāre ṭhatvā ānandattheraṁ āmantesi – ‘‘imaṁ, ānanda, ratanasuttaṁ uggaṇhitvā licchavīkumārehi saddhiṁ vicaranto vesāliyā tiṇṇaṁ pākārānaṁ antare parittaṁ karohī’’ti.",
  "atk-s0502a21:8": "Thero satthārā dinnaṁ ratanasuttaṁ uggaṇhitvā satthu selamayapattena udakaṁ ādāya nagaradvāre ṭhito paṇidhānato paṭṭhāya tathāgatassa dasa pāramiyo dasa upapāramiyo dasa paramatthapāramiyoti samatiṁsa pāramiyo pañca mahāpariccāge lokatthacariyā ñātatthacariyā buddhatthacariyāti tisso cariyāyo pacchimabhave gabbhavokkantiṁ jātiṁ abhinikkhamanaṁ padhānacariyaṁ bodhipallaṅke māravijayaṁ sabbaññutaññāṇapaṭivedhaṁ dhammacakkapavattanaṁ navalokuttaradhammeti sabbepime buddhaguṇe āvajjetvā nagaraṁ pavisitvā tiyāmarattiṁ tīsu pākārantaresu parittaṁ karonto vicari. Tena ‘‘yaṁkiñcī’’ti vuttamatteyeva uddhaṁ khittaudakaṁ amanussānaṁ upari pati. ‘‘Yānīdha bhūtānī’’ti gāthākathanato paṭṭhāya rajatavaṭaṁsakā viya udakabindūni ākāsena gantvā gilānamanussānaṁ upari patiṁsu. Tāvadeva vūpasantarogā manussā uṭṭhāyuṭṭhāya theraṁ parivāresuṁ . ‘‘Yaṁkiñcī’’ti vuttapadato paṭṭhāya pana udakaphusitehi phuṭṭhaphuṭṭhā sabbe apalāyantā saṅkārakūṭabhittipadesādinissitā amanussā tena tena dvārena palāyiṁsu. Dvārāni anokāsāni ahesuṁ. Te okāsaṁ alabhantā pākāraṁ bhinditvāpi palāyiṁsu.",
  "atk-s0502a21:9": "Mahājano nagaramajjhe santhāgāraṁ sabbagandhehi upalimpetvā upari suvaṇṇatārakādivicittaṁ vitānaṁ bandhitvā buddhāsanaṁ paññāpetvā satthāraṁ ānesi. Satthā paññatte āsane nisīdi. Bhikkhusaṅghopi licchavīgaṇopi satthāraṁ parivāretvā nisīdi. Sakko devarājā devagaṇaparivuto patirūpe okāse aṭṭhāsi. Theropi sakalanagaraṁ anuvicaritvā vūpasantarogena mahājanena saddhiṁ āgantvā satthāraṁ vanditvā nisīdi. Satthā parisaṁ oloketvā tadeva ratanasuttaṁ abhāsi. Desanāvasāne caturāsītiyā pāṇasahassānaṁ dhammābhisamayo ahosi. Evaṁ punadivasepīti sattāhaṁ tadeva ratanasuttaṁ desetvā sabbabhayānaṁ vūpasantabhāvaṁ ñatvā licchavīgaṇaṁ āmantetvā vesālito nikkhami. Licchavīrājāno diguṇaṁ sakkāraṁ karontā puna tīhi divasehi satthāraṁ gaṅgātīraṁ nayiṁsu.",
  "atk-s0502a21:10": "Gaṅgāya nibbattanāgarājāno cintesuṁ – ‘‘manussā tathāgatassa sakkāraṁ karonti, mayaṁ kiṁ na karomā’’ti. Te suvaṇṇarajatamaṇimayā nāvāyo māpetvā suvaṇṇarajatamaṇimaye pallaṅke paññāpetvā pañcavaṇṇapadumasañchannaṁ udakaṁ karitvā, ‘‘bhante, amhākampi anuggahaṁ karothā’’ti attano attano nāvaṁ abhiruhaṇatthāya satthāraṁ yāciṁsu. ‘‘Manussā ca nāgā ca tathāgatassa pūjaṁ karonti, mayaṁ pana kiṁ na karomā’’ti bhūmaṭṭhakadevepi ādiṁ katvā yāva akaniṭṭhabrahmalokā sabbe devā sakkāraṁ kariṁsu. Tattha nāgā yojanikāni chattātichattāni ukkhipiṁsu. Evaṁ heṭṭhā nāgā bhūmitale rukkhagacchapabbatādīsu bhūmaṭṭhakā devatā, antalikkhe ākāsaṭṭhadevāti nāgabhavanaṁ ādiṁ katvā cakkavāḷapariyantena yāva brahmalokā chattātichattāni ussāpitāni ahesuṁ. Chattantaresu dhajā, dhajantaresu paṭākā, tesaṁ antarantarā pupphadāmavāsacuṇṇadhumādīhi sakkāro ahosi. Sabbalaṅkārapaṭimaṇḍitā devaputtā chaṇavesaṁ gahetvā ugghosayamānā ākāse vicariṁsu. Tayo eva kira samāgamā mahantā ahesuṁ – yamakapāṭihāriyasamāgamo devorohaṇasamāgamo ayaṁ gaṅgorohaṇasamāgamoti.",
  "atk-s0502a21:11": "Paratīre bimbisāropi licchavīhi katasakkārato diguṇaṁ sakkāraṁ sajjetvā bhagavato āgamanaṁ udikkhamāno aṭṭhāsi. Satthā gaṅgāya ubhosu passesu rājūnaṁ mahantaṁ pariccāgaṁ oloketvā nāgādīnañca ajjhāsayaṁ viditvā ekekāya nāvāya pañcapañcabhikkhusataparivāraṁ ekekaṁ nimmitabuddhaṁ māpesi. So ekekassa setacchattassa ceva kapparukkhassa ca pupphadāmassa ca heṭṭhā nāgagaṇaparivuto nisinno hoti. Bhūmaṭṭhakadevatādīsupi ekekasmiṁ okāse saparivāraṁ ekekaṁ nimmitabuddhaṁ māpesi. Evaṁ sakalacakkavāḷagabbhe ekālaṅkāre ekussave ekachaṇeyeva ca jāte satthā nāgānamanuggahaṁ karonto ekaṁ ratananāvaṁ abhiruhi. Bhikkhūsupi ekeko ekekameva abhiruhi. Nāgarājāno buddhappamukhaṁ bhikkhusaṅghaṁ nāgabhavanaṁ pavesetvā sabbarattiṁ satthu santike dhammakathaṁ sutvā dutiyadivase dibbena khādanīyena bhojanīyena buddhappamukhaṁ bhikkhusaṅghaṁ parivisiṁsu. Satthā anumodanaṁ katvā nāgabhavanā nikkhamitvā sakalacakkavāḷadevatāhi pūjiyamāno pañcahi nāvāsatehi gaṅgānadiṁ atikkami.",
  "atk-s0502a21:12": "Rājā paccuggantvā satthāraṁ nāvāto otāretvā āgamanakāle licchavīti katasakkārato diguṇaṁ sakkāraṁ katvā purimanayeneva pañcahi divasehi rājagahaṁ abhinesi. Dutiyadivase bhikkhū piṇḍapātapaṭikkantā sāyanhasamaye dhammasabhāyaṁ sannisinnā kathaṁ samuṭṭhāpesuṁ – ‘‘aho buddhānaṁ mahānubhāvo, aho satthari devamanussānaṁ pasādo, gaṅgāya nāma orato ca pārato ca aṭṭhayojane magge buddhagatena pasādena rājūhi samatalaṁ bhūmiṁ katvā vālukā okiṇṇā, jaṇṇumattena odhinā nānāvaṇṇāni pupphāni santhatāni, gaṅgāya udakaṁ nāgānubhāvena pañcavaṇṇehi padumehi sañchannaṁ, yāva akaniṭṭhabhavanā chattātichattāni ussāpitāni, sakalacakkavāḷagabbhaṁ ekālaṅkāraṁ ekussavaṁ viya jāta’’nti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, esa pūjāsakkāro mayhaṁ buddhānubhāvena nibbatto, na nāgadevabrahmānubhāvena. Atīte pana appamattakapariccāgānubhāvena nibbatto’’ti vatvā bhikkhūhi yācito atītaṁ āhari.",
  "atk-s0502a21:13": "Atīte takkasilāyaṁ saṅkho nāma brāhmaṇo ahosi. Tassa putto susīmo nāma māṇavo soḷasavassuddesiko ekadivasaṁ pitaraṁ upasaṅkamitvā āha – ‘‘icchāmahaṁ, tāta, bārāṇasiṁ gantvā mante ajjhāyitu’’nti. Atha naṁ pitā āha – ‘‘tena hi, tāta, asuko nāma brāhmaṇo mama sahāyako, tassa santikaṁ gantvā adhīyassū’’ti. So ‘‘sādhū’’ti paṭissuṇitvā anupubbena bārāṇasiṁ gantvā taṁ brāhmaṇaṁ upasaṅkamitvā pitarā pahitabhāvamācikkhi. Atha naṁ so ‘‘sahāyakassa me putto’’ti sampaṭicchitvā paṭipassaddhadarathaṁ bhaddakena divasena mante vācetumārabhi. So lahuñca gaṇhanto bahuñca gaṇhanto attano uggahituggahitaṁ suvaṇṇabhājane pakkhittasīhatelamiva avinassamānaṁ dhārento na cirasseva ācariyassa sammukhato uggaṇhitabbaṁ sabbaṁ uggaṇhitvā sajjhāyaṁ karonto attano uggahitasippassa ādimajjhameva passati, no pariyosānaṁ.",
  "atk-s0502a21:14": "So ācariyaṁ upasaṅkamitvā ‘‘ahaṁ imassa sippassa ādimajjhameva passāmi, no pariyosāna’’nti vatvā ācariyena ‘‘ahampi, tāta, na passāmī’’ti vutte ‘‘atha ko, ācariya, pariyosānaṁ jānātī’’ti pucchitvā ‘‘ime, tāta, isayo isipatane viharanti, te jāneyyuṁ, tesaṁ santikaṁ upasaṅkamitvā pucchassū’’ti ācariyena vutte paccekabuddhe upasaṅkamitvā pucchi – ‘‘tumhe kira pariyosānaṁ jānāthā’’ti? ‘‘Āma, jānāmā’’ti. ‘‘Tena hi me ācikkhathā’’ti? ‘‘Na mayaṁ apabbajitassa ācikkhāma. Sace te pariyosānenattho , pabbajassū’’ti . So ‘‘sādhū’’ti sampaṭicchitvā tesaṁ santike pabbaji. Athassa te ‘‘idaṁ tāva sikkhassū’’ti vatvā ‘‘evaṁ te nivāsetabbaṁ, evaṁ pārupitabba’’ntiādinā nayena ābhisamācārikaṁ ācikkhiṁsu. So tattha sikkhanto upanissayasampannattā nacirasseva paccekasambodhiṁ abhisambujjhitvā sakalabārāṇasinagare gaganatale puṇṇacando viya pākaṭo lābhaggayasaggappatto ahosi, so appāyukasaṁvattanikassa kammassa katattā na cirasseva parinibbāyi. Athassa paccekabuddhā ca mahājano ca sarīrakiccaṁ katvā dhātuyo ca gahetvā nagaradvāre thūpaṁ kāresuṁ.",
  "atk-s0502a21:15": "Saṅkhopi brāhmaṇo ‘‘putto me ciraṁ gato, pavattimassa jānissāmī’’ti taṁ daṭṭhukāmo takkasilāto nikkhamitvā anupubbena bārāṇasiṁ patvā mahājanakāyaṁ sannipatitaṁ disvā ‘‘addhā imesu ekopi me puttassa pavattiṁ jānissatī’’ti upasaṅkamitvā pucchi – ‘‘susīmo nāma māṇavo idhāgami, api nu kho tassa pavattiṁ jānāthā’’ti? ‘‘Āma, brāhmaṇa, jānāma, asukassa brāhmaṇassa santike tayo vede sajjhāyitvā pabbajitvā paccekasambodhiṁ sacchikatvā parinibbuto, ayamassa thūpo patiṭṭhāpito’’ti. So bhūmiṁ hatthena paharitvā roditvā kanditvā taṁ cetiyaṅgaṇaṁ gantvā tiṇāni uddharitvā uttarasāṭakena vālukaṁ āharitvā cetiyaṅgaṇe ākiritvā kamaṇḍaluto udakena paripphositvā vanapupphehi pūjaṁ katvā sāṭakena paṭākaṁ āropetvā thūpassa upari attano chattakaṁ bandhitvā pakkāmi.",
  "atk-s0502a21:16": "Satthā idaṁ atītaṁ āharitvā ‘‘tadā, bhikkhave, ahaṁ saṅkho brāhmaṇo ahosiṁ. Mayā susīmassa paccekabuddhassa cetiyaṅgaṇe tiṇāni uddhaṭāni, tassa me kammassa nissandena aṭṭhayojanamaggaṁ vihatakhāṇukakaṇṭakaṁ katvā suddhaṁ samatalaṁ kariṁsu. Mayā tattha vālukā okiṇṇā, tassa me nissandena aṭṭhayojanamagge vālukaṁ okiriṁsu. Mayā tattha vanakusumehi pūjā katā, tassa me nissandena aṭṭhayojanamagge nānāvaṇṇāni pupphāni okiṇṇāni, ekayojanaṭṭhāne gaṅgāya udakaṁ pañcavaṇṇehi padumehi sañchannaṁ. Mayā tattha kamaṇḍaluudakena bhūmi paripphositā, tassa me nissandena vesāliyaṁ pokkharavassaṁ vassi. Mayā tattha paṭākā, āropitā, chattakañca baddhaṁ, tassa me nissandena yāva akaniṭṭhabhavanā dhajapaṭākachattātichattādīhi sakalacakkavāḷagabbhaṁ ekussavaṁ viya jātaṁ. Iti kho, bhikkhave, esa pūjāsakkāro mayhaṁ neva buddhānubhāvena nibbatto, na nāgadevabrahmānubhāvena, atīte pana appamattakapariccāgānubhāvenā’’ti vatvā dhammaṁ desento imaṁ gāthamāha –",
  "atk-s0502a21:17": "290.",
  "atk-s0502a21:18": " ‘‘Mattāsukhapariccāgā , passe ce vipulaṁ sukhaṁ;",
  "atk-s0502a21:19": "Caje mattāsukhaṁ dhīro, sampassaṁ vipulaṁ sukha’’nti.",
  "atk-s0502a21:20": "Tattha mattāsukhapariccāgāti mattāsukhanti pamāṇayuttakaṁ parittasukhaṁ vuccati, tassa pariccāgena. Vipulaṁ sukhanti uḷāraṁ sukhaṁ nibbānasukhaṁ vuccati, taṁ ce passeyyāti attho. Idaṁ vuttaṁ hoti – ekañhi bhojanapātiṁ sajjāpetvā bhuñjantassa mattāsukhaṁ nāma uppajjati, taṁ pana pariccajitvā uposathaṁ vā karontassa dānaṁ vā dadantassa vipulaṁ uḷāraṁ nibbānasukhaṁ nāma nibbattati. Tasmā sace evaṁ tassa mattāsukhassa pariccāgā vipulaṁ sukhaṁ passati, athetaṁ vipulaṁ sukhaṁ sammā passanto paṇḍito taṁ mattāsukhaṁ cajeyyāti.",
  "atk-s0502a21:21": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:22": "Attanopubbakammavatthu paṭhamaṁ.",
  "atk-s0502a21:23": "2. Kukkuṭaaṇḍakhādikāvatthu",
  "atk-s0502a21:24": "Paradukkhūpadhānenāti imaṁ dhammadesanaṁ satthā jetavane viharanto ekaṁ kukkuṭaaṇḍakhādikaṁ ārabbha kathesi.",
  "atk-s0502a21:25": "Sāvatthiyā kira avidūre paṇḍuraṁ nāma eko gāmo, tattheko kevaṭṭo vasati. So sāvatthiṁ gacchanto aciravatiyaṁ kacchapaaṇḍāni disvā tāni ādāya sāvatthiṁ gantvā ekasmiṁ gehe pacāpetvā khādanto tasmiṁ gehe kumārikāyapi ekaṁ aṇḍaṁ adāsi. Sā taṁ khāditvā tato paṭṭhāya aññaṁ khādanīyaṁ nāma na icchi. Athassā mātā kukkuṭiyā vijātaṭṭhānato ekaṁ aṇḍaṁ gahetvā adāsi. Sā taṁ khāditvā rasataṇhāya baddhā tato paṭṭhāya sayameva kukkuṭiyā aṇḍāni gahetvā khādati. Kukkuṭī vijātavijātakāle taṁ attano aṇḍāni gahetvā khādantiṁ disvā tāya upaddutā āghātaṁ bandhitvā ‘‘ito dāni cutā yakkhinī hutvā tava jātadārake khādituṁ samatthā hutvā nibbatteyya’’nti patthanaṁ paṭṭhapetvā kālaṁ katvā tasmiṁyeva gehe majjārī hutvā nibbatti. Itarāpi kālaṁ katvā tattheva kukkuṭī hutvā nibbatti. Kukkuṭī aṇḍāni vijāyi, majjārī āgantvā tāni khāditvā dutiyampi tatiyampi khādiyeva. Kukkuṭī ‘‘tayo vāre mama aṇḍāni khāditvā idāni mampi khāditukāmāsi , ito cutā saputtakaṁ taṁ khādituṁ labheyya’’nti patthanaṁ katvā tato cutā dīpinī hutvā nibbatti. Itarāpi kālaṁ katvā migī hutvā nibbatti. Tassā vijātakāle dīpinī āgantvā taṁ saddhiṁ puttehi khādi. Evaṁ khādantā pañcasu attabhāvasatesu aññamaññassa dukkhaṁ uppādetvā avasāne ekā yakkhinī hutvā nibbatti, ekā sāvatthiyaṁ kuladhītā hutvā nibbatti. Ito paraṁ ‘‘na hi verena verānī’’ti (dha. pa. 5) gāthāya vuttanayeneva veditabbaṁ. Idha pana satthā ‘‘verañhi averena upasammati, no verenā’’ti vatvā ubhinnampi dhammaṁ desento imaṁ gāthamāha –",
  "atk-s0502a21:26": "291.",
  "atk-s0502a21:27": " ‘‘Paradukkhūpadhānena, attano sukhamicchati;",
  "atk-s0502a21:28": "Verasaṁsaggasaṁsaṭṭho, verā so na parimuccatī’’ti.",
  "atk-s0502a21:29": "Tattha paradukkhūpadhānenāti parasmiṁ dukkhūpadhānena, parassa dukkhuppādanenāti attho. Verasaṁsaggasaṁsaṭṭhoti yo puggalo akkosanapaccakkosanapaharaṇapaṭiharaṇādīnaṁ vasena aññamaññaṁ katena verasaṁsaggena saṁsaṭṭho. Verā so na parimuccatīti niccakālaṁ veravasena dukkhameva pāpuṇātīti attho.",
  "atk-s0502a21:30": "Desanāvasāne yakkhinī saraṇesu patiṭṭhāya pañca sīlāni samādiyitvā verato mucci, itarāpi sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a21:31": "Kukkuṭaaṇḍakhādikāvatthu dutiyaṁ.",
  "atk-s0502a21:32": "3. Bhaddiyabhikkhuvatthu",
  "atk-s0502a21:33": "Yañhikiccanti imaṁ dhammadesanaṁ satthā bhaddiyaṁ nissāya jātiyāvane viharanto bhaddiye bhikkhū ārabbha kathesi.",
  "atk-s0502a21:34": "Te kira pādukamaṇḍane uyyuttā ahesuṁ. Yathāha – ‘‘tena kho pana samayena bhaddiyā bhikkhū anekavihitaṁ pādukamaṇḍanānuyogamanuyuttā viharanti, tiṇapādukaṁ karontipi kārāpentipi, muñjapādukaṁ karontipi kārāpentipi, pabbajapādukaṁ hintālapādukaṁ kamalapādukaṁ kambalapādukaṁ karontipi kārāpentipi, riñcanti uddesaṁ paripucchaṁ adhisīlaṁ adhicittaṁ adhipañña’’nti (mahāva. 251). Bhikkhū tesaṁ tathākaraṇabhāvaṁ jānitvā ujjhāyitvā satthu ārocesuṁ. Satthā te bhikkhū garahitvā, ‘‘bhikkhave, tumhe aññena kiccena āgatā aññasmiṁyeva kicce uyyuttā’’ti vatvā dhammaṁ desento imā gāthā abhāsi –",
  "atk-s0502a21:35": "292.",
  "atk-s0502a21:36": " ‘‘Yañhi kiccaṁ apaviddhaṁ, akiccaṁ pana karīyati;",
  "atk-s0502a21:37": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0502a21:38": "293.",
  "atk-s0502a21:39": " ‘‘Yesañca susamāraddhā, niccaṁ kāyagatā sati;",
  "atk-s0502a21:40": "Akiccaṁ te na sevanti, kicce sātaccakārino;",
  "atk-s0502a21:41": "Satānaṁ sampajānānaṁ, atthaṁ gacchanti āsavā’’ti.",
  "atk-s0502a21:42": "Tattha yañhi kiccanti bhikkhuno hi pabbajitakālato paṭṭhāya aparimāṇasīlakkhandhagopanaṁ araññāvāso dhutaṅgapariharaṇaṁ bhāvanārāmatāti evamādīni kiccaṁ nāma. Imehi pana yaṁ attano kiccaṁ, taṁ apaviddhaṁ chaḍḍitaṁ. Akiccanti bhikkhuno chattamaṇḍanaṁ upāhanamaṇḍanaṁ pādukapattathālakadhammakaraṇakāyabandhanaaṁsabaddhakamaṇḍanaṁ akiccaṁ nāma. Yehi taṁ kayirati, tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ cattāro āsavā vaḍḍhantīti attho. Susamāraddhāti supaggahitā. Kāyagatā satīti kāyānupassanābhāvanā. Akiccanti te etaṁ chattamaṇḍanādikaṁ akiccaṁ na sevanti na karontīti attho. Kicceti pabbajitakālato paṭṭhāya kattabbe aparimāṇasīlakkhandhagopanādike karaṇīye. Sātaccakārinoti satatakārino aṭṭhitakārino. Tesaṁ satiyā avippavāsena satānaṁ sātthakasampajaññaṁ sappāyasampajaññaṁ gocarasampajaññaṁ asammohasampajaññanti catūhi sampajaññehi sampajānānaṁ cattāropi āsavā atthaṁ gacchanti, parikkhayaṁ abhāvaṁ gacchantīti attho.",
  "atk-s0502a21:43": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a21:44": "Bhaddiyavatthu tatiyaṁ.",
  "atk-s0502a21:45": "4. Lakuṇḍakabhaddiyattheravatthu",
  "atk-s0502a21:46": "Mātaranti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a21:47": "Ekadivasañhi sambahulā āgantukā bhikkhū satthāraṁ divāṭṭhāne nisinnaṁ upasaṅkamitvā vanditvā ekamantaṁ nisīdiṁsu. Tasmiṁ khaṇe lakuṇḍakabhaddiyatthero bhagavato avidūre atikkamati. Satthā tesaṁ bhikkhūnaṁ cittācāraṁ ñatvā oloketvā ‘‘passatha, bhikkhave, ayaṁ bhikkhu mātāpitaro hantvā niddukkho hutvā yātī’’ti vatvā tehi bhikkhūhi ‘‘kiṁ nu kho satthā vadatī’’ti aññamaññaṁ mukhāni oloketvā saṁsayapakkhandehi, ‘‘bhante, kiṁ nāmetaṁ vadethā’’ti vutte tesaṁ dhammaṁ desento imaṁ gāthamāha –",
  "atk-s0502a21:48": "294.",
  "atk-s0502a21:49": " ‘‘Mātaraṁ pitaraṁ hantvā, rājāno dve ca khattiye;",
  "atk-s0502a21:50": "Raṭṭhaṁ sānucaraṁ hantvā, anīgho yāti brāhmaṇo’’ti.",
  "atk-s0502a21:51": "Tattha sānucaranti āyasādhakena āyuttakena sahitaṁ. Ettha hi ‘‘taṇhā janeti purisa’’nti (saṁ. ni. 1.55-57) vacanato tīsu bhavesu sattānaṁ jananato taṇhā mātā nāma. ‘‘Ahaṁ asukassa nāma rañño vā rājamahāmattassa vā putto’’ti pitaraṁ nissāya asmimānassa uppajjanato asmimāno pitā nāma. Loko viya rājānaṁ yasmā sabbadiṭṭhigatāni dve sassatucchedadiṭṭhiyo bhajanti, tasmā dve sassatucchedadiṭṭhiyo dve khattiyarājāno nāma. Dvādasāyatanāni vitthataṭṭhena raṭṭhadisattā raṭṭhaṁ nāma. Āyasādhako āyuttakapuriso viya tannissito nandirāgo anucaro nāma. Anīghoti niddukkho. Brāhmaṇoti khīṇāsavo. Etesaṁ taṇhādīnaṁ arahattamaggañāṇāsinā hatattā khīṇāsavo niddukkho hutvā yātīti ayametthattho.",
  "atk-s0502a21:52": "Desanāvasāne te bhikkhū arahatte patiṭṭhahiṁsu.",
  "atk-s0502a21:53": "Dutiyagāthāyapi vatthu purimasadisameva. Tadā hi satthā lakuṇḍakabhaddiyattherameva ārabbha kathesi. Tesaṁ dhammaṁ desento imaṁ gāthamāha –",
  "atk-s0502a21:54": "295.",
  "atk-s0502a21:55": " ‘‘Mātaraṁ pitaraṁ hantvā, rājāno dve ca sotthiye;",
  "atk-s0502a21:56": "Veyagghapañcamaṁ hantvā, anīgho yāti brāhmaṇo’’ti.",
  "atk-s0502a21:57": "Tattha dve ca sotthiyeti dve ca brāhmaṇe. Imissā gāthāya satthā attano dhammissaratāya ca desanāvidhikusalatāya ca sassatucchedadiṭṭhiyo dve brāhmaṇarājāno ca katvā kathesi. Veyagghapañcamanti ettha byagghānucarito sappaṭibhayo duppaṭipanno maggo veyaggho nāma, vicikicchānīvaraṇampi tena sadisatāya veyagghaṁ nāma, taṁ pañcamaṁ assāti nīvaraṇapañcakaṁ veyagghapañcamaṁ nāma. Idañca veyagghapañcamaṁ arahattamaggañāṇāsinā nissesaṁ hantvā anīghova yāti brāhmaṇoti ayametthattho. Sesaṁ purimasadisamevāti.",
  "atk-s0502a21:58": "Lakuṇḍakabhaddiyattheravatthu catutthaṁ.",
  "atk-s0502a21:59": "5. Dārusākaṭikaputtavatthu",
  "atk-s0502a21:60": "Suppabuddhanti imaṁ dhammadesanaṁ satthā veḷuvane viharanto dārusākaṭikassa puttaṁ ārabbha kathesi.",
  "atk-s0502a21:61": "Rājagahasmiñhi sammādiṭṭhikaputto micchādiṭṭhikaputtoti dve dārakā abhikkhaṇaṁ guḷakīḷaṁ kīḷanti. Tesu sammādiṭṭhikaputto guḷaṁ khipamāno buddhānussatiṁ āvajjetvā ‘‘namo buddhassā’’ti vatvā vatvā guḷaṁ khipati. Itaro titthiyaguṇe uddisitvā ‘‘namo arahantāna’’nti vatvā vatvā khipati. Tesu sammādiṭṭhikassa putto jināti, itaro pana parājayati. So tassa kiriyaṁ disvā ‘‘ayaṁ evaṁ anussaritvā evaṁ vatvā guḷaṁ khipanto mamaṁ jināti, ahampi evarūpaṁ karissāmī’’ti buddhānussatiyaṁ paricayamakāsi. Athekadivasaṁ tassa pitā sakaṭaṁ yojetvā dārūnaṁ atthāya gacchanto tampi dārakaṁ ādāya gantvā aṭaviyaṁ dārūnaṁ sakaṭaṁ pūretvā āgacchanto bahinagare susānasāmante udakaphāsukaṭṭhāne goṇe mocetvā bhattavissaggamakāsi. Athassa te goṇā sāyanhasamaye nagaraṁ pavisantena gogaṇena saddhiṁ nagarameva pavisiṁsu. Sākaṭikopi goṇe anubandhanto nagaraṁ pavisitvā sāyaṁ goṇe disvā ādāya nikkhamanto dvāraṁ na sampāpuṇi. Tasmiñhi asampatteyeva dvāraṁ pihitaṁ.",
  "atk-s0502a21:62": "Athassa putto ekakova rattibhāge sakaṭassa heṭṭhā nipajjitvā niddaṁ okkami. Rājagahaṁ pana pakatiyāpi amanussabahulaṁ. Ayañca susānasantike nipanno. Tattha naṁ dve amanussā passiṁsu. Eko sāsanassa paṭikaṇḍako micchādiṭṭhiko, eko sammādiṭṭhiko. Tesu micchādiṭṭhiko āha – ‘‘ayaṁ no bhakkho, imaṁ khādissāmā’’ti. Itaro ‘‘alaṁ mā te ruccī’’ti nivāreti. So tena nivāriyamānopi tassa vacanaṁ anādiyitvā dārakaṁ pādesu gahetvā ākaḍḍhi. So buddhānussatiyā paricitattā tasmiṁ khaṇe ‘‘namo buddhassā’’ti āha. Amanusso mahābhayabhīto paṭikkamitvā aṭṭhāsi. Atha naṁ itaro ‘‘amhehi akiccaṁ kataṁ, daṇḍakammaṁ tassa karomā’’ti vatvā taṁ rakkhamāno aṭṭhāsi. Micchādiṭṭhiko nagaraṁ pavisitvā rañño bhojanapātiṁ pūretvā bhojanaṁ āhari. Atha naṁ ubhopi tassa mātāpitaro viya hutvā upaṭṭhāpetvā bhojetvā ‘‘imāni akkharāni rājāva passatu, mā añño’’ti taṁ pavattiṁ pakāsentā yakkhānubhāvena bhojanapātiyaṁ akkharāni chinditvā pātiṁ dārusakaṭe pakkhipitvā sabbarattiṁ ārakkhaṁ katvā pakkamiṁsu.",
  "atk-s0502a21:63": "Punadivase ‘‘rājakulato corehi bhojanabhaṇḍaṁ avahaṭa’’nti kolāhalaṁ karontā dvārāni pidahitvā olokentā tattha apassantā nagarā nikkhamitvā ito cito ca olokentā dārusakaṭe suvaṇṇapātiṁ disvā ‘‘ayaṁ coro’’ti taṁ dārakaṁ gahetvā rañño dassesuṁ. Rājā akkharāni disvā ‘‘kiṁ etaṁ, tātā’’ti pucchitvā ‘‘nāhaṁ , deva, jānāmi, mātāpitaro me āgantvā rattiṁ bhojetvā rakkhamānā aṭṭhaṁsu, ahampi mātāpitaro maṁ rakkhantīti nibbhayova niddaṁ upagato. Ettakaṁ ahaṁ jānāmī’’ti. Athassa mātāpitaropi taṁ ṭhānaṁ āgamaṁsu. Rājā taṁ pavattiṁ ñatvā te tayopi jane ādāya satthu santikaṁ gantvā sabbaṁ ārocetvā ‘‘kiṁ nu kho, bhante, buddhānussati eva rakkhā hoti, udāhu dhammānussatiādayopī’’ti pucchi. Athassa satthā, ‘‘mahārāja, na kevalaṁ buddhānussatiyeva rakkhā, yesaṁ pana chabbidhena cittaṁ subhāvitaṁ, tesaṁ aññena rakkhāvaraṇena vā mantosadhehi vā kiccaṁ natthī’’ti vatvā cha ṭhānāni dassento imā gāthā abhāsi.",
  "atk-s0502a21:64": "296.",
  "atk-s0502a21:65": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:66": "Yesaṁ divā ca ratto ca, niccaṁ buddhagatā sati.",
  "atk-s0502a21:67": "297.",
  "atk-s0502a21:68": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:69": "Yesaṁ divā ca ratto ca, niccaṁ dhammagatā sati.",
  "atk-s0502a21:70": "298.",
  "atk-s0502a21:71": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:72": "Yesaṁ divā ca ratto ca, niccaṁ saṅghagatā sati.",
  "atk-s0502a21:73": "299.",
  "atk-s0502a21:74": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:75": "Yesaṁ divā ca ratto ca, niccaṁ kāyagatā sati.",
  "atk-s0502a21:76": "300.",
  "atk-s0502a21:77": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:78": "Yesaṁ divā ca ratto ca, ahiṁsāya rato mano.",
  "atk-s0502a21:79": "301.",
  "atk-s0502a21:80": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:81": "Yesaṁ divā ca ratto ca, bhāvanāya rato mano’’ti.",
  "atk-s0502a21:82": "Tattha suppabuddhaṁ pabujjhantīti buddhagataṁ satiṁ gahetvā supantā, gahetvāyeva ca pabujjhantā suppabuddhaṁ pabujjhanti nāma. Sadā gotamasāvakāti gotamagottassa buddhassa savanante jātattā tasseva anusāsaniyā savanatāya gotamasāvakā. Buddhagatā satīti yesaṁ ‘‘itipi so bhagavā’’tiādippabhede buddhaguṇe ārabbha uppajjamānā sati niccakālaṁ atthi, te sadāpi suppabuddhaṁ pabujjhantīti attho. Tathā asakkontā pana ekadivasaṁ tīsu kālesu dvīsu kālesu ekasmimpi kāle buddhānussatiṁ manasi karontā suppabuddhaṁ pabujjhantiyeva nāma. Dhammagatā satīti ‘‘svākhāto bhagavatā dhammo’’tiādippabhede dhammaguṇe ārabbha uppajjamānā sati. Saṅghagatā satīti ‘‘suppaṭipanno bhagavato sāvakasaṅgho’’tiādippabhede saṅghaguṇe ārabbha uppajjamānā sati. Kāyagatā satīti dvattiṁsākāravasena vā navasivathikāvasena vā catudhātuvavatthānavasena vā ajjhattanīlakasiṇādirūpajjhānavasena vā uppajjamānā sati. Ahiṁsāya ratoti ‘‘so karuṇāsahagatena cetasā ekaṁ disaṁ pharitvā viharatī’’ti (vibha. 642) evaṁ vuttāya karuṇābhāvanāya rato. Bhāvanāyāti mettābhāvanāya. Kiñcāpi heṭṭhā karuṇābhāvanāya vuttattā idha sabbāpi avasesā bhāvanā nāma, idha pana mettābhāvanāva adhippetā. Sesaṁ paṭhamagāthāya vuttanayeneva veditabbaṁ.",
  "atk-s0502a21:83": "Desanāvasāne dārako saddhiṁ mātāpitūhi sotāpattiphale patiṭṭhahi. Pacchā pana pabbajitvā sabbepi arahattaṁ pāpuṇiṁsu, sampattānampi sātthikā dhammadesanā ahosīti.",
  "atk-s0502a21:84": "Dārusākaṭikaputtavatthu pañcamaṁ.",
  "atk-s0502a21:85": "6. Vajjiputtakabhikkhuvatthu",
  "atk-s0502a21:86": "Duppabbajjanti imaṁ dhammadesanaṁ satthā vesāliṁ nissāya mahāvane viharanto aññataraṁ vajjiputtakaṁ bhikkhuṁ ārabbha kathesi. Taṁ sandhāya vuttaṁ – aññataro vajjiputtako bhikkhu vesāliyaṁ viharati aññatarasmiṁ vanasaṇḍe, tena kho pana samayena vesāliyaṁ sabbarattichaṇo hoti. Atha kho so bhikkhu vesāliyā tūriyatāḷitavāditanigghosasaddaṁ sutvā paridevamāno tāyaṁ velāyaṁ imaṁ gāthaṁ abhāsi –",
  "atk-s0502a21:87": "‘‘Ekakā mayaṁ araññe viharāma,",
  "atk-s0502a21:88": "Apaviddhaṁva vanasmiṁ dārukaṁ;",
  "atk-s0502a21:89": "Etādisikāya rattiyā,",
  "atk-s0502a21:90": "Kosu nāmamhehi pāpiyo’’ti. (saṁ. ni. 1.229);",
  "atk-s0502a21:91": "So kira vajjiraṭṭhe rājaputto vārena sampattaṁ rajjaṁ pahāya pabbajito vesāliyaṁ cātumahārājikehi saddhiṁ ekābaddhaṁ katvā sakalanagare dhajapaṭākādīhi paṭimaṇḍite komudiyā puṇṇamāya sabbarattiṁ chaṇavāre vattamāne bheriyādīnaṁ tūriyānaṁ tāḷitānaṁ nigghosaṁ vīṇādīnañca vāditānaṁ saddaṁ sutvā yāni vesāliyaṁ satta rājasahassāni satta rājasatāni satta rājāno, tattakā eva ca nesaṁ uparājasenāpatiādayo, tesu alaṅkatapaṭiyattesu nakkhattakīḷanatthāya vīthiṁ otiṇṇesu saṭṭhihatthe mahācaṅkame caṅkamamāno gaganamajjhe ṭhitaṁ puṇṇacandaṁ disvā caṅkamakoṭiyaṁ phalakaṁ nissāya ṭhito veṭhanālaṅkāravirahitattā vane chaḍḍitadārukaṁ viya attabhāvaṁ oloketvā ‘‘atthi nu kho añño amhehi lāmakataro’’ti cintento pakatiyā āraññakādiguṇayuttopi tasmiṁ khaṇe anabhiratiyā pīḷito evamāha. So tasmiṁ vanasaṇḍe adhivatthāya devatāya ‘‘imaṁ bhikkhuṁ saṁvejessāmī’’ti adhippāyena –",
  "atk-s0502a21:92": "‘‘Ekakova tvaṁ araññe viharasi, apaviddhaṁva vanasmiṁ dārukaṁ;",
  "atk-s0502a21:93": "Tassa te bahukā pihayanti, nerayikā viya saggagāmina’’nti. (saṁ. ni. 1.229) –",
  "atk-s0502a21:94": "Vuttaṁ imaṁ gāthaṁ sutvā punadivase satthāraṁ upasaṅkamitvā vanditvā nisīdi. Satthā taṁ pavattiṁ ñatvā gharāvāsassa dukkhataṁ pakāsetukāmo pañca dukkhāni samodhānetvā imaṁ gāthamāha –",
  "atk-s0502a21:95": "302.",
  "atk-s0502a21:96": " ‘‘Duppabbajjaṁ durabhiramaṁ, durāvāsā gharā dukhā;",
  "atk-s0502a21:97": "Dukkhosamānasaṁvāso, dukkhānupatitaddhagū;",
  "atk-s0502a21:98": "Tasmā na caddhagū siyā, na ca dukkhānupatito siyā’’ti.",
  "atk-s0502a21:99": "Tattha duppabbajjanti appaṁ vā mahantaṁ vā bhogakkhandhañceva ñātiparivaṭṭañca pahāya imasmiṁ sāsane uraṁ datvā pabbajjaṁ nāma dukkhaṁ. Durabhiramanti evaṁ pabbajitenāpi bhikkhācariyāya jīvitavuttiṁ ghaṭentena aparimāṇasīlakkhandhagopanadhammānudhammappaṭipattipūraṇavasena abhiramituṁ dukkhaṁ. Durāvāsāti yasmā pana gharaṁ āvasantena rājūnaṁ rājakiccaṁ, issarānaṁ issarakiccaṁ vahitabbaṁ, parijanā ceva dhammikā samaṇabrāhmaṇā ca saṅgahitabbā. Evaṁ santepi gharāvāso chiddaghaṭo viya mahāsamuddo viya ca duppūro. Tasmā gharāvāsā nāmete durāvāsā dukkhā āvasituṁ, teneva kāraṇena dukkhāti attho. Dukkho samānasaṁvāsoti gihino vā hi ye jātigottakulabhogehi pabbajitā vā sīlācārabāhusaccādīhi samānāpi hutvā ‘‘kosi tvaṁ, kosmi aha’’ntiādīni vatvā adhikaraṇapasutā honti, te asamānā nāma, tehi saddhiṁ saṁvāso dukkhoti attho. Dukkhānupatitaddhagūti ye vaṭṭasaṅkhātaṁ addhānaṁ paṭipannattā addhagū, te dukkhe anupatitāva. Tasmā na caddhagūti yasmā dukkhānupatitabhāvopi dukkho addhagūbhāvopi, tasmā vaṭṭasaṅkhātaṁ addhānaṁ gamanatāya addhagū na bhaveyya, vuttappakārena dukkhena anupatitopi na bhaveyyāti attho.",
  "atk-s0502a21:100": "Desanāvasāne so bhikkhu pañcasu ṭhānesu dassite dukkhe nibbindanto pañcorambhāgiyāni pañca uddhambhāgiyāni saṁyojanāni padāletvā arahatte patiṭṭhahīti.",
  "atk-s0502a21:101": "Vajjiputtakabhikkhuvatthu chaṭṭhaṁ.",
  "atk-s0502a21:102": "7. Cittagahapativatthu",
  "atk-s0502a21:103": "Saddhoti imaṁ dhammadesanaṁ satthā jetavane viharanto cittagahapatiṁ ārabbha kathesi. Vatthu bālavagge ‘‘asantaṁ bhāvanamiccheyyā’’ti gāthāvaṇṇanāya vitthāritaṁ. Gāthāpi tattheva vuttā. Vuttañhetaṁ tattha (dha. pa. aṭṭha. 1.74) –",
  "atk-s0502a21:104": "‘‘Kiṁ pana, bhante, etassa tumhākaṁ santikaṁ āgacchantassevāyaṁ lābhasakkāro uppajjati, udāhu aññattha gacchantassāpi uppajjatī’’ti. ‘‘Ānanda, mama santikaṁ āgacchantassāpi aññattha gacchantassāpi tassa uppajjateva. Ayañhi upāsako saddho pasanno sampannasīlo, evarūpo puggalo yaṁ yaṁ padesaṁ bhajati, tattha tatthevassa lābhasakkāro nibbattatī’’ti vatvā imaṁ gāthamāha –",
  "atk-s0502a21:105": "303.",
  "atk-s0502a21:106": " ‘‘Saddho sīlena sampanno, yasobhogasamappito;",
  "atk-s0502a21:107": "Yaṁ yaṁ padesaṁ bhajati, tattha tattheva pūjito’’ti. (dha. pa. aṭṭha. 1.74);",
  "atk-s0502a21:108": "Tattha saddhoti lokiyalokuttarasaddhāya samannāgato. Sīlenāti āgāriyasīlaṁ, anāgāriyasīlanti duvidhaṁ sīlaṁ. Tesu idha āgāriyasīlaṁ adhippetaṁ, tena samannāgatoti attho. Yasobhogasamappitoti yādiso anāthapiṇḍikādīnaṁ pañcaupāsakasataparivārasaṅkhāto āgāriyayaso, tādiseneva yasena dhanadhaññādiko ceva sattavidhaariyadhanasaṅkhāto cāti duvidho bhogo, tena samannāgatoti attho. Yaṁ yaṁ padesanti puratthimādīsu disāsu evarūpo kulaputto yaṁ yaṁ padesaṁ bhajati, tattha tattha evarūpena lābhasakkārena pūjitova hotīti attho.",
  "atk-s0502a21:109": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:110": "Cittagahapativatthu sattamaṁ.",
  "atk-s0502a21:111": "8. Cūḷasubhaddāvatthu",
  "atk-s0502a21:112": "Dūre santoti imaṁ dhammadesanaṁ satthā jetavane viharanto anāthapiṇḍikassa dhītaraṁ cūḷasubhaddaṁ nāma ārabbha kathesi.",
  "atk-s0502a21:113": "Anāthapiṇḍikassa kira daharakālato paṭṭhāya ugganagaravāsī uggo nāma seṭṭhiputto sahāyako ahosi. Te ekācariyakule sippaṁ uggaṇhantā aññamaññaṁ katikaṁ kariṁsu ‘‘amhākaṁ vayappattakāle puttadhītāsu jātāsu yo puttassa dhītaraṁ vāreti, tena tassa dhītā dātabbā’’ti. Te ubhopi vayappattā attano attano nagare seṭṭhiṭṭhāne patiṭṭhahiṁsu. Athekasmiṁ samaye uggaseṭṭhi vaṇijjaṁ payojento pañcahi sakaṭasatehi sāvatthiṁ agamāsi. Anāthapiṇḍiko attano dhītaraṁ cūḷasubhaddaṁ āmantetvā, ‘‘amma, pitā te uggaseṭṭhi nāma āgato, tassa kattabbakiccaṁ sabbaṁ tava bhāro’’ti āṇāpesi. Sā ‘‘sādhū’’ti paṭissuṇitvā tassa āgatadivasato paṭṭhāya sahattheneva sūpabyañjanādīni sampādeti, mālāgandhavilepanādīni abhisaṅkharoti , bhojanakāle tassa nhānodakaṁ paṭiyādāpetvā nhānakālato paṭṭhāya sabbakiccāni sādhukaṁ karoti.",
  "atk-s0502a21:114": "Uggaseṭṭhi tassā ācārasampattiṁ disvā pasannacitto ekadivasaṁ anāthapiṇḍikena saddhiṁ sukhakathāya sannisinno ‘‘mayaṁ daharakāle evaṁ nāma katikaṁ karimhā’’ti sāretvā cūḷasubhaddaṁ attano puttassatthāya vāresi. So pana pakatiyāva micchādiṭṭhiko. Tasmā dasabalassa tamatthaṁ ārocetvā satthārā uggaseṭṭhissūpanissayaṁ disvā anuññāto bhariyāya saddhiṁ mantetvā tassa vacanaṁ sampaṭicchitvā divasaṁ vavatthapetvā dhītaraṁ visākhaṁ datvā uyyojento dhanañcayaseṭṭhi viya mahantaṁ sakkāraṁ katvā subhaddaṁ āmantetvā, ‘‘amma, sasurakule vasantiyā nāma antoaggi bahi na nīharitabbo’’ti (a. ni. aṭṭha. 1.1.259; dha. pa. aṭṭha. 1.52 visākhāvatthu) dhanañcayaseṭṭhinā visākhāya dinnanayeneva dasa ovāde datvā ‘‘sace me gataṭṭhāne dhītu doso uppajjati, tumhehi sodhetabbo’’ti aṭṭha kuṭumbike pāṭibhoge gahetvā tassā uyyojanadivase buddhappamukhassa bhikkhusaṅghassa mahādānaṁ datvā purimabhave dhītarā katānaṁ sucaritānaṁ phalavibhūtiṁ lokassa pākaṭaṁ katvā dassento viya mahantena sakkārena dhītaraṁ uyyojesi. Tassā anupubbena ugganagaraṁ pattakāle sasurakulena saddhiṁ mahājano paccuggamanamakāsi.",
  "atk-s0502a21:115": "Sāpi attano sirivibhavaṁ pākaṭaṁ kātuṁ visākhā viya sakalanagarassa attānaṁ dassentī rathe ṭhatvā nagaraṁ pavisitvā nāgarehi pesite paṇṇākāre gahetvā anurūpavasena tesaṁ tesaṁ pesentī sakalanagaraṁ attano guṇehi ekābaddhamakāsi. Maṅgaladivasādīsu panassā sasuro acelakānaṁ sakkāraṁ karonto ‘‘āgantvā amhākaṁ samaṇe vandatū’’ti pesesi. Sā lajjāya nagge passituṁ asakkontī gantuṁ na icchati. So punappunaṁ pesetvāpi tāya paṭikkhitto kujjhitvā ‘‘nīharatha na’’nti āha. Sā ‘‘na sakkā mama akāraṇena dosaṁ āropetu’’nti kuṭumbike pakkosāpetvā tamatthaṁ ārocesi. Te tassā niddosabhāvaṁ ñatvā seṭṭhiṁ saññāpesuṁ. So ‘‘ayaṁ mama samaṇe ahirikāti na vandī’’ti bhariyāya ārocesi. Sā ‘‘kīdisā nu kho imissā samaṇā, ativiya tesaṁ pasaṁsatī’’ti taṁ pakkosāpetvā āha –",
  "atk-s0502a21:116": "‘‘Kīdisā samaṇā tuyhaṁ, bāḷhaṁ kho ne pasaṁsasi;",
  "atk-s0502a21:117": "Kiṁsīlā kiṁsamācārā, taṁ me akkhāhi pucchitā’’ti. (a. ni. aṭṭha. 2.4.24);",
  "atk-s0502a21:118": "Athassā subhaddā buddhānañceva buddhasāvakānañca guṇe pakāsentī –",
  "atk-s0502a21:119": "‘‘Santindriyā santamānasā, santaṁ tesaṁ gataṁ ṭhitaṁ;",
  "atk-s0502a21:120": "Okkhittacakkhū mitabhāṇī, tādisā samaṇā mama. (a. ni. aṭṭha. 2.4.24);",
  "atk-s0502a21:121": "‘‘Kāyakammaṁ suci nesaṁ, vācākammaṁ anāvilaṁ;",
  "atk-s0502a21:122": "Manokammaṁ suvisuddhaṁ, tādisā samaṇā mama.",
  "atk-s0502a21:123": "‘‘Vimalā saṅkhamuttābhā, suddhā antarabāhirā;",
  "atk-s0502a21:124": "Puṇṇā suddhehi dhammehi, tādisā samaṇā mama.",
  "atk-s0502a21:125": "‘‘Lābhena unnato loko, alābhena ca onato;",
  "atk-s0502a21:126": "Lābhālābhena ekaṭṭhā, tādisā samaṇā mama.",
  "atk-s0502a21:127": "‘‘Yasena unnato loko, ayasena ca onato;",
  "atk-s0502a21:128": "Yasāyasena ekaṭṭhā, tādisā samaṇā mama.",
  "atk-s0502a21:129": "‘‘Pasaṁsāyunnato loko, nindāyāpi ca onato;",
  "atk-s0502a21:130": "Samā nindāpasaṁsāsu, tādisā samaṇā mama.",
  "atk-s0502a21:131": "‘‘Sukhena unnato loko, dukkhenāpi ca onato;",
  "atk-s0502a21:132": "Akampā sukhadukkhesu, tādisā samaṇā mamā’’ti. –",
  "atk-s0502a21:133": "Evamādīhi vacanehi sassuṁ tosesi.",
  "atk-s0502a21:134": "Atha naṁ ‘‘sakkā tava samaṇe amhākampi dassetu’’nti vatvā ‘‘sakkā’’ti vutte ‘‘tena hi yathā mayaṁ te passāma, tathā karohī’’ti vutte sā ‘‘sādhū’’ti buddhappamukhassa bhikkhusaṅghassa mahādānaṁ sajjetvā uparipāsādatale ṭhatvā jetavanābhimukhī sakkaccaṁ pañcapatiṭṭhitena vanditvā buddhaguṇe āvajjetvā gandhavāsapupphadhumehi pūjaṁ katvā, ‘‘bhante, svātanāya buddhappamukhaṁ bhikkhusaṅghaṁ nimantemi, iminā me saññāṇena satthā nimantitabhāvaṁ jānātū’’ti sumanapupphānaṁ aṭṭha muṭṭhiyo ākāse khipi. Pupphāni gantvā catuparisamajjhe dhammaṁ desentassa satthuno upari mālāvitānaṁ hutvā aṭṭhaṁsu. Tasmiṁ khaṇe anāthapiṇḍikopi dhammakathaṁ sutvā svātanāya satthāraṁ nimantesi. Satthā ‘‘adhivutthaṁ mayā, gahapati, svātanāya bhatta’’nti vatvā, ‘‘bhante, mayā puretaraṁ āgato natthi, kassa nu kho vo adhivuttha’’nti vutte ‘‘cūḷasubhaddāya, gahapati, nimantito’’ti vatvā ‘‘nanu, bhante, cūḷasubhaddā dūre vasati ito vīsatiyojanasatamatthake’’ti vutte, ‘‘āma gahapati, dūre vasantāpi hi sappurisā abhimukhe ṭhitā viya pakāsentī’’ti vatvā imaṁ gāthamāha –",
  "atk-s0502a21:135": "304.",
  "atk-s0502a21:136": " ‘‘Dūre santo pakāsenti, himavantova pabbato;",
  "atk-s0502a21:137": "Asantettha na dissanti, rattiṁ khittā yathā sarā’’ti.",
  "atk-s0502a21:138": "Tattha santoti rāgādīnaṁ santatāya buddhādayo santā nāma. Idha pana pubbabuddhesu katādhikārā ussannakusalamūlā bhāvitabhāvanā sattā santoti adhippetā. Pakāsentīti dūre ṭhitāpi buddhānaṁ ñāṇapathaṁ āgacchantā pākaṭā honti. Himavanto vāti yathā hi tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito himavantapabbato dūre ṭhitānampi abhimukhe ṭhito viya pakāseti, evaṁ pakāsentīti attho. Asantetthāti diṭṭhadhammagarukā vitiṇṇaparalokā āmisacakkhukā jīvikatthāya pabbajitā bālapuggalā asanto nāma, te ettha buddhānaṁ dakkhiṇassa jāṇumaṇḍalassa santike nisinnāpi na dissanti na paññāyanti. Rattiṁ khittāti rattiṁ caturaṅgasamannāgate andhakāre khittasarā viya tathārūpassa upanissayabhūtassa pubbahetuno abhāvena na paññāyantīti attho.",
  "atk-s0502a21:139": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:140": "Sakko devarājā ‘‘satthārā subhaddāya nimantanaṁ adhivāsita’’nti ñatvā vissakammadevaputtaṁ āṇāpesi – ‘‘pañca kūṭāgārasatāni nimminitvā sve buddhappamukhaṁ bhikkhusaṅghaṁ ugganagaraṁ nehī’’ti. So punadivase pañcasatāni kūṭāgārāni nimminitvā jetavanadvāre aṭṭhāsi. Satthā uccinitvā visuddhakhīṇāsavānaṁyeva pañcasatāni ādāya saparivāro kūṭāgāresu nisīditvā ugganagaraṁ agamāsi. Uggaseṭṭhipi saparivāro subhaddāya dinnanayeneva tathāgatassa āgatamaggaṁ olokento satthāraṁ mahantena sirivibhavena āgacchantaṁ disvā pasannamānaso mālādīhi mahantaṁ sakkāraṁ karonto saparivāro sampaṭicchitvā vanditvā mahādānaṁ datvā punappunaṁ nimantetvā sattāhaṁ mahādānaṁ adāsi. Satthāpissa sappāyaṁ sallakkhetvā dhammaṁ desesi. Taṁ ādiṁ katvā caturāsītiyā pāṇasahassānaṁ dhammābhisamayo ahosi. Satthā ‘‘cūḷasubhaddāya anuggahaṇatthaṁ tvaṁ idheva hohī’’ti anuruddhattheraṁ nivattāpetvā sāvatthimeva agamāsi. Tato paṭṭhāya taṁ nagaraṁ saddhāsampannaṁ ahosīti.",
  "atk-s0502a21:141": "Cūḷasubhaddāvatthu aṭṭhamaṁ.",
  "atk-s0502a21:142": "9. Ekavihārittheravatthu",
  "atk-s0502a21:143": "Ekāsananti imaṁ dhammadesanaṁ satthā jetavane viharanto ekavihārittheraṁ nāma ārabbha kathesi.",
  "atk-s0502a21:144": "So kira thero ekakova seyyaṁ kappeti, ekakova nisīdati, ekakova caṅkamati, ekakova tiṭṭhatīti catuparisantare pākaṭo ahosi. Atha naṁ bhikkhū, ‘‘bhante, evarūpo nāmāyaṁ thero’’ti tathāgatassārocesuṁ. Satthā ‘‘sādhu sādhū’’ti tassa sādhukāraṁ datvā ‘‘bhikkhunā nāma pavivittena bhavitabba’’nti viveke ānisaṁsaṁ kathetvā imaṁ gāthamāha –",
  "atk-s0502a21:145": "305.",
  "atk-s0502a21:146": " ‘‘Ekāsanaṁ ekaseyyaṁ, eko caramatandito;",
  "atk-s0502a21:147": "Eko damayamattānaṁ, vanante ramito siyā’’ti.",
  "atk-s0502a21:148": "Tattha ekāsanaṁ ekaseyyanti bhikkhusahassamajjhepi mūlakammaṭṭhānaṁ avijahitvā teneva manasikārena nisinnassa āsanaṁ ekāsanaṁ nāma. Lohapāsādasadisepi ca pāsāde bhikkhusahassamajjhepi paññatte vicitrapaccattharaṇūpadhāne mahārahe sayane satiṁ upaṭṭhapetvā dakkhiṇena passena mūlakammaṭṭhānamanasikārena nipannassa bhikkhuno seyyā ekaseyyā nāma. Evarūpaṁ ekāsanañca ekaseyyañca bhajethāti attho. Atanditoti jaṅghabalaṁ nissāya jīvitakappanena akusīto hutvā sabbīriyāpathesu ekakova carantoti attho. Eko damayanti rattiṭṭhānādīsu kammaṭṭhānaṁ anuyuñjitvā maggaphalādhigamavasena ekova hutvā attānaṁ damentoti attho. Vanante ramito siyāti evaṁ attānaṁ damento itthipurisasaddādīhi pavivitte vananteyeva abhiramito bhaveyya. Na hi sakkā ākiṇṇavihārinā evaṁ attānaṁ dametunti attho.",
  "atk-s0502a21:149": "Desanāvasāne bahū sotāpattiphalādīni pāpuṇiṁsu. Tato paṭṭhāya mahājano ekavihārikameva patthesīti.",
  "atk-s0502a21:150": "Ekavihārittheravatthu navamaṁ.",
  "atk-s0502a21:151": "Pakiṇṇakavaggavaṇṇanā niṭṭhitā.",
  "atk-s0502a21:152": "Ekavīsatimo vaggo."
}