{
  "atk-s0305a7:0": "8. Anuruddhasaṁyuttaṁ",
  "atk-s0305a7:1": "1. Rahogatavaggo",
  "atk-s0305a7:2": "1-2. Paṭhamarahogatasuttādivaṇṇanā",
  "atk-s0305a7:3": "899-900. Anuruddhasaṁyuttassa paṭhame āraddhāti paripuṇṇā. Saṅkhepato panettha chattiṁsāya ṭhānesu arahattaṁ pāpetvā vipassanā kathitā, dutiye dvādasasu ṭhānesu arahattaṁ pāpetvā vipassanā kathitā.",
  "atk-s0305a7:4": "3. Sutanusuttavaṇṇanā",
  "atk-s0305a7:5": "901. Tatiye mahābhiññatanti chaabhiññābhāvaṁ. Hīnaṁ dhammantiādīsu imāya pāḷiyā attho veditabbo –",
  "atk-s0305a7:6": "‘‘Katame dhammā hīnā? Dvādasa akusalacittuppādā, ime dhammā hīnā. Katame dhammā majjhimā? Tīsu bhūmīsu kusalaṁ, tīsu bhūmīsu vipāko, tīsu bhūmīsu kiriyābyākataṁ sabbañca rūpaṁ, ime dhammā majjhimā. Katame dhammā paṇītā? Cattāro maggā apariyāpannā, cattāri ca sāmaññaphalāni nibbānañca, ime dhammā paṇītā’’ti (dha. sa. 1423-1425).",
  "atk-s0305a7:7": "4-7. Paṭhamakaṇḍakīsuttādivaṇṇanā",
  "atk-s0305a7:8": "902-905. Catutthe kaṇḍakīvaneti mahākaramandavane. Chaṭṭhe sahassaṁ lokanti iminā therassa satata vihāro dassito. Thero hi pātova mukhaṁ dhovitvā atītānāgate kappasahassaṁ anussarati. Paccuppanne pana dasacakkavāḷasahassaṁ ekāvajjanassa āpāthamāgacchati. Sattamaṁ uttānameva.",
  "atk-s0305a7:9": "8. Salaḷāgārasuttavaṇṇanā",
  "atk-s0305a7:10": "906. Aṭṭhame salaḷāgāreti salaḷarukkhamayāya paṇṇasālāya, salaḷarukkhassa vā dvāre ṭhitattā evaṁnāmake agāre. Imasmiṁ sutte vipassanāya saddhiṁ vipassakapuggalo kathito.",
  "atk-s0305a7:11": "9. Ambapālivanasuttavaṇṇanā",
  "atk-s0305a7:12": "907. Navame āsabhiṁ vācanti attano arahattabhāvadīpakaṁ uttamavācaṁ. Sesaṁ sabbattha uttānatthamevāti.",
  "atk-s0305a7:13": "Rahogatavaggo paṭhamo.",
  "atk-s0305a7:14": "2. Dutiyavaggavaṇṇanā",
  "atk-s0305a7:15": "909-922. Dutiyavagge ṭhānañca ṭhānatotiādīhi thero dasabalañāṇaṁ paṭijānāti. Kimpanetaṁ sāvakānaṁ hotīti? Ekadesena hoti, sabbaññubuddhānaṁ panetaṁ nippadesaṁ sabbākāraparipūranti.",
  "atk-s0305a7:16": "Anuruddhasaṁyuttavaṇṇanā niṭṭhitā."
}