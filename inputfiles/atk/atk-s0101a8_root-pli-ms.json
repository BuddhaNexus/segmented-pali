{
  "atk-s0101a8:0": "8. Mahāsīhanādasuttavaṇṇanā",
  "atk-s0101a8:1": "Acelakassapavatthuvaṇṇanā",
  "atk-s0101a8:2": "381.Evaṁme sutaṁ…pe… uruññāyaṁ viharatīti mahāsīhanādasuttaṁ. Tatrāyaṁ apubbapadavaṇṇanā. Uruññāyanti uruññāti tassa raṭṭhassapi nagarassapi etadeva nāmaṁ, bhagavā uruññānagaraṁ upanissāya viharati. Kaṇṇakatthale migadāyeti tassa nagarassa avidūre kaṇṇakatthalaṁ nāma eko ramaṇīyo bhūmibhāgo atthi. So migānaṁ abhayatthāya dinnattā ‘‘migadāyo’’ti vuccati, tasmiṁ kaṇṇakatthale migadāye. Aceloti naggaparibbājako. Kassapoti tassa nāmaṁ. Tapassinti tapanissitakaṁ. Lūkhājīvinti acelakamuttācārādivasena lūkho ājīvo assāti lūkhājīvī, taṁ lūkhājīviṁ. Upakkosatīti upaṇḍeti. Upavadatīti hīḷeti vambheti. Dhammassa ca anudhammaṁ byākarontīti bhotā gotamena vuttakāraṇassa anukāraṇaṁ kathenti. Sahadhammiko vādānuvādoti parehi vuttakāraṇena sakāraṇo hutvā tumhākaṁ vādo vā anuvādo vā viññūhi garahitabbaṁ, kāraṇaṁ koci appamattakopi kiṁ na āgacchati. Idaṁ vuttaṁ hoti, ‘‘kiṁ sabbākārenapi tava vāde gārayhaṁ kāraṇaṁ natthī’’ti. Anabbhakkhātukāmāti na abhūtena vattukāmā.",
  "atk-s0101a8:3": "382.Ekaccaṁ tapassiṁ lūkhājīvintiādīsu idhekacco acelakapabbajjāditapanissitattā tapassī ‘‘lūkhena jīvitaṁ kappessāmī’’ti tiṇagomayādibhakkhanādīhi nānappakārehi attānaṁ kilameti, appapuññatāya ca sukhena jīvitavuttimeva na labhati, so tīṇi duccaritāni pūretvā niraye nibbattati.",
  "atk-s0101a8:4": "Aparo tādisaṁ tapanissitopi puññavā hoti, labhati lābhasakkāraṁ. So ‘‘na dāni mayā sadiso atthī’’ti attānaṁ ucce ṭhāne sambhāvetvā ‘‘bhiyyosomattāya lābhaṁ uppādessāmī’’ti anesanavasena tīṇi duccaritāni pūretvā niraye nibbattati. Ime dve sandhāya paṭhamanayo vutto.",
  "atk-s0101a8:5": "Aparo tapanissitako lūkhājīvī appapuñño hoti, na labhati sukhena jīvitavuttiṁ. So ‘‘mayhaṁ pubbepi akatapuññatāya sukhajīvikā nuppajjati , handadāni puññāni karomī’’ti tīṇi sucaritāni pūretvā sagge nibbattati.",
  "atk-s0101a8:6": "Aparo lūkhājīvī puññavā hoti, labhati sukhena jīvitavuttiṁ. So – ‘‘mayhaṁ pubbepi katapuññatāya sukhajīvikā uppajjatī’’ti cintetvā anesanaṁ pahāya tīṇi sucaritāni pūretvā sagge nibbattati. Ime dve sandhāya dutiyanayo vutto.",
  "atk-s0101a8:7": "Eko pana tapassī appadukkhavihārī hoti bāhirakācārayutto tāpaso vā channaparibbājako vā, appapuññatāya ca manāpe paccaye na labhati. So anesanavasena tīṇi duccaritāni pūretvā attānaṁ sukhe ṭhapetvā niraye nibbattati.",
  "atk-s0101a8:8": "Aparo puññavā hoti, so – ‘‘na dāni mayā sadiso atthī’’ti mānaṁ uppādetvā anesanavasena lābhasakkāraṁ vā uppādento micchādiṭṭhivasena – ‘‘sukho imissā paribbājikāya daharāya mudukāya lomasāya samphasso’’tiādīni cintetvā kāmesu pātabyataṁ vā āpajjanto tīṇi duccaritāni pūretvā niraye nibbattati. Ime dve sandhāya tatiyanayo vutto.",
  "atk-s0101a8:9": "Aparo pana appadukkhavihārī appapuñño hoti, so – ‘‘ahaṁ pubbepi akatapuññatāya sukhena jīvikaṁ na labhāmī’’ti tīṇi sucaritāni pūretvā sagge nibbattati.",
  "atk-s0101a8:10": "Aparo puññavā hoti, so – ‘‘pubbepāhaṁ katapuññatāya sukhaṁ labhāmi, idāni puññāni karissāmī’’ti tīṇi sucaritāni pūretvā sagge nibbattati. Ime dve sandhāya catutthanayo vutto. Idaṁ titthiyavasena āgataṁ, sāsanepi pana labbhati.",
  "atk-s0101a8:11": "Ekacco hi dhutaṅgasamādānavasena lūkhājīvī hoti, appapuññatāya vā sakalampi gāmaṁ vicaritvā udarapūraṁ na labhati. So – ‘‘paccaye uppādessāmī’’ti vejjakammādivasena vā anesanaṁ katvā, arahattaṁ vā paṭijānitvā, tīṇi vā kuhanavatthūni paṭisevitvā niraye nibbattati.",
  "atk-s0101a8:12": "Aparo ca tādisova puññavā hoti. So tāya puññasampattiyā mānaṁ janayitvā uppannaṁ lābhaṁ thāvaraṁ kattukāmo anesanavasena tīṇi duccaritāni pūretvā niraye uppajjati.",
  "atk-s0101a8:13": "Aparo samādinnadhutaṅgo appapuññova hoti, na labhati sukhena jīvitavuttiṁ. So – ‘‘pubbepāhaṁ akatapuññatāya kiñci na labhāmi, sace idāni anesanaṁ karissaṁ, āyatimpi dullabhasukho bhavissāmī’’ti tīṇi sucaritāni pūretvā arahattaṁ pattuṁ asakkonto sagge nibbattati.",
  "atk-s0101a8:14": "Aparo puññavā hoti, so – ‘‘pubbepāhaṁ katapuññatāya etarahi sukhito, idānipi puññaṁ karissāmī’’ti anesanaṁ pahāya tīṇi sucaritāni pūretvā arahattaṁ pattuṁ asakkonto sagge nibbattati.",
  "atk-s0101a8:15": "383.Āgatiñcāti – ‘‘asukaṭṭhānato nāma ime āgatā’’ti evaṁ āgatiñca. Gatiñcāti idāni gantabbaṭṭhānañca. Cutiñcāti tato cavanañca. Upapattiñcāti tato cutānaṁ puna upapattiñca. Kiṁ sabbaṁ tapaṁ garahissāmīti – ‘‘kena kāraṇena garahissāmi, garahitabbameva hi mayaṁ garahāma, pasaṁsitabbaṁ pasaṁsāma, na bhaṇḍikaṁ karonto mahārajako viya dhotañca adhotañca ekato karomā’’ti dasseti. Idāni tamatthaṁ pakāsento – ‘‘santi kassapa eke samaṇabrāhmaṇā’’tiādimāha.",
  "atk-s0101a8:16": "384.Yaṁ te ekaccanti pañcavidhaṁ sīlaṁ, tañhi loke na koci ‘‘na sādhū’’ti vadati. Puna yaṁ te ekaccanti pañcavidhaṁ veraṁ, taṁ na koci ‘‘sādhū’’ti vadati. Puna yaṁ te ekaccanti pañcadvāre asaṁvaraṁ, te kira – ‘‘cakkhu nāma na nirundhitabbaṁ, cakkhunā manāpaṁ rūpaṁ daṭṭhabba’’nti vadanti, esa nayo sotādīsu. Puna yaṁ te ekaccanti pañcadvāre saṁvaraṁ.",
  "atk-s0101a8:17": "Evaṁ paresaṁ vādena saha attano vādassa samānāsamānataṁ dassetvā idāni attano vādena saha paresaṁ vādassa samānāsamānataṁ dassento ‘‘yaṁ maya’’ntiādimāha. Tatrāpi pañcasīlādivaseneva attho veditabbo.",
  "atk-s0101a8:18": "Samanuyuñjāpanakathāvaṇṇanā",
  "atk-s0101a8:19": "385.Samanuyuñjantanti samanuyuñjantu, ettha ca laddhiṁ pucchanto samanuyuñjati nāma, kāraṇaṁ pucchanto samanugāhati nāma, ubhayaṁ pucchanto samanubhāsati nāma. Satthārā vā satthāranti satthārā vā saddhiṁ satthāraṁ upasaṁharitvā – ‘‘kiṁ te satthā te dhamme sabbaso pahāya vattati, udāhu samaṇo gotamo’’ti. Dutiyapadepi eseva nayo.",
  "atk-s0101a8:20": "Idāni tamatthaṁ yojetvā dassento – ‘‘ye imesaṁ bhavata’’ntiādimāha. Tattha akusalā akusalasaṅkhātāti akusalā ceva ‘‘akusalā’’ti ca saṅkhātā ñātā koṭṭhāsaṁ vā katvā ṭhapitāti attho. Esa nayo sabbapadesu. Api cettha sāvajjāti sadosā. Na alamariyāti niddosaṭṭhena ariyā bhavituṁ nālaṁ asamatthā.",
  "atk-s0101a8:21": "386-392.Yaṁ viññū samanuyuñjantāti yena viññū amhe ca aññe ca pucchantā evaṁ vadeyyuṁ, taṁ ṭhānaṁ vijjati, atthi taṁ kāraṇanti attho. Yaṁ vā pana bhonto pare gaṇācariyāti pare pana bhonto gaṇācariyā yaṁ vā taṁ vā appamattakaṁ pahāya vattantīti attho. Amheva tattha yebhuyyena pasaṁseyyunti idaṁ bhagavā satthārā satthāraṁ samanuyuñjanepi āha – saṅghena saṁghaṁ samanuyuñjanepi. Kasmā? Saṅghapasaṁsāyapi satthuyeva pasaṁsāsiddhito. Pasīdamānāpi hi buddhasampattiyā saṅghe, saṅghasampattiyā ca buddhe pasīdanti, tathā hi bhagavato sarīrasampattiṁ disvā, dhammadesanaṁ vā sutvā bhavanti vattāro – ‘‘lābhā vata bho sāvakānaṁ ye evarūpassa satthu santikāvacarā’’ti, evaṁ buddhasampattiyā saṅghe pasīdanti. Bhikkhūnaṁ panācāragocaraṁ abhikkamapaṭikkamādīni ca disvā bhavanti vattāro – ‘‘santikāvacarānaṁ vata bho sāvakānaṁ ayañca upasamaguṇo satthu kīva rūpo bhavissatī’’ti, evaṁ saṅghasampattiyā buddhe pasīdanti. Iti yā satthupasaṁsā, sā saṅghassa. Yā saṅghassa pasaṁsā, sā satthūti saṅghapasaṁsāyapi satthuyeva pasaṁsāsiddhito bhagavā dvīsupi nayesu – ‘‘amheva tattha yebhuyyena pasaṁseyyu’’nti āha. Samaṇo gotamo ime dhamme anavasesaṁ pahāya vattati, yaṁ vā pana bhonto pare gaṇācariyātiādīsupi panettha ayamadhippāyo – sampattasamādānasetughātavasena hi tisso viratiyo. Tāsu sampattasamādāna viratimattameva aññesaṁ hoti, setughātavirati pana sabbena sabbaṁ natthi. Pañcasu pana tadaṅgavikkhambhanasamucchedapaṭipassaddhinissaraṇappahānesu aṭṭhasamāpattivasena ceva vipassanāmattavasena ca tadaṅgavikkhambhanappahānamattameva aññesaṁ hoti. Itarāni tīṇi pahānāni sabbena sabbaṁ natthi. Tathā sīlasaṁvaro, khantisaṁvaro, ñāṇasaṁvaro, satisaṁvaro, vīriyasaṁvaroti pañca saṁvarā, tesu pañcasīlamattameva adhivāsanakhantimattameva ca aññesaṁ hoti, sesaṁ sabbena sabbaṁ natthi.",
  "atk-s0101a8:22": "Pañca kho panime uposathuddesā, tesu pañcasīlamattameva aññesaṁ hoti. Pātimokkhasaṁvarasīlaṁ sabbena sabbaṁ natthi. Iti akusalappahāne ca kusalasamādāne ca, tīsu viratīsu, pañcasu pahānesu, pañcasu saṁvaresu, pañcasu uddesesu, – ‘‘ahameva ca mayhañca sāvakasaṅgho loke paññāyati, mayā hi sadiso satthā nāma, mayhaṁ sāvakasaṅghena sadiso saṅgho nāma natthī’’ti bhagavā sīhanādaṁ nadati.",
  "atk-s0101a8:23": "Ariyaaṭṭhaṅgikamaggavaṇṇanā",
  "atk-s0101a8:24": "393. Evaṁ sīhanādaṁ naditvā tassa sīhanādassa aviparītabhāvāvabodhanatthaṁ – ‘‘atthi, kassapa, maggo’’tiādimāha. Tattha maggoti lokuttaramaggo. Paṭipadāti pubbabhāgapaṭipadā. Kālavādītiādīni brahmajāle vaṇṇitāni. Idāni taṁ duvidhaṁ maggañca paṭipadañca ekato katvā dassento – ‘‘ayameva ariyo’’tiādimāha. Idaṁ pana sutvā acelo cintesi – ‘‘samaṇo gotamo mayhaṁyeva maggo ca paṭipadā ca atthi, aññesaṁ natthīti maññati, handassāhaṁ amhākampi maggaṁ kathemī’’ti. Tato acelakapaṭipadaṁ kathesi. Tenāha – ‘‘evaṁ vutte acelo kassapo bhagavantaṁ etadavoca…pe… udakorohanānuyogamanuyutto viharatī’’ti.",
  "atk-s0101a8:25": "Tapopakkamakathāvaṇṇanā",
  "atk-s0101a8:26": "394. Tattha tapopakkamāti tapārambhā, tapakammānīti attho. Sāmaññasaṅkhātāti samaṇakammasaṅkhātā. Brahmaññasaṅkhātāti brāhmaṇakammasaṅkhātā. Acelakoti niccolo, naggoti attho. Muttācāroti visaṭṭhācāro, uccārakammādīsu lokiyakulaputtācārena virahito ṭhitakova uccāraṁ karoti, passāvaṁ karoti, khādati, bhuñjati ca. Hatthāpalekhanoti hatthe piṇḍamhi ṭhite jivhāya hatthaṁ apalikhati, uccāraṁ vā katvā hatthasmiññeva daṇḍakasaññī hutvā hatthena apalikhati. ‘‘Bhikkhāgahaṇatthaṁ ehi, bhante’’ti vutto na etīti na ehibhaddantiko. ‘‘Tena hi tiṭṭha, bhante’’ti vuttopi na tiṭṭhatīti natiṭṭhabhaddantiko. Tadubhayampi kira so – ‘‘etassa vacanaṁ kataṁ bhavissatī’’ti na karoti. Abhihaṭanti puretaraṁ gahetvā āhaṭaṁ bhikkhaṁ, uddissakatanti ‘‘imaṁ tumhe uddissa kata’’nti evaṁ ārocitaṁ bhikkhaṁ. Na nimantananti ‘‘asukaṁ nāma kulaṁ vā vīthiṁ vā gāmaṁ vā paviseyyāthā’’ti evaṁ nimantitabhikkhampi na sādiyati, na gaṇhati. Nakumbhimukhāti kumbhito uddharitvā diyyamānaṁ bhikkhaṁ na gaṇhati. Na kaḷopimukhāti kaḷopīti ukkhali vā pacchi vā, tatopi na gaṇhati. Kasmā? Kumbhikaḷopiyo maṁ nissāya kaṭacchunā pahāraṁ labhantīti. Na eḷakamantaranti ummāraṁ antaraṁ katvā diyyamānaṁ na gaṇhati. Kasmā? ‘‘Ayaṁ maṁ nissāya antarakaraṇaṁ labhatī’’ti. Daṇḍamusalesupi eseva nayo.",
  "atk-s0101a8:27": "Dvinnanti dvīsu bhuñjamānesu ekasmiṁ uṭṭhāya dente na gaṇhati. Kasmā? ‘‘Ekassa kabaḷantarāyo hotī’’ti. Na gabbhiniyātiādīsu pana ‘‘gabbhiniyā kucchiyaṁ dārako kilamati. Pāyantiyā dārakassa khīrantarāyo hoti, purisantaragatāya ratiantarāyo hotī’’ti na gaṇhati. Saṁkittīsūti saṁkittetvā katabhattesu, dubbhikkhasamaye kira acelakasāvakā acelakānaṁ atthāya tato tato taṇḍulādīni samādapetvā bhattaṁ pacanti. Ukkaṭṭho acelako tatopi na paṭiggaṇhati. Na yattha sāti yattha sunakho – ‘‘piṇḍaṁ labhissāmī’’ti upaṭṭhito hoti, tattha tassa adatvā āhaṭaṁ na gaṇhati. Kasmā? Etassa piṇḍantarāyo hotīti. Saṇḍasaṇḍacārinīti samūhasamūhacārinī, sace hi acelakaṁ disvā – ‘‘imassa bhikkhaṁ dassāmā’’ti manussā bhattagehaṁ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṁ bhikkhaṁ na gaṇhati. Kasmā? Maṁ nissāya makkhikānaṁ gocarantarāyo jātoti.",
  "atk-s0101a8:28": "Thusodakanti sabbasassasambhārehi kataṁ sovīrakaṁ. Ettha ca surāpānameva sāvajjaṁ, ayaṁ pana sabbesupi sāvajjasaññī. Ekāgārikoti yo ekasmiṁyeva gehe bhikkhaṁ labhitvā nivattati . Ekālopikoti yo ekeneva ālopena yāpeti. Dvāgārikādīsupi eseva nayo. Ekissāpi dattiyāti ekāya dattiyā. Datti nāma ekā khuddakapāti hoti, yattha aggabhikkhaṁ pakkhipitvā ṭhapenti. Ekāhikanti ekadivasantarikaṁ. Addhamāsikanti addhamāsantarikaṁ. Pariyāyabhattabhojananti vārabhattabhojanaṁ, ekāhavārena dvīhavārena sattāhavārena aḍḍhamāsavārenāti evaṁ divasavārena āgatabhattabhojanaṁ.",
  "atk-s0101a8:29": "395.Sākabhakkhoti allasākabhakkho. Sāmākabhakkhoti sāmākataṇḍulabhakkho. Nīvārādīsu nīvāro nāma araññe sayaṁjātā vīhijāti. Daddulanti cammakārehi cammaṁ likhitvā chaḍḍitakasaṭaṁ. Haṭaṁ vuccati silesopi sevālopi. Kaṇanti kuṇḍakaṁ. Ācāmoti bhattaukkhalikāya laggo jhāmakaodano, taṁ chaḍḍitaṭṭhānatova gahetvā khādati, ‘‘odanakañjiya’’ntipi vadanti. Piññākādayo pākaṭā eva. Pavattaphalabhojīti patitaphalabhojī.",
  "atk-s0101a8:30": "396.Sāṇānīti sāṇavākacoḷāni. Masāṇānīti missakacoḷāni. Chavadussānīti matasarīrato chaḍḍitavatthāni, erakatiṇādīni vā ganthetvā katanivāsanāni. Paṁsukūlānīti pathaviyaṁ chaḍḍitanantakāni. Tirīṭānīti rukkhatacavatthāni. Ajinanti ajinamigacammaṁ. Ajinakkhipanti tadeva majjhe phālitakaṁ. Kusacīranti kusatiṇāni ganthetvā katacīraṁ. Vākacīraphalakacīresupi eseva nayo. Kesakambalanti manussakesehi katakambalaṁ. Yaṁ sandhāya vuttaṁ –",
  "atk-s0101a8:31": "‘‘Seyyathāpi bhikkhave, yāni kānici tantāvutāni vatthāni, kesakambalo tesaṁ paṭikiṭṭho akkhāyati. Kesakambalo, bhikkhave, sīte sīto, uṇhe uṇho appaggho ca dubbaṇṇo ca duggandho dukkhasamphasso’’ti.",
  "atk-s0101a8:32": "Vāḷakambalanti assavālehi katakambalaṁ. Ulūkapakkhikanti ulūkapakkhāni ganthetvā katanivāsanaṁ. Ukkuṭikappadhānamanuyuttoti ukkuṭikavīriyaṁ anuyutto, gacchantopi ukkuṭikova hutvā uppatitvā uppatitvā gacchati. Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti. Seyyanti sayantopi tattheva seyyaṁ kappeti. Phalakaseyyanti rukkhaphalake seyyaṁ. Thaṇḍilaseyyanti thaṇḍile ucce bhūmiṭhāne seyyaṁ. Ekapassayikoti ekapasseneva sayati. Rajojalladharoti sarīraṁ telena makkhitvā rajuṭṭhānaṭṭhāne tiṭṭhati, athassa sarīre rajojallaṁ laggati, taṁ dhāreti. Yathāsanthatikoti laddhaṁ āsanaṁ akopetvā yadeva labhati, tattheva nisīdanasīlo. Vekaṭikoti vikaṭakhādanasīlo. Vikaṭanti gūthaṁ vuccati. Apānakoti paṭikkhittasītudakapāno. Sāyaṁ tatiyamassāti sāyatatiyakaṁ. Pāto, majjhanhike, sāyanti divasassa tikkhattuṁ pāpaṁ pavāhessāmīti udakorohanānuyogaṁ anuyutto viharatīti.",
  "atk-s0101a8:33": "Tapopakkamaniratthakatāvaṇṇanā",
  "atk-s0101a8:34": "397. Atha bhagavā sīlasampadādīhi vinā tesaṁ tapopakkamānaṁ niratthakataṁ dassento – ‘‘acelako cepi kassapa hotī’’tiādimāha. Tattha ārakā vāti dūreyeva. Averanti dosaveravirahitaṁ. Abyāpajjanti domanassabyāpajjarahitaṁ.",
  "atk-s0101a8:35": "398.Dukkaraṁ, bho gotamāti idaṁ kassapo ‘‘mayaṁ pubbe ettakamattaṁ sāmaññañca brahmaññañcāti vicarāma, tumhe pana aññaṁyeva sāmaññañca brahmaññañca vadathā’’ti dīpento āha. Pakati kho esāti pakatikathā esā. Imāya ca, kassapa, mattāyāti ‘‘kassapa yadi iminā pamāṇena evaṁ parittakena paṭipattikkamena sāmaññaṁ vā brahmaññaṁ vā dukkaraṁ sudukkaraṁ nāma abhavissa, tato netaṁ abhavissa kallaṁ vacanāya dukkaraṁ sāmañña’’nti ayamettha padasambandhena saddhiṁ attho. Etena nayena sabbattha padasambandho veditabbo.",
  "atk-s0101a8:36": "399.Dujjānoti idampi so ‘‘mayaṁ pubbe ettakena samaṇo vā brāhmaṇo vā hotīti vicarāma, tumhe pana aññathā vadathā’’ti idaṁ sandhāyāha. Athassa bhagavā taṁ pakativādaṁ paṭikkhipitvā sabhāvatova dujjānabhāvaṁ āvikaronto punapi – ‘‘pakati kho’’tiādimāha. Tatrāpi vuttanayeneva padasambandhaṁ katvā attho veditabbo.",
  "atk-s0101a8:37": "Sīlasamādhipaññāsampadāvaṇṇanā",
  "atk-s0101a8:38": "400-401.Katamā pana sā, bho gotamāti kasmā pucchati. Ayaṁ kira paṇḍito bhagavato kathentasseva kathaṁ uggahesi, atha attano paṭipattiyā niratthakataṁ viditvā samaṇo gotamo – ‘‘tassa ‘cāyaṁ sīlasampadā, cittasampadā, paññāsampadā abhāvitā hoti asacchikatā, atha kho so ārakāva sāmaññā’tiādimāha. Handa dāni naṁ tā sampattiyo pucchāmī’’ti sīlasampadādivijānanatthaṁ pucchati. Athassa bhagavā buddhuppādaṁ dassetvā tantidhammaṁ kathento tā sampattiyo dassetuṁ – ‘‘idha kassapā’’tiādimāha. Imāya ca kassapa sīlasampadāyāti idaṁ arahattaphalameva sandhāya vuttaṁ. Arahattaphalapariyosānañhi bhagavato sāsanaṁ. Tasmā arahattaphalasampayuttāhi sīlacittapaññāsampadāhi aññā uttaritarā vā paṇītatarā vā sīlādisampadā natthīti āha.",
  "atk-s0101a8:39": "Sīhanādakathāvaṇṇanā",
  "atk-s0101a8:40": "402. Evañca pana vatvā idāni anuttaraṁ mahāsīhanādaṁ nadanto – ‘‘santi kassapa eke samaṇabrāhmaṇā’’tiādimāha. Tattha ariyanti nirupakkilesaṁ paramavisuddhaṁ. Paramanti uttamaṁ, pañcasīlāni hiādiṁ katvā yāva pātimokkhasaṁvarasīlā sīlameva, lokuttaramaggaphalasampayuttaṁ pana paramasīlaṁ nāma. Nāhaṁ tatthāti tattha sīlepi paramasīlepi ahaṁ attano samasamaṁ mama sīlasamena sīlena mayā samaṁ puggalaṁ na passāmīti attho. Ahameva tattha bhiyyoti ahameva tasmiṁ sīle uttamo. Katamasmiṁ? Yadidaṁ adhisīlanti yaṁ etaṁ uttamaṁ sīlanti attho. Iti imaṁ paṭhamaṁ sīhanādaṁ nadati.",
  "atk-s0101a8:41": "Tapojigucchavādāti ye tapojigucchaṁ vadanti. Tattha tapatīti tapo, kilesasantāpakavīriyassetaṁ nāmaṁ, tadeva te kilese jigucchatīti jigucchā. Ariyā paramāti ettha niddosattā ariyā, aṭṭhaārambhavatthuvasenapi uppannā vipassanāvīriyasaṅkhātā tapojigucchā tapojigucchāva, maggaphalasampayuttā paramā nāma. Adhijegucchanti idha jigucchabhāvo jegucchaṁ, uttamaṁ jegucchaṁ adhijegucchaṁ, tasmā yadidaṁ adhijegucchaṁ, tattha ahameva bhiyyoti evamettha attho daṭṭhabbo. Paññādhikārepi kammassakatāpaññā ca vipassanāpaññā ca paññā nāma, maggaphalasampayuttā paramā paññā nāma. Adhipaññanti ettha liṅgavipallāso veditabbo, ayaṁ panetthattho – yāyaṁ adhipaññā nāma ahameva tattha bhiyyoti vimuttādhikāre tadaṅgavikkhambhanavimuttiyo vimutti nāma, samucchedapaṭipassaddhinissaraṇavimuttiyo pana paramā vimuttīti veditabbā. Idhāpi ca yadidaṁ adhivimuttīti yā ayaṁ adhivimutti, ahameva tattha bhiyyoti attho.",
  "atk-s0101a8:42": "403.Suññāgāreti suññe ghare, ekakova nisīditvāti adhippāyo. Parisāsu cāti aṭṭhasu parisāsu. Vuttampi cetaṁ –",
  "atk-s0101a8:43": "‘‘Cattārimāni, sāriputta, tathāgatassa vesārajjāni. Yehi vesārajjehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadatī’’ti (ma. ni. 1.150) suttaṁ vitthāretabbaṁ.",
  "atk-s0101a8:44": "Pañhañca naṁ pucchantīti paṇḍitā devamanussā naṁ pañhaṁ abhisaṅkharitvā pucchanti. Byākarotīti taṅkhaṇaññeva vissajjesi. Cittaṁ ārādhetīti pañhāvissajjanena mahājanassa cittaṁ paritosetiyeva. No ca kho sotabbaṁ maññantīti cittaṁ ārādhetvā kathentassapissa vacanaṁ pare sotabbaṁ na maññantīti, evañca vadeyyunti attho. Sotabbañcassa maññantīti devāpi manussāpi mahanteneva ussāhena sotabbaṁ maññanti. Pasīdantīti supasannā kallacittā muducittā honti. Pasannākāraṁ karontīti na muddhappasannāva honti, paṇītāni cīvarādīni veḷuvanavihārādayo ca mahāvihāre pariccajantā pasannākāraṁ karonti. Tathattāyāti yaṁ so dhammaṁ deseti tathā bhāvāya, dhammānudhammapaṭipattipūraṇatthāya paṭipajjantīti attho. Tathattāya ca paṭipajjantīti tathabhāvāya paṭipajjanti, tassa hi bhagavato dhammaṁ sutvā keci saraṇesu keci pañcasu sīlesu patiṭṭhahanti, apare nikkhamitvā pabbajanti. Paṭipannā ca ārādhentīti tañca pana paṭipadaṁ paṭipannā pūretuṁ sakkonti, sabbākārena pana pūrenti, paṭipattipūraṇena tassa bhoto gotamassa cittaṁ ārādhentīti vattabbā.",
  "atk-s0101a8:45": "Imasmiṁ panokāse ṭhatvā sīhanādā samodhānetabbā. Ekaccaṁ tapassiṁ niraye nibbattaṁ passāmīti hi bhagavato eko sīhanādo. Aparaṁ sagge nibbattaṁ passāmīti eko. Akusaladhammappahāne ahameva seṭṭhoti eko. Kusaladhammasamādānepi ahameva seṭṭhoti eko. Akusaladhammappahāne mayhameva sāvakasaṅgho seṭṭhoti eko. Kusaladhammasamādānepi mayhaṁyeva sāvakasaṅgho seṭṭhoti eko. Sīlena mayhaṁ sadiso natthīti eko. Vīriyena mayhaṁ sadiso natthīti eko. Paññāya…pe… vimuttiyā…pe… sīhanādaṁ nadanto parisamajjhe nisīditvā nadāmīti eko. Visārado hutvā nadāmīti eko. Pañhaṁ maṁ pucchantīti eko. Pañhaṁ puṭṭho vissajjemīti eko. Vissajjanena parassa cittaṁ ārādhemīti eko. Sutvā sotabbaṁ maññantīti eko. Sutvā me pasīdantīti eko. Pasannākāraṁ karontīti eko. Yaṁ paṭipattiṁ desemi, tathattāya paṭipajjantīti eko. Paṭipannā ca maṁ ārādhentīti eko. Iti purimānaṁ dasannaṁ ekekassa – ‘‘parisāsu ca nadatī’’ti ādayo dasa dasa parivārā. Evaṁ te dasa purimānaṁ dasannaṁ parivāravasena sataṁ purimā ca dasāti dasādhikaṁ sīhanādasataṁ hoti. Ito aññasmiṁ pana sutte ettakā sīhanādā dullabhā, tenidaṁ suttaṁ mahāsīhanādanti vuccati. Iti bhagavā ‘‘sīhanādaṁ kho samaṇo gotamo nadati, tañca kho suññāgāre nadatī’’ti evaṁ vādānu vādaṁ paṭisedhetvā idāni parisati naditapubbaṁ sīhanādaṁ dassento ‘‘ekamidāha’’ntiādimāha.",
  "atk-s0101a8:46": "Titthiyaparivāsakathāvaṇṇanā",
  "atk-s0101a8:47": "404. Tattha tatra maṁ aññataro tapabrahmacārīti tatra rājagahe gijjhakūṭe pabbate viharantaṁ maṁ aññataro tapabrahmacārī nigrodho nāma paribbājako . Adhijeguccheti vīriyena pāpajigucchanādhikāre pañhaṁ pucchi. Idaṁ yaṁ taṁ bhagavā gijjhakūṭe mahāvihāre nisinno udumbarikāya deviyā uyyāne nisinnassa nigrodhassa ca paribbājakassa sandhānassa ca upāsakassa dibbāya sotadhātuyā kathāsallāpaṁ sutvā ākāsenāgantvā tesaṁ santike paññatte āsane nisīditvā nigrodhena adhijegucche puṭṭhapañhaṁ vissajjesi, taṁ sandhāya vuttaṁ. Paraṁ viya mattāyāti paramāya mattāya, atimahanteneva pamāṇenāti attho. Ko hi, bhanteti ṭhapetvā andhabālaṁ diṭṭhigatikaṁ añño paṇḍitajātiko ‘‘ko nāma bhagavato dhammaṁ sutvā na attamano assā’’ti vadati. Labheyyāhanti idaṁ so – ‘‘ciraṁ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya na koci attho nipphādito. Handāhaṁ attānaṁ yoge yojessāmī’’ti cintetvā āha. Atha bhagavā yo anena khandhake titthiyaparivāso paññatto, yo aññatitthiyapubbo sāmaṇerabhūmiyaṁ ṭhito – ‘‘ahaṁ bhante, itthannāmo aññatitthiyapubbo imasmiṁ dhammavinaye ākaṅkhāmi upasampadaṁ, svāhaṁ, bhante, saṁghaṁ cattāro māse parivāsaṁ yācāmī’’tiādinā (mahāva. 86) nayena samādiyitvā parivasati, taṁ sandhāya – ‘‘yo kho, kassapa, aññatitthiyapubbo’’tiādimāha.",
  "atk-s0101a8:48": "405. Tattha pabbajjanti vacanasiliṭṭhatāvaseneva vuttaṁ, aparivasitvāyeva hi pabbajjaṁ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṁ. Āraddhacittāti aṭṭhavattapūraṇena tuṭṭhacittā, ayamettha saṅkhepattho. Vitthārato panesa titthiyaparivāso samantapāsādikāya vinayaṭṭhakathāyaṁ pabbajjakhandhakavaṇṇanāya vuttanayena veditabbo. Api ca metthāti api ca me ettha. Puggalavemattatā viditāti puggalanānattaṁ viditaṁ. ‘‘Ayaṁ puggalo parivāsāraho, ayaṁ na parivāsāraho’’ti idaṁ mayhaṁ pākaṭanti dasseti. Tato kassapo cintesi – ‘‘aho acchariyaṁ buddhasāsanaṁ, yattha evaṁ ghaṁsitvā koṭṭetvā yuttameva gaṇhanti, ayuttaṁ chaḍḍentī’’ti, tato suṭṭhutaraṁ pabbajjāya sañjātussāho – ‘‘sace bhante’’tiādimāha.",
  "atk-s0101a8:49": "Atha kho bhagavā tassa tibbacchandataṁ viditvā – ‘‘na kassapo parivāsaṁ arahatī’’ti aññataraṁ bhikkhuṁ āmantesi – ‘‘gaccha bhikkhu kassapaṁ nhāpetvā pabbājetvā ānehī’’ti. So tathā katvā taṁ pabbājetvā bhagavato santikaṁ āgamāsi. Bhagavā taṁ gaṇamajjhe nisīdāpetvā upasampādesi. Tena vuttaṁ – ‘‘alattha kho acelo kassapo bhagavato santike pabbajjaṁ, alattha upasampada’’nti. Acirūpasampannoti upasampanno hutvā nacirameva. Vūpakaṭṭhoti vatthukāmakilesakāmehi kāyena ceva cittena ca vūpakaṭṭho. Appamattoti kammaṭṭhāne satiṁ avijahanto. Ātāpīti kāyikacetasikasaṅkhātena vīriyātāpena ātāpī. Pahitattoti kāye ca jīvite ca anapekkhatāya pesitacitto vissaṭṭhaattabhāvo. Yassatthāyāti yassa atthāya. Kulaputtāti ācārakulaputtā. Sammadevāti hetunāva kāraṇeneva. Tadanuttaranti taṁ anuttaraṁ. Brahmacariyapariyosānanti maggabrahmacariyassa pariyosānabhūtaṁ arahattaphalaṁ. Tassa hi atthāya kulaputtā pabbajanti. Diṭṭheva dhammeti imasmiṁyeva attabhāve. Sayaṁ abhiññā sacchikatvāti attanāyeva paññāya paccakkhaṁ katvā, aparappaccayaṁ katvāti attho. Upasampajja vihāsīti pāpuṇitvā sampādetvā vihāsi, evaṁ viharanto ca khīṇā jāti…pe… abbhaññāsīti.",
  "atk-s0101a8:50": "Evamassa paccavekkhaṇabhūmiṁ dassetvā arahattanikūṭena desanaṁ niṭṭhāpetuṁ ‘‘aññataro kho panāyasmā kassapo arahataṁ ahosī’’ti vuttaṁ. Tattha aññataroti eko. Arahatanti arahantānaṁ, bhagavato sāvakānaṁ arahantānaṁ abbhantaro ahosīti ayamettha adhippāyo. Yaṁ yaṁ pana antarantarā na vuttaṁ, taṁ taṁ tattha tattha vuttattā pākaṭamevāti.",
  "atk-s0101a8:51": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a8:52": "Mahāsīhanādasuttavaṇṇanā niṭṭhitā."
}