{
  "atk-s0517a3:0": "2. Diṭṭhikathā",
  "atk-s0517a3:1": "1. Assādadiṭṭhiniddesavaṇṇanā",
  "atk-s0517a3:2": "122. Idāni ñāṇakathānantaraṁ kathitāya diṭṭhikathāya anupubbaanuvaṇṇanā anuppattā. Ayañhi diṭṭhikathā ñāṇakathāya katañāṇaparicayassa samadhigatasammādiṭṭhissa micchādiṭṭhimalavisodhanā sukarā hoti, sammādiṭṭhi ca suparisuddhā hotīti ñāṇakathānantaraṁ kathitā. Tattha kā diṭṭhītiādikā pucchā. Kā diṭṭhīti abhinivesaparāmāso diṭṭhītiādikaṁ pucchitapucchāya vissajjanaṁ. Kathaṁ abhinivesaparāmāso diṭṭhītiādiko vissajjitavissajjanassa vitthāraniddeso, sabbāva tā diṭṭhiyo assādadiṭṭhiyotiādikā diṭṭhisuttasaṁsandanāti evamime cattāro paricchedā. Tattha pucchāparicchede tāva kā diṭṭhīti dhammapucchā, sabhāvapucchā. Kati diṭṭhiṭṭhānānīti hetupucchā paccayapucchā, kittakāni diṭṭhīnaṁ kāraṇānīti attho. Kati diṭṭhipariyuṭṭhānānīti samudācārapucchā vikārapucchā. Diṭṭhiyo eva hi samudācāravasena cittaṁ pariyonandhantiyo uṭṭhahantīti diṭṭhipariyuṭṭhānāni nāma honti. Kati diṭṭhiyoti diṭṭhīnaṁ saṅkhāpucchā gaṇanāpucchā. Kati diṭṭhābhinivesāti vatthuppabhedavasena ārammaṇanānattavasena diṭṭhippabhedapucchā. Diṭṭhiyo eva hi taṁ taṁ vatthuṁ taṁ taṁ ārammaṇaṁ abhinivisanti parāmasantīti diṭṭhiparāmāsāti vuccanti. Katamo diṭṭhiṭṭhānasamugghātoti diṭṭhīnaṁ paṭipakkhapucchā pahānūpāyapucchā. Diṭṭhikāraṇāni hi khandhādīni diṭṭhisamugghātena tāsaṁ kāraṇāni na hontīti tāni ca kāraṇāni samugghātitāni nāma honti. Tasmā diṭṭhiṭṭhānāni sammā bhusaṁ haññanti etenāti diṭṭhiṭṭhānasamugghātoti vuccati.",
  "atk-s0517a3:3": "Idāni etāsaṁ channaṁ pucchānaṁ kā diṭṭhītiādīni cha vissajjanāni. Tattha kā diṭṭhīti vissajjetabbapucchā. Abhinivesaparāmāso diṭṭhīti vissajjanaṁ. Sā pana aniccādike vatthusmiṁ niccādivasena abhinivisati patiṭṭhahati daḷhaṁ gaṇhātīti abhiniveso. Aniccādiākāraṁ atikkamitvā niccantiādivasena vattamāno parato āmasati gaṇhātīti parāmāso. Atha vā niccantiādikaṁ paraṁ uttamaṁ saccanti āmasati gaṇhātīti parāmāso, abhiniveso ca so parāmāso cāti abhinivesaparāmāso. Evaṁpakāro diṭṭhīti kiccato diṭṭhisabhāvaṁ vissajjeti. Tīṇi satanti tīṇi satāni, vacanavipallāso kato. Katamo diṭṭhiṭṭhānasamugghātoti pucchaṁ anuddharitvāva sotāpattimaggo diṭṭhiṭṭhānasamugghātoti vissajjanaṁ kataṁ.",
  "atk-s0517a3:4": "123. Idāni kathaṁ abhinivesaparāmāsotiādi vitthāraniddeso. Tattha rūpanti upayogavacanaṁ. Rūpaṁ abhinivesaparāmāsoti sambandho. Rūpanti cettha rūpupādānakkhandho kasiṇarūpañca. ‘‘Etaṁ mamā’’ti abhinivesaparāmāso diṭṭhi, ‘‘esohamasmī’’ti abhinivesaparāmāso diṭṭhi, ‘‘eso me attā’’ti abhinivesaparāmāso diṭṭhīti paccekaṁ yojetabbaṁ. Etanti sāmaññavacanaṁ. Teneva ‘‘vedanaṁ etaṁ mama, saṅkhāre etaṁ mamā’’ti napuṁsakavacanaṁ ekavacanañca kataṁ. Esoti pana vattabbamapekkhitvā pulliṅgekavacanaṁ kataṁ. Etaṁ mamāti taṇhāmaññanāmūlikā diṭṭhi. Esohamasmīti mānamaññanāmūlikā diṭṭhi. Eso me attāti diṭṭhimaññanā eva. Keci pana ‘‘etaṁ mamāti mamaṁkārakappanā, esohamasmīti ahaṁkārakappanā, eso me attāti ahaṁkāramamaṁkārakappito attābhinivesoti ca, tathā yathākkameneva taṇhāmūlaniveso mānapaggāho, taṇhāmūlaniviṭṭho mānapaggahito, attābhinivesoti ca, saṅkhārānaṁ dukkhalakkhaṇādassanaṁ, saṅkhārānaṁ aniccalakkhaṇādassanaṁ, saṅkhārānaṁ tilakkhaṇādassanahetuko attābhinivesoti ca, dukkhe asubhe ca sukhaṁ subhanti vipallāsagatassa, anicce niccanti vipallāsagatassa, catubbidhavipallāsagatassa ca attābhinivesoti ca, pubbenivāsañāṇassa ākārakappanā, dibbacakkhuñāṇassa anāgatapaṭilābhakappanā, pubbantāparantaidappaccayatāpaṭiccasamuppannesu dhammesu kappanissitassa attābhinivesoti ca, nandiyā atītamanvāgameti, nandiyā anāgataṁ paṭikaṅkhati, paccuppannesu dhammesu saṁhīrati attābhinivesoti ca, pubbante aññāṇahetukā diṭṭhi, aparante aññāṇahetukā diṭṭhi, pubbantāparante idappaccayatāpaṭiccasamuppannesu dhammesu aññāṇahetuko attābhiniveso’’ti ca etesaṁ tiṇṇaṁ vacanānaṁ atthaṁ vaṇṇayanti.",
  "atk-s0517a3:5": "Diṭṭhiyo panettha paṭhamaṁ pañcakkhandhavatthukā. Tato chaajjhattikabāhirāyatanaviññāṇa- kāyasamphassakāyavedanākāyasaññākāyacetanākāyataṇhākāyavitakkavicāradhātudasakasiṇa- dvattiṁsākāravatthukā diṭṭhiyo vuttā. Dvattiṁsākāresu ca yattha visuṁ abhiniveso na yujjati, tattha sakalasarīrābhinivesavaseneva visuṁ abhiniveso viya katoti veditabbaṁ. Tato dvādasāyatanaaṭṭhārasadhātuekūnavīsatiindriyavasena yojanā katā. Tīṇi ekantalokuttarindriyāni na yojitāni. Na hi lokuttaravatthukā diṭṭhiyo honti. Sabbatthāpi ca lokiyalokuttaramissesu dhammesu lokuttare ṭhapetvā lokiyā eva gahetabbā. Anindriyabaddharūpañca na gahetabbameva. Tato tedhātukavasena navavidhabhavavasena jhānabrahmavihārasamāpattivasena paṭiccasamuppādaṅgavasena ca yojanā katā. Jātijarāmaraṇānaṁ visuṁ gahaṇe parihāro vuttanayo eva. Sabbāni cetāni rūpādikāni jarāmaraṇantāni aṭṭhanavutisataṁ padāni bhavanti.",
  "atk-s0517a3:6": "124. Diṭṭhiṭṭhānesu khandhāpi diṭṭhiṭṭhānanti vīsativatthukāyapi sakkāyadiṭṭhiyā pañcannaṁ khandhānaṁyeva vatthuttā ‘‘ye hi keci, bhikkhave, samaṇā vā brāhmaṇā vā attānaṁ samanupassamānā samanupassanti, sabbe te pañcupādānakkhandhesuyeva samanupassanti, etesaṁ vā aññatara’’nti (saṁ. ni. 3.47) vuttattā ca pañcupādānakkhandhā diṭṭhīnaṁ kāraṇaṁ. Avijjāpi diṭṭhiṭṭhānanti avijjāya andhīkatānaṁ diṭṭhiuppattito ‘‘yāyaṁ, bhante, diṭṭhi ‘asammāsambuddhesu sammāsambuddhā’ti, ayaṁ nu kho, bhante, diṭṭhi kiṁ paṭicca paññāyatīti? Mahatī kho esā, kaccāna, dhātu, yadidaṁ avijjādhātu. Hīnaṁ, kaccāna, dhātuṁ paṭicca uppajjati hīnā saññā hīnā diṭṭhī’’ti (saṁ. ni. 2.97) vacanato ca avijjā diṭṭhīnaṁ kāraṇaṁ. Phassopi diṭṭhiṭṭhānanti tena phassena phuṭṭhassa diṭṭhiuppattito ‘‘ye te, bhikkhave, samaṇabrāhmaṇā pubbantakappikā pubbantānudiṭṭhino pubbantaṁ ārabbha anekavihitāni adhivuttipadāni abhivadanti, tadapi phassapaccayā’’ti (dī. ni. 1.123) vacanato ca phasso diṭṭhīnaṁ kāraṇaṁ. Saññāpi diṭṭhiṭṭhānanti ākāramattaggahaṇena ayāthāvasabhāvagāhahetuttā saññāya –",
  "atk-s0517a3:7": "‘‘Yāni ca tīṇi yāni ca saṭṭhi, samaṇappavādasitāni bhūripañña;",
  "atk-s0517a3:8": "Saññakkharasaññanissitāni, osaraṇāni vineyya oghatamagā’’ti. (su. ni. 543) –",
  "atk-s0517a3:9": "Vacanato ‘‘saññānidānā hi papañcasaṅkhā’’ti (su. ni. 880; mahāni. 109) vacanato ca saññā diṭṭhīnaṁ kāraṇaṁ. Vitakkopi diṭṭhiṭṭhānanti ākāraparivitakkena diṭṭhiuppattito –",
  "atk-s0517a3:10": "‘‘Naheva saccāni bahūni nānā, aññatra saññāya niccāni loke;",
  "atk-s0517a3:11": "Takkañca diṭṭhīsu pakappayitvā, saccaṁ musāti dvayadhammamāhū’’ti. (su. ni. 892) –",
  "atk-s0517a3:12": "Vacanato ca vitakko diṭṭhīnaṁ kāraṇaṁ. Ayonisomanasikāropi diṭṭhiṭṭhānanti ayoniso manasikārassa akusalānaṁ asādhāraṇahetuttā ‘‘tassevaṁ ayoniso manasikaroto channaṁ diṭṭhīnaṁ aññatarā diṭṭhi uppajjatī’’ti (ma. ni. 1.19) vacanato ca ayoniso manasikāro diṭṭhīnaṁ kāraṇaṁ . Pāpamittopi diṭṭhiṭṭhānanti pāpamittassa diṭṭhānugatiāpajjanena diṭṭhiuppattito ‘‘bāhiraṁ, bhikkhave, aṅganti karitvā na aññaṁ ekaṅgampi samanupassāmi, yaṁ evaṁ mahato anatthāya saṁvattati. Yathayidaṁ, bhikkhave, pāpamittatā’’ti (a. ni. 1.110) vacanato ca pāpamitto diṭṭhīnaṁ kāraṇaṁ. Paratopi ghoso diṭṭhiṭṭhānanti durakkhātadhammassavanena diṭṭhiuppattito ‘‘dveme, bhikkhave, hetū dve paccayā micchādiṭṭhiyā uppādāya parato ca ghoso ayoniso ca manasikāro’’ti (a. ni. 2.126) vacanato ca parato ghoso micchādiṭṭhikato micchādiṭṭhipaṭisaññuttakathā diṭṭhīnaṁ kāraṇaṁ.",
  "atk-s0517a3:13": "Idāni diṭṭhiṭṭhānanti padassa atthaṁ vivaranto khandhā hetu khandhā paccayotiādimāha. Khandhā eva diṭṭhīnaṁ upādāya, janakahetu ceva upatthambhakapaccayo cāti attho. Samuṭṭhānaṭṭhenāti samuṭṭhahanti uppajjanti etenāti samuṭṭhānaṁ, kāraṇanti attho. Tena samuṭṭhānaṭṭhena, diṭṭhikāraṇabhāvenāti attho.",
  "atk-s0517a3:14": "125. Idāni kiccabhedena diṭṭhibhedaṁ dassento katamāni aṭṭhārasa diṭṭhipariyuṭṭhānānītiādimāha. Tattha yā diṭṭhīti idāni vuccamānānaṁ aṭṭhārasannaṁ padānaṁ sādhāraṇaṁ mūlapadaṁ. Yā diṭṭhi, tadeva diṭṭhigataṁ, yā diṭṭhi, tadeva diṭṭhigahananti sabbehi sambandho kātabbo. Ayāthāvadassanaṭṭhena diṭṭhi, tadeva diṭṭhīsu gataṁ dassanaṁ dvāsaṭṭhidiṭṭhiantogadhattāti diṭṭhigataṁ. Heṭṭhāpissa attho vuttoyeva. Dvinnaṁ antānaṁ ekantagatattāpi diṭṭhigataṁ. Sā eva diṭṭhi duratikkamanaṭṭhena diṭṭhigahanaṁ tiṇagahanavanagahanapabbatagahanāni viya. Sāsaṅkasappaṭibhayaṭṭhena diṭṭhikantāraṁ corakantāravāḷakantāranirudakakantāradubbhikkhakantārā viya. Dhammasaṅgaṇiyaṁ ‘‘diṭṭhikantāro’’ti sakaliṅgeneva āgataṁ. Sammādiṭṭhiyā vinivijjhanaṭṭhena paṭilomaṭṭhena ca diṭṭhivisūkaṁ. Micchādassanañhi uppajjamānaṁ sammādassanaṁ vinivijjhati ceva vilometi ca. Dhammasaṅgaṇiyaṁ (dha. sa. 392, 1105) ‘‘diṭṭhivisūkāyika’’nti āgataṁ. Kadāci sassatassa, kadāci ucchedassa gahaṇato diṭṭhiyā virūpaṁ phanditanti diṭṭhivipphanditaṁ. Diṭṭhigatiko hi ekasmiṁ patiṭṭhātuṁ na sakkoti, kadāci sassataṁ anussarati, kadāci ucchedaṁ. Diṭṭhiyeva anatthe saṁyojetīti diṭṭhisaññojanaṁ. Diṭṭhiyeva antotudanaṭṭhena dunnīharaṇīyaṭṭhena ca sallanti diṭṭhisallaṁ. Diṭṭhiyeva pīḷākaraṇaṭṭhena sambādhoti diṭṭhisambādho. Diṭṭhiyeva mokkhāvaraṇaṭṭhena palibodhoti diṭṭhipalibodho. Diṭṭhiyeva dummocanīyaṭṭhena bandhananti diṭṭhibandhanaṁ. Diṭṭhiyeva duruttaraṭṭhena papātoti diṭṭhipapāto. Diṭṭhiyeva thāmagataṭṭhena anusayoti diṭṭhānusayo. Diṭṭhiyeva attānaṁ santāpetīti diṭṭhisantāpo. Diṭṭhiyeva attānaṁ anudahatīti diṭṭhipariḷāho. Diṭṭhiyeva kilesakāyaṁ ganthetīti diṭṭhigantho. Diṭṭhiyeva bhusaṁ ādiyatīti diṭṭhupādānaṁ. Diṭṭhiyeva ‘‘sacca’’ntiādivasena abhinivisatīti diṭṭhābhiniveso. Diṭṭhiyeva idaṁ paranti āmasati, parato vā āmasatīti diṭṭhiparāmāso.",
  "atk-s0517a3:15": "126. Idāni rāsivasena soḷasa diṭṭhiyo uddisanto katamā soḷasa diṭṭhiyotiādimāha. Tattha sukhasomanassasaṅkhāte assāde diṭṭhi assādadiṭṭhi. Attānaṁ anugatā diṭṭhi attānudiṭṭhi. Natthīti pavattattā viparītā diṭṭhi micchādiṭṭhi. Sati kāye diṭṭhi, santī vā kāye diṭṭhi sakkāyadiṭṭhi. Kāyoti cettha khandhapañcakaṁ, khandhapañcakasaṅkhāto sakkāyo vatthu patiṭṭhā etissāti sakkāyavatthukā. Sassatanti pavattā diṭṭhi sassatadiṭṭhi. Ucchedoti pavattā diṭṭhi ucchedadiṭṭhi. Sassatādiantaṁ gaṇhātīti antaggāhikā, antaggāho vā assā atthīti antaggāhikā. Atītasaṅkhātaṁ pubbantaṁ anugatā diṭṭhi pubbantānudiṭṭhi. Anāgatasaṅkhātaṁ aparantaṁ anugatā diṭṭhi aparantānudiṭṭhi. Anatthe saṁyojetīti saññojanikā. Ahaṅkāravasena ahanti uppannena mānena diṭṭhiyā mūlabhūtena vinibandhā ghaṭitā uppāditā diṭṭhi ahanti mānavinibandhā diṭṭhi. Tathā mamaṅkāravasena mamanti uppannena mānena vinibandhā diṭṭhi mamanti mānavinibandhā diṭṭhi. Attano vadanaṁ kathanaṁ attavādo, tena paṭisaññuttā baddhā diṭṭhi attavādapaṭisaṁyuttā diṭṭhi. Attānaṁ lokoti vadanaṁ kathanaṁ lokavādo, tena paṭisaññuttā diṭṭhi lokavādapaṭisaṁyuttā diṭṭhi. Bhavo vuccati sassataṁ, sassatavasena uppajjanadiṭṭhi bhavadiṭṭhi. Vibhavo vuccati ucchedo, ucchedavasena uppajjanadiṭṭhi vibhavadiṭṭhi.",
  "atk-s0517a3:16": "127-128. Idāni tīṇi sataṁ diṭṭhābhinivese niddisitukāmo katame tīṇi sataṁ diṭṭhābhinivesāti pucchitvā te avissajjetvāva visuṁ visuṁ abhinivesavissajjaneneva te vissajjetukāmo assādadiṭṭhiyā, katihākārehiabhiniveso hotītiādinā nayena soḷasannaṁ diṭṭhīnaṁ abhinivesākāragaṇanaṁ pucchitvā puna assādadiṭṭhiyā pañcatiṁsāya ākārehi abhiniveso hotīti tāsaṁ soḷasannaṁ diṭṭhīnaṁ abhinivesākāragaṇanaṁ vissajjetvā puna tāni gaṇanāni vissajjento assādadiṭṭhiyā katamehi pañcatiṁsāya ākārehi abhinivesohotītiādimāha. Tattha rūpaṁ paṭiccāti rūpakkhandhaṁ paṭicca. Uppajjati sukhaṁ somanassanti ‘‘ayaṁ me kāyo īdiso’’ti rūpasampadaṁ nissāya gehasitaṁ rāgasampayuttaṁ sukhaṁ somanassaṁ uppajjati. Heṭṭhā vuttenaṭṭhena sukhañca somanassañca. Taṁyeva rūpassa assādoti rūpanissayo assādo. Tañhi sukhaṁ taṇhāvasena assādīyati upabhuñjīyatīti assādo. Abhinivesaparāmāso diṭṭhīti so assādo sassatoti vā ucchijjissatīti vā sassataṁ vā ucchijjamānaṁ vā attānaṁ sukhitaṁ karotīti vā abhinivesaparāmāso hoti. Tasmā yā ca diṭṭhi yo ca assādoti assādassa diṭṭhibhāvābhāvepi assādaṁ vinā sā diṭṭhi na hotīti katvā ubhayampi samuccitaṁ. Assādadiṭṭhīti assāde pavattā diṭṭhīti vuttaṁ hoti.",
  "atk-s0517a3:17": "Idāni nānāsuttehi saṁsandetvā micchādiṭṭhiṁ micchādiṭṭhikañca garahitukāmo assādadiṭṭhi micchādiṭṭhītiādimāha. Tattha diṭṭhivipattīti sammādiṭṭhivināsakamicchādiṭṭhisaṅkhātadiṭṭhiyā vipatti. Diṭṭhivipannoti vipannā vinaṭṭhā sammādiṭṭhi assāti diṭṭhivipanno, vipannadiṭṭhīti vuttaṁ hoti. Micchādiṭṭhiyā vā vipanno vinaṭṭhoti diṭṭhivipanno. Na sevitabbo upasaṅkamanena. Na bhajitabbo cittena. Na payirupāsitabbo upasaṅkamitvā nisīdanena. Taṁ kissa hetūti ‘‘taṁ sevanādikaṁ kena kāraṇena na kātabba’’nti tassa kāraṇapucchā. Diṭṭhi hissa pāpikāti kāraṇavissajjanaṁ. Yasmā assa puggalassa diṭṭhi pāpikā, tasmā taṁ sevanādikaṁ na kātabbanti attho. Diṭṭhiyā rāgoti ‘‘sundarā me diṭṭhī’’ti diṭṭhiṁ ārabbha diṭṭhiyā uppajjanarāgo . Diṭṭhirāgarattoti tena diṭṭhirāgena raṅgena rattaṁ vatthaṁ viya ratto. Na mahapphalanti vipākaphalena. Na mahānisaṁsanti nissandaphalena.",
  "atk-s0517a3:18": "Purisapuggalassāti purisasaṅkhātassa puggalassa. Lokiyavohārena hi puri vuccati sarīraṁ, tasmiṁ purismiṁ seti pavattatīti puriso, puṁ vuccati nirayo, taṁ puṁ galati gacchatīti puggalo. Yebhuyyena hi sattā sugatito cutā duggatiyaṁyeva nibbattanti. Taṁ kissa hetūti taṁ na mahapphalattaṁ kena kāraṇena hoti. Diṭṭhi hissa pāpikāti yasmā assa puggalassa diṭṭhi pāpikā, tasmā na mahapphalaṁ hotīti attho. Dveva gatiyoti pañcasu gatīsu dveva gatiyo. Vipajjamānāya diṭṭhiyā nirayo. Sampajjamānāya tiracchānayoni. Yañceva kāyakammanti sakaliṅgadhāraṇapaṭipadānuyogaabhivādanapaccuṭṭhānaañjalikammādi kāyakammaṁ. Yañca vacīkammanti sakasamayapariyāpuṇanasajjhāyanadesanāsamādapanādi vacīkammaṁ. Yañca manokammanti idhalokacintāpaṭisaṁyuttañca paralokacintāpaṭisaṁyuttañca katākatacintāpaṭisaṁyuttañca manokammaṁ. Tiṇakaṭṭhadhaññabījesu sattadiṭṭhissa dānānuppadānapaṭiggahaṇaparibhogesu ca kāyavacīmanokammāni. Yathādiṭṭhīti yā ayaṁ diṭṭhi, tassānurūpaṁ. Samattanti paripuṇṇaṁ. Samādinnanti gahitaṁ.",
  "atk-s0517a3:19": "Aṭṭhakathāyaṁ pana vuttaṁ – tadetaṁ yathādiṭṭhiyaṁ ṭhitakāyakammaṁ, diṭṭhisahajātakāyakammaṁ, diṭṭhānulomikakāyakammanti tividhaṁ hoti. Tattha ‘‘pāṇaṁ hanato adinnaṁ ādiyato micchācarato natthi tatonidānaṁ pāpaṁ, natthi pāpassa āgamo’’ti yaṁ evaṁ diṭṭhikassa sato pāṇātipātaadinnādānamicchācārasaṅkhātaṁ kāyakammaṁ, idaṁ yathādiṭṭhiyaṁ ṭhitakāyakammaṁ nāma. ‘‘Pāṇaṁ hanato adinnaṁ ādiyato micchācarato natthi tatonidānaṁ pāpaṁ, natthi pāpassa āgamo’’ti yaṁ imāya diṭṭhiyā iminā dassanena sahajātaṁ kāyakammaṁ, idaṁ diṭṭhisahajātakāyakammaṁ nāma. Tadeva pana samattaṁ samādinnaṁ gahitaṁ parāmaṭṭhaṁ diṭṭhānulomikakāyakammaṁ nāma. Vacīkammamanokammesupi eseva nayo. Ettha pana musā bhaṇato pisuṇaṁ bhaṇato pharusaṁ bhaṇato samphaṁ palapato abhijjhāluno byāpannacittassa micchādiṭṭhikassa sato natthi tatonidānaṁ pāpaṁ, natthi pāpassa āgamoti yojanā kātabbā. Liṅgadhāraṇādipariyāpuṇanādilokacintādivasena vuttanayo cettha sundaro.",
  "atk-s0517a3:20": "Cetanādīsu diṭṭhisahajātā cetanā cetanā nāma. Diṭṭhisahajātā patthanā patthanā nāma. Cetanāpatthanānaṁ vasena cittaṭṭhapanā paṇidhi nāma. Tehi pana cetanādīhi sampayuttā phassādayo saṅkhārakkhandhapariyāpannā dhammā saṅkhārā nāma. Aniṭṭhāyātiādīhi dukkhameva vuttaṁ. Dukkhañhi sukhakāmehi sattehi na esitattā aniṭṭhaṁ. Appiyattā akantaṁ. Manassa avaḍḍhanato, manasi avisappanato ca amanāpaṁ. Āyatiṁ abhaddatāya ahitaṁ. Pīḷanato dukkhanti. Taṁ kissa hetūti taṁ evaṁ saṁvattanaṁ kena kāraṇena hotīti attho. Idānissa kāraṇaṁ diṭṭhi hissa pāpikāti. Yasmā tassa puggalassa diṭṭhi pāpikā lāmakā, tasmā evaṁ saṁvattatīti attho. Allāya pathaviyā nikkhittanti udakena tintāya bhūmiyā ropitaṁ. Pathavīrasaṁ āporasanti tasmiṁ tasmiṁ ṭhāne pathaviyā ca sampadaṁ āpassa ca sampadaṁ. Bījanikkhittaṭṭhāne hi na sabbā pathavī na sabbo āpo ca bījaṁ phalaṁ gaṇhāpeti. Yo pana tesaṁ padeso bījaṁ phusati, soyeva bījaṁ phalaṁ gaṇhāpeti. Tasmā bījaposanāya paccayabhūtoyeva so padeso pathavīraso āporasoti veditabbo. Rasasaddassa hi sampatti ca attho. Yathāha ‘‘kiccasampattiatthena raso nāma pavuccatī’’ti. Loke ca ‘‘suraso gandhabbo’’ti vutte susampanno gandhabboti attho ñāyati. Upādiyatīti gaṇhāti. Yo hi padeso paccayo hoti, taṁ paccayaṁ labhamānaṁ bījaṁ taṁ gaṇhāti nāma. Sabbaṁ tanti sabbaṁ taṁ rasajātaṁ. Tittakattāyāti so pathavīraso āporaso ca atittako samānopi tittakaṁ bījaṁ nissāya nimbarukkhādīnaṁ tesaṁ phalānañca tittakabhāvāya saṁvattati. Kaṭukattāyāti idaṁ purimasseva vevacanaṁ.",
  "atk-s0517a3:21": "‘‘Vaṇṇagandharasūpeto, amboyaṁ ahuvā pure;",
  "atk-s0517a3:22": "Tameva pūjaṁ labhamāno, kenambo kaṭukapphalo’’ti. (jā. 1.2.71) –",
  "atk-s0517a3:23": "Āgataṭṭhāne viya hi idhāpi tittakameva appiyaṭṭhena kaṭukanti veditabbaṁ. Asātattāyāti amadhurabhāvāya. Asāduttāyātipi pāṭho, asādubhāvāyāti attho. Sādūti hi madhuraṁ. Bījaṁ hissāti assa nimbādikassa bījaṁ. Evamevanti evaṁ evaṁ. Yasmā sukhā vedanā paramo assādo, tasmā micchādiṭṭhiyā dukkhavedanāvasena ādīnavo dassitoti. Puna aṭṭhārasabhedena diṭṭhiyā ādīnavaṁ dassetuṁ assādadiṭṭhi micchādiṭṭhītiādimāha. Taṁ vuttatthameva. Imehi aṭṭhārasahi ākārehi pariyuṭṭhitacittassa saññogoti diṭṭhiyā eva saṁsāre bandhanaṁ dasseti.",
  "atk-s0517a3:24": "129. Yasmā pana diṭṭhibhūtānipi saññojanāni atthi adiṭṭhibhūtānipi, tasmā taṁ pabhedaṁ dassento atthi saññojanāni cevātiādimāha. Tattha yasmā kāmarāgasaññojanasseva anunayasaññojananti āgataṭṭhānampi atthi, tasmā anunayasaññojananti vuttaṁ. Kāmarāgabhāvaṁ appatvā pavattaṁ lobhaṁ sandhāya etaṁ vuttanti veditabbaṁ. Sesakhandhāyatanādimūlakesupi vāresu imināva nayena attho veditabbo. Vedanāparamattā ca assādassa vedanāpariyosānā eva desanā katā. Saññādayo na gahitā. Imehi pañcatiṁsāya ākārehīti pañcakkhandhā ajjhattikāyatanādīni pañca chakkāni cāti imāni pañcatiṁsa vatthūni nissāya uppannaassādārammaṇavasena pañcatiṁsāya ākārehi.",
  "atk-s0517a3:25": "Assādadiṭṭhiniddesavaṇṇanā niṭṭhitā.",
  "atk-s0517a3:26": "2. Attānudiṭṭhiniddesavaṇṇanā",
  "atk-s0517a3:27": "130. Attānudiṭṭhiyaṁ assutavā puthujjanoti āgamādhigamābhāvā ñeyyo assutavā iti. Yassa hi khandhadhātuāyatanasaccapaccayākārasatipaṭṭhānādīsu uggahaparipucchāvinicchayavirahitattā attānudiṭṭhipaṭisedhakaro neva āgamo, paṭipattiyā adhigantabbassa anadhigatattā na ca adhigamo atthi, so āgamādhigamānaṁ abhāvā ñeyyo assutavā iti. Sutanti hi buddhavacanāgamo ca sutaphalattā hetuvohāravasena adhigamo ca, taṁ sutaṁ assa atthīti sutavā, na sutavā assutavā. Svāyaṁ –",
  "atk-s0517a3:28": "Puthūnaṁ jananādīhi, kāraṇehi puthujjano;",
  "atk-s0517a3:29": "Puthujjanantogadhattā, puthuvāyaṁ jano iti.",
  "atk-s0517a3:30": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha – ‘‘puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi paridayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 94). Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamudācārānaṁ janānaṁ antogadhattāpi puthujjanā, puthu vā ayaṁ, visuṁyeva saṅkhaṁ gato visaṁsaṭṭho sīlasutādiguṇayuttehi ariyehi janotipi puthujjano. Evametehi ‘‘assutavā puthujjano’’ti dvīhi padehi ye te –",
  "atk-s0517a3:31": "‘‘Duve puthujjanā vuttā, buddhenādiccabandhunā;",
  "atk-s0517a3:32": "Andho puthujjano eko, kalyāṇeko puthujjano’’ti. –",
  "atk-s0517a3:33": "Dve puthujjanā vuttā, tesu andhaputhujjano vutto hotīti veditabbo.",
  "atk-s0517a3:34": "Ariyānaṁadassāvītiādīsu ariyāti ārakattā kilesehi, anaye na iriyanato, aye ca iriyanato, sadevakena ca lokena araṇīyato buddhā ca paccekabuddhā ca buddhasāvakā ca vuccanti, buddhā eva vā idha ariyā. Yathāha – ‘‘sadevake, bhikkhave, loke…pe… tathāgato ariyoti vuccatī’’ti (saṁ. ni. 5.1098).",
  "atk-s0517a3:35": "Sappurisāti ettha pana paccekabuddhā tathāgatasāvakā ca ‘‘sappurisā’’ti veditabbā. Te hi lokuttaraguṇayogena sobhanā purisāti sappurisā. Sabbeyeva vā ete dvedhāpi vuttā. Buddhāpi hi ariyā ca sappurisā ca paccekabuddhā buddhasāvakāpi. Yathāha –",
  "atk-s0517a3:36": "‘‘Yo ve kataññū katavedi dhīro, kalyāṇamitto daḷhabhatti ca hoti;",
  "atk-s0517a3:37": "Dukhitassa sakkacca karoti kiccaṁ, tathāvidhaṁ sappurisaṁ vadantī’’ti. (jā. 2.17.78);",
  "atk-s0517a3:38": "Ettha hi ‘‘kataññū katavedi dhīro’’ti paccekasambuddho vutto, ‘‘kalyāṇamitto daḷhabhatti cā’’ti buddhasāvako, ‘‘dukhitassa sakkacca karoti kicca’’nti sammāsambuddhoti. Idāni yo tesaṁ ariyānaṁ adassanasīlo , na ca dassane sādhukārī, so ‘‘ariyānaṁ adassāvī’’ti veditabbo. So ca cakkhunā adassāvī ñāṇena adassāvīti duvidho. Tesu ñāṇena adassāvī idhādhippeto. Maṁsacakkhunā hi dibbacakkhunā vā ariyā diṭṭhāpi adiṭṭhāva honti tesaṁ cakkhūnaṁ vaṇṇamattagahaṇato na ariyabhāvagocarato. Soṇasiṅgālādayopi hi cakkhunā ariye passanti, na ca te ariyānaṁ dassāvino, tasmā cakkhunā dassanaṁ na dassanaṁ, ñāṇena dassanameva dassanaṁ. Yathāha – ‘‘kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passatī’’ti (saṁ. ni. 3.87). Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ apassanto ariyādhigatañca dhammaṁ anadhigacchanto ariyakaradhammānaṁ ariyabhāvassa ca adiṭṭhattā ‘‘ariyānaṁ adassāvī’’ti veditabbo.",
  "atk-s0517a3:39": "Ariyadhammassa akovidoti satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0517a3:40": "Duvidho vinayo nāma, ekamekettha pañcadhā;",
  "atk-s0517a3:41": "Abhāvato tassa ayaṁ, ‘‘avinīto’’ti vuccati.",
  "atk-s0517a3:42": "Ayañhi saṁvaravinayo pahānavinayoti duvidho vinayo. Ettha ca duvidhepi vinaye ekameko vinayo pañcadhā bhijjati. Saṁvaravinayopi hi sīlasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti pañcavidho. Pahānavinayopi tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ, nissaraṇappahānanti pañcavidho.",
  "atk-s0517a3:43": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro. ‘‘Rakkhati cakkhundriyaṁ cakkhundriye saṁvaraṁ āpajjatī’’ti (dī. ni. 1.213; ma. ni. 1.295; saṁ. ni. 4.239; a. ni. 3.16) ayaṁ satisaṁvaro.",
  "atk-s0517a3:44": "‘‘Yāni sotāni lokasmiṁ, (ajitāti bhagavā)",
  "atk-s0517a3:45": "Sati tesaṁ nivāraṇaṁ;",
  "atk-s0517a3:46": "Sotānaṁ saṁvaraṁ brūmi, paññāyete pidhīyare’’ti. (su. ni. 1041; cūḷani. ajitamāṇavapucchāniddesa 4) –",
  "atk-s0517a3:47": "Ayaṁ ñāṇasaṁvaro. ‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58) ayaṁ khantisaṁvaro. ‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni. 4.114; 6.58) ayaṁ vīriyasaṁvaro. Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato ‘‘saṁvaro’’, vinayanato ‘‘vinayo’’ti vuccati. Evaṁ tāva saṁvaravinayo pañcadhā bhijjatīti veditabbo.",
  "atk-s0517a3:48": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokena viya tamassa tena tena vipassanāñāṇena tassa tassa anatthassa pahānaṁ, seyyathidaṁ – nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ, kaṅkhāvitaraṇena kathaṁkathībhāvassa, kalāpasammasanena ‘‘ahaṁ mamā’’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanena abhiratisaññāya, muñcitukamyatāñāṇena amuñcitukamyatāya, upekkhāñāṇena anupekkhāya, anulomañāṇena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittagāhassa pahānaṁ, etaṁ tadaṅgappahānaṁ nāma.",
  "atk-s0517a3:49": "Yaṁ pana upacārappanābhedena samādhinā pavattibhāvanivāraṇato ghaṭappahārena viya udakapiṭṭhe sevālassa tesaṁ tesaṁ nīvaraṇādidhammānaṁ pahānaṁ, idaṁ vikkhambhanappahānaṁ nāma. Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha. sa. 277; vibha. 628) nayena vuttassa samudayapakkhikassa kilesaggaṇassa accantaappavattibhāvena pahānaṁ, idaṁ samucchedappahānaṁ nāma. Yaṁ pana phalakkhaṇe paṭippassaddhattaṁ kilesānaṁ, idaṁ paṭippassaddhippahānaṁ nāma. Yaṁ sabbasaṅkhatanissaṭattā pahīnasabbasaṅkhataṁ nibbānaṁ, idaṁ nissaraṇappahānaṁ nāma. Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo, tasmā ‘‘pahānavinayo’’ti vuccati, taṁtaṁpahānavato vā tassa tassa vinayassa sambhavatopetaṁ ‘‘pahānavinayo’’ti vuccati. Evaṁ pahānavinayopi pañcadhā bhijjatīti veditabbo.",
  "atk-s0517a3:50": "Evamayaṁ saṅkhepato duvidho, pabhedato ca dasavidho vinayo bhinnasaṁvarattā pahātabbassa ca appahīnattā yasmā etassa assutavato puthujjanassa natthi, tasmā abhāvato tassa ayaṁ ‘‘avinīto’’ti vuccatīti. Esa nayo sappurisānaṁ adassāvī sappurisadhammassa akovido sappurisadhamme avinītoti etthāpi. Ninnānākāraṇañhi etaṁ atthato. Yathāha – ‘‘yeva te ariyā, teva te sappurisā. Yeva te sappurisā, teva te ariyā. Yova so ariyānaṁ dhammo, sova so sappurisānaṁ dhammo. Yova so sappurisānaṁ dhammo, sova so ariyānaṁ dhammo. Yeva te ariyavinayā, teva te sappurisavinayā. Yeva te sappurisavinayā, teva te ariyavinayā. Ariyeti vā sappuriseti vā, ariyadhammeti vā sappurisadhammeti vā, ariyavinayeti vā sappurisavinayeti vā esese eke ekaṭṭhe same samabhāge tajjāte taññevā’’ti.",
  "atk-s0517a3:51": "Kasmā pana thero attānudiṭṭhiyā katamehi vīsatiyā ākārehi abhiniveso hotīti pucchitvā taṁ avissajjetvāva ‘‘idha assutavā puthujjano’’ti evaṁ puthujjanaṁ niddisīti? Puggalādhiṭṭhānāya desanāya taṁ atthaṁ āvikātuṁ paṭhamaṁ puthujjanaṁ niddisīti veditabbaṁ.",
  "atk-s0517a3:52": "131. Evaṁ puthujjanaṁ niddisitvā idāni abhinivesuddesaṁ dassento rūpaṁ attato samanupassatītiādimāha . Tattha rūpaṁ attato samanupassatīti rūpakkhandhaṁ kasiṇarūpañca ‘‘attā’’ti diṭṭhipassanāya samanupassati. Niddese panassa rūpakkhandhe abhiniveso pañcakkhandhādhikārattā pākaṭoti taṁ avatvā kasiṇarūpameva ‘‘rūpa’’nti sāmaññavasena vuttanti veditabbaṁ. Rūpavantaṁ vā attānanti arūpaṁ ‘‘attā’’ti gahetvā taṁ attānaṁ rūpavantaṁ samanupassati. Attani vā rūpanti arūpameva ‘‘attā’’ti gahetvā tasmiṁ attani rūpaṁ samanupassati. Rūpasmiṁ vā attānanti arūpameva ‘‘attā’’ti gahetvā taṁ attānaṁ rūpasmiṁ samanupassati.",
  "atk-s0517a3:53": "Tattha rūpaṁ attato samanupassatīti suddharūpameva ‘‘attā’’ti kathitaṁ. Rūpavantaṁ vā attānaṁ, attani vā rūpaṁ, rūpasmiṁ vā attānaṁ, vedanaṁ attato samanupassati, saññaṁ, saṅkhāre, viññāṇaṁ attato samanupassatīti imesu sattasu ṭhānesu arūpaṁ ‘‘attā’’ti kathitaṁ. Vedanāvantaṁ vā attānaṁ, attani vā vedanaṁ, vedanāya vā attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu rūpārūpamissako attā kathito. Tā pana vīsatipi diṭṭhiyo maggāvaraṇā, na saggāvaraṇā, sotāpattimaggavajjhā.",
  "atk-s0517a3:54": "Idāni taṁ niddisanto kathaṁ rūpantiādimāha. Tattha pathavīkasiṇanti pathavīmaṇḍalaṁ nissāya uppāditaṁ paṭibhāganimittasaṅkhātaṁ sakalapharaṇavasena pathavīkasiṇaṁ. Ahanti attānameva sandhāya gaṇhāti. Attanti attānaṁ. Advayanti ekameva. Telappadīpassāti telayuttassa padīpassa. Jhāyatoti jalato. Yā acci, so vaṇṇotiādi acciṁ muñcitvā vaṇṇassa abhāvato vuttaṁ. Yā ca diṭṭhi yañca vatthūti tadubhayaṁ ekato katvā rūpavatthukā attānudiṭṭhi vuccatīti attho.",
  "atk-s0517a3:55": "Āpokasiṇādīni āpādīni nissāya uppāditakasiṇanimittāneva. Paricchinnākāsakasiṇaṁ pana rūpajjhānassa ārammaṇaṁ hontampi ākāsakasiṇanti vuccamāne arūpajjhānārammaṇena kasiṇugghāṭimākāsena saṁkiṇṇaṁ hotīti na gahitanti veditabbaṁ. Rūpādhikārattā viññāṇakasiṇaṁ na gahetabbamevāti. Idhekacco vedanaṁ saññaṁ saṅkhāre viññāṇaṁ attato samanupassatīti cattāro khandhe abhinditvā ekato gahaṇavasena vuttaṁ. So hi cittacetasikānaṁ visuṁ visuṁ karaṇe asamatthattā sabbe ekato katvā ‘‘attā’’ti gaṇhāti. Iminā rūpena rūpavāti ettha sarīrarūpampi kasiṇarūpampi labbhati. Chāyāsampannoti chāyāya sampanno aviraḷo. Tamenāti ettha ena-saddo nipātamattaṁ, tametanti vā attho. Chāyāvāti vijjamānacchāyo . Rūpaṁ attāti aggahitepi rūpaṁ amuñcitvā diṭṭhiyā uppannattā rūpavatthukāti vuttaṁ.",
  "atk-s0517a3:56": "Attani rūpaṁ samanupassatīti sarīrarūpassa kasiṇarūpassa ca cittanissitattā tasmiṁ arūpasamudāye attani taṁ rūpaṁ samanupassati. Ayaṁ gandhoti ghāyitagandhaṁ āha. Imasmiṁ puppheti pupphanissitattā gandhassa evamāha.",
  "atk-s0517a3:57": "Rūpasmiṁ attānaṁ samanupassatīti yattha rūpaṁ gacchati, tattha cittaṁ gacchati. Tasmā rūpanissitaṁ cittaṁ gahetvā taṁ arūpasamudāyaṁ attānaṁ tasmiṁ rūpe samanupassati. Oḷārikattā rūpassa oḷārikādhāraṁ karaṇḍakamāha.",
  "atk-s0517a3:58": "132.Idhekaccocakkhusamphassajaṁ vedanantiādīsu visuṁ visuṁ vedanāya diṭṭhigahaṇe asatipi vedanāti ekaggahaṇena gahite sabbāsaṁ vedanānaṁ antogadhattā visuṁ visuṁ gahitā eva hontīti visuṁ visuṁ yojanā katāti veditabbā. So hi anubhavanavasena vedanāya oḷārikattā vedanaṁyeva ‘‘attā’’ti gaṇhāti. Saññaṁ saṅkhāre viññāṇaṁ rūpaṁ attato samanupassatīti saññādayo arūpadhamme rūpañca ekato katvā ‘‘attā’’ti samanupassati. Ummattako viya hi puthujjano yathā yathā upaṭṭhāti, tathā tathā gaṇhāti.",
  "atk-s0517a3:59": "133.Cakkhusamphassajaṁ saññantiādīsu sañjānanavasena saññāya pākaṭattā saññaṁ ‘‘attā’ti gaṇhāti. Sesaṁ vedanāya vuttanayena veditabbaṁ.",
  "atk-s0517a3:60": "134.Cakkhusamphassajaṁ cetanantiādīsu saṅkhārakkhandhapariyāpannesu dhammesu cetanāya padhānattā pākaṭattā ca cetanā eva niddiṭṭhā. Tāya itarepi niddiṭṭhāva honti. So pana cetasikabhāvavasena pākaṭattā cetanaṁ ‘‘attā’’ti gaṇhāti. Sesaṁ vuttanayameva.",
  "atk-s0517a3:61": "135.Cakkhuviññāṇantiādīsu vijānanavasena cittassa pākaṭattā cittaṁ ‘‘attā’’ti gaṇhāti. Sesametthāpi vuttanayameva.",
  "atk-s0517a3:62": "Attānudiṭṭhiniddesavaṇṇanā niṭṭhitā.",
  "atk-s0517a3:63": "3. Micchādiṭṭhiniddesavaṇṇanā",
  "atk-s0517a3:64": "136.Micchādiṭṭhi heṭṭhā vuttatthāyeva. Ayaṁ pana aparo nayo – natthi dinnanti ucchedadiṭṭhikattā dānaphalaṁ paṭikkhipati. Natthi yiṭṭhanti ettha yiṭṭhanti khuddakayañño. Hutanti mahāyañño. Dvinnampi phalaṁ paṭikkhipati. Natthi sukatadukkaṭānaṁ kammānaṁ phalaṁ vipākoti dānaphalassa paṭikkhittattā sīlādīnaṁ puññakammānaṁ, pāṇātipātādīnaṁ pāpakammānaṁ phalaṁ paṭikkhipati. Natthi ayaṁ lokoti pure katena kammunā. Natthi paro lokoti idha katena kammunā. Natthi mātā, natthi pitāti tesu katakammānaṁ phalaṁ paṭikkhipati. Natthi sattā opapātikāti kammahetukaṁ upapattiṁ paṭikkhipati. Natthi loke samaṇabrāhmaṇā…pe… pavedentīti idhalokaparaloke passituṁ abhiññāpaṭilābhāya paṭipadaṁ paṭikkhipati. Idha pāḷiyaṁ pana natthi dinnanti vatthūti natthi dinnanti vuccamānaṁ dānaṁ, tassā diṭṭhiyā vatthūti attho . Evaṁvādo micchāti evaṁ natthi dinnanti vādo vacanaṁ micchā viparītoti attho.",
  "atk-s0517a3:65": "Micchādiṭṭhiniddesavaṇṇanā niṭṭhitā.",
  "atk-s0517a3:66": "4. Sakkāyadiṭṭhiniddesavaṇṇanā",
  "atk-s0517a3:67": "137.Sakkāyadiṭṭhi pana attānudiṭṭhiyeva, aññattha āgatapariyāyavacanadassanatthaṁ vuttāti veditabbā.",
  "atk-s0517a3:68": "Sakkāyadiṭṭhiniddesavaṇṇanā niṭṭhitā.",
  "atk-s0517a3:69": "5. Sassatadiṭṭhiniddesavaṇṇanā",
  "atk-s0517a3:70": "138.Sakkāyavatthukāya sassatadiṭṭhiyāti kammadhārayasamāso. Rūpavantaṁ vā attānantiādīnaṁ pannarasannaṁ vacanānaṁ ante samanupassatīti sambandho kātabbo, pāṭho vā. Aññathā hi na ghaṭīyatīti. Evaṁ ‘‘rūpavantaṁ vā attānaṁ samanupassatī’’ti ekameva dassetvā sesā cuddasa saṁkhittā.",
  "atk-s0517a3:71": "Sassatadiṭṭhiniddesavaṇṇanā niṭṭhitā.",
  "atk-s0517a3:72": "6. Ucchedadiṭṭhiniddesavaṇṇanā",
  "atk-s0517a3:73": "139.Sakkāyavatthukāyaucchedadiṭṭhiyā evaṁ ‘‘rūpaṁ attato samanupassatī’’ti ekameva dassetvā sesā catasso saṁkhittā.",
  "atk-s0517a3:74": "Ucchedadiṭṭhiniddesavaṇṇanā niṭṭhitā.",
  "atk-s0517a3:75": "7. Antaggāhikādiṭṭhiniddesavaṇṇanā",
  "atk-s0517a3:76": "140.Antaggāhikāya diṭṭhiyā paṭhamavāre ākārapucchā. Dutiye ākāragahaṇaṁ. Tatiye ākāravissajjanaṁ. Tattha lokoti attā. So antoti aññamaññapaṭipakkhesu sassatucchedantesu sassataggāhe sassatanto, asassataggāhe ucchedanto. Parittaṁ okāsanti suppamattaṁ vā sarāvamattaṁ vā khuddakaṁ ṭhānaṁ. Nīlakato pharatīti nīlanti ārammaṇaṁ karoti. Ayaṁ lokoti attānaṁ sandhāya vuttaṁ. Parivaṭumoti samantato paricchedavā. Antasaññīti antavātisaññī. Anto assa atthīti antoti gahetabbaṁ. Yaṁ pharatīti yaṁ kasiṇarūpaṁ pharati. Taṁ vatthu ceva loko cāti taṁ kasiṇarūpaṁ ārammaṇañceva ālokiyaṭṭhena loko ca. Yena pharatīti yena cittena pharati. So attā ceva loko cāti attānamapekkhitvā pulliṅgaṁ kataṁ, taṁ cittaṁ attā ceva ālokanaṭṭhena loko cāti vuttaṁ hoti. Antavāti anto. Okāsakato pharatīti ālokakasiṇavasena tejokasiṇavasena odātakasiṇavasena vā obhāsoti pharati. Nīlādīnaṁ pañcannaṁ pabhassarakasiṇānaṁyeva gahitattā pathavīāpovāyokasiṇavasena attābhiniveso na hotīti gahetabbaṁ.",
  "atk-s0517a3:77": "Vipulaṁ okāsanti khalamaṇḍalamattādivasena mahantaṁ ṭhānaṁ. Anantavāti vuddhaanantavā. Apariyantoti vuddhaapariyanto. Anantasaññīti anantotisaññī. Taṁ jīvanti so jīvo. Liṅgavipallāso kato. Jīvoti ca attā eva. Rūpādīni pañcapi parivaṭumaṭṭhena sarīraṁ. Jīvaṁ na sarīranti attasaṅkhāto jīvo rūpasaṅkhātaṁ sarīraṁ na hoti. Esa nayo vedanādīsu. Tathāgatoti satto. Arahanti eke. Paraṁ maraṇāti maraṇato uddhaṁ, paraloketi attho. Rūpaṁ idheva maraṇadhammanti attano pākaṭakkhandhasīsena pañcakkhandhaggahaṇaṁ, taṁ imasmiṁyeva loke nassanapakatikanti attho. Sesakkhandhesupi eseva nayo. Kāyassa bhedāti khandhapañcakasaṅkhātassa kāyassa bhedato paraṁ. Iminā vacanena ‘‘paraṁ maraṇā’’ti etassa uddesassa attho vutto. Hotipītiādīsu hotīti mūlapadaṁ. Catūsupi api-saddo samuccayattho. Tiṭṭhatīti sassatattā tiṭṭhati, na cavatīti attho. ‘‘Hotī’’ti padassa vā atthavisesanatthaṁ ‘‘tiṭṭhatī’’ti padaṁ vuttanti veditabbaṁ. Uppajjatīti aṇḍajajalābujayonipavesavasena uppajjati nāma, nibbattatīti saṁsedajaopapātikayonipavesavasena nibbattati nāmāti atthayojanā veditabbā. Ucchijjatīti pabandhābhāvavasena. Vinassatīti bhaṅgavasena. Na hoti paraṁ maraṇāti purimapadānaṁ atthavivaraṇaṁ, cutito uddhaṁ na vijjatīti attho. Hoti ca na ca hotīti ekaccasassatikānaṁ diṭṭhi, ekena pariyāyena hoti, ekena pariyāyena na hotīti attho. Jīvabhāvena hoti, pubbajīvassa abhāvena na hotīti vuttaṁ hoti. Neva hoti na na hotīti amarāvikkhepikānaṁ diṭṭhi, hotīti ca neva hoti, na hotīti ca na hotīti attho. Anuvādabhayā musāvādabhayā ca mandattā momūhattā ca pubbavuttanayassa paṭikkhepamattaṁ karoti. Imehi paññāsāya ākārehīti yathāvuttānaṁ dasannaṁ pañcakānaṁ vasena paññāsāya ākārehīti.",
  "atk-s0517a3:78": "Antaggāhikādiṭṭhiniddesavaṇṇanā niṭṭhitā.",
  "atk-s0517a3:79": "8. Pubbantānudiṭṭhiniddesavaṇṇanā",
  "atk-s0517a3:80": "141. Pubbantāparantānudiṭṭhīsu sassataṁ vadantīti sassatavādā. Atha vā vadanti etenāti vādo, diṭṭhigatassetaṁ adhivacanaṁ. Sassatanti vādopi sassatayogena sassato, sassato vādo etesanti sassatavādā. Tathā ekaccaṁ sassatanti vādo ekaccasassato, so etesaṁ atthīti ekaccasassatikā. Tathā antavā, anantavā, antavā ca anantavā ca, nevantavā nānantavāti pavatto vādo antānanto, so etesaṁ atthīti antānantikā. Na maratīti amarā. Kā sā? ‘‘Evampi me no’’tiādinā (dī. ni. 1.62-63) nayena pariyantarahitassa diṭṭhigatikassa diṭṭhi ceva vācā ca. Vividho khepo vikkhepo, amarāya diṭṭhiyā, vācāya vā vikkhepo amarāvikkhepo, so etesaṁ atthīti amarāvikkhepikā. Aparo nayo – amarā nāma macchajāti , sā ummujjananimujjanādivasena udake sandhāvamānā gahetuṁ na sakkā hoti, evamevaṁ ayampi vādo ito cito ca sandhāvati, gāhaṁ na upagacchatīti amarāvikkhepoti vuccati, so etesaṁ atthīti amarāvikkhepikā. Adhiccasamuppannoti akāraṇasamuppanno attā ca loko cāti dassanaṁ adhiccasamuppannaṁ, taṁ etesaṁ atthīti adhiccasamuppannikā.",
  "atk-s0517a3:81": "Pubbantānudiṭṭhiniddesavaṇṇanā niṭṭhitā.",
  "atk-s0517a3:82": "9. Aparantānudiṭṭhiniddesavaṇṇanā",
  "atk-s0517a3:83": "142. Saññiṁ vadantīti saññīvādā. Asaññiṁ vadantīti asaññīvādā. Nevasaññīnāsaññiṁ vadantīti nevasaññīnāsaññīvādā. Atha vā saññīti pavatto vādo saññīvādo, so yesaṁ atthīti te saññīvādā, tathā asaññīvādā, nevasaññīnāsaññīvādā ca. Ucchedaṁ vadantīti ucchedavādā. Diṭṭhadhammoti paccakkhadhammo, tattha tattha paṭiladdhaattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ, imasmiṁyeva attabhāve dukkhavūpasamoti attho, taṁ vadantīti diṭṭhadhammanibbānavādā. Imasmiṁ panatthe vitthāriyamāne sāṭṭhakathaṁ sakalaṁ brahmajālasuttaṁ vattabbaṁ hoti. Evañca sati atipapañco hotīti na vitthārito. Tadatthikehi taṁ apekkhitvā gahetabbo.",
  "atk-s0517a3:84": "Aparantānudiṭṭhiniddesavaṇṇanā niṭṭhitā.",
  "atk-s0517a3:85": "10-12. Saññojanikādidiṭṭhiniddesavaṇṇanā",
  "atk-s0517a3:86": "143. Yasmā saññojanikā diṭṭhi sabbadiṭṭhisādhāraṇā, tasmā tassā sabbadiṭṭhisaññojanattā sabbadiṭṭhisādhāraṇo attho niddiṭṭho. So heṭṭhā vuttadiṭṭhipariyuṭṭhānāneva.",
  "atk-s0517a3:87": "144. Mānavinibandhadiṭṭhīsu cakkhu ahanti abhinivesaparāmāsoti mānapubbako abhinivesaparāmāso. Na hi diṭṭhi mānasampayuttā hoti. Teneva ca mānavinibandhāti vuttaṁ, mānapaṭibandhā mānamūlakāti attho.",
  "atk-s0517a3:88": "145.Cakkhu mamanti abhinivesaparāmāsoti etthāpi eseva nayo. Ettha pana ‘‘mamā’’ti vattabbe ‘‘mama’’nti anunāsikāgamo veditabbo. ‘‘Aha’’nti mānavinibandhāya rūpādīnipi ajjhattikāneva. Na hi kasiṇarūpaṁ vinā bāhirāni ‘‘aha’’nti gaṇhāti. ‘‘Mama’’nti mānavinibandhāya pana bāhirānipi labbhanti. Bāhirānipi hi ‘‘mama’’nti gaṇhāti. Yasmā pana dukkhā vedanā aniṭṭhattā mānavatthu na hoti, tasmā cha vedanā tāsaṁ mūlapaccayā cha phassā ca na gahitā. Saññādayo pana idha pacchinnattā na gahitāti veditabbā.",
  "atk-s0517a3:89": "Saṁyojanikādidiṭṭhiniddesavaṇṇanā niṭṭhitā.",
  "atk-s0517a3:90": "13. Attavādapaṭisaṁyuttadiṭṭhiniddesavaṇṇanā",
  "atk-s0517a3:91": "146.Attavādapaṭisaṁyuttā diṭṭhi attānudiṭṭhiyeva. Attāti vādena paṭisaṁyuttattā puna evaṁ vuttā.",
  "atk-s0517a3:92": "Attavādapaṭisaṁyuttadiṭṭhiniddesavaṇṇanā niṭṭhitā.",
  "atk-s0517a3:93": "14. Lokavādapaṭisaṁyuttadiṭṭhiniddesavaṇṇanā",
  "atk-s0517a3:94": "147.Attā ca loko cāti so eva attā ca ālokanaṭṭhena loko cāti attho. Sassatoti sassatavādānaṁ diṭṭhi. Asassatoti ucchedavādānaṁ. Sassato ca asassato cāti ekaccasassatikānaṁ. Neva sassato nāsassatoti amarāvikkhepikānaṁ. Antavāti parittakasiṇalābhīnaṁ takkikānañca nigaṇṭhājīvikānañca. Atha vā ucchedavādino ‘‘satto jātiyā pubbantavā, maraṇena aparantavā’’ti vadanti. Adhiccasamuppannikā ‘‘satto jātiyā pubbantavā’’ti vadanti. Anantavāti appamāṇakasiṇalābhīnaṁ. Sassatavādino pana ‘‘pubbantāparantā natthi, tena anantavā’’ti vadanti. Adhiccasamuppannikā ‘‘aparantena anantavā’’ti vadanti.",
  "atk-s0517a3:95": "Antavāca anantavā cāti uddhamadho avaḍḍhitvā tiriyaṁ vaḍḍhitakasiṇānaṁ. Neva antavā na anantavāti amarāvikkhepikānaṁ.",
  "atk-s0517a3:96": "Lokavādapaṭisaṁyuttadiṭṭhiniddesavaṇṇanā niṭṭhitā.",
  "atk-s0517a3:97": "15-16. Bhavavibhavadiṭṭhiniddesavaṇṇanā",
  "atk-s0517a3:98": "148. Bhavavibhavadiṭṭhīnaṁ yathāvuttadiṭṭhito visuṁ abhinivesābhāvato visuṁ niddesaṁ akatvā yathāvuttadiṭṭhīnaṁyeva vasena ‘‘olīyanaṁ atidhāvana’’nti ekekaṁ ākāraṁ niddisituṁ pucchaṁ akatvā ca olīyanābhiniveso bhavadiṭṭhi, atidhāvanābhiniveso vibhavadiṭṭhīti āha. Tattha ‘‘bhavanirodhāya dhamme desiyamāne cittaṁ na pakkhandatī’’ti (itivu. 49) vuttaolīyanābhiniveso, sassatasaññāya nibbānato saṅkocanābhinivesoti attho. ‘‘Bhaveneva kho paneke aṭṭīyamānā harāyamānā jigucchamānā vibhavaṁ abhinandantī’’ti vuttaatidhāvanābhiniveso, ucchedasaññāya nirodhagāminipaṭipadātikkamanābhinivesoti attho.",
  "atk-s0517a3:99": "Idāni tāva bhavavibhavadiṭṭhiyo sabbadiṭṭhīsu yojetvā dassetuṁ assādadiṭṭhiyātiādimāha. Tattha yasmā assādadiṭṭhikā sassataṁ vā ucchedaṁ vā nissāya ‘‘natthi kāmesu doso’’ti gaṇhanti, tasmā pañcatiṁsākārāpi assādadiṭṭhiyo siyā bhavadiṭṭhiyo, siyā vibhavadiṭṭhiyoti vuttā. Tattha yasmā ekekāpi diṭṭhiyo sassataggāhavasena bhavadiṭṭhiyo bhaveyyuṁ, ucchedaggāhavasena vibhavadiṭṭhiyo bhaveyyunti attho. Attānudiṭṭhiyā rūpaṁ attato samanupassati, vedanaṁ… saññaṁ… saṅkhāre… viññāṇaṁ attato samanupassatīti pañcasu rūpādito attano anaññattā tesu ucchinnesu attā ucchinnoti gahaṇato pañca vibhavadiṭṭhiyoti vuttaṁ. Sesesu pañcadasasu ṭhānesu rūpādito attano aññattā tesu ucchinnesupi ‘‘attā sassatoti gahaṇato pannarasa bhavadiṭṭhiyoti vuttaṁ.",
  "atk-s0517a3:100": "Micchādiṭṭhiyā ‘‘sabbāva tā vibhavadiṭṭhiyo’’ti ucchedavasena pavattattā antavānantavādiṭṭhīsu parittārammaṇaappamāṇārammaṇajhānalābhino dibbacakkhunā rūpadhātuyā cavitvā satte aññattha upapanne passitvā bhavadiṭṭhiṁ apassitvā vibhavadiṭṭhiṁ gaṇhanti. Tasmā tattha siyā bhavadiṭṭhiyo, siyāvibhavadiṭṭhiyoti vuttaṁ. Hoti ca na ca hotīti ettha hoti cāti bhavadiṭṭhi, na ca hotīti vibhavadiṭṭhi. Neva hoti na na hotīti ettha neva hotīti vibhavadiṭṭhi, na na hotīti bhavadiṭṭhi. Tasmā tattha ‘‘siyā’’ti vuttaṁ.",
  "atk-s0517a3:101": "Pubbantānudiṭṭhiyā ekaccasassatikā sassatañca paññapenti, asassatañca paññapenti. Tasmā sā bhavadiṭṭhi ca vibhavadiṭṭhi ca hoti. Cattāro antānantikā antānantaṁ attānaṁ paññapenti . Tasmā sā attānudiṭṭhisadisā bhavadiṭṭhi ca vibhavadiṭṭhi ca. Cattāro amarāvikkhepikā bhavadiṭṭhiṁ vā vibhavadiṭṭhiṁ vā nissāya vācāvikkhepaṁ āpajjanti, avasesā pana bhavadiṭṭhiyova. Tasmā te te sandhāya ‘‘siyā’’ti vuttaṁ. Aparantānudiṭṭhiyā satta ucchedavādā vibhavadiṭṭhiyo, avasesā bhavadiṭṭhiyo. Tasmā te te sandhāya ‘‘siyā’’ti vuttaṁ. Saññojanikadiṭṭhiyā sabbadiṭṭhīnaṁ vasena ‘‘siyā’’ti vuttaṁ. Ahanti mānavinibandhāya diṭṭhiyā cakkhādīnaṁ ahanti gahitattā tesaṁ vināse attā vinaṭṭho hotīti sabbāva tā vibhavadiṭṭhiyoti vuttaṁ. Attānudiṭṭhiyo viya mamanti mānavinibandhāya diṭṭhiyā cakkhādito attano aññattā tesaṁ vināsepi attā na vinassatīti sabbāva tā bhavadiṭṭhiyoti vuttaṁ. Lokavādapaṭisaṁyuttāya diṭṭhiyā ‘‘sassato attā ca loko cā’’tiādinā (paṭi. ma. 1.147) nayena vuttattā bhavavibhavadiṭṭhi pākaṭāyeva. Ettāvatā assādadiṭṭhādikā vibhavadiṭṭhipariyosānā soḷasa diṭṭhiyo tīṇisatañca diṭṭhābhinivesā niddiṭṭhā honti. Attānudiṭṭhi ca sakkāyadiṭṭhi ca attavādapaṭisaññuttā diṭṭhi ca atthato ekā pariyāyena tividhā vuttā. Saññojanikā pana diṭṭhi avatthābhedena sabbāpi diṭṭhiyo honti.",
  "atk-s0517a3:102": "Idāni sabbāva tā diṭṭhiyo assādadiṭṭhiyotiādi aññena pariyāyena yathāyogaṁ diṭṭhisaṁsandanā. Tattha sabbāva tā diṭṭhiyoti yathāvuttā anavasesā diṭṭhiyo. Diṭṭhirāgarattattā taṇhāssādanissitattā ca assādadiṭṭhiyo, attasinehānugatattā attānudiṭṭhiyo, viparītadassanattā micchādiṭṭhiyo, khandhavatthukattā sakkāyadiṭṭhiyo, ekekassa antassa gahitattā antaggāhikā diṭṭhiyo, anatthasaṁyojanikattā saññojanikā diṭṭhiyo, attavādena yuttattā attavādapaṭisaṁyuttādiṭṭhiyoti imā satta diṭṭhiyo sabbadiṭṭhisaṅgāhikā, sesā pana nava diṭṭhiyo na sabbadiṭṭhisaṅgāhikā.",
  "atk-s0517a3:103": "Idāni vitthārato vuttā sabbāva tā diṭṭhiyo dvīsuyeva diṭṭhīsu saṅkhipitvā sattānaṁ diṭṭhidvayanissayaṁ dassento bhavañca diṭṭhintigāthamāha. Sabbāpi hi tā diṭṭhiyo bhavadiṭṭhī vā honti vibhavadiṭṭhī vā. Bhavañca diṭṭhiṁ vibhavañca diṭṭhinti ettha pana ca-saddo diṭṭhimeva samuccinoti, na nissayaṁ. Na hi eko bhavavibhavadiṭṭhidvayaṁ nissayati. Yathāha – ‘‘iti bhavadiṭṭhisannissitā vā sattā honti vibhavadiṭṭhisannissitā vā’’ti (paṭi. ma. 1.113). Takkikāti takkena vadantīti takkikā. Te hi diṭṭhigatikā sabhāvapaṭivedhapaññāya abhāvā kevalaṁ takkena vattanti. Yepi ca jhānalābhino abhiññālābhino vā diṭṭhiṁ gaṇhanti, tepi takketvā gahaṇato takkikā eva. Nissitāseti nissitāti attho. Ekameva padaṁ, ‘‘se’’ti nipātamattaṁ vā. Tesaṁ nirodhamhi na hatthi ñāṇanti diṭṭhinissayassa kāraṇavacanametaṁ. Sakkāyadiṭṭhinirodhe nibbāne yasmā tesaṁ ñāṇaṁ natthi, tasmā etaṁ diṭṭhidvayaṁ nissitāti attho. ‘‘Na hi atthi ñāṇa’’nti ettha hi-kāro kāraṇopadese nipāto. Yatthāyaṁ loko viparītasaññīti yattha sukhe nirodhamhi ayaṁ sadevako loko ‘‘dukkha’’miti viparītasaññī hoti, tasmiṁ nirodhamhi na hatthi ñāṇanti sambandho. Dukkhamiti viparītasaññitāya idaṁ suttaṁ –",
  "atk-s0517a3:104": "‘‘Rūpā saddā rasā gandhā, phassā dhammā ca kevalā;",
  "atk-s0517a3:105": "Iṭṭhā kantā manāpā ca, yāvatatthīti vuccati.",
  "atk-s0517a3:106": "‘‘Sadevakassa lokassa, ete vo sukhasammatā;",
  "atk-s0517a3:107": "Yattha cete nirujjhanti, taṁ nesaṁ dukkhasammataṁ.",
  "atk-s0517a3:108": "‘‘Sukhanti diṭṭhamariyehi, sakkāyassuparodhanaṁ;",
  "atk-s0517a3:109": "Paccanīkamidaṁ hoti, sabbalokena passataṁ.",
  "atk-s0517a3:110": "‘‘Yaṁ pare sukhato āhu, tadariyā āhu dukkhato;",
  "atk-s0517a3:111": "Yaṁ pare dukkhato āhu, tadariyā sukhato vidū.",
  "atk-s0517a3:112": "‘‘Passa dhammaṁ durājānaṁ, sampamūḷhetthaviddasu;",
  "atk-s0517a3:113": "Nivutānaṁ tamo hoti, andhakāro apassataṁ.",
  "atk-s0517a3:114": "‘‘Satañca vivaṭaṁ hoti, āloko passatāmiva;",
  "atk-s0517a3:115": "Santike na vijānanti, magā dhammassakovidā.",
  "atk-s0517a3:116": "‘‘Bhavarāgaparetehi, bhavasotānusāribhi;",
  "atk-s0517a3:117": "Māradheyyānupannehi, nāyaṁ dhammo susambudho.",
  "atk-s0517a3:118": "‘‘Ko nu aññatra ariyebhi, padaṁ sambuddhumarahati;",
  "atk-s0517a3:119": "Yaṁ padaṁ sammadaññāya, parinibbanti anāsavā’’ti. (su. ni. 764-771);",
  "atk-s0517a3:120": "149. Idāni sabbāsaṁ diṭṭhīnaṁ diṭṭhidvayabhāvaṁ diṭṭhisamugghātakañca sammādiṭṭhiṁ suttato dassetukāmo, dvīhi bhikkhaveti suttaṁ āhari. Tattha devāti brahmānopi vuccanti. Olīyantīti saṅkucanti. Atidhāvantīti atikkamitvā gacchanti. Cakkhumantoti paññavanto. Ca-saddo atirekattho. Bhavārāmāti bhavo ārāmo abhiramaṭṭhānaṁ etesanti bhavārāmā. Bhavaratāti bhave abhiratā. Bhavasammuditāti bhavena santuṭṭhā. Desiyamāneti tathāgatena vā tathāgatasāvakena vā desiyamāne. Na pakkhandatīti dhammadesanaṁ vā bhavanirodhaṁ vā na pavisati. Na pasīdatīti tattha pasādaṁ na pāpuṇāti. Na santiṭṭhatīti tattha na patiṭṭhāti. Nādhimuccatīti tattha ghanabhāvaṁ na pāpuṇāti. Ettāvatā sassatadiṭṭhi vuttā.",
  "atk-s0517a3:121": "Aṭṭīyamānāti dukkhaṁ pāpuṇamānā. Harāyamānāti lajjaṁ pāpuṇamānā. Jigucchamānāti jigucchaṁ pāpuṇamānā. Vibhavaṁ abhinandantīti ucchedaṁ paṭicca tussanti, ucchedaṁ patthayantīti vā attho. Kirāti anussavanatthe nipāto. Bhoti ālapanametaṁ. Santanti nibbutaṁ. Paṇītanti dukkhābhāvato paṇītaṁ, padhānabhāvaṁ nītanti vā paṇītaṁ. Yāthāvanti yathāsabhāvaṁ. Ettāvatā ucchedadiṭṭhi vuttā.",
  "atk-s0517a3:122": "Idhāti imasmiṁ sāsane. Bhūtanti hetuto sañjātaṁ khandhapañcakasaṅkhātaṁ dukkhaṁ. Bhūtato passatīti idaṁ bhūtaṁ dukkhanti passati. Nibbidāyāti vipassanatthāya. Virāgāyāti ariyamaggatthāya. Nirodhāyāti nibbānatthāya. Paṭipanno hotīti tadanurūpaṁ paṭipadaṁ paṭipanno hoti. Evaṁ passantīti iminā pakārena pubbabhāge lokiyañāṇena, paṭivedhakāle lokuttarañāṇena passanti. Ettāvatā sammādiṭṭhi vuttā.",
  "atk-s0517a3:123": "Idāni dvīhi gāthāhi tassā sammādiṭṭhiyā ānisaṁsaṁ dasseti. Tattha yo bhūtaṁ bhūtato disvāti dukkhaṁ pariññābhisamayena abhisametvāti attho. Bhūtassa ca atikkamanti nirodhaṁ sacchikiriyābhisamayena abhisametvāti attho. Yathābhūtedhimuccatīti maggabhāvanābhisamayavasena yathāsabhāve nirodhe ‘‘etaṁ santaṁ, etaṁ paṇīta’’nti adhimuccati. Bhavataṇhā parikkhayāti samudayassa pahānenāti attho. Asatipi cettha saccānaṁ nānābhisamayatte ‘‘disvā’’ti pubbakālikavacanaṁ saddhiṁ pubbabhāgapaṭipadāya vohāravasena vuttanti veditabbaṁ. Na hi pubbaṁ passitvā pacchā adhimuccati. Catusaccābhisamayo samānakālameva hoti. Samānakālepi vā pubbakālikāni padāni bhavantīti na doso. Saveti ekaṁsena so arahaṁ. Bhūtapariññātoti dukkhaṁ pariññātavā. Vītataṇhoti vigatataṇho. Bhavābhaveti khuddake ca mahante ca bhave. Vuddhiatthepi hi a-kārassa sambhavato abhavoti mahābhavo. So pana khuddakamahantabhāvo upādāyupādāya veditabbo. Atha vā bhaveti sassate. Abhaveti ucchede. Tadubhayepi diṭṭhirāgābhāvena vītataṇho. Bhūtassa vibhavāti vaṭṭadukkhassa samucchedā. Nāgacchati punabbhavanti arahato parinibbānaṁ vuttaṁ.",
  "atk-s0517a3:124": "150.Tayo puggalātiādi micchādiṭṭhikagarahaṇatthaṁ sammādiṭṭhikapasaṁsanatthaṁ vuttaṁ. Tattha virūpabhāvaṁ pannā gatā diṭṭhi etesanti vipannadiṭṭhī. Sundarabhāvaṁ pannā gatā diṭṭhi etesanti sampannadiṭṭhī. Titthiyoti titthaṁ vuccati diṭṭhi, taṁ paṭipannattā titthe sādhu, titthaṁ yassa atthīti vā titthiyo. Ito bahiddhā pabbajjūpagato. Titthiyasāvakoti tesaṁ diṭṭhānugatimāpanno gahaṭṭho. Yo ca micchādiṭṭhikoti tadubhayabhāvaṁ anupagantvā yāya kāyaci diṭṭhiyā micchādiṭṭhiko.",
  "atk-s0517a3:125": "Tathāgatoti sammāsambuddho. Paccekabuddhopi ettheva saṅgahito. Tathāgatasāvakoti maggappatto phalappatto ca. Yo ca sammādiṭṭhikoti tadubhayavinimutto lokiyasammādiṭṭhiyā sammādiṭṭhiko.",
  "atk-s0517a3:126": "Gāthāsu kodhanoti yo abhiṇhaṁ kujjhati, so. Upanāhīti tameva kodhaṁ vaḍḍhetvā upanandhanasīlo. Pāpamakkhīti lāmakabhūtamakkhavā. Māyāvīti katapāpapaṭicchādanavā. Vasaloti hīnajacco. Visuddhoti ñāṇadassanavisuddhiyā visuddho. Suddhataṁ gatoti maggaphalasaṅkhātaṁ suddhabhāvaṁ gato. Medhāvīti paññavā. Imāya gāthāya lokuttarasammādiṭṭhisampanno eva thomito.",
  "atk-s0517a3:127": "Vipannadiṭṭhiyo sampannadiṭṭhiyoti puggalavohāraṁ pahāya dhammameva garahanto thomento ca āha. Etaṁ mamāti taṇhāmaññanavasena diṭṭhi. Esohamasmīti mānamaññanamūlikā diṭṭhi. Eso me attāti diṭṭhimaññanameva.",
  "atk-s0517a3:128": "Etaṁmamāti kā diṭṭhītiādīhi tissannaṁ vipannadiṭṭhīnaṁ vibhāgañca gaṇanañca kālasaṅgahañca pucchitvā vissajjanaṁ kataṁ. Tattha kā diṭṭhīti anekāsu diṭṭhīsu katamā diṭṭhīti attho. Katamantānuggahitāti pubbantāparantasaṅkhātakāladvaye katamena kālena anuggahitā, anubaddhāti attho. Yasmā ‘‘etaṁ mamā’’ti parāmasanto ‘‘etaṁ mama ahosi, evaṁ mama ahosi, ettakaṁ mama ahosī’’ti atītaṁ vatthuṁ apadisitvā parāmasati, tasmā pubbantānudiṭṭhi hoti. Pubbantānuggahitā ca tā diṭṭhiyo honti. Yasmā ‘‘esohamasmī’’ti parāmasanto ‘‘imināhaṁ sīlena vā vatena vā tapena vā brahmacariyena vā esosmi visujjhissāmī’’ti anāgataphalaṁ upādāya parāmasati, tasmā aparantānudiṭṭhi hoti. Aparantānuggahitā ca tā diṭṭhiyo honti. Yasmā ‘‘eso me attā’’ti parāmasanto atītānāgataṁ upādinnasantatiṁ upādāya ‘‘eso me attā’’ti parāmasati, sakkāyadiṭṭhivasena ca parāmasati, tasmā sakkāyadiṭṭhi hoti. Pubbantāparantānuggahitā ca tā diṭṭhiyo honti. Yasmā pana sakkāyadiṭṭhippamukhāyeva dvāsaṭṭhi diṭṭhiyo honti, sakkāyadiṭṭhisamugghāteneva ca dvāsaṭṭhi diṭṭhiyo samugghātaṁ gacchanti, tasmā sakkāyadiṭṭhippamukhena dvāsaṭṭhi diṭṭhigatānīti vuttā, sakkāyadiṭṭhippamukhena sakkāyadiṭṭhidvārena dvāsaṭṭhi diṭṭhigatāni hontīti attho. Sakkāyadiṭṭhippamukhānīti pāṭho sundarataro. Sakkāyadiṭṭhi pamukhā ādi etesanti sakkāyadiṭṭhippamukhāni. Kāni tāni? Dvāsaṭṭhi diṭṭhigatāni.",
  "atk-s0517a3:129": "‘‘Kā diṭṭhī’’ti pucchāya vīsativatthukā attānudiṭṭhi, vīsativatthukā sakkāyadiṭṭhīti vissajjanaṁ. ‘‘Kati diṭṭhiyo’’ti pucchāya sakkāyadiṭṭhippamukhāni dvāsaṭṭhi diṭṭhigatānīti vissajjanaṁ. Sāyeva pana sakkāyadiṭṭhi ‘‘eso me attā’’ti vacanasāmaññena attānudiṭṭhīti vuttā. Tassā vuttāya attavādapaṭisaññuttā diṭṭhipi vuttāyeva hoti.",
  "atk-s0517a3:130": "151.Ye keci, bhikkhavetiādisuttāharaṇaṁ sampannadiṭṭhipuggalasambandhena sampannadiṭṭhipuggalavibhāgadassanatthaṁ kataṁ. Tattha niṭṭhaṁ gatāti maggañāṇavasena sammāsambuddho bhagavāti nicchayaṁ gatā, nibbematikāti attho. Niṭṭhāgatāti pāṭho samāsapadaṁ hoti, attho pana soyeva. Diṭṭhisampannāti diṭṭhiyā sundarabhāvaṁ gatā. Idha niṭṭhāti imissā kāmadhātuyā parinibbānaṁ. Idha vihāya niṭṭhāti imaṁ kāmabhavaṁ vijahitvā suddhāvāsabrahmaloke parinibbānaṁ. Sattakkhattuparamassāti sattakkhattuṁparamā sattavāraparamā bhavūpapatti attabhāvaggahaṇaṁ assa, tato paraṁ aṭṭhamaṁ bhavaṁ nādiyatīti sattakkhattuparamo. Tassa sattakkhattuparamassa sotāpannassa. Kolaṁkolassāti kulato kulaṁ gacchatīti kolaṁkolo. Sotāpattiphalasacchikiriyato hi paṭṭhāya nīce kule upapatti nāma natthi, mahābhogakulesuyeva nibbattatīti attho. Tassa kolaṁkolassa sotāpannassa. Ekabījissāti khandhabījaṁ nāma kathitaṁ. Yassa hi sotāpannassa ekaṁyeva khandhabījaṁ atthi, ekaṁ attabhāvaggahaṇaṁ, so ekabījī nāma. Tassa ekabījissa sotāpannassa. Bhagavatā gahitanāmavasenevetāni etesaṁ nāmāni. Ettakañhi ṭhānaṁ gato sattakkhattuparamo nāma hoti, ettakaṁ kolaṁkolo, ettakaṁ ekabījīti bhagavatā etesaṁ nāmaṁ gahitaṁ. Bhagavā hi ‘‘ayaṁ ettakaṁ ṭhānaṁ gamissati, ayaṁ ettakaṁ ṭhānaṁ gamissatī’’ti ñatvā tesaṁ tāni tāni nāmāni aggahesi. Mudupañño hi sotāpanno satta bhave nibbattento sattakkhattuparamo nāma, majjhimapañño paraṁ chaṭṭhaṁ bhavaṁ nibbattento kolaṁkolo nāma , tikkhapañño ekaṁ bhavaṁ nibbattento ekabījī nāma. Taṁ panetaṁ tesaṁ mudumajjhimatikkhapaññataṁ pubbahetu niyameti. Ime tayopi sotāpannā kāmabhavavasena vuttā, rūpārūpabhave pana bahukāpi paṭisandhiyo gaṇhanti. Sakadāgāmissāti paṭisandhivasena sakiṁ kāmabhavaṁ āgacchatīti sakadāgāmī. Tassa sakadāgāmissa. Diṭṭheva dhamme arahāti imasmiṁyeva attabhāve arahā. Arahantipi pāṭho. Idha niṭṭhāti kāmabhavaṁ saṁsaranteyeva sandhāya vuttaṁ. Rūpārūpabhave uppannā pana ariyā kāmabhave na uppajjanti, tattheva parinibbāyanti.",
  "atk-s0517a3:131": "Antarāparinibbāyissāti āyuvemajjhassa antarāyeva kilesaparinibbānena parinibbāyanato antarāparinibbāyī. So pana uppannasamanantarā parinibbāyī, āyuvemajjhaṁ appatvā parinibbāyī, āyuvemajjhaṁ patvā parinibbāyīti tividho hoti. Tassa antarāparinibbāyissa anāgāmino. Upahaccaparinibbāyissāti āyuvemajjhaṁ atikkamitvā vā kālakiriyaṁ upagantvā vā kilesaparinibbānena parinibbāyantassa anāgāmino. Asaṅkhāraparinibbāyissāti asaṅkhārena appayogena adhimattappayogaṁ akatvāva kilesaparinibbānena parinibbāyanadhammassa anāgāmino. Sasaṅkhāraparinibbāyissāti sasaṅkhārena dukkhena kasirena adhimattappayogaṁ katvāva kilesaparinibbānena parinibbāyanadhammassa anāgāmino. Uddhaṁsotassa akaniṭṭhagāminoti uddhaṁvāhibhāvena uddhamassa taṇhāsotaṁ vaṭṭasotaṁ vāti uddhaṁsoto, uddhaṁ vā gantvā paṭilabhitabbato uddhamassa maggasotanti uddhaṁsoto, akaniṭṭhaṁ gacchatīti akaniṭṭhagāmī. Tassa uddhaṁsotassa akaniṭṭhagāmino anāgāmissa. Ayaṁ pana anāgāmī catuppabhedo – yo avihato paṭṭhāya cattāro brahmaloke sodhetvā akaniṭṭhaṁ gantvā parinibbāyati, ayaṁ uddhaṁsoto akaniṭṭhagāmī nāma. Yo heṭṭhā tayo brahmaloke sodhetvā sudassībrahmaloke ṭhatvā parinibbāyati, ayaṁ uddhaṁsoto na akaniṭṭhagāmī nāma. Yo ito akaniṭṭhameva gantvā parinibbāyati, ayaṁ na uddhaṁsoto akaniṭṭhagāmī nāma. Yo heṭṭhā catūsu brahmalokesu tattha tattheva parinibbāyati, ayaṁ na uddhaṁsoto na akaniṭṭhagāmī nāmāti. Ime pañca anāgāmino suddhāvāsaṁ gahetvā vuttā. Anāgāmino pana rūparāgārūparāgānaṁ appahīnattā ākaṅkhamānā sesarūpārūpabhavesupi nibbattanti. Suddhāvāse nibbattā pana aññattha na nibbattanti. Aveccappasannāti ariyamaggavasena jānitvā bujjhitvā acalappasādena pasannā. Sotāpannāti ariyamaggasotaṁ āpannā. Iminā sabbepi ariyaphalaṭṭhā puggalā gahitāti.",
  "atk-s0517a3:132": "Bhavavibhavadiṭṭhiniddesavaṇṇanā niṭṭhitā.",
  "atk-s0517a3:133": "Saddhammappakāsiniyā paṭisambhidāmaggaṭṭhakathāya",
  "atk-s0517a3:134": "Diṭṭhikathāvaṇṇanā niṭṭhitā."
}