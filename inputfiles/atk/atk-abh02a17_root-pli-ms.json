{
  "atk-abh02a17:0": "18. Dhammahadayavibhaṅgo",
  "atk-abh02a17:1": "1. Sabbasaṅgāhikavāravaṇṇanā",
  "atk-abh02a17:2": "978. Idāni tadanantare dhammahadayavibhaṅge pāḷiparicchedo tāva evaṁ veditabbo – ettha hi āditova khandhādīnaṁ dvādasannaṁ koṭṭhāsānaṁ vasena sabbasaṅgāhikavāro nāma vutto. Dutiyo tesaṁyeva dhammānaṁ kāmadhātuādīsu uppattānuppattidassanavāro nāma. Tatiyo tattheva pariyāpannāpariyāpannadassanavāro nāma. Catuttho tīsu bhūmīsu uppattikkhaṇe vijjamānāvijjamānadhammadassanavāro nāma. Pañcamo tesaṁ dhammānaṁ bhūmantaravasena dassanavāro nāma. Chaṭṭho gatīsu uppādakakammaāyuppamāṇadassanavāro nāma. Sattamo abhiññeyyādivāro nāma. Aṭṭhamo sārammaṇānārammaṇavāro nāma. Navamo tesaṁ khandhādidhammānaṁ diṭṭhasutādivasena saṅgahetvā dassanavāro nāma. Dasamo kusalattikādivasena saṅgahetvā dassanavāro nāma.",
  "atk-abh02a17:3": "979. Evaṁ dasahi vārehi paricchinnāya pāḷiyā paṭhame tāva sabbasaṅgāhikavāre ‘‘avīcito yāva bhavaggaṁ etthantare kati khandhā’’ti pucchite ‘‘ekoti vā…pe… cattāroti vā chāti vā avatvā pañcāti vattuṁ samattho añño natthī’’ti attano ñāṇabalaṁ dīpento pañcakkhandhāti pucchānurūpaṁ vissajjanaṁ āha. Yathāpucchaṁ vissajjanañhi sabbaññubyākaraṇaṁ nāmāti vuccati. Dvādasāyatanānītiādīsupi eseva nayo. Rūpakkhandhādīnaṁ pabhedo khandhavibhaṅgādīsu vuttanayeneva veditabbo.",
  "atk-abh02a17:4": "2. Uppattānuppattivāravaṇṇanā",
  "atk-abh02a17:5": "991. Dutiyavāre ye dhammā kāmabhave kāmadhātusambhūtānañca sattānaṁ uppajjanti – kāmadhātuyaṁ pariyāpannā vā apariyāpannā vā – te sabbe saṅgahetvā kāmadhātuyā pañcakkhandhātiādi vuttaṁ. Rūpadhātuādīsupi eseva nayo. Yasmā pana rūpadhātupariyāpannānaṁ sattānaṁ ghānāyatanādīnaṁ abhāvena gandhāyatanādīni āyatanādikiccaṁ na karonti, tasmā rūpadhātuyā cha āyatanāni, nava dhātuyotiādi vuttaṁ . Yasmā ca okāsavasena vā sattuppattivasena vā apariyāpannadhātu nāma natthi, tasmā apariyāpannadhātuyāti avatvā yaṁ yaṁ apariyāpannaṁ taṁ tadeva dassetuṁ apariyāpanne kati khandhātiādi vuttaṁ.",
  "atk-abh02a17:6": "3. Pariyāpannāpariyāpannavāravaṇṇanā",
  "atk-abh02a17:7": "999. Tatiyavāre kāmadhātupariyāpannāti kāmadhātubhajanaṭṭhena pariyāpannā; taṁnissitā tadantogadhā kāmadhātutveva saṅkhaṁ gatāti attho. Sesapadesupi eseva nayo. Pariyāpannāti bhavavasena okāsavasena ca paricchinnā. Apariyāpannāti tathā aparicchinnā.",
  "atk-abh02a17:8": "4. Dhammadassanavāravaṇṇanā",
  "atk-abh02a17:9": "1007. Catutthavāre ekādasāyatanānīti saddāyatanavajjāni. Tañhi ekantena paṭisandhiyaṁ nuppajjati. Iminā nayena sabbattha attho veditabbo. Sattake ‘‘devānaṁ asurāna’’nti gativasena avatvā avisesena gabbhaseyyakānanti vuttaṁ. Tasmā yattha yattha gabbhaseyyakā sambhavanti tattha tattha tesaṁ sattāyatanāni veditabbāni. Tathā dhātuyo. Sesamettha uttānatthameva. Pañcamavāre yaṁ vattabbaṁ taṁ dhammasaṅgahaṭṭhakathāyaṁ vuttameva.",
  "atk-abh02a17:10": "6. Uppādakakammaāyuppamāṇavāravaṇṇanā",
  "atk-abh02a17:11": "(1.) Uppādakakammaṁ",
  "atk-abh02a17:12": "1021. Chaṭṭhavāre pañcahi kāmaguṇehi nānappakārehi vā iddhivisesehi dibbantīti devā. Sammutidevāti ‘devo, devī’ti evaṁ lokasammutiyā devā. Upapattidevāti devaloke uppannattā upapattiyā devā. Visuddhidevāti sabbesaṁ devānaṁ pūjārahā sabbakilesavisuddhiyā devā. Rājānoti muddhābhisittakhattiyā. Deviyoti tesaṁ mahesiyo. Kumārāti abhisittarājūnaṁ abhisittadeviyā kucchismiṁ uppannakumārā.",
  "atk-abh02a17:13": "Uposathakammaṁkatvāti cātuddasādīsu aṭṭhaṅgasamannāgataṁ uposathaṁ upavasitvā. Idāni yasmā parittadānādipuññakammaṁ manussasobhagyatāya paccayo, mattaso kataṁ manussasobhagyatāya adhimattaṁ, adhimattabhāvepi nānappakārabhedato nānappakārassa khattiyamahāsālādibhāvassa paccayo, tasmā tassa vasena upapattibhedaṁ dassento appekacce gahapatimahāsālānantiādimāha. Tattha mahāsāro etesanti mahāsārā; ra-kārassa pana la-kāraṁ katvā mahāsālāti vuttaṁ. Gahapatiyova mahāsālā, gahapatīsu vā mahāsālāti gahapatimahāsālā. Sesesupi eseva nayo. Tattha yassa gehe pacchimantena cattālīsakoṭidhanaṁ nidhānagataṁ hoti, kahāpaṇānañca pañca ambaṇāni divasavaḷañjo nikkhamati – ayaṁ gahapatimahāsālo nāma. Yassa pana gehe pacchimantena asītikoṭidhanaṁ nidhānagataṁ hoti, kahāpaṇānañca dasaambaṇāni divasavaḷañjo nikkhamati – ayaṁ brāhmaṇamahāsālo nāma. Yassa pana gehe pacchimantena koṭisatadhanaṁ nidhānagataṁ hoti, kahāpaṇānañca vīsati ambaṇāni divasavaḷañjo nikkhamati – ayaṁ khattiyamahāsālo nāma.",
  "atk-abh02a17:14": "Sahabyatanti sahabhāvaṁ; sabhāgā hutvā nibbattantīti attho. Cātumahārājikānantiādīsu cātumahārājikā nāma sinerupabbatassa vemajjhe honti. Tesu pabbataṭṭhakāpi atthi, ākāsaṭṭhāpi; tesaṁ paramparā cakkavāḷapabbataṁ pattā. Khiḍḍāpadosikā, manopadosikā, sītavalāhakā, uṇhavalāhakā, candimā devaputto, sūriyo devaputtoti ete sabbepi cātumahārājikadevalokaṭṭhakā eva.",
  "atk-abh02a17:15": "Tettiṁsa janā tattha upapannāti tāvatiṁsā. Apica tāvatiṁsāti tesaṁ devānaṁ nāmamevāti vuttaṁ. Tepi atthi pabbataṭṭhakā, atthi ākāsaṭṭhakā. Tesaṁ paramparā cakkavāḷapabbataṁ pattā. Tathā yāmādīnaṁ. Ekadevalokepi hi devānaṁ paramparā cakkavāḷapabbataṁ appattā nāma natthi. Tattha dibbaṁ sukhaṁ yātā payātā sampattāti yāmā. Tuṭṭhā pahaṭṭhāti tusitā. Pakatipaṭiyattārammaṇato atirekena ramitukāmakāle yathārucite bhoge nimminitvā ramantīti nimmānaratī. Cittācāraṁ ñatvā parehi nimmitesu bhogesu vasaṁ vattentīti paranimmitavasavattī.",
  "atk-abh02a17:16": "(2.) Āyuppamāṇaṁ",
  "atk-abh02a17:17": "1022.Appaṁvā bhiyyoti dutiyaṁ vassasataṁ appatvā vīsāya vā tiṁsāya vā cattālīsāya vā paññāsāya vā saṭṭhiyā vā vassehi adhikampi vassasatanti attho. Sabbampi hetaṁ dutiyaṁ vassasataṁ appattattā appanti vuttaṁ.",
  "atk-abh02a17:18": "1024. Brahmapārisajjādīsu mahābrahmānaṁ pārisajjā paricārikāti brahmapārisajjā. Tesaṁ purohitabhāve ṭhitāti brahmapurohitā. Vaṇṇavantatāya ceva dīghāyukatāya ca mahanto brahmāti mahābrahmā, tesaṁ mahābrahmānaṁ. Ime tayopi janā paṭhamajjhānabhūmiyaṁ ekatale vasanti; āyuantaraṁ pana nesaṁ nānā.",
  "atk-abh02a17:19": "1025. Parittā ābhā etesanti parittābhā. Appamāṇā ābhā etesanti appamāṇābhā. Daṇḍadīpikāya acci viya etesaṁ sarīrato ābhā chijjitvā chijjitvā patantī viya sarati visaratīti ābhassarā. Imepi tayo janā dutiyajjhānabhūmiyaṁ ekatale vasanti; āyuantaraṁ pana nesaṁ nānā.",
  "atk-abh02a17:20": "1026. Parittā subhā etesanti parittasubhā. Appamāṇā subhā etesanti appamāṇasubhā. Subhena okiṇṇā vikiṇṇā, subhena sarīrappabhāvaṇṇena ekagghanā, suvaṇṇamañjusāya ṭhapitasampajjalitakañcanapiṇḍasassirīkāti subhakiṇhā. Imepi tayo janā tatiyajjhānabhūmiyaṁ ekatale vasanti; āyuantaraṁ pana nesaṁ nānā.",
  "atk-abh02a17:21": "1027.Ārammaṇanānattatāti ārammaṇassa nānattabhāvo. Manasikāranānattatādīsupi eseva nayo. Ettha ekassa pathavīkasiṇaṁ ārammaṇaṁ hoti…pe… ekassa odātakasiṇanti idaṁ ārammaṇanānattaṁ. Eko pathavīkasiṇaṁ manasi karoti…pe… eko odātakasiṇanti idaṁ manasikāranānattaṁ. Ekassa pathavīkasiṇe chando hoti…pe… ekassa odātakasiṇeti idaṁ chandanānattaṁ. Eko pathavīkasiṇe patthanaṁ karoti…pe… eko odātakasiṇeti idaṁ paṇidhinānattaṁ. Eko pathavīkasiṇavasena adhimuccati…pe… eko odātakasiṇavasenāti idaṁ adhimokkhanānattaṁ. Eko pathavīkasiṇavasena cittaṁ abhinīharati…pe… eko odātakasiṇavasenāti idaṁ abhinīhāranānattaṁ. Ekassa pathavīkasiṇaparicchindanakapaññā hoti…pe… ekassa odātakasiṇaparicchindanakapaññāti idaṁ paññānānattaṁ. Tattha ārammaṇamanasikārā pubbabhāgena kathitā. Chandapaṇidhiadhimokkhābhinīhārā appanāyapi vattanti upacārepi. Paññā pana lokiyalokuttaramissakā kathitā.",
  "atk-abh02a17:22": "Asaññasattānanti saññāvirahitānaṁ sattānaṁ. Ekacce hi titthāyatane pabbajitvā ‘cittaṁ nissāya rajjanadussanamuyhanāni nāma hontī’ti citte dosaṁ disvā ‘acittakabhāvo nāma sobhano, diṭṭhadhammanibbānameta’nti saññāvirāgaṁ janetvā tatrūpagaṁ pañcamaṁ samāpattiṁ bhāvetvā tattha nibbattanti. Tesaṁ upapattikkhaṇe eko rūpakkhandhoyeva nibbattati. Ṭhatvā nibbatto ṭhitako eva hoti, nisīditvā nibbatto nisinnakova nipajjitvā nibbatto nipannova. Cittakammarūpakasadisā hutvā pañca kappasatāni tiṭṭhanti. Tesaṁ pariyosāne so rūpakāyo antaradhāyati, kāmāvacarasaññā uppajjati; tena idha saññuppādena te devā tamhā kāyā cutāti paññāyanti.",
  "atk-abh02a17:23": "Vipulā phalā etesanti vehapphalā. Attano sampattiyā na hāyanti na vihāyantīti avihā. Na kañci sattaṁ tappantīti atappā. Sundarā dassanā abhirūpā pāsādikāti sudassā. Suṭṭha passanti, sundarametesaṁ vā dassananti sudassī. Sabbehi eva guṇehi ca bhavasampattiyā ca jeṭṭhā, natthettha kaniṭṭhāti akaniṭṭhā.",
  "atk-abh02a17:24": "1028. Ākāsānañcāyatanaṁ upagatāti ākāsānañcāyatanūpagā. Itaresupi eseva nayo . Iti cha kāmāvacarā, nava brahmalokā, pañca suddhāvāsā, cattāro arūpā asaññasattavehapphalehi saddhiṁ chabbīsati devalokā; manussalokena saddhiṁ sattavīsati.",
  "atk-abh02a17:25": "Tattha sammāsambuddhena manussānaṁ devānañca āyuṁ paricchindamānena catūsu apāyesu bhummadevesu ca āyu paricchinnaṁ taṁ kasmāti? Niraye tāva kammameva pamāṇaṁ. Yāva kammaṁ na khīyati, na tāva cavanti. Tathā sesaapāyesu. Bhummadevānampi kammameva pamāṇaṁ. Tattha nibbattā hi keci sattāhamattaṁ tiṭṭhanti, keci addhamāsaṁ, keci māsaṁ, kappaṁ tiṭṭhamānāpi atthiyeva.",
  "atk-abh02a17:26": "Tattha manussesu gihibhāve ṭhitāyeva sotāpannāpi honti, sakadāgāmiphalampi anāgāmiphalampi arahattaphalampi pāpuṇanti. Tesu sotāpannādayo yāvajīvaṁ tiṭṭhanti. Khīṇāsavā pana parinibbāyanti vā pabbajanti vā. Kasmā? Arahattaṁ nāma seṭṭhaguṇo, gihiliṅgaṁ hīnaṁ, taṁ hīnatāya uttamaṁ guṇaṁ dhāretuṁ na sakkoti. Tasmā te parinibbātukāmā vā pabbajitukāmā vā honti.",
  "atk-abh02a17:27": "Bhummadevā pana arahattaṁ patvāpi yāvajīvaṁ tiṭṭhanti. Chasu kāmāvacaradevesu sotāpannasakadāgāmino yāvajīvaṁ tiṭṭhanti; anāgāminā rūpabhavaṁ gantuṁ vaṭṭati, khīṇāsavena parinibbātuṁ. Kasmā ? Nilīyanokāsassa abhāvā. Rūpāvacarārūpāvacaresu sabbepi yāvajīvaṁ tiṭṭhanti. Tattha rūpāvacare nibbattā sotāpannasakadāgāmino na puna idhāgacchanti, tattheva parinibbāyanti. Ete hi jhānaanāgāmino nāma.",
  "atk-abh02a17:28": "Aṭṭhasamāpattilābhīnaṁ pana kiṁ niyameti? Paguṇajjhānaṁ. Yadevassa paguṇaṁ hoti, tena uppajjati. Sabbesu pana paguṇesu kiṁ niyameti? Patthanā. Yattha upapattiṁ pattheti tattheva upapajjati. Patthanāya asati kiṁ niyameti? Maraṇasamaye samāpannā samāpatti. Maraṇasamaye samāpannā natthi, kiṁ niyameti? Nevasaññānāsaññāyatanasamāpatti. Ekaṁsena hi so nevasaññānāsaññāyatane upapajjati. Navasu brahmalokesu nibbattaariyasāvakānaṁ tatrūpapattipi hoti uparūpapattipi na heṭṭhūpapatti. Puthujjanānaṁ pana tatrūpapattipi hoti uparūpapattipi heṭṭhūpapattipi. Pañcasu suddhāvāsesu catūsu ca arūpesu ariyasāvakānaṁ tatrūpapattipi hoti uparūpapattipi. Paṭhamajjhānabhūmiyaṁ nibbatto anāgāmī nava brahmaloke sodhetvā matthake ṭhito parinibbāti. Vehapphalā, akaniṭṭhā, nevasaññānāsaññāyatananti ime tayo devalokā seṭṭhabhavā nāma. Imesu tīsu ṭhānesu nibbattaanāgāmino neva uddhaṁ gacchanti, na adho, tattha tattheva parinibbāyantīti. Idamettha pakiṇṇakaṁ.",
  "atk-abh02a17:29": "7. Abhiññeyyādivāravaṇṇanā",
  "atk-abh02a17:30": "1030. Sattamavāre salakkhaṇapariggāhikāya abhiññāya vasena abhiññeyyatā veditabbā. Ñātatīraṇapahānapariññānaṁ vasena pariññeyyatā. Sā ca rūpakkhandho abhiññeyyo pariññeyyo na pahātabbotiādīsu ñātatīraṇapariññāvaseneva veditabbā. Samudayasaccaṁ abhiññeyyaṁ pariññeyyaṁ pahātabbantiādīsu pahānapariññāvasena.",
  "atk-abh02a17:31": "Aṭṭhamavāre rūpādiārammaṇānaṁ cakkhuviññāṇādīnaṁ vasena sārammaṇānārammaṇatā veditabbā. Navamavāro uttānatthoyeva. Dasamavārepi yaṁ vattabbaṁ siyā taṁ sabbaṁ tattha tattha pañhāpucchakavāre vuttamevāti.",
  "atk-abh02a17:32": "Sammohavinodaniyā vibhaṅgaṭṭhakathāya",
  "atk-abh02a17:33": "Dhammahadayavibhaṅgavaṇṇanā niṭṭhitā.",
  "atk-abh02a17:34": "Nigamanakathā",
  "atk-abh02a17:35": "Ettāvatā ca –",
  "atk-abh02a17:36": "Abhidhammaṁ desento, dhammagaru dhammagāravayuttānaṁ;",
  "atk-abh02a17:37": "Devānaṁ devapure, devagaṇasahassaparivāro.",
  "atk-abh02a17:38": "Dutiyaṁ adutiyapuriso, yaṁ āha vibhaṅgapakaraṇaṁ nātho;",
  "atk-abh02a17:39": "Aṭṭhārasahi vibhaṅgehi, maṇḍitamaṇḍapeyyaguṇo.",
  "atk-abh02a17:40": "Atthappakāsanatthaṁ, tassāhaṁ yācito ṭhitaguṇena;",
  "atk-abh02a17:41": "Yatinā adandhagatinā, subuddhinā buddhaghosena.",
  "atk-abh02a17:42": "Yaṁ ārabhiṁ racayituṁ, aṭṭhakathaṁ sunipuṇesu atthesu;",
  "atk-abh02a17:43": "Sammohavinodanato, sammohavinodaniṁ nāma.",
  "atk-abh02a17:44": "Porāṇaṭṭhakathānaṁ, sāraṁ ādāya sā ayaṁ niṭṭhaṁ;",
  "atk-abh02a17:45": "Pattā anantarāyena, pāḷiyā bhāṇavārehi.",
  "atk-abh02a17:46": "Cattālīsāya yathā, ekena ca evameva sabbepi;",
  "atk-abh02a17:47": "Niṭṭhaṁ vajantu vimalā, manorathā sabbasattānaṁ.",
  "atk-abh02a17:48": "Saddhammassa ṭhitatthaṁ, yañca imaṁ racayatā mayā puññaṁ;",
  "atk-abh02a17:49": "Pattaṁ tena samattaṁ, pāpuṇatu sadevako loko.",
  "atk-abh02a17:50": "Suciraṁ tiṭṭhatu dhammo, dhammābhirato sadā bhavatu loko;",
  "atk-abh02a17:51": "Niccaṁ khemasubhikkhādi-sampadā janapadā hontūti.",
  "atk-abh02a17:52": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ sammohavinodanī nāma vibhaṅgaṭṭhakathā.",
  "atk-abh02a17:53": "Tāva tiṭṭhatu lokasmiṁ, lokanittharaṇesinaṁ;",
  "atk-abh02a17:54": "Dassentī kulaputtānaṁ, nayaṁ paññāvisuddhiyā.",
  "atk-abh02a17:55": "Yāva buddhoti nāmampi, suddhacittassa tādino;",
  "atk-abh02a17:56": "Lokamhi lokajeṭṭhassa, pavattati mahesinoti.",
  "atk-abh02a17:57": "Sammohavinodanī nāma vibhaṅga-aṭṭhakathā niṭṭhitā."
}