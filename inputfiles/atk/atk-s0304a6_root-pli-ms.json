{
  "atk-s0304a6:0": "7. Cittasaṁyuttaṁ",
  "atk-s0304a6:1": "1. Saṁyojanasuttavaṇṇanā",
  "atk-s0304a6:2": "343. Cittasaṁyuttassa paṭhame macchikāsaṇḍeti evaṁnāmake vanasaṇḍe. Ayamantarākathā udapādīti porāṇakattherā atiracchānakathā honti, nisinnanisinnaṭṭhāne pañhaṁ samuṭṭhāpetvā ajānantā pucchanti, jānantā vissajjenti, tena nesaṁ ayaṁ kathā udapādi. Migapathakanti evaṁnāmakaṁ attano bhogagāmaṁ. So kira ambāṭakārāmassa piṭṭhibhāge hoti. Tenupasaṅkamīti ‘‘therānaṁ pañhaṁ vissajjetvā phāsuvihāraṁ katvā dassāmī’’ti cintetvā upasaṅkami. Gambhīre buddhavacaneti atthagambhīre ceva dhammagambhīre ca buddhavacane. Paññācakkhu kamatīti ñāṇacakkhu vahati pavattati.",
  "atk-s0304a6:3": "2. Paṭhamaisidattasuttavaṇṇanā",
  "atk-s0304a6:4": "344. Dutiye āyasmantaṁ theranti tesu theresu jeṭṭhakaṁ mahātheraṁ. Tuṇhī ahosīti jānantopi avisāradattā na kiñci byāhari. Byākaromahaṁ bhanteti ‘‘ayaṁ thero neva attanā byākaroti, na aññe ajjhesati, upāsakopi bhikkhusaṅghaṁ viheseti, ahametaṁ byākaritvā phāsuvihāraṁ katvā dassāmī’’ti cintetvā āsanato vuṭṭhāya therassa santikaṁ gantvā evaṁ okāsamakāsi, katāvakāso pana attano āsane nisīditvā byākāsi.",
  "atk-s0304a6:5": "Sahatthāti sahatthena. Santappesīti yāvadicchakaṁ dento suṭṭhu tappesi. Sampavāresīti ‘‘alaṁ ala’’nti hatthasaññāya ceva vācāya ca paṭikkhipāpesi. Onītapattapāṇinoti pāṇito apanītapattā dhovitvā thavikāya osāpetvā aṁse laggitapattāti attho.",
  "atk-s0304a6:6": "3. Dutiyaisidattasuttavaṇṇanā",
  "atk-s0304a6:7": "345. Tatiye avantiyāti dakkhiṇāpathe avantiraṭṭhe. Kalyāṇaṁ vuccatīti ‘‘catūhi paccayehi paṭijaggissāmī’’ti vacanaṁ niddosaṁ anavajjaṁ vuccati tayā upāsakāti adhippāyena vadati.",
  "atk-s0304a6:8": "4. Mahakapāṭihāriyasuttavaṇṇanā",
  "atk-s0304a6:9": "346. Catutthe sesakaṁ vissajjethāti tassa kira therehi saddhiṁyeva kaṁsathālaṁ pamajjitvā pāyāsaṁ vaḍḍhetvā adaṁsu. So bhuttapāyāso therehiyeva saddhiṁ gantukāmo cintesi ‘‘ghare tāva upāsikā sesakaṁ vicāreti, idha panime dāsakammakārā mayā avuttā na vicāressanti, evāyaṁ paṇītapāyāso nassissatī’’ti tesaṁ anujānanto evamāha. Kuthitanti kudhitaṁ, heṭṭhā santattāya vālikāya upari ātapena ca atitikhiṇanti attho. Idaṁ pana tepiṭake buddhavacane asambhinnapadaṁ. Paveliyamānenāti paṭiliyamānena sādhu khvassa bhanteti ‘‘phāsuvihāraṁ karissāmi nesa’’nti cintetvā evamāha.",
  "atk-s0304a6:10": "Iddhābhisaṅkhāraṁ abhisaṅkharīti adhiṭṭhāniddhiṁ akāsi. Ettha ca ‘‘mandamando sītakavāto vāyatu, abbhamaṇḍapaṁ katvā devo ekamekaṁ phusāyatū’’ti evaṁ nānāparikammaṁ – ‘‘savāto devo vassatū’’ti evaṁ adhiṭṭhānaṁ ekatopi hoti. ‘‘Savāto devo vassatūti ekatoparikammaṁ, mandamando sītakavāto vāyatu, abbhamaṇḍapaṁ katvā devo ekamekaṁ phusāyatū’’ti evaṁ nānāadhiṭṭhānaṁ hoti. Vuttanayeneva nānāparikammaṁ nānādhiṭṭhānaṁ, ekato parikammaṁ ekato adhiṭṭhānampi hotiyeva. Yathā tathā karontassa pana pādakajjhānato vuṭṭhāya kataparikammassa parikammānantarena mahaggataadhiṭṭhānacitteneva taṁ ijjhati. Okāsesīti vippakiri.",
  "atk-s0304a6:11": "5. Paṭhamakāmabhūsuttavaṇṇanā",
  "atk-s0304a6:12": "347. Pañcame nelaṅgoti niddoso. Setapacchādoti setapaṭicchādano. Anīghanti niddukkhaṁ. Muhuttaṁ tuṇhī hutvāti tassa atthapekkhanatthaṁ tīṇi piṭakāni kaṇṇe kuṇḍalaṁ viya sañcālento ‘‘ayaṁ imassa attho, ayaṁ imassa attho’’ti upaparikkhaṇatthaṁ muhuttaṁ tuṇhī hutvā. Vimuttiyāti arahattaphalavimuttiyā. Imaṁ pana pañhaṁ kathento upāsako dukkaraṁ akāsi. Sammāsambuddho hi ‘‘passatha no tumhe, bhikkhave, etaṁ bhikkhuṁ āgacchantaṁ odātakaṁ tanukaṁ tuṅganāsika’’nti (saṁ. ni. 2.245) attano diṭṭhena kathesi. Ayaṁ pana nayaggāhena ‘‘arahato etaṁ adhivacana’’nti āha.",
  "atk-s0304a6:13": "6. Dutiyakāmabhūsuttavaṇṇanā",
  "atk-s0304a6:14": "348. Chaṭṭhe kati nu kho bhante saṅkhārāti ayaṁ kira, gahapati, nirodhaṁ valañjeti, tasmā ‘‘nirodhapādake saṅkhāre pucchissāmī’’ti cintetvā evamāha. Theropissa adhippāyaṁ ñatvā puññābhisaṅkhārādīsu anekesu saṅkhāresu vijjamānesupi kāyasaṅkhārādayova ācikkhanto tayo kho gahapatītiādimāha. Tattha kāyappaṭibaddhattā kāyena saṅkharīyati nibbattīyatīti kāyasaṅkhāro. Vācāya saṅkharoti nibbattetīti vacīsaṅkhāro. Cittappaṭibaddhattā cittena saṅkharīyati nibbattīyatīti cittasaṅkhāro.",
  "atk-s0304a6:15": "Katamopana bhanteti idha kiṁ pucchati? ‘‘Ime saṅkhārā aññamaññaṁ missā āluḷitā avibhūtā duddīpanā. Tathā hi kāyadvāre ādānaggahaṇamuñcanacopanāni pāpetvā uppannā aṭṭha kāmāvacarakusalacetanā dvādasa akusalacetanāti evaṁ kusalākusalā vīsati cetanāpi, assāsapassāsāpi kāyasaṅkhārotveva vuccanti. Vacīdvāre hanusañcopanaṁ vacībhedaṁ pāpetvā uppannā vuttappakārāva vīsati cetanāpi vitakkavicārāpi vacīsaṅkhārotveva vuccanti. Kāyavacīdvāresu copanaṁ apatvā raho nisinnassa cintayato uppannā kusalākusalā ekūnatiṁsacetanāpi, saññā ca vedanā cāti ime dve dhammāpi cittasaṅkhārotveva vuccanti. Evaṁ ime saṅkhārā aññamaññaṁ missā āluḷitā avibhūtā duddīpanā, te pākaṭe vibhūte katvā kathāpessāmī’’ti pucchi.",
  "atk-s0304a6:16": "Kasmā pana bhanteti idha kāyasaṅkhārādināmassa padatthaṁ pucchati. Tassa vissajjane kāyappaṭibaddhāti kāyanissitā. Kāye sati honti, asati na honti. Cittappaṭibaddhāti cittanissitā. Citte sati honti, asati na honti.",
  "atk-s0304a6:17": "Idāni ‘‘kiṁ nu kho esa saññāvedayitanirodhaṁ valañjeti, no valañjeti, ciṇṇavasī vā tattha no ciṇṇavasī’’ti jānanatthaṁ pucchanto kathaṁ pana bhante saññāvedayitanirodhasamāpatti hotīti āha. Tassa vissajjane samāpajjissanti vā samāpajjāmīti vā padadvayena nevasaññānāsaññāyatanasamāpattikālo kathito. Samāpannoti padena antonirodho. Tathā purimehi dvīhi padehi sacittakakālo kathito, pacchimena acittakakālo.",
  "atk-s0304a6:18": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva ‘‘ettakaṁ kālaṁ acittako bhavissāmī’’ti addhānaparicchedaṁ cittaṁ bhāvitaṁ hoti. Yaṁ taṁ tathattāya upanetīti yaṁ pana evaṁ bhāvitaṁ cittaṁ, taṁ puggalaṁ tathattāya acittakabhāvāya upaneti. Vacīsaṅkhāro paṭhamaṁ nirujjhatīti sesasaṅkhārehi paṭhamaṁ dutiyajjhāneyeva nirujjhati. Tato kāyasaṅkhāroti tato paraṁ kāyasaṅkhāro catutthajjhāne nirujjhati. Tato cittasaṅkhāroti tato paraṁ cittasaṅkhāro antonirodhe nirujjhati. Āyūti rūpajīvitindriyaṁ. Viparibhinnānīti upahatāni vinaṭṭhāni.",
  "atk-s0304a6:19": "Tattha keci ‘‘nirodhasamāpannassa ‘cittasaṅkhāro ca niruddho’ti vacanato cittaṁ aniruddhaṁ hoti, tasmā sacittakāpi ayaṁ samāpattī’’ti vadanti. Te vattabbā – ‘‘vacīsaṅkhāropissa niruddho’’ti vacanato vācā aniruddhā hoti, tasmā nirodhasamāpannena dhammampi kathentena sajjhāyampi karontena nisīditabbaṁ siyā. Yo cāyaṁ mato kālaṅkato, tassāpi cittasaṅkhāro niruddhoti vacanato cittaṁ aniruddhaṁ bhaveyya, tasmā kālaṅkate mātāpitaro vā arahante vā jhāpentena ānantariyakammaṁ kataṁ bhaveyya. Iti byañjane abhinivesaṁ akatvā ācariyānaṁ naye ṭhatvā attho upaparikkhitabbo. Attho hi paṭisaraṇaṁ, na byañjanaṁ.",
  "atk-s0304a6:20": "Indriyāni vippasannānīti kiriyamayapavattasmiñhi vattamāne bahiddhārammaṇesu pasāde ghaṭṭentesu indriyāni kilamanti, upahatāni makkhittāni viya honti vātādīhi uṭṭhitarajena catumahāpathe ṭhapitaādāso viya. Yathā pana thavikāya pakkhipitvā mañjūsādīsu ṭhapito ādāso antoyeva virocati, evaṁ nirodhasamāpannassa bhikkhuno antonirodhe pañca pasādā ativiya virocanti. Tena vuttaṁ ‘‘indriyāni vippasannānī’’ti.",
  "atk-s0304a6:21": "Vuṭṭhahissanti vā vuṭṭhahāmīti vā padadvayena antonirodhakālo kathito, vuṭṭhitoti padena phalasamāpattikālo. Tathā purimehi dvīhi padehi acittakakālo kathito, pacchimena sacittakakālo. Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva ‘‘ettakaṁ kālaṁ acittako hutvā tato paraṁ sacittako bhavissāmī’’ti addhānaparicchedaṁ cittaṁ bhāvitaṁ hoti. Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ puggalaṁ tathattāya sacittakabhāvāya upaneti. Iti heṭṭhā nirodhasamāpajjannakālo gahito, idha nirodhato vuṭṭhānakālo.",
  "atk-s0304a6:22": "Idāni nirodhakathaṁ kathetuṁ kāloti nirodhakathā kathetabbā siyā. Sā panesā ‘‘dvīhi balehi samannāgatattā tayo ca saṅkhārānaṁ paṭipassaddhiyā soḷasahi ñāṇacariyāhi navahi samādhicariyāhi vasībhāvatāpaññā nirodhasamāpattiyaṁ ñāṇa’’nti mātikaṁ ṭhapetvā sabbākārena visuddhimagge kathitā, tasmā tattha kathitanayeneva gahetabbā. Ko panāyaṁ nirodho nāma? Catunnaṁ khandhānaṁ paṭisaṅkhā appavatti. Atha kimatthametaṁ samāpajjantīti? Saṅkhārānaṁ pavatte ukkaṇṭhitā sattāhaṁ acittakā hutvā sukhaṁ viharissāma, diṭṭhadhammanibbānaṁ nāmetaṁ yadidaṁ nirodhoti etadatthaṁ samāpajjanti.",
  "atk-s0304a6:23": "Cittasaṅkhāro paṭhamaṁ uppajjatīti nirodhā vuṭṭhahantassa hi phalasamāpatticittaṁ paṭhamaṁ uppajjati. Taṁsampayuttaṁ saññañca vedanañca sandhāya ‘‘cittasaṅkhāro paṭhamaṁ uppajjatī’’ti āha. Tato kāyasaṅkhāroti tato paraṁ bhavaṅgasamaye kāyasaṅkhāro uppajjati.",
  "atk-s0304a6:24": "Kiṁ pana phalasamāpatti assāsapassāse na samuṭṭhāpetīti? Samuṭṭhāpeti. Imassa pana catutthajjhānikā phalasamāpatti, sā na samuṭṭhāpeti. Kiṁ vā etena? Phalasamāpatti paṭhamajjhānikā vā hotu dutiyatatiyacatutthajjhānikā vā, santasamāpattito vuṭṭhitassa bhikkhuno assāsapassāsā abbohārikā honti, tesaṁ abbohārikabhāvo sañjīvattheravatthunā veditabbo. Sañjīvattherassa hi samāpattito vuṭṭhāya kiṁsukapupphasadise vītaccitaṅgāre maddamānassa gacchato cīvare aṁsumattampi na jhāyi, usmākāramattampi nāhosi. Samāpattibalaṁ nāmetanti vadanti. Evameva santāya phalasamāpattiyā vuṭṭhitassa bhikkhuno assāsapassāsā abbohārikā hontīti bhavaṅgasamayenevetaṁ kathitanti veditabbaṁ.",
  "atk-s0304a6:25": "Tatovacīsaṅkhāroti tato paraṁ kiriyamayapavattavalañjanakāle vacīsaṅkhāro uppajjati. Kiṁ bhavaṅgaṁ vitakkavicāre na samuṭṭhāpetīti? Samuṭṭhāpeti. Taṁsamuṭṭhānā pana vitakkavicārā vācaṁ abhisaṅkhātuṁ na sakkontīti kiriyamayapavattavalañjanakālenevetaṁ kathitaṁ.",
  "atk-s0304a6:26": "Suññato phassotiādayo saguṇenāpi ārammaṇenāpi kathetabbā. Saguṇena tāva suññatā nāma phalasamāpatti, tāya sahajātaphassaṁ sandhāya ‘‘suññato phasso’’ti vuttaṁ. Animittappaṇihitesupi eseva nayo. Ārammaṇena pana nibbānaṁ rāgādīhi suññattā suññatā nāma, rāganimittādīnaṁ abhāvā animittaṁ, rāgadosamohappaṇidhīnaṁ abhāvā appaṇihitaṁ, suññataṁ nibbānaṁ ārammaṇaṁ katvā uppannaphalasamāpattisamphasso suññato nāma. Animittappaṇihitesupi eseva nayo.",
  "atk-s0304a6:27": "Aparā āgamaniyakathā nāma hoti. Suññataanimittaappaṇihitāti hi vipassanāpi vuccati. Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti, tassa vuṭṭhānagāminivipassanā animittā nāma hoti. Yo dukkhato pariggahetvā dukkhato disvā dukkhato vuṭṭhāti, tassa appaṇihitā nāma. Yo anattato pariggahetvā anattato disvā anattato vuṭṭhāti, tassa suññatā nāma. Tattha animittavipassanāya maggo animitto nāma, animittamaggassa phalaṁ animittaṁ nāma, animittaphalasamāpattisahajāte phasse phusante ‘‘animitto phasso phusatī’’ti vuccati. Appaṇihitasuññatesupi eseva nayo. Āgamaniyena kathite pana suññato vā phasso animitto vā phasso appaṇihito vā phassoti vikappo āpajjeyya, tasmā saguṇena ceva ārammaṇena ca kathetabbaṁ. Evañhi tayo phassā phusantīti sameti.",
  "atk-s0304a6:28": "Vivekaninnantiādīsu nibbānaṁ viveko nāma. Tasmiṁ viveke ninnaṁ onatanti vivekaninnaṁ. Vivekapoṇanti aññato agantvā yena viveko, tena vaṅkaṁ viya hutvā ṭhitanti vivekapoṇaṁ. Yena viveko, tena patamānaṁ viya ṭhitanti vivekapabbhāraṁ.",
  "atk-s0304a6:29": "7. Godattasuttavaṇṇanā",
  "atk-s0304a6:30": "349. Sattame nānatthā ceva nānābyañjanā cāti byañjanampi nesaṁ nānaṁ, atthopi. Tattha byañjanassa nānatā pākaṭā. Attho pana appamāṇā cetovimutti bhūmantarato mahaggatā hoti rūpāvacarā, ārammaṇato sattapaṇṇattiārammaṇā. Ākiñcaññā bhūmantarato mahaggatā arūpāvacarā, ārammaṇato navattabbārammaṇā. Suññatā bhūmantarato kāmāvacarā, ārammaṇato saṅkhārārammaṇā. Vipassanā hi ettha suññatāti adhippetā. Animittā bhūmantarato lokuttarā, ārammaṇato nibbānārammaṇā.",
  "atk-s0304a6:31": "Rāgo kho bhante pamāṇakaraṇotiādīsu yathā pabbatapāde pūtipaṇṇakasaṭaudakaṁ nāma hoti kāḷavaṇṇaṁ, olokentānaṁ byāmasatagambhīraṁ viya khāyati, yaṭṭhiṁ vā rajjuṁ vā gahetvā minantassa piṭṭhipādottharaṇamattampi na hoti; evameva yāva rāgādayo nuppajjanti, tāva puggalaṁ sañjānituṁ na sakkā hoti, sotāpanno viya sakadāgāmī viya anāgāmī viya ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati. Iti te ‘‘ettako aya’’nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "atk-s0304a6:32": "Yāvatā kho bhante appamāṇā cetovimuttiyoti yattakā appamāṇā cetovimuttiyo. Kittakā pana tā? Cattāro brahmavihārā, cattāro maggā, cattāri phalānīti dvādasa. Tatra brahmavihārā pharaṇaappamāṇatāya appamāṇā, sesā pamāṇakārakānaṁ kilesānaṁ abhāvena nibbānampi appamāṇameva, cetovimutti pana na hoti, tasmā na gahitaṁ. Akuppāti arahattaphalacetovimutti. Sā hi tāsaṁ sabbajeṭṭhikā, tasmā ‘‘aggamakkhāyatī’’ti vuttā. Rāgokho bhante kiñcananti rāgo uppajjitvā puggalaṁ kiñcati maddati palibundhati, tasmā kiñcananti vutto. Manussā kira goṇehi khalaṁ maddāpentā ‘‘kiñcehi kapila kiñcehi kāḷakā’’ti vadanti. Evaṁ maddanaṭṭho kiñcanaṭṭhoti veditabbo. Dosamohesupieseva nayo.",
  "atk-s0304a6:33": "Ākiñcaññā cetovimuttiyo nāma nava dhammā ākiñcaññāyatanaṁ maggaphalāni ca. Tattha ākiñcaññāyatanaṁ kiñcanaṁ ārammaṇaṁ assa natthīti ākiñcaññaṁ. Maggaphalāni kiñcanānaṁ maddanapalibundhanakilesānaṁ natthitāya ākiñcaññāni, nibbānampi ākiñcaññaṁ, cetovimutti pana na hoti, tasmā na gahitaṁ.",
  "atk-s0304a6:34": "Rāgo kho bhante nimittakaraṇotiādīsu yathā nāma dvinnaṁ kulānaṁ sadisā dve vacchakā honti. Yāva tesaṁ lakkhaṇaṁ na kataṁ hoti, tāva ‘‘ayaṁ asukakulassa vacchako, ayaṁ asukakulassā’’ti na sakkā hoti jānituṁ. Yadā pana tesaṁ tisūlādīsu aññataraṁ lakkhaṇaṁ kataṁ hoti, tadā sakkā hoti jānituṁ. Evameva yāva puggalassa rāgo nuppajjati, tāva na sakkā hoti jānituṁ ‘‘ariyo vā puthujjano vā’’ti. Rāgo panassa uppajjamānova ‘‘sarāgo nāma ayaṁ puggalo’’ti sañjānananimittaṁ karonto viya uppajjati, tasmā nimittakaraṇoti vutto. Dosamohesupi eseva nayo.",
  "atk-s0304a6:35": "Animittā cetovimuttiyo nāma terasa dhammā vipassanā, cattāro āruppā, cattāro maggā, cattāri phalāni. Tattha vipassanā niccanimittaṁ sukhanimittaṁ attanimittaṁ ugghāṭetīti animittā nāma. Cattāro āruppā rūpanimittassa abhāvā animittā nāma. Maggaphalāni nimittakarānaṁ kilesānaṁ abhāvena animittāni, nibbānampi animittameva, taṁ pana cetovimutti na hoti, tasmā na gahitaṁ. Atha kasmā suññatā cetovimutti na gahitāti? Sā ‘‘suññā rāgenā’’tiādivacanato sabbattha anupaviṭṭhāva, tasmā visuṁ na gahitāti.",
  "atk-s0304a6:36": "Ekatthāti ārammaṇavasena ekatthā ‘‘appamāṇaṁ ākiñcaññaṁ suññataṁ animitta’’nti hi sabbānetāni nibbānasseva nāmāni. Iti iminā pariyāyena ekatthā. Aññasmiṁ pana ṭhāne appamāṇāpi hoti, aññasmiṁ ākiñcaññā, aññasmiṁ suññatā, aññasmiṁ animittāti iminā pariyāyena nānābyañjanāti.",
  "atk-s0304a6:37": "8. Nigaṇṭhanāṭaputtasuttavaṇṇanā",
  "atk-s0304a6:38": "350. Aṭṭhame tenupasaṅkamīti sayaṁ āgatāgamo viññātasāsano anāgāmī ariyasāvako samāno kasmā naggabhoggaṁ nissirikaṁ nigaṇṭhaṁ upasaṅkamīti? Upavādamocanatthañceva vādāropanatthañca. Nigaṇṭhā kira ‘‘samaṇassa gotamassa sāvakā thaddhakhadirakhāṇukasadisā, kenaci saddhiṁ paṭisanthārampi na karontī’’ti upavadanti, tassa upavādassa mocanatthañca, ‘‘vādañcassa āropessāmī’’ti upasaṅkami. Na khvāhaṁ ettha bhante bhagavato saddhāya gacchāmīti yassa ñāṇena asacchikataṁ hoti. So ‘‘evaṁ kireta’’nti aññassa saddhāya gaccheyya, mayā pana ñāṇenetaṁ sacchikataṁ, tasmā nāhaṁ ettha bhagavato saddhāya gacchāmīti dīpento evamāha.",
  "atk-s0304a6:39": "Ulloketvāti kāyaṁ unnāmetvā kucchiṁ nīharitvā gīvaṁ paggayha sabbaṁ disaṁ pekkhamāno ulloketvā. Bādhetabbaṁ maññeyyāti yathā vinivijjhitvā na nikkhamati, evaṁ paṭibāhitabbaṁ maññeyya bandhitabbaṁ vā. Sahadhammikāti sakāraṇā. Atha maṁ paṭihareyyāsi saddhiṁ nigaṇṭhaparisāyāti etesaṁ atthe ñāte atha me nigaṇṭhaparisāya saddhiṁ abhigaccheyyāsi, patīhārassa me santikaṁ āgantvā attano āgatabhāvaṁ jānāpeyyāsīti attho. Eko pañhoti eko pañhamaggo, ekaṁ pañhagavesananti attho. Eko uddesoti ekaṁ nāma kinti? Ayaṁ eko uddeso. Ekaṁ veyyākaraṇanti ‘‘sabbe sattā āhāraṭṭhitikā’’ti (khu. pā. 4.1; a. ni. 10.27) idaṁ ekaṁ veyyākaraṇaṁ. Evaṁ sabbattha attho veditabbo.",
  "atk-s0304a6:40": "9. Acelakassapasuttavaṇṇanā",
  "atk-s0304a6:41": "351. Navame kīvaciraṁ pabbajitassāti kīvaciro kālo pabbajitassāti attho. Uttari manussadhammāti manussadhammo nāma dasakusalakammapathā, tato manussadhammato uttari. Alamariyañāṇadassanavisesoti ariyabhāvaṁ kātuṁ samatthatāya alamariyoti saṅkhāto ñāṇadassanaviseso. Naggeyyāti naggabhāvato. Muṇḍeyyāti muṇḍabhāvato. Pavāḷanipphoṭanāyāti pāvaḷanipphoṭanato, bhūmiyaṁ nisīdantassa ānisadaṭṭhāne laggānaṁ paṁsurajavālikānaṁ phoṭanatthaṁ gahitamorapiñchamattatoti attho.",
  "atk-s0304a6:42": "10. Gilānadassanasuttavaṇṇanā",
  "atk-s0304a6:43": "352. Dasame ārāmadevatāti pupphārāmaphalārāmesu adhivatthā devatā. Vanadevatāti vanasaṇḍesu adhivatthā devatā. Rukkhadevatāti mattarājakāle vessavaṇo ca devatāti evaṁ tesu tesu rukkhesu adhivatthā devatā. Osadhitiṇavanappatīsūti harītakāmalakīādīsu muñjapabbajādīsu vanajeṭṭharukkhesu ca adhivatthā devatā. Saṁgammāti sannipatitvā. Samāgammāti tato tato samāgantvā. Paṇidhehīti patthanāvasena ṭhapehi. Ijjhissati sīlavato cetopaṇidhīti samijjhissati sīlavantassa cittapatthanā. Dhammikoti dasakusaladhammasamannāgato agatigamanarahito. Dhammarājāti tasseva vevacanaṁ, dhammena vā laddharajjattā dhammarājā. Tasmāti ‘‘yasmā tena hi, ayyaputta, amhepi ovadāhī’’ti vadatha, tasmā. Appaṭivibhattanti ‘‘idaṁ bhikkhūnaṁ dassāma, idaṁ attanā bhuñjissāmā’’ti evaṁ avibhattaṁ bhikkhūhi saddhiṁ sādhāraṇameva bhavissatīti.",
  "atk-s0304a6:44": "Cittasaṁyuttavaṇṇanā niṭṭhitā."
}