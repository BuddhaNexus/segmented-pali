{
  "atk-s0303a3:0": "4. Okkantasaṁyuttaṁ",
  "atk-s0303a3:1": "1-10. Cakkhusuttādivaṇṇanā",
  "atk-s0303a3:2": "302-311. Okkantasaṁyutte adhimuccatīti saddhādhimokkhaṁ paṭilabhati. Okkanto sammattaniyāmanti paviṭṭho ariyamaggaṁ. Abhabbo ca tāva kālaṁ kātunti iminā uppanne magge phalassa anantarāyataṁ dīpeti. Uppannasmiñhi magge phalassa antarāyakaraṇaṁ nāma natthi. Tenevāha – ‘‘ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikaroti, ayaṁ vuccati puggalo ṭhitakappī’’ti (pu. pa. 17). Mattaso nijjhānaṁ khamantīti pamāṇato olokanaṁ khamanti. Sesaṁ sabbattha uttānamevāti.",
  "atk-s0303a3:3": "Okkantasaṁyuttavaṇṇanā niṭṭhitā."
}