{
  "atk-s0402a23:0": "5. Cūḷavaggo",
  "atk-s0402a23:1": "1. Sammukhībhāvasuttavaṇṇanā",
  "atk-s0402a23:2": "41. Pañcamassa paṭhame sammukhībhāvāti sammukhībhāvena, vijjamānatāyāti attho. Pasavatīti paṭilabhati. Saddhāya sammukhībhāvāti yadi hi saddhā na bhaveyya, deyyadhammo na bhaveyya, dakkhiṇeyyasaṅkhātā paṭiggāhakapuggalā na bhaveyyuṁ, kathaṁ puññakammaṁ kareyya. Tesaṁ pana sammukhībhāvena sakkā kātunti tasmā ‘‘saddhāya sammukhībhāvā’’tiādimāha. Ettha ca dve dhammā sulabhā deyyadhammā ceva dakkhiṇeyyā ca, saddhā pana dullabhā. Puthujjanassa hi saddhā athāvarā padavārena nānā hoti, teneva mahāmoggallānasadisopi aggasāvako pāṭibhogo bhavituṁ asakkonto āha – ‘‘dvinnaṁ kho te ahaṁ, āvuso, dhammānaṁ pāṭibhogo bhogānañca jīvitassa ca, saddhāya pana tvaṁyeva pāṭibhogo’’ti (udā. 18).",
  "atk-s0402a23:3": "2. Tiṭhānasuttavaṇṇanā",
  "atk-s0402a23:4": "42. Dutiye vigatamalamaccherenāti vigatamacchariyamalena. Muttacāgoti vissaṭṭhacāgo. Payatapāṇīti dhotahattho. Assaddho hi satakkhattuṁ hatthe dhovitvāpi malinahatthova hoti, saddho pana dānābhiratattā malinahatthopi dhotahatthova. Vossaggaratoti vossaggasaṅkhāte dāne rato. Yācayogoti yācituṁ yutto, yācakehi vā yogo assātipi yācayogo. Dānasaṁvibhāgaratoti dānaṁ dadanto saṁvibhāgañca karonto dānasaṁvibhāgarato nāma hoti.",
  "atk-s0402a23:5": "Dassanakāmo sīlavatanti dasapi yojanāni vīsampi tiṁsampi yojanasatampi gantvā sīlasampanne daṭṭhukāmo hoti pāṭaliputtakabrāhmaṇo viya saddhātissamahārājā viya ca. Pāṭaliputtassa kira nagaradvāre sālāya nisinnā dve brāhmaṇā kāḷavallimaṇḍapavāsimahānāgattherassa guṇakathaṁ sutvā ‘‘amhehi taṁ bhikkhuṁ daṭṭhuṁ vaṭṭatī’’ti dvepi janā nikkhamiṁsu. Eko antarāmagge kālamakāsi. Eko samuddatīraṁ patvā nāvāya mahātitthapaṭṭane oruyha anurādhapuraṁ āgantvā ‘‘kāḷavallimaṇḍapo kuhi’’nti pucchi. Rohaṇajanapadeti. So anupubbena therassa vasanaṭṭhānaṁ patvā cūḷanagaragāme dhuraghare nivāsaṁ gahetvā therassa āhāraṁ sampādetvā pātova vuṭṭhāya therassa vasanaṭṭhānaṁ pucchitvā gantvā janapariyante ṭhito theraṁ dūratova āgacchantaṁ disvā sakiṁ tattheva ṭhito vanditvā puna upasaṅkamitvā gopphakesu daḷhaṁ gahetvā vandanto ‘‘uccā, bhante, tumhe’’ti āha. Thero ca nātiucco nātirasso pamāṇayuttova, tena naṁ puna āha – ‘‘nātiuccā tumhe, tumhākaṁ pana guṇā mecakavaṇṇassa samuddassa matthakena gantvā sakalajambudīpatalaṁ ajjhottharitvā gatā, ahampi pāṭaliputtanagaradvāre nisinno tumhākaṁ guṇakathaṁ assosi’’nti. So therassa bhikkhāhāraṁ datvā attano ticīvaraṁ paṭiyādetvā therassa santike pabbajitvā tassovāde patiṭṭhāya katipāheneva arahattaṁ pāpuṇi.",
  "atk-s0402a23:6": "Saddhātissamahārājāpi, ‘‘bhante, mayhaṁ vanditabbayuttakaṁ ekaṁ ayyaṁ ācikkhathā’’ti pucchi. Bhikkhū ‘‘maṅgalavāsī kuṭṭatissatthero’’ti āhaṁsu. Rājā mahāparivārena pañcayojanamaggaṁ agamāsi. Thero ‘‘kiṁ saddo eso, āvuso’’ti bhikkhusaṅghaṁ pucchi. ‘‘Rājā, bhante, tumhākaṁ dassanatthāya āgato’’ti. Thero cintesi – ‘‘kiṁ mayhaṁ mahallakakāle rājagehe kamma’’nti divāṭṭhāne mañce nipajjitvā bhūmiyaṁ lekhaṁ likhanto acchi. Rājā ‘‘kahaṁ thero’’ti pucchitvā ‘‘divāṭṭhāne’’ti sutvā tattha gacchanto theraṁ bhūmiyaṁ lekhaṁ likhantaṁ disvā ‘‘khīṇāsavassa nāma hatthakukkuccaṁ natthi, nāyaṁ khīṇāsavo’’ti avanditvāva nivatti. Bhikkhusaṅgho theraṁ āha – ‘‘bhante, evaṁvidhassa saddhassa pasannassa rañño kasmā vippaṭisāraṁ karitthā’’ti. ‘‘Āvuso, rañño pasādarakkhanaṁ na tumhākaṁ bhāro, mahallakattherassa bhāro’’ti vatvā aparabhāge anupādisesāya nibbānadhātuyā parinibbāyanto bhikkhusaṅghaṁ āha – ‘‘mayhaṁ kūṭāgāramhi aññampi pallaṅkaṁ attharathā’’ti. Tasmiṁ atthate thero – ‘‘idaṁ kūṭāgāraṁ antare appatiṭṭhahitvā raññā diṭṭhakāleyeva bhūmiyaṁ patiṭṭhātū’’ti adhiṭṭhahitvā parinibbāyi. Kūṭāgāraṁ pañcayojanamaggaṁ ākāsena agamāsi. Pañcayojanamagge dhajaṁ dhāretuṁ samatthā rukkhā dhajapaggahitāva ahesuṁ. Gacchāpi gumbāpi sabbe kūṭāgārābhimukhā hutvā aṭṭhaṁsu.",
  "atk-s0402a23:7": "Raññopi paṇṇaṁ pahiṇiṁsu ‘‘thero parinibbuto, kūṭāgāraṁ ākāsena āgacchatī’’ti. Rājā na saddahi. Kūṭāgāraṁ ākāsena gantvā thūpārāmaṁ padakkhiṇaṁ katvā silācetiyaṭṭhānaṁ agamāsi. Cetiyaṁ saha vatthunā uppatitvā kūṭāgāramatthake aṭṭhāsi, sādhukārasahassāni pavattiṁsu . Tasmiṁ khaṇe mahābyagghatthero nāma lohapāsāde sattamakūṭāgāre nisinno bhikkhūnaṁ vinayakammaṁ karonto taṁ saddaṁ sutvā ‘‘kiṁ saddo eso’’ti paṭipucchi. Bhante, maṅgalavāsī kuṭṭatissatthero parinibbuto, kūṭāgāraṁ pañcayojanamaggaṁ ākāsena āgataṁ, tattha so sādhukārasaddoti. Āvuso, puññavante nissāya sakkāraṁ labhissāmāti antevāsike khamāpetvā ākāseneva āgantvā taṁ kūṭāgāraṁ pavisitvā dutiyamañce nisīditvā anupādisesāya nibbānadhātuyā parinibbāyi. Rājā gandhapupphacuṇṇāni ādāya gantvā ākāse ṭhitaṁ kūṭāgāraṁ disvā kūṭāgāraṁ pūjesi. Tasmiṁ khaṇe kūṭāgāraṁ otaritvā pathaviyaṁ patiṭṭhitaṁ. Rājā mahāsakkārena sarīrakiccaṁ kāretvā dhātuyo gahetvā cetiyaṁ akāsi. Evarūpā sīlavantānaṁ dassanakāmā nāma honti.",
  "atk-s0402a23:8": "Saddhammaṁ sotumicchatīti tathāgatappaveditaṁ saddhammaṁ sotukāmo hoti piṇḍapātikattherādayo viya. Gaṅgāvanavāliaṅgaṇamhi kira tiṁsa bhikkhū vassaṁ upagatā anvaddhamāsaṁ uposathadivase catupaccayasantosabhāvanārāmamahāariyavaṁsañca (a. ni. 4.28) kathenti. Eko piṇḍapātikatthero pacchābhāgena āgantvā paṭicchannaṭṭhāne nisīdi. Atha naṁ eko gonaso jaṅghapiṇḍimaṁsaṁ saṇḍāsena gaṇhanto viya ḍaṁsi. Thero olokento gonasaṁ disvā ‘‘ajja dhammassavanantarāyaṁ na karissāmī’’ti gonasaṁ gahetvā thavikāya pakkhipitvā thavikāmukhaṁ bandhitvā avidūre ṭhāne ṭhapetvā dhammaṁ suṇantova nisīdi. Aruṇuggamanañca visaṁ vikkhambhetvā therassa tiṇṇaṁ phalānaṁ pāpuṇanañca visassa daṭṭhaṭṭhāneneva otaritvā pathavipavisanañca dhammakathikattherassa dhammakathāniṭṭhāpanañca ekakkhaṇeyeva ahosi. Tato thero āha – ‘‘āvuso eko me coro gahito’’ti thavikaṁ muñcitvā gonasaṁ vissajjesi. Bhikkhū disvā ‘‘kāya velāya daṭṭhattha, bhante’’ti pucchiṁsu. Hiyyo sāyanhasamaye, āvusoti. Kasmā, bhante, evaṁ bhāriyaṁ kammaṁ karitthāti. Āvuso, sacāhaṁ dīghajātikena daṭṭhoti vadeyyaṁ, nayimaṁ ettakaṁ ānisaṁsaṁ labheyyanti. Idaṁ tāva piṇḍapātikattherassa vatthu.",
  "atk-s0402a23:9": "Dīghavāpiyampi ‘‘mahājātakabhāṇakatthero gāthāsahassaṁ mahāvessantaraṁ kathessatī’’ti tissamahāgāme tissamahāvihāravāsī eko daharo sutvā tato nikkhamitvā ekāheneva navayojanamaggaṁ āgato. Tasmiṁyeva khaṇe thero dhammakathaṁ ārabhi. Daharo dūramaggāgamanena sañjātakāyadarathattā paṭṭhānagāthāya saddhiṁ avasānagāthaṁyeva vavatthapesi. Tato therassa ‘‘idamavocā’’ti vatvā uṭṭhāya gamanakāle ‘‘mayhaṁ āgamanakammaṁ moghaṁ jāta’’nti rodamāno aṭṭhāsi. Eko manusso taṁ kathaṁ sutvā gantvā therassa ārocesi, ‘‘bhante, ‘tumhākaṁ dhammakathaṁ sossāmī’ti eko daharabhikkhu tissamahāvihārā āgato, so ‘kāyadarathabhāvena me āgamanaṁ moghaṁ jāta’nti rodamāno ṭhito’’ti. Gacchatha saññāpetha naṁ ‘‘puna sve kathessāmā’’ti. So punadivase therassa dhammakathaṁ sutvā sotāpattiphalaṁ pāpuṇi.",
  "atk-s0402a23:10": "Aparāpi ullakolikaṇṇivāsikā ekā itthī puttakaṁ pāyamānā ‘‘dīghabhāṇakamahāabhayatthero nāma ariyavaṁsapaṭipadaṁ kathetī’’ti sutvā pañcayojanamaggaṁ gantvā divākathikattherassa nisinnakāleyeva vihāraṁ pavisitvā bhūmiyaṁ puttaṁ nipajjāpetvā divākathikattherassa ṭhitakāva dhammaṁ assosi. Sarabhāṇake there uṭṭhite dīghabhāṇakamahāabhayatthero catupaccayasantosabhāvanārāmamahāariyavaṁsaṁ ārabhi. Sā ṭhitakāva paggaṇhāti. Thero tayo eva paccaye kathetvā uṭṭhānākāraṁ akāsi. Sā upāsikā āha – ‘‘ayyo, ‘ariyavaṁsaṁ kathessāmī’ti siniddhabhojanaṁ bhuñjitvā madhurapānakaṁ pivitvā yaṭṭhimadhukatelādīhi bhesajjaṁ katvā kathetuṁ yuttaṭṭhāneyeva uṭṭhahatī’’ti. Thero ‘‘sādhu, bhaginī’’ti vatvā upari bhāvanārāmaṁ paṭṭhapesi. Aruṇuggamanañca therassa ‘‘idamavocā’’ti vacanañca upāsikāya sotāpattiphaluppatti ca ekakkhaṇeyeva ahosi.",
  "atk-s0402a23:11": "Aparāpi kaḷamparavāsikā itthī aṅkena puttaṁ ādāya ‘‘dhammaṁ sossāmī’’ti cittalapabbataṁ gantvā ekaṁ rukkhaṁ nissāya dārakaṁ nipajjāpetvā sayaṁ ṭhitakāva dhammaṁ suṇāti. Rattibhāgasamanantare eko dīghajātiko tassā passantiyāyeva samīpe nipannadārakaṁ catūhi dāṭhāhi ḍaṁsitvā agamāsi. Sā cintesi – ‘‘sacāhaṁ ‘putto me sappena daṭṭho’ti vakkhāmi, dhammassa antarāyo bhavissati. Anekakkhattuṁ kho pana me ayaṁ saṁsāravaṭṭe vaṭṭantiyā putto ahosi, dhammameva carissāmī’’ti tiyāmarattiṁ ṭhitakāva dhammaṁ paggaṇhitvā sotāpattiphale patiṭṭhāya aruṇe uggate saccakiriyāya puttassa visaṁ nimmathetvā puttaṁ gahetvā gatā. Evarūpā puggalā dhammaṁ sotukāmā nāma honti.",
  "atk-s0402a23:12": "3. Atthavasasuttavaṇṇanā",
  "atk-s0402a23:13": "43. Tatiye tayo, bhikkhave, atthavase sampassamānenāti tayo atthe tīṇi kāraṇāni passantena. Alamevāti yuttameva. Yo dhammaṁ desetīti yo puggalo catusaccadhammaṁ pakāseti. Atthappaṭisaṁvedīti aṭṭhakathaṁ ñāṇena paṭisaṁvedī. Dhammappaṭisaṁvedīti pāḷidhammaṁ paṭisaṁvedī.",
  "atk-s0402a23:14": "4. Kathāpavattisuttavaṇṇanā",
  "atk-s0402a23:15": "44. Catutthe ṭhānehīti kāraṇehi. Pavattinīti appaṭihatā niyyānikā.",
  "atk-s0402a23:16": "5. Paṇḍitasuttavaṇṇanā",
  "atk-s0402a23:17": "45. Pañcame paṇḍitapaññattānīti paṇḍitehi paññattāni kathitāni pasatthāni. Sappurisapaññattānīti sappurisehi mahāpurisehi paññattāni kathitāni pasatthāni. Ahiṁsāti karuṇā ceva karuṇāpubbabhāgo ca. Saṁyamoti sīlasaṁyamo. Damoti indriyasaṁvaro, uposathavasena vā attadamanaṁ, puṇṇovāde (ma. ni. 3.395 ādayo; saṁ. ni. 4.88 ādayo) damoti vuttā khantipi āḷavake (saṁ. ni. 1.246; su. ni. 183 ādayo) vuttā paññāpi imasmiṁ sutte vaṭṭatiyeva. Mātāpitu upaṭṭhānanti mātāpitūnaṁ rakkhanaṁ gopanaṁ paṭijagganaṁ. Santānanti aññattha buddhapaccekabuddhaariyasāvakā santo nāma, idha pana mātāpituupaṭṭhākā adhippetā. Tasmā uttamaṭṭhena santānaṁ , seṭṭhacariyaṭṭhena brahmacārīnaṁ. Idaṁ mātāpituupaṭṭhānaṁ sabbhi upaññātanti evamettha attho daṭṭhabbo. Sataṁ etāni ṭhānānīti santānaṁ uttamapurisānaṁ etāni ṭhānāni kāraṇāni. Ariyo dassanasampannoti idha imesaṁyeva tiṇṇaṁ ṭhānānaṁ kāraṇena ariyo ceva dassanasampanno ca veditabbo, na buddhādayo na sotāpannā. Atha vā sataṁ etāni ṭhānānīti mātupaṭṭhānaṁ pitupaṭṭhānanti etāni ṭhānāni santānaṁ uttamapurisānaṁ kāraṇānīti evaṁ mātāpituupaṭṭhākavasena imissā gāthāya attho veditabbo. Mātāpituupaṭṭhākoyeva hi idha ‘‘ariyo dassanasampanno’’ti vutto. Sa lokaṁ bhajate sivanti so khemaṁ devalokaṁ gacchatīti.",
  "atk-s0402a23:18": "6. Sīlavantasuttavaṇṇanā",
  "atk-s0402a23:19": "46. Chaṭṭhe tīhi ṭhānehīti tīhi kāraṇehi. Kāyenātiādīsu bhikkhū āgacchante disvā paccuggamanaṁ karontā gacchante anugacchantā āsanasālāya sammajjanaupalepanādīni karontā āsanāni paññāpentā pānīyaṁ paccupaṭṭhāpentā kāyena puññaṁ pasavanti nāma. Bhikkhusaṅghaṁ piṇḍāya carantaṁ disvā ‘‘yāguṁ detha, bhattaṁ detha, sappinavanītādīni detha, gandhapupphādīhi pūjetha, uposathaṁ upavasatha, dhammaṁ suṇātha, cetiyaṁ vandathā’’tiādīni vadantā vācāya puññaṁ pasavanti nāma. Bhikkhū piṇḍāya carante disvā ‘‘labhantū’’ti cintentā manasā puññaṁ pasavanti nāma. Pasavantīti paṭilabhanti. Puññaṁ panettha lokiyalokuttaramissakaṁ kathitaṁ.",
  "atk-s0402a23:20": "7. Saṅkhatalakkhaṇasuttavaṇṇanā",
  "atk-s0402a23:21": "47. Sattame saṅkhatassāti paccayehi samāgantvā katassa. Saṅkhatalakkhaṇānīti saṅkhataṁ etanti sañjānanakāraṇāni nimittāni. Uppādoti jāti. Vayoti bhedo. Ṭhitassa aññathattaṁ nāma jarā. Tattha saṅkhatanti tebhūmakā dhammā. Maggaphalāni pana asammasanūpagattā idha na kathīyanti. Uppādādayo saṅkhatalakkhaṇā nāma. Tesu uppādakkhaṇe uppādo, ṭhānakkhaṇe jarā, bhedakkhaṇe vayo. Lakkhaṇaṁ na saṅkhataṁ, saṅkhataṁ na lakkhaṇaṁ , lakkhaṇena pana saṅkhataṁ paricchinnaṁ. Yathā hatthiassagomahiṁsādīnaṁ sattisūlādīni sañjānanalakkhaṇāni na hatthiādayo, napi hatthiādayo lakkhaṇāneva, lakkhaṇehi pana te ‘‘asukassa hatthī, asukassa asso, asukahatthī, asukaasso’’ti vā paññāyanti, evaṁsampadamidaṁ veditabbaṁ.",
  "atk-s0402a23:22": "8. Asaṅkhatalakkhaṇasuttavaṇṇanā",
  "atk-s0402a23:23": "48. Aṭṭhame asaṅkhatassāti paccayehi samāgantvā akatassa. Asaṅkhatalakkhaṇānīti asaṅkhataṁ etanti sañjānanakāraṇāni nimittāni. Na uppādo paññāyatītiādīhi uppādajarābhaṅgānaṁ abhāvo vutto. Uppādādīnañhi abhāvena asaṅkhatanti paññāyati.",
  "atk-s0402a23:24": "9. Pabbatarājasuttavaṇṇanā",
  "atk-s0402a23:25": "49. Navame mahāsālāti mahārukkhā. Kulapatinti kulajeṭṭhakaṁ. Seloti silāmayo. Araññasminti agāmakaṭṭhāne. Brahmāti mahanto. Vaneti aṭaviyaṁ. Vanappatīti vanajeṭṭhakā. Idha dhammaṁ caritvāna, maggaṁ sugatigāminanti sugatigāmikamaggasaṅkhātaṁ dhammaṁ caritvā.",
  "atk-s0402a23:26": "10. Ātappakaraṇīyasuttavaṇṇanā",
  "atk-s0402a23:27": "50. Dasame ātappaṁ karaṇīyanti vīriyaṁ kātuṁ yuttaṁ. Anuppādāyāti anuppādatthāya, anuppādaṁ sādhessāmīti iminā kāraṇena kattabbanti attho. Paratopi eseva nayo. Sārīrikānanti sarīrasambhavānaṁ. Dukkhānanti dukkhamānaṁ. Tibbānanti bahalānaṁ, tāpanavasena vā tibbānaṁ. Kharānanti pharusānaṁ. Kaṭukānanti tikhiṇānaṁ. Asātānanti amadhurānaṁ. Amanāpānanti manaṁ vaḍḍhetuṁ asamatthānaṁ. Pāṇaharānanti jīvitaharānaṁ. Adhivāsanāyāti adhivāsanatthāya sahanatthāya khamanatthāya.",
  "atk-s0402a23:28": "Ettake ṭhāne satthā āṇāpetvā āṇattiṁ pavattetvā idāni samādapento yato kho, bhikkhavetiādimāha. Tattha yatoti yadā. Ātāpīti vīriyavā. Nipakoti sappañño. Satoti satiyā samannāgato. Dukkhassa antakiriyāyāti vaṭṭadukkhassa paricchedaparivaṭumakiriyāya. Ime ca pana ātāpādayo tayopi lokiyalokuttaramissakā kathitā.",
  "atk-s0402a23:29": "11. Mahācorasuttavaṇṇanā",
  "atk-s0402a23:30": "51. Ekādasame mahācoroti mahanto balavacoro. Sandhinti gharasandhiṁ. Nillopanti mahāvilopaṁ. Ekāgārikanti ekameva gehaṁ parivāretvā vilumpanaṁ. Paripanthepi tiṭṭhatīti panthadūhanakammaṁ karoti. Nadīvidugganti nadīnaṁ duggamaṭṭhānaṁ antaradīpakaṁ, yattha sakkā hoti dvīhipi tīhipi jaṅghasahassehi saddhiṁ nilīyituṁ. Pabbatavisamanti pabbatānaṁ visamaṭṭhānaṁ pabbatantaraṁ, yattha sakkā hoti sattahi vā aṭṭhahi vā jaṅghasahassehi saddhiṁ nilīyituṁ. Tiṇagahananti tiṇena vaḍḍhitvā sañchannaṁ dvattiyojanaṭṭhānaṁ. Rodhanti ghanaṁ aññamaññaṁ saṁsaṭṭhasākhaṁ ekābaddhaṁ mahāvanasaṇḍaṁ. Pariyodhāya atthaṁ bhaṇissantīti pariyodahitvā taṁ taṁ kāraṇaṁ pakkhipitvā atthaṁ kathayissanti. Tyāssāti te assa. Pariyodhāya atthaṁ bhaṇantīti kismiñci kiñci vattuṁ āraddheyeva ‘‘mā evaṁ avacuttha, mayaṁ etaṁ kulaparamparāya jānāma, na esa evarūpaṁ karissatī’’ti taṁ taṁ kāraṇaṁ pakkhipitvā mahantampi dosaṁ harantā atthaṁ bhaṇanti. Atha vā pariyodhāyāti paṭicchādetvātipi attho. Te hi tassapi dosaṁ paṭicchādetvā atthaṁ bhaṇanti. Khataṁ upahatanti guṇakhananena khataṁ, guṇupaghātena upahataṁ. Visamena kāyakammenāti sampakkhalanaṭṭhena visamena kāyadvārikakammena. Vacīmanokammesupi eseva nayo. Antaggāhikāyāti dasavatthukāya antaṁ gahetvā ṭhitadiṭṭhiyā. Sesaṁ sabbattha uttānatthamevāti.",
  "atk-s0402a23:31": "Cūḷavaggo pañcamo.",
  "atk-s0402a23:32": "Paṭhamapaṇṇāsakaṁ niṭṭhitaṁ.",
  "atk-s0402a23:33": "2. Dutiyapaṇṇāsakaṁ"
}