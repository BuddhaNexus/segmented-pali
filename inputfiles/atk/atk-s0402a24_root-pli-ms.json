{
  "atk-s0402a24:0": "(6) 1. Brāhmaṇavaggo",
  "atk-s0402a24:1": "1. Paṭhamadvebrāhmaṇasuttavaṇṇanā",
  "atk-s0402a24:2": "52. Brāhmaṇavaggassa paṭhame jiṇṇāti jarājiṇṇā. Vuddhāti vayovuddhā. Mahallakāti jātimahallakā. Addhagatāti tayo addhe atikkantā. Vayoanuppattāti tatiyaṁ vayaṁ anuppattā. Yena bhagavā tenupasaṅkamiṁsūti puttadāre attano vacanaṁ akaronte disvā ‘‘samaṇassa gotamassa santikaṁ gantvā niyyānikamaggaṁ gavesissāmā’’ti cintetvā upasaṅkamiṁsu. Mayamassu, bho gotama, brāhmaṇāti; bho gotama, mayaṁ brāhmaṇā na khattiyā nāmaccā na gahapatikāti brāhmaṇabhāvaṁ jānāpetvā jiṇṇātiādimāhaṁsu. Akatabhīruttāṇāti akatabhayaparittāṇā. Avassayabhūtaṁ patiṭṭhākammaṁ amhehi na katanti dassenti. Tagghāti ekaṁsatthe nipāto, sampaṭicchanatthe vā. Ekantena tumhe evarūpā, ahampi kho etaṁ sampaṭicchāmīti ca dasseti. Upanīyatīti upasaṁharīyati. Ayaṁ hi jātiyā jaraṁ upanīyati, jarāya byādhiṁ, byādhinā maraṇaṁ, maraṇena puna jātiṁ. Tena vuttaṁ – ‘‘upanīyatī’’ti.",
  "atk-s0402a24:3": "Idāni yasmā te brāhmaṇā mahallakattā pabbajitvāpi vattaṁ pūretuṁ na sakkhissanti, tasmā ne pañcasu sīlesu patiṭṭhāpento bhagavā yodha kāyena saṁyamotiādimāha. Tattha kāyena saṁyamoti kāyadvārena saṁvaro. Sesesupi eseva nayo. Taṁ tassa petassāti taṁ puññaṁ tassa paralokaṁ gatassa tāyanaṭṭhena tāṇaṁ, nilīyanaṭṭhena leṇaṁ, patiṭṭhānaṭṭhena dīpo, avassayanaṭṭhena saraṇaṁ, uttamagativasena parāyaṇañca hotīti dasseti. Gāthā uttānatthāyeva. Evaṁ te brāhmaṇā tathāgatena pañcasu sīlesu samādapitā yāvajīvaṁ pañca sīlāni rakkhitvā sagge nibbattiṁsu.",
  "atk-s0402a24:4": "2. Dutiyadvebrāhmaṇasuttavaṇṇanā",
  "atk-s0402a24:5": "53. Dutiye bhājananti yaṁkiñci bhaṇḍakaṁ. Sesaṁ paṭhame vuttanayeneva veditabbaṁ.",
  "atk-s0402a24:6": "3. Aññatarabrāhmaṇasuttavaṇṇanā",
  "atk-s0402a24:7": "54. Tatiye sammodanīyanti sammodajananiṁ. Sāraṇīyanti saritabbayuttakaṁ. Vītisāretvāti pariyosāpetvā. Kittāvatāti kittakena. Sandiṭṭhiko dhammo hotīti sāmaṁ passitabbo hoti. Akālikoti na kālantare phaladāyako. Ehipassikoti ‘‘ehi passā’’ti evaṁ dassetuṁ sakkāti āgamanīyapaṭipadaṁ pucchati. Opaneyyikoti attano cittaṁ upanetabbo. Paccattaṁ veditabboti sāmaṁyeva jānitabbo. Viññūhīti paṇḍitehi. Pariyādinnacittoti ādinnagahitaparāmaṭṭhacitto hutvā. Cetetīti cinteti. Sesamettha uttānameva. Imasmiṁ pana sutte brāhmaṇena lokuttaramaggo pucchito, satthārāpi soyeva kathito. So hi sāmaṁ passitabbattā sandiṭṭhiko nāmāti.",
  "atk-s0402a24:8": "4. Paribbājakasuttavaṇṇanā",
  "atk-s0402a24:9": "55. Catutthe brāhmaṇaparibbājakoti brāhmaṇajātiko paribbājako, na khattiyādijātiko. Attatthampīti diṭṭhadhammikasamparāyikaṁ lokiyalokuttaramissakaṁ attano atthaṁ.",
  "atk-s0402a24:10": "5. Nibbutasuttavaṇṇanā",
  "atk-s0402a24:11": "56. Pañcame akālikanti na kālantare pattabbaṁ. Opaneyyikanti paṭipattiyā upagantabbaṁ.",
  "atk-s0402a24:12": "6. Palokasuttavaṇṇanā",
  "atk-s0402a24:13": "57. Chaṭṭhe ācariyapācariyānanti ācariyānañceva ācariyācariyānañca. Avīci maññe phuṭo ahosīti yathā avīci mahānirayo nirantaraphuṭo nerayikasattehi paripuṇṇo, manussehi evaṁ paripuṇṇo hoti. Kukkuṭasaṁpātikāti ekagāmassa chadanapiṭṭhito uppatitvā itaragāmassa chadanapiṭṭhe patanasaṅkhāto kukkuṭasaṁpāto etāsu atthīti kukkuṭasaṁpātikā. Kukkuṭasaṁpādikātipi pāṭho, gāmantarato gāmantaraṁ kukkuṭānaṁ padasā gamanasaṅkhāto kukkuṭasaṁpādo etāsu atthīti attho. Ubhayampetaṁ ghananivāsataṁyeva dīpeti. Adhammarāgarattāti rāgo nāma ekanteneva adhammo, attano parikkhāresu pana uppajjamāno na adhammarāgoti adhippeto, paraparikkhāresu uppajjamānova adhammarāgoti. Visamalobhābhibhūtāti lobhassa samakālo nāma natthi, ekantaṁ visamova esa. Attanā pariggahitavatthumhi pana uppajjamāno samalobho nāma, parapariggahitavatthumhi uppajjamānova visamoti adhippeto. Micchādhammaparetāti avatthupaṭisevanasaṅkhātena micchādhammena samannāgatā. Devo na sammā dhāraṁ anuppavecchatīti vassitabbayutte kāle vassaṁ na vassati. Dubbhikkhanti dullabhabhikkhaṁ. Dussassanti vividhasassānaṁ asampajjanena dussassaṁ. Setaṭṭhikanti sasse sampajjamāne pāṇakā patanti, tehi daṭṭhattā nikkhantanikkhantāni sālisīsāni setavaṇṇāni honti nissārāni. Taṁ sandhāya vuttaṁ ‘‘setaṭṭhika’’nti. Salākāvuttanti vapitaṁ vapitaṁ sassaṁ salākāmattameva sampajjati, phalaṁ na detīti attho. Yakkhāti yakkhādhipatino. Vāḷe amanusse ossajjantīti caṇḍayakkhe manussapathe vissajjenti, te laddhokāsā mahājanaṁ jīvitakkhayaṁ pāpenti.",
  "atk-s0402a24:14": "7. Vacchagottasuttavaṇṇanā",
  "atk-s0402a24:15": "58. Sattame mahapphalanti mahāvipākaṁ. Dhammassa cānudhammaṁ byākarontīti ettha dhammo nāma kathitakathā, anudhammo nāma kathitassa paṭikathanaṁ. Sahadhammikoti sakāraṇo sahetuko. Vādānupātoti vādassa anupāto, anupatanaṁ pavattīti attho. Gārayhaṁṭhānanti garahitabbayuttaṁ kāraṇaṁ. Idaṁ vuttaṁ hoti – bhotā gotamena vuttā sakāraṇā vādappavatti kiñcipi gārayhaṁ kāraṇaṁ na āgacchatīti. Atha vā tehi parehi vuttā sakāraṇā vādappavatti kiñci gārayhaṁ kāraṇaṁ na āgacchatīti pucchati.",
  "atk-s0402a24:16": "Antarāyakarohotīti antarāyaṁ vināsaṁ kicchalābhakaṁ vilomakaṁ karoti. Pāripanthikoti panthadūhanacoro. Khato ca hotīti guṇakhananena khato hoti. Upahatoti guṇupaghāteneva upahato.",
  "atk-s0402a24:17": "Candanikāyāti asucikalalakūpe. Oligalleti niddhamanakalale. So cāti so sīlavāti vuttakhīṇāsavo. Sīlakkhandhenāti sīlarāsinā. Sesapadesupi eseva nayo. Ettha ca vimuttiñāṇadassanaṁ vuccati paccavekkhaṇañāṇaṁ, taṁ asekkhassa pavattattā asekkhanti vuttaṁ. Itarāni sikkhāpariyosānappattatāya sayampi asekkhāneva. Tāni ca pana lokuttarāni, paccavekkhaṇañāṇaṁ lokiyaṁ.",
  "atk-s0402a24:18": "Rohiṇīsūti rattavaṇṇāsu. Sarūpāsūti attano vacchakehi samānarūpāsu. Pārevatāsūti kapotavaṇṇāsu. Dantoti nibbisevano. Puṅgavoti usabho. Dhorayhoti dhuravāho. Kalyāṇajavanikkamoti kalyāṇena ujunā javena gantā. Nāssa vaṇṇaṁ parikkhareti assa goṇassa sarīravaṇṇaṁ na upaparikkhanti, dhuravahanakammameva pana upaparikkhanti. Yasmiṁ kasmiñci jātiyeti yattha katthaci kulajāte. Yāsu kāsuci etāsūti etāsu khattiyādippabhedāsu yāsu kāsuci jātīsu.",
  "atk-s0402a24:19": "Brahmacariyassa kevalīti brahmacariyassa kevalena samannāgato, paripuṇṇabhāvena yuttoti attho. Khīṇāsavo hi sakalabrahmacārī nāma hoti. Tenetaṁ vuttaṁ. Pannabhāroti oropitabhāro, khandhabhāraṁ kilesabhāraṁ kāmaguṇabhārañca oropetvā ṭhitoti attho. Katakiccoti catūhi maggehi kiccaṁ katvā ṭhito. Pāragū sabbadhammānanti sabbadhammā vuccanti pañcakkhandhā dvādasāyatanāni aṭṭhārasa dhātuyo, tesaṁ sabbadhammānaṁ abhiññāpāraṁ, pariññāpāraṁ, pahānapāraṁ, bhāvanāpāraṁ, sacchikiriyāpāraṁ, samāpattipārañcāti chabbidhaṁ pāraṁ gatattā pāragū. Anupādāyāti aggahetvā. Nibbutoti kilesasantāparahito. Virajeti rāgadosamoharajarahite.",
  "atk-s0402a24:20": "Avijānantāti khettaṁ ajānantā. Dummedhāti nippaññā. Assutāvinoti khettavinicchayasavanena rahitā. Bahiddhāti imamhā sāsanā bahiddhā. Na hi sante upāsareti buddhapaccekabuddhakhīṇāsave uttamapurise na upasaṅkamanti. Dhīrasammateti paṇḍitehi sammate sambhāvite. Mūlajātā patiṭṭhitāti iminā sotāpannassa saddhaṁ dasseti. Kule vā idha jāyareti idha vā manussaloke khattiyabrāhmaṇavessakule jāyanti. Ayameva hi tividhā kulasampatti nāma. Anupubbena nibbānaṁ, adhigacchantīti sīlasamādhipaññāti ime guṇe pūretvā anukkamena nibbānaṁ adhigacchantīti.",
  "atk-s0402a24:21": "8. Tikaṇṇasuttavaṇṇanā",
  "atk-s0402a24:22": "59. Aṭṭhame tikaṇṇoti tassa nāmaṁ. Upasaṅkamīti ‘‘samaṇo kira gotamo paṇḍito, gacchissāmi tassa santika’’nti cintetvā bhuttapātarāso mahājanaparivuto upasaṅkami. Bhagavato sammukhāti dasabalassa purato nisīditvā. Vaṇṇaṁ bhāsatīti kasmā bhāsati? So kira ito pubbe tathāgatassa santikaṁ agatapubbo. Athassa etadahosi – ‘‘buddhā nāma durāsadā, mayi paṭhamataraṁ akathente katheyya vā na vā. Sace na kathessati, atha maṁ samāgamaṭṭhāne kathentaṁ evaṁ vakkhanti ‘tvaṁ idha kasmā kathesi, yena te samaṇassa gotamassa santikaṁ gantvā vacanamattampi na laddha’nti. Tasmā ‘evaṁ me ayaṁ garahā muccissatī’’’ti maññamāno bhāsati. Kiñcāpi brāhmaṇānaṁ vaṇṇaṁ bhāsati, tathāgatassa pana ñāṇaṁ ghaṭṭessāmīti adhippāyeneva bhāsati. Evampi tevijjā brāhmaṇāti tevijjakabrāhmaṇā evaṁpaṇḍitā evaṁdhīrā evaṁbyattā evaṁbahussutā evaṁvādino, evaṁsammatāti attho. Itipīti iminā tesaṁ paṇḍitādiākāraparicchedaṁ dasseti. Ettakena kāraṇena paṇḍitā…pe… ettakena kāraṇena sammatāti ayañhi ettha attho.",
  "atk-s0402a24:23": "Yathā kathaṁ pana brāhmaṇāti ettha yathāti kāraṇavacanaṁ, kathaṁ panāti pucchāvacanaṁ. Idaṁ vuttaṁ hoti – kathaṁ pana, brāhmaṇa, brāhmaṇā tevijjaṁ paññāpenti. Yathā evaṁ sakkā hoti jānituṁ, taṁ kāraṇaṁ vadehīti. Taṁ sutvā brāhmaṇo ‘‘jānanaṭṭhāneyeva maṁ sammāsambuddho pucchi, no ajānanaṭṭhāne’’ti attamano hutvā idha, bho gotamātiādimāha. Tattha ubhatoti dvīhipi pakkhehi. Mātito ca pitito cāti yassa mātā brāhmaṇī, mātu mātā brāhmaṇī, tassāpi mātā brāhmaṇī. Pitā brāhmaṇo, pitu pitā brāhmaṇo, tassāpi pitā brāhmaṇo, so ubhato sujāto mātito ca pitito ca. Saṁsuddhagahaṇikoti yassa saṁsuddhā mātu gahaṇī, kucchīti attho. ‘‘Samavepākiniyā gahaṇiyā’’ti pana ettha kammajatejodhātu gahaṇīti vuccati.",
  "atk-s0402a24:24": "Yāva sattamā pitāmahayugāti ettha pitu pitā pitāmaho, pitāmahassa yugaṁ pitāmahayugaṁ. Yuganti āyuppamāṇaṁ vuccati. Abhilāpamattameva cetaṁ, atthato pana pitāmahoyeva pitāmahayugaṁ. Tato uddhaṁ sabbepi pubbapurisā pitāmahaggahaṇeneva gahitā. Evaṁ yāva sattamo puriso, tāva saṁsuddhagahaṇiko, atha vā akkhitto anupakkuṭṭho jātivādenāti dasseti. Akkhittoti ‘‘apanetha etaṁ, kiṁ iminā’’ti evaṁ akkhitto anavakkhitto. Anupakkuṭṭhoti na upakkuṭṭho, na akkosaṁ vā nindaṁ vā pattapubbo. Kena kāraṇenāti? Jātivādena. ‘‘Itipi hīnajātiko eso’’ti evarūpena vacanenāti attho.",
  "atk-s0402a24:25": "Ajjhāyakoti idaṁ ‘‘na dānime jhāyanti, na dānime jhāyantīti kho, vāseṭṭha, ajjhāyakā ajjhāyakāteva tatiyaṁ akkharaṁ upanibbatta’’nti (dī. ni. 3.132) evaṁ paṭhamakappikakāle jhānavirahitānaṁ brāhmaṇānaṁ garahavacanaṁ uppannaṁ. Idāni pana taṁ ajjhāyatīti ajjhāyako, mante parivattetīti iminā atthena pasaṁsāvacanaṁ katvā voharanti. Mante dhāretīti mantadharo.",
  "atk-s0402a24:26": "Tiṇṇaṁ vedānanti irubbedayajubbedasāmabbedānaṁ. Oṭṭhapahatakaraṇavasena pāraṁ gatoti pāragū. Saha nighaṇḍunā ca keṭubhena ca sanighaṇḍukeṭubhānaṁ. Nighaṇḍūti nāmanighaṇḍurukkhādīnaṁ vevacanapakāsakasatthaṁ. Keṭubhanti kiriyākappavikappo kavīnaṁ upakārāya satthaṁ. Saha akkharappabhedena sākkharappabhedānaṁ. Akkharappabhedoti sikkhā ca nirutti ca. Itihāsapañcamānanti āthabbaṇavedaṁ catutthaṁ katvā itiha āsa, itiha āsāti īdisavacanapaṭisaṁyutto purāṇakathāsaṅkhāto khattavijjāsaṅkhāto vā itihāso pañcamo etesanti itihāsapañcamā. Tesaṁ itihāsapañcamānaṁ vedānaṁ.",
  "atk-s0402a24:27": "Padaṁ tadavasesañca byākaraṇaṁ adhīyati vedeti cāti padako veyyākaraṇo. Lokāyataṁ vuccati vitaṇḍavādasatthaṁ. Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthapamāṇaṁ satthaṁ, yattha soḷasasahassagāthāpadaparimāṇā buddhamantā nāma ahesuṁ, yesaṁ vasena ‘‘iminā lakkhaṇena samannāgatā buddhā nāma honti , iminā paccekabuddhā, dve aggasāvakā, asīti mahāsāvakā, buddhamātā, buddhapitā, aggupaṭṭhākā, aggupaṭṭhāyikā, rājā cakkavattī’’ti ayaṁ viseso ñāyati. Anavayoti imesu lokāyatamahāpurisalakkhaṇesu anūno paripūrakārī, avayo na hotīti vuttaṁ hoti. Avayo nāma yo tāni atthato ca ganthato ca sandhāretuṁ na sakkoti. Atha vā anavayoti anu avayo, sandhivasena ukāralopo. Anu avayo paripuṇṇasippoti attho.",
  "atk-s0402a24:28": "Tenahīti idaṁ bhagavā naṁ āyācantaṁ disvā ‘‘idānissa pañhaṁ kathetuṁ kālo’’ti ñatvā āha. Tassattho – yasmā maṁ āyācasi, tasmā suṇāhīti. Vivicceva kāmehītiādi visuddhimagge (visuddhi. 1.70) vitthāritameva. Idha panetaṁ tissannaṁ vijjānaṁ pubbabhāgapaṭipattidassanatthaṁ vuttanti veditabbaṁ. Tattha dvinnaṁ vijjānaṁ anupadavaṇṇanā ceva bhāvanānayo ca visuddhimagge (visuddhi. 2.402 ādayo) vitthāritova.",
  "atk-s0402a24:29": "Paṭhamā vijjāti paṭhamaṁ uppannāti paṭhamā, viditakaraṇaṭṭhena vijjā. Kiṁ viditaṁ karoti? Pubbenivāsaṁ. Avijjāti tasseva pubbenivāsassa aviditakaraṇaṭṭhena tappaṭicchādako moho vuccati. Tamoti sveva moho paṭicchādakaṭṭhena tamoti vuccati. Ālokoti sāyeva vijjā obhāsakaraṇaṭṭhena ālokoti vuccati. Ettha ca vijjā adhigatāti ayaṁ attho . Sesaṁ pasaṁsāvacanaṁ. Yojanā panettha ayamassa vijjā adhigatā, athassa adhigatavijjassa avijjā vihatā vinaṭṭhāti attho. Kasmā? Yasmā vijjā uppannā. Itarasmimpi padadvaye eseva nayo. Yathā tanti ettha yathāti opammaṁ, tanti nipātamattaṁ. Satiyā avippavāsena appamattassa. Vīriyātāpena ātāpino. Kāye ca jīvite ca anapekkhatāya pahitattassa. Pesitattassāti attho. Idaṁ vuttaṁ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya. Tamo vihaññeyya, āloko uppajjeyya, evameva tassa avijjā vihatā , vijjā uppannā. Tamo vihato, āloko uppanno. Etassa tena padhānānuyogassa anurūpameva phalaṁ laddhanti.",
  "atk-s0402a24:30": "Cutūpapātakathāyaṁ vijjāti dibbacakkhuñāṇavijjā. Avijjāti sattānaṁ cutipaṭisandhippaṭicchādikā avijjā. Sesaṁ vuttanayameva.",
  "atk-s0402a24:31": "Tatiyavijjāya so evaṁ samāhite citteti vipassanāpādakaṁ catutthajjhānacittaṁ veditabbaṁ. Āsavānaṁ khayañāṇāyāti arahattamaggañāṇatthāya. Arahattamaggo hi āsavavināsanato āsavānaṁ khayoti vuccati, tatra cetaṁ ñāṇaṁ tattha pariyāpannattāti. Cittaṁ abhininnāmetīti vipassanācittaṁ abhinīharati. So idaṁ dukkhanti evamādīsu ettakaṁ dukkhaṁ, na ito bhiyyoti sabbampi dukkhasaccaṁ sarasalakkhaṇappaṭivedhena yathābhūtaṁ pajānāti paṭivijjhati, tassa ca dukkhassa nibbattikaṁ taṇhaṁ ‘‘ayaṁ dukkhasamudayo’’ti, tadubhayampi yaṁ ṭhānaṁ patvā nirujjhati , taṁ tesaṁ apavattiṁ nibbānaṁ ‘‘ayaṁ dukkhanirodho’’ti. Tassa ca sampāpakaṁ ariyamaggaṁ ‘‘ayaṁ dukkhanirodhagāminī paṭipadā’’ti sarasalakkhaṇappaṭivedhena yathābhūtaṁ pajānāti paṭivijjhatīti evamattho veditabbo.",
  "atk-s0402a24:32": "Evaṁ sarūpato saccāni dassetvā idāni kilesavasena pariyāyato dassento ime āsavātiādimāha. Tassa evaṁ jānato evaṁ passatoti tassa bhikkhuno evaṁ jānantassa evaṁ passantassa. Saha vipassanāya koṭippattaṁ maggaṁ kathesi. Kāmāsavāti kāmāsavato. Vimuccatīti iminā maggakkhaṇaṁ dasseti. Maggakkhaṇe hi cittaṁ vimuccati, phalakkhaṇe vimuttaṁ hoti. Vimuttasmiṁ vimuttamiti ñāṇanti iminā paccavekkhaṇañāṇaṁ dasseti. Khīṇā jātītiādīhi tassa bhūmiṁ. Tena hi ñāṇena so paccavekkhanto khīṇā jātītiādīni pajānāti. Katamā panassa jāti khīṇā, kathañca naṁ pajānātīti? Na tāvassa atītā jāti khīṇā pubbeva khīṇattā, na anāgatā, anāgate vāyāmābhāvato, na paccuppannā, vijjamānattā. Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṁ āpajjanena khīṇā. Taṁ so maggabhāvanāya pahīnakilese paccavekkhitvā kilesābhāve vijjamānampi kammaṁ āyatiappaṭisandhikaṁ hotīti jānanto pajānāti.",
  "atk-s0402a24:33": "Vusitanti vutthaṁ parivutthaṁ, kataṁ caritaṁ niṭṭhitanti attho. Brahmacariyanti maggabrahmacariyaṁ. Puthujjanakalyāṇakena hi saddhiṁ satta sekkhā brahmacariyavāsaṁ vasanti nāma, khīṇāsavo vutthavāso. Tasmā so attano brahmacariyavāsaṁ paccavekkhanto ‘‘vusitaṁ brahmacariya’’nti pajānāti. Kataṁ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhampi kiccaṁ niṭṭhāpitanti attho. Puthujjanakalyāṇakādayo hi taṁ kiccaṁ karonti, khīṇāsavo katakaraṇīyo. Tasmā so attano karaṇīyaṁ paccavekkhanto ‘‘kataṁ karaṇīya’’nti pajānāti. Nāparaṁ itthattāyāti puna itthabhāvāya, evaṁ soḷasavidhakiccabhāvāya kilesakkhayāya vā maggabhāvanākiccaṁ me natthīti pajānāti. Atha vā itthattāyāti itthabhāvato, imasmā evaṁ pakārā idāni vattamānakkhandhasantānā aparaṁ khandhasantānaṁ mayhaṁ natthi, ime pana pañcakkhandhā pariññātā tiṭṭhanti chinnamūlakā rukkhā viya. Te carimakaviññāṇanirodhena anupādāno viya jātavedo nibbāyissantīti pajānāti. Idha vijjāti arahattamaggañāṇavijjā. Avijjāti catusaccappaṭicchādikā avijjā. Sesaṁ vuttanayameva.",
  "atk-s0402a24:34": "Anuccāvacasīlassāti yassa sīlaṁ kālena hāyati, kālena vaḍḍhati, so uccāvacasīlo nāma hoti. Khīṇāsavassa pana sīlaṁ ekantavaḍḍhitameva. Tasmā so anuccāvacasīlo nāma hoti. Vasībhūtanti vasippattaṁ. Susamāhitanti suṭṭhu samāhitaṁ, ārammaṇamhi suṭṭhapitaṁ. Dhīranti dhitisampannaṁ. Maccuhāyinanti maccuṁ jahitvā ṭhitaṁ. Sabbappahāyinanti sabbe pāpadhamme pajahitvā ṭhitaṁ. Buddhanti catusaccabuddhaṁ. Antimadehinanti sabbapacchimasarīradhārinaṁ. Taṁ namassanti gotamanti taṁ gotamagottaṁ buddhasāvakā namassanti. Atha vā gotamabuddhassa sāvakopi gotamo, taṁ gotamaṁ devamanussā namassantīti attho.",
  "atk-s0402a24:35": "Pubbenivāsanti pubbenivutthakkhandhaparamparaṁ. Yovetīti yo aveti avagacchati. Yovedītipi pāṭho. Yo avedi, viditaṁ pākaṭaṁ katvā ṭhitoti attho. Saggāpāyañca passatīti cha kāmāvacare nava brahmaloke cattāro ca apāye passati. Jātikkhayaṁ pattoti arahattaṁ patto. Abhiññāvositoti jānitvā kiccavosānena vosito. Munīti moneyyena samannāgato khīṇāsavamuni. Etāhīti heṭṭhā niddiṭṭhāhi pubbenivāsañāṇādīhi. Nāññaṁ lapitalāpananti yo panañño tevijjoti aññehi lapitavacanamattameva lapati, tamahaṁ tevijjoti na vadāmi, attapaccakkhato ñatvā parassapi tisso vijjā kathentamevāhaṁ tevijjoti vadāmīti attho. Kalanti koṭṭhāsaṁ. Nāgghatīti na pāpuṇāti. Idāni brāhmaṇo bhagavato kathāya pasanno pasannākāraṁ karonto abhikkantantiādimāha.",
  "atk-s0402a24:36": "9. Jāṇussoṇisuttavaṇṇanā",
  "atk-s0402a24:37": "60. Navame yassassūti yassa bhaveyyuṁ. Yaññotiādīsu yajitabboti yañño, deyyadhammassetaṁ nāmaṁ. Saddhanti matakabhattaṁ. Thālipākoti varapurisānaṁ dātabbayuttaṁ bhattaṁ. Deyyadhammanti vuttāvasesaṁ yaṁkiñci deyyadhammaṁ nāma. Tevijjesu brāhmaṇesu dānaṁ dadeyyāti sabbametaṁ dānaṁ tevijjesu dadeyya, tevijjā brāhmaṇāva paṭiggahetuṁ yuttāti dasseti. Sesamettha heṭṭhā vuttanayamevāti.",
  "atk-s0402a24:38": "10. Saṅgāravasuttavaṇṇanā",
  "atk-s0402a24:39": "61. Dasame saṅgāravoti evaṁnāmako rājagahanagare jiṇṇapaṭisaṅkharaṇakārako āyuttakabrāhmaṇo. Upasaṅkamīti bhuttapātarāso hutvā mahājanaparivuto upasaṅkami. Mayamassūti ettha assūti nipātamattaṁ, mayaṁ, bho gotama, brāhmaṇā nāmāti idameva atthapadaṁ. Yaññaṁ yajāmāti bāhirasamaye sabbacatukkena sabbaṭṭhakena sabbasoḷasakena sabbadvattiṁsāya sabbacatusaṭṭhiyā sabbasatena sabbapañcasatenāti ca evaṁ pāṇaghātapaṭisaṁyutto yañño nāma hoti. Taṁ sandhāyevamāha. Anekasārīrikanti anekasarīrasambhavaṁ. Yadidanti yā esā. Yaññādhikaraṇanti yajanakāraṇā ceva yājanakāraṇā cāti attho. Ekasmiñhi bahūnaṁ dadantepi dāpentepi bahūsupi bahūnaṁ dentesupi dāpentesupi puññapaṭipadā anekasārīrikā nāma hoti. Taṁ sandhāyetaṁ vuttaṁ. Tuyhañca tuyhañca yajāmīti vadantassāpi tvañca tvañca yajāhīti āṇāpentassāpi ca anekasārīrikāva hoti. Tampi sandhāyetaṁ vuttaṁ. Yassa vā tassa vāti yasmā vā tasmā vā. Ekamattānaṁ dametīti attano indriyadamanavasena ekaṁ attānameva dameti. Ekamattānaṁ sametīti attano rāgādisamanavasena ekaṁ attānameva sameti. Parinibbāpetīti rāgādiparinibbāneneva parinibbāpeti. Evamassāyanti evaṁ santepi ayaṁ.",
  "atk-s0402a24:40": "Evamidaṁ brāhmaṇassa kathaṁ sutvā satthā cintesi – ‘‘ayaṁ brāhmaṇo pasughātakasaṁyuttaṁ mahāyaññaṁ anekasārīrikaṁ puññapaṭipadaṁ vadeti, pabbajjāmūlakaṁ pana puññuppattipaṭipadaṁ ekasārīrikanti vadeti. Nevāyaṁ ekasārīrikaṁ jānāti, na anekasārīrikaṁ, handassa ekasārīrikañca anekasārīrikañca paṭipadaṁ desessāmī’’ti upari desanaṁ vaḍḍhento tena hi brāhmaṇātiādimāha. Tattha yathā te khameyyāti yathā tuyhaṁ rucceyya. Idha tathāgato loke uppajjatītiādi visuddhimagge vitthāritameva. Ethāyaṁ maggoti etha tumhe, ahamanusāsāmi, ayaṁ maggo. Ayaṁ paṭipadāti tasseva vevacanaṁ. Yathā paṭipannoti yena maggena paṭipanno. Anuttaraṁ brahmacariyogadhanti arahattamaggasaṅkhātassa brahmacariyassa anuttaraṁ ogadhaṁ uttamapatiṭṭhābhūtaṁ nibbānaṁ. Iccāyanti iti ayaṁ.",
  "atk-s0402a24:41": "Appaṭṭhatarāti yattha bahūhi veyyāvaccakarehi vā upakaraṇehi vā attho natthi. Appasamārambhatarāti yattha bahūnaṁ kammacchedavasena pīḷāsaṅkhāto samārambho natthi. Seyyathāpi bhavaṁ gotamo , bhavaṁ cānando, ete me pujjāti yathā bhavaṁ gotamo, bhavañcānando, evarūpā mama pūjitā, tumheyeva dve janā mayhaṁ pujjā ca pāsaṁsā cāti imamatthaṁ sandhāyetaṁ vadati. Tassa kira evaṁ ahosi – ‘‘ānandatthero maṁyeva imaṁ pañhaṁ kathāpetukāmo, attano kho pana vaṇṇe vutte padussanako nāma natthī’’ti. Tasmā pañhaṁ akathetukāmo vaṇṇabhaṇanena vikkhepaṁ karonto evamāha.",
  "atk-s0402a24:42": "Nakho tyāhanti na kho te ahaṁ. Theropi kira cintesi – ‘‘ayaṁ brāhmaṇo pañhaṁ akathetukāmo parivattati, imaṁ pañhaṁ etaṁyeva kathāpessāmī’’ti. Tasmā naṁ evamāha.",
  "atk-s0402a24:43": "Sahadhammikanti sakāraṇaṁ. Saṁsādetīti saṁsīdāpeti. No vissajjetīti na katheti. Yaṁnūnāhaṁ parimoceyyanti yaṁnūnāhaṁ ubhopete vihesato parimoceyyaṁ. Brāhmaṇo hi ānandena pucchitaṁ pañhaṁ akathento viheseti, ānandopi brāhmaṇaṁ akathentaṁ kathāpento. Iti ubhopete vihesato mocessāmīti cintetvā evamāha. Kā nvajjāti kā nu ajja. Antarākathā udapādīti aññissā kathāya antarantare katarā kathā uppajjīti pucchati. Tadā kira rājantepure tīṇi pāṭihāriyāni ārabbha kathā udapādi, taṁ pucchāmīti satthā evamāha. Atha brāhmaṇo ‘‘idāni vattuṁ sakkhissāmī’’ti rājantepure uppannaṁ kathaṁ ārocento ayaṁ khvajja, bho gotamātiādimāha. Tattha ayaṁ khvajjāti ayaṁ kho ajja. Pubbe sudanti ettha sudanti nipātamattaṁ. Uttari manussadhammāti dasakusalakammapathasaṅkhātā manussadhammā uttariṁ. Iddhipāṭihāriyaṁ dassesunti bhikkhācāraṁ gacchantā ākāseneva gamiṁsu ceva āgamiṁsu cāti evaṁ pubbe pavattaṁ ākāsagamanaṁ sandhāyevamāha. Etarahi pana bahutarā ca bhikkhūti idaṁ so brāhmaṇo ‘‘pubbe bhikkhū ‘cattāro paccaye uppādessāmā’ti maññe evamakaṁsu, idāni paccayānaṁ uppannabhāvaṁ ñatvā soppena ceva pamādena ca vītināmentī’’ti laddhiyā evamāha.",
  "atk-s0402a24:44": "Pāṭihāriyānīti paccanīkapaṭiharaṇavasena pāṭihāriyāni. Iddhipāṭihāriyanti ijjhanavasena iddhi, paṭiharaṇavasena pāṭihāriyaṁ, iddhiyeva pāṭihāriyaṁ iddhipāṭihāriyaṁ. Itaresupi eseva nayo. Anekavihitaṁ iddhividhantiādīnaṁ attho ceva bhāvanānayo ca visuddhimagge (visuddhi. 2.365) vitthāritova.",
  "atk-s0402a24:45": "Nimittenaādisatīti āgatanimittena vā gatanimittena vā ṭhitanimittena vā ‘‘idaṁ nāma bhavissatī’’ti katheti. Tatridaṁ vatthu – eko kira rājā tisso muttā gahetvā purohitaṁ pucchi ‘‘kiṁ me, ācariya, hatthe’’ti. So ito cito ca olokesi, tena ca samayena ekā sarabū ‘‘makkhikaṁ gahessāmī’’ti pakkhantā, gahaṇakāle makkhikā palātā. So makkhikāya muttattā ‘‘muttā mahārājā’’ti āha. Muttā tāva hontu, kati muttāti. So puna nimittaṁ olokesi. Athāvidūre kukkuṭo tikkhattuṁ saddaṁ nicchāresi. Brāhmaṇo ‘‘tisso mahārājā’’ti āha. Evaṁ ekacco āgatanimittena katheti. Etenupāyena gataṭhitanimittehipi kathanaṁ veditabbaṁ. Evampi te manoti evaṁ tava mano somanassito vā domanassito vā kāmavitakkādisaṁyutto vāti. Dutiyaṁ tasseva vevacanaṁ. Itipi te cittanti itipi tava cittaṁ, imañca imañca atthaṁ cintayamānaṁ pavattatīti attho. Bahuṁ cepi ādisatīti bahuṁ cepi katheti. Tatheva taṁ hotīti yathā kathitaṁ, tatheva hoti.",
  "atk-s0402a24:46": "Amanussānanti yakkhapisācādīnaṁ. Devatānanti cātumahārājikādīnaṁ. Saddaṁ sutvāti aññassa cittaṁ ñatvā kathentānaṁ sutvā. Vitakkavipphārasaddanti vitakkavipphāravasena uppannaṁ vippalapantānaṁ suttappamattādīnaṁ saddaṁ. Sutvāti taṁ sutvā. Yaṁ vitakkayato tassa so saddo uppanno, tassa vasena ‘‘evampi te mano’’tiādisati.",
  "atk-s0402a24:47": "Tatrimāni vatthūni – eko kira manusso ‘‘aṭṭaṁ karissāmī’’ti gāmā nagaraṁ gacchanto nikkhantaṭṭhānato paṭṭhāya ‘‘vinicchayasabhāyaṁ rañño ca rājamahāmattānañca idaṁ kathessāmi idaṁ kathessāmī’’ti vitakkento rājakulaṁ gato viya rañño purato ṭhito viya aṭṭakārakena saddhiṁ kathento viya ca ahosi, tassa taṁ vitakkavipphāravasena niccharantaṁ saddaṁ sutvā eko puriso ‘‘kenaṭṭhena gacchasī’’ti āha. Aṭṭakammenāti. Gaccha, jayo te bhavissatīti. So gantvā aṭṭaṁ katvā jayameva pāpuṇi.",
  "atk-s0402a24:48": "Aparopi thero moḷiyagāme piṇḍāya cari. Atha naṁ nikkhamantaṁ ekā dārikā aññavihitā na addasa. So gāmadvāre ṭhatvā nivattitvā oloketvā taṁ disvā vitakkento agamāsi. Gacchantoyeva ca ‘‘kiṁ nu kho kurumānā dārikā na addasā’’ti vacībhedaṁ akāsi. Passe ṭhito eko puriso sutvā ‘‘tumhe, bhante, moḷiyagāme caritthā’’ti āha.",
  "atk-s0402a24:49": "Manosaṅkhārāpaṇihitāti cittasaṅkhārā suṭṭhapitā. Vitakkessatīti vitakkayissati pavattayissatīti pajānāti. Pajānanto ca āgamanena jānāti, pubbabhāgena jānāti, antosamāpattiyaṁ cittaṁ apaloketvā jānāti. Āgamanena jānāti nāma kasiṇaparikammakāleyeva ‘‘yenākārenesa kasiṇabhāvanaṁ āraddho paṭhamajjhānaṁ vā…pe… catutthajjhānaṁ vā aṭṭha vā samāpattiyo nibbattessatī’’ti jānāti. Pubbabhāgena jānāti nāma paṭhamavipassanāya āraddhāyayeva jānāti, ‘‘yenākārena esa vipassanaṁ āraddho sotāpattimaggaṁ vā nibbattessati…pe… arahattamaggaṁ vā nibbattessatī’’ti jānāti. Antosamāpattiyaṁ cittaṁ oloketvā jānāti nāma – ‘‘yenākārena imassa manosaṅkhārā suṭṭhapitā, imassa nāma cittassa anantarā imaṁ nāma vitakkaṁ vitakkessati, ito vuṭṭhitassa etassa hānabhāgiyo vā samādhi bhavissati ṭhitibhāgiyo vā visesabhāgiyo vā nibbedhabhāgiyo vā, abhiññāyo vā nibbattessatī’’ti jānāti. Tattha puthujjano cetopariyañāṇalābhī puthujjanānaṁyeva cittaṁ jānāti, na ariyānaṁ. Ariyesupi heṭṭhimo uparimassa cittaṁ na jānāti, uparimo pana heṭṭhimassa jānāti. Etesu ca sotāpanno sotāpattiphalasamāpattiṁ samāpajjati…pe… arahā arahattaphalasamāpattiṁ samāpajjati. Uparimo heṭṭhimaṁ na samāpajjati. Tesañhi heṭṭhimā heṭṭhimā samāpatti tatravattiyeva hoti. Tatheva taṁhotīti etaṁ ekaṁsena tatheva hoti. Cetopariyañāṇavasena ñātañhi aññathābhāvi nāma natthi.",
  "atk-s0402a24:50": "Evaṁ vitakkethāti evaṁ nekkhammavitakkādayo pavattentā vitakketha. Mā evaṁ vitakkayitthāti evaṁ kāmavitakkādayo pavattentā mā vitakkayittha. Evaṁ manasi karothāti evaṁ aniccasaññameva, dukkhasaññādīsu vā aññataraṁ manasi karotha. Mā evanti niccantiādinā nayena mā manasā karittha. Idanti idaṁ pañcakāmaguṇarāgaṁ pajahatha. Idañca upasampajjāti idaṁ catumaggaphalappabhedaṁ lokuttaradhammameva upasampajja pāpuṇitvā nipphādetvā viharatha.",
  "atk-s0402a24:51": "Māyāsahadhammarūpaṁ viya khāyatīti māyāya samānakāraṇajātikaṁ viya hutvā upaṭṭhāti. Māyākāropi hi udakaṁ gahetvā telaṁ karoti, telaṁ gahetvā udakanti evaṁ anekarūpaṁ māyaṁ dasseti. Idampi pāṭihāriyaṁ tathārūpamevāti. Idampi me, bho gotama, pāṭihāriyaṁ māyāsahadhammarūpaṁ viya khāyatīti cintāmaṇikavijjāsarikkhakataṁ sandhāya evaṁ āha. Cintāmaṇikavijjaṁ jānantāpi hi āgacchantameva disvā ‘‘ayaṁ idaṁ nāma vitakkento āgacchatī’’ti jānanti. Tathā ‘‘idaṁ nāma vitakkento ṭhito, idaṁ nāma vitakkento nisinno, idaṁ nāma vitakkento nipanno’’ti jānanti.",
  "atk-s0402a24:52": "Abhikkantataranti sundarataraṁ. Paṇītataranti uttamataraṁ. Bhavañhi gotamo avitakkaṁ avicāranti idha brāhmaṇo avasesaṁ ādesanāpāṭihāriyaṁ bāhirakanti na gaṇhi. Idañca pana sabbaṁ so brāhmaṇo tathāgatassa vaṇṇaṁ kathentoyeva āha. Addhā kho tyāyanti ekaṁseneva tayā ayaṁ. Āsajja upanīya vācā bhāsitāti mama guṇe ghaṭṭetvā mameva guṇānaṁ santikaṁ upanītā vācā bhāsitā. Apica tyāhaṁ byākarissāmīti apica te ahameva kathessāmīti. Sesaṁ uttānatthamevāti.",
  "atk-s0402a24:53": "Brāhmaṇavaggo paṭhamo."
}