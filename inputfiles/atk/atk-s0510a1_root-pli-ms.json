{
  "atk-s0510a1:0": "1. Buddhavaggo",
  "atk-s0510a1:1": "Abbhantaranidānavaṇṇanā",
  "atk-s0510a1:2": "5.",
  "atk-s0510a1:3": " ‘‘Atha buddhāpadānāni, suṇātha suddhamānasā;",
  "atk-s0510a1:4": "Tiṁsapāramisampuṇṇā, dhammarājā asaṅkhiyā’’ti. –",
  "atk-s0510a1:5": "Ettha athāti adhikārantarūpadassanatthe nipātapadaṁ, vibhattiyuttāyuttanipātadvayesu vibhattiyuttanipātapadaṁ. Atha vā –",
  "atk-s0510a1:6": "‘‘Adhikāre maṅgale ceva, nipphannatthevadhāraṇe;",
  "atk-s0510a1:7": "Anantarepagamane, atha-saddo pavattati’’.",
  "atk-s0510a1:8": "Tathā hi –",
  "atk-s0510a1:9": "‘‘Adhikiccaṁ adhiṭṭhānaṁ, adhiatthaṁ vibhāsati;",
  "atk-s0510a1:10": "Seṭṭhajeṭṭhakabhāvena, adhikāro vidhīyate’’ti. –",
  "atk-s0510a1:11": "Vuttattā buddhānaṁ samattiṁsapāramidhammānaṁ adhikiccato, seṭṭhajeṭṭhato adhikāraṭṭhena atha-saddena yuttamapadānānīti. Tividhabodhisattānaṁ pūjāmaṅgalasabhāvato ‘‘pūjā ca pūjaneyyānaṁ, etaṁ maṅgalamuttama’’nti vacanato (khu. pā. 5.3; su. ni. 262) maṅgalaṭṭhena atha-saddena yuttamapadānānīti . Buddhādīnaṁ bhagavantānaṁ sampattikiccassa arahattamaggena nipphannato nipphannaṭṭhena atha-saddena yuttamapadānānīti . Buddhādīnaṁ arahattamaggādikusalato aññakusalānaṁ abhāvato avadhāraṇaṭṭhena nivāraṇaṭṭhena atha-saddena yuttamapadānānīti. Khuddakapāṭhasaṅgahānantaraṁ saṅgahitanti anantaraṭṭhena atha-saddena yuttamapadānānīti. Ito khuddakapāṭhato paṭṭhāyāti apagamanaṭṭhena atha-saddena yuttamapadānānīti.",
  "atk-s0510a1:12": "Buddhoti ettha bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, anaññaneyyatāya buddho, visavitāya buddho, khīṇāsavasaṅkhātena buddho, nirupakkilesasaṅkhātena buddho, pabbajjāsaṅkhātena buddho, adutiyaṭṭhena buddho, taṇhāpahānaṭṭhena buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhā buddho, buddhi buddhaṁ bodhoti anatthantarametaṁ. Yathā nīlādivaṇṇayogato paṭo ‘‘nīlo paṭo, ratto paṭo’’ti vuccati, evaṁ buddhaguṇayogato buddho. Atha vā ‘‘bodhi’’vuccati catūsu maggesu ñāṇaṁ, tena ñāṇena sakaladiyaḍḍhasahassakilesārigaṇe khepetvā nibbānādhigamanato ñāṇaṁ ‘‘bodhī’’ti vuccati. Tena sampayutto samaṅgīpuggalo buddho. Teneva ñāṇena paccekabuddhopi sabbakilese khepetvā nibbānamadhigacchati. Buddhānaṁ pana catūsu asaṅkhyeyyesu kappasatasahassesu ca pāramiyo pūretvā bodhiñāṇassādhigatattā ca indriyaparopariyattañāṇamahākaruṇāsamāpattiñāṇayamakapāṭihīrañāṇasabbaññutaññāṇa- anāvaraṇaāsayānusayādiasādhāraṇañāṇānaṁ samadhigatattā ca ekāyapi dhammadesanāya asaṅkhyeyyāsattanikāye dhammāmataṁ pāyetvā nibbānassa pāpanato ca tadeva ñāṇaṁ buddhānamevādhikabhāvato tesameva sambuddhānaṁ apadānaṁ kāraṇaṁ buddhāpadānaṁ. Tañhi duvidhaṁ kusalākusalavasena. Paccekabuddhā pana na tathā kātuṁ samatthā, annādipaccayadāyakānaṁ saṅgahaṁ karontāpi –",
  "atk-s0510a1:13": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0510a1:14": "Pūrentu cittasaṅkappā, cando pannaraso yathā.",
  "atk-s0510a1:15": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0510a1:16": "Pūrentu cittasaṅkappā, maṇi jotiraso yathā’’ti. (dī. ni. aṭṭha. 2.95 pubbūpanissayasampattikathā; a. ni. aṭṭha. 1.1.192; dha. pa. aṭṭha. 1.sāmāvatīvatthu) –",
  "atk-s0510a1:17": "Imāhi dvīhiyeva gāthāhi dhammaṁ desenti. Desentāpi asaṅkhyeyyasattanikāye bodhetuṁ na sakkuṇanti, tasmā na sabbaññubuddhasadisā hutvā pāṭiekkaṁ visuṁ buddhāti paccekabuddhā. Tesaṁ apadānaṁ kāraṇaṁ paccekabuddhāpadānaṁ.",
  "atk-s0510a1:18": "Ciraṁ ṭhitāti therā. Atha vā thiratarasīlācāramaddavādiguṇehi yuttāti therā. Atha vā thiravarasīlasamādhipaññāvimuttivimuttiñāṇadassanaguṇehi yuttāti therā. Atha vā thiratarasaṅkhātapaṇītānuttarasantinibbānamadhigatāti therā, therānaṁ apadānāni therāpadānāni. Tathā tādiguṇehi yuttāti therī, therīnaṁ apadānāni therīpadānāni. Tesu buddhāpadāne pañceva apadānāni, pañceva suttantā. Tenāhu porāṇā –",
  "atk-s0510a1:19": "‘‘Pañceva apadānāni, pañca suttāni yassa ca;",
  "atk-s0510a1:20": "Idaṁ buddhāpadānanti, paṭhamaṁ anulomato’’ti.",
  "atk-s0510a1:21": "Paccekabuddhāpadānepi pañceva apadānāni, pañceva suttantā. Tenāhu porāṇā –",
  "atk-s0510a1:22": "‘‘Pañceva apadānāni, pañca suttāni yassa ca;",
  "atk-s0510a1:23": "Idaṁ paccekabuddhāpadānanti, dutiyaṁ anulomato’’ti.",
  "atk-s0510a1:24": "Therāpadānesu dasādhikapañcasatāpadānāni, vaggato ekapaññāsa vaggā. Tenāhu porāṇā –",
  "atk-s0510a1:25": "‘‘Pañcasatadasapadānāni, ekapaññāsa vaggato;",
  "atk-s0510a1:26": "Idaṁ therāpadānanti, tatiyaṁ anulomato’’ti.",
  "atk-s0510a1:27": "Therīapadānesu cattālīsaṁ apadānāni, vaggato caturo vaggā. Tenāhu porāṇā –",
  "atk-s0510a1:28": "‘‘Cattālīsaṁpadānāni, catuvaggāni yassa ca;",
  "atk-s0510a1:29": "Idaṁ therīpadānanti, catutthaṁ anulomato’’ti.",
  "atk-s0510a1:30": "Apadānanti ettha apadāna-saddo kāraṇagahaṇaapagamanapaṭipāṭiakkosanādīsu dissati. Tathā hi esa ‘‘khattiyānaṁ apadānaṁ, brāhmaṇānaṁ apadāna’’ntiādīsu kāraṇe dissati, khattiyānaṁ kāraṇaṁ brāhmaṇānaṁ kāraṇanti attho. ‘‘Upāsakānaṁ apadāna’’ntiādīsu gahaṇe dissati, saṁsuṭṭhu gahaṇanti attho. ‘‘Vāṇijānaṁ apadānaṁ, suddānaṁ apadāna’’ntiādīsu apagamane dissati, tato tato tesaṁ apagamananti attho. ‘‘Piṇḍapātiko bhikkhu sapadānacāravasena piṇḍāya caratī’’tiādīsu paṭipāṭiyā dissati, gharapaṭipāṭiyā caratīti attho. ‘‘Apagatā ime sāmaññā, apagatā ime brahmaññāti apadānetī’’tiādīsu akkosane dissati, akkosati paribhāsatīti attho. Idha pana kāraṇe dissati. Tasmā buddhānaṁ apadānāni buddhāpadāni, buddhakāraṇānīti attho. Gaṅgāvālukūpamānaṁ anekesaṁ buddhānaṁ dānapāramitādisamattiṁsapāramitā kāraṇanti daṭṭhabbaṁ. Atha adhikārādīsu yuttaapadānāni suddhamānasā suṇāthāti sambandho.",
  "atk-s0510a1:31": "Tattha suddhamānasāti arahattamaggañāṇena diyaḍḍhakilesasahassaṁ khepetvā ṭhitattā suddhamānasā parisuddhacittā suddhahadayā pañcasatā khīṇāsavā imasmiṁ dhammasabhāye sannisinnā suṇātha, ohitasotā manasi karothāti attho.",
  "atk-s0510a1:32": "Ettha pana ‘‘apadānānī’’ti avatvā paccekabuddhāpadānatherāpadānatherīapadānesu vijjamānesupi ‘‘atha buddhāpadānānī’’ti vacanaṁ khandhayamakaāyatanadhātusaccasaṅkhāraanusayayamakesu vijjamānesupi padhānavasena ādivasena ca ‘‘mūlayamaka’’nti vacanaṁ viya, terasasaṅghādisesadveaniyatatiṁsanissaggiyesu vijjamānesupi padhānavasena ādivasena ca ‘‘pārājikakaṇḍo’’ti vacanaṁ viya ca idhāpi padhānavasena ādivasena ca vuttanti daṭṭhabbaṁ.",
  "atk-s0510a1:33": "‘‘Sammāsambuddhāpadānānī’’ti vattabbe ‘‘vaṇṇāgamo…pe… pañcavidhaṁ nirutta’’nti niruttinayena vā ‘‘tesu vuddhilopāgamavikāraviparītādesā cā’’ti suttena vā tatiyatthavācakassa sammātinipātapadassa, sayaṁsaddatthavācakassa sa-ntiupasaggapadassa ca lopaṁ katvā kitantavācībuddhasaddameva gahetvā gāthābandhasukhatthaṁ ‘‘buddhāpadānānī’’ti vuttaṁ. Tasmā sammāsambuddhāpadānānīti attho.",
  "atk-s0510a1:34": "Iti visuddhajanavilāsiniyā apadāna-aṭṭhakathāya",
  "atk-s0510a1:35": "Abbhantaranidānavaṇṇanā niṭṭhitā.",
  "atk-s0510a1:36": "1. Buddhaapadānavaṇṇanā",
  "atk-s0510a1:37": "Idāni abbhantaranidānānantaraṁ apadānaṭṭhakathaṁ kathetukāmo –",
  "atk-s0510a1:38": "‘‘Sapadānaṁ apadānaṁ, vicitranayadesanaṁ;",
  "atk-s0510a1:39": "Yaṁ khuddakanikāyasmiṁ, saṅgāyiṁsu mahesayo;",
  "atk-s0510a1:40": "Tassa dāni anuppatto, atthasaṁvaṇṇanākkamo’’ti.",
  "atk-s0510a1:41": "Tattha yaṁ apadānaṁ tāva ‘‘sakalaṁ buddhavacanaṁ ekavimuttirasa’’nti vuttattā ekarase saṅgahaṁ gacchati, dhammavinayavasena dvidhāsaṅgahe dhamme saṅgahaṁ gacchati, paṭhamamajjhimapacchimabuddhavacanesu majjhimabuddhavacane saṅgahaṁ gacchati, vinayābhidhammasuttantapiṭakesu suttantapiṭake saṅgahaṁ gacchati, dīghanikāyamajjhimasaṁyuttaaṅguttarakhuddakanikāyesu pañcasu khuddakanikāye saṅgahaṁ gacchati, suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu gāthāya saṅgahitaṁ.",
  "atk-s0510a1:42": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0510a1:43": "Caturāsītisahassāni, yeme dhammā pavattino’’ti. –",
  "atk-s0510a1:44": "Evaṁ vuttacaturāsītisahassadhammakkhandhesu katipayadhammakkhandhasaṅgahitaṁ hotīti.",
  "atk-s0510a1:45": "Idāni taṁ apadānaṁ dassento ‘‘tiṁsapāramisampuṇṇā, dhammarājā asaṅkhiyā’’ti āha. Tattha dasapāramitāva pacchimamajjhimukkaṭṭhavasena dasapāramīdasaupapāramīdasaparamatthapāramīnaṁ vasena samattiṁsapāramī. Tāhi saṁsuṭṭhu puṇṇā sampuṇṇā samannāgatā samaṅgībhūtā ajjhāpannā saṁyuttāti tiṁsapāramisampuṇṇā. Sakalalokattayavāsine sattanikāye mettākaruṇāmuditāupekkhāsaṅkhātāhi catūhi brahmavihārasamāpattīhi vā phalasamāpattivihārena vā ekacittabhāvena attano ca kāye rañjenti allīyāpentīti rājāno, dhammena rājāno dhammarājā, itthambhūtā buddhā. Dasasataṁ sahassaṁ dasasahassaṁ satasahassaṁ dasasatasahassaṁ koṭi pakoṭi koṭippakoṭi nahutaṁ ninnahutaṁ akkhobhiṇi bindu abbudaṁ nirabbudaṁ ahahaṁ ababaṁ aṭaṭaṁ sogandhikaṁ uppalaṁ kumudaṁ puṇḍarikaṁ padumaṁ kathānaṁ mahākathānaṁ asaṅkhyeyyānaṁ vasena asaṅkhiyā saṅkhārahitā dhammarājāno atītā vigatā niruddhā abbhatthaṁ gatāti adhippāyo.",
  "atk-s0510a1:46": "6. Tesu atītabuddhesu katādhikārañca attanā bodhisattabhūtena cakkavattiraññā hutvā katasambhārañca ānandattherena puṭṭho bhagavā ‘‘sambodhiṁ buddhaseṭṭhāna’’ntiādimāha. Bho ānanda, mama apadānaṁ suṇohīti adhippāyo. Ānanda, ahaṁ pubbe bodhisambhārapūraṇakāle cakkavattirājā hutvā seṭṭhānaṁ pasaṭṭhānaṁ paṭividdhacatusaccānaṁ buddhānaṁ sambodhiṁ catusaccamaggañāṇaṁ sabbaññutaññāṇaṁ vā sirasā abhivādayeti sambandho . Sasaṅghe sāvakasaṅghasahite lokanāyake lokajeṭṭhe buddhe dasahi aṅgulīhi ubhohi hatthapuṭehi namassitvā vanditvā sirasā sīsena abhivādaye ādarena thomanaṁ katvā paṇāmaṁ karomīti attho.",
  "atk-s0510a1:47": "7.Yāvatā buddhakhettesūti dasasahassacakkavāḷesu buddhakhettesu, ākāsaṭṭhā ākāsagatā, bhūmaṭṭhā bhūmitalagatā, veḷuriyādayo satta ratanā asaṅkhiyā saṅkhārahitā, yāvatā yattakā, vijjanti. Tāni sabbāni manasā cittena samāhare, saṁ suṭṭhu cittena adhiṭṭhahitvā āharissāmīti attho, mama pāsādassa sāmantā rāsiṁ karomīti attho.",
  "atk-s0510a1:48": "8.Tattha rūpiyabhūmiyanti tasmiṁ anekabhūmimhi pāsāde rūpiyamayaṁ rajatamayaṁ bhūmiṁ nimmitanti attho. Ahaṁ ratanamayaṁ sattahi ratanehi nimmitaṁ anekasatabhūmikaṁ pāsādaṁ ubbiddhaṁ uggataṁ nabhamuggataṁ ākāse jotamānaṁ māpayinti attho.",
  "atk-s0510a1:49": "9. Tameva pāsādaṁ vaṇṇento ‘‘vicittathambha’’ntyādimāha. Vicittehi anekehi masāragallādivaṇṇehi thambhehi ussāpitaṁ sukataṁ suṭṭhu kataṁ lakkhaṇayuttaṁ ārohapariṇāhavasena suṭṭhu vibhattaṁ anekakoṭisatagghanatoraṇanimmitattā mahārahaṁ. Punapi kiṁ visiṭṭhaṁ? Kanakamayasaṅghāṭaṁ suvaṇṇehi katatulāsaṅghāṭavalayehi yuttaṁ, tattha ussāpitakontehi ca chattehi ca maṇḍitaṁ sobhitaṁ pāsādanti sambandho.",
  "atk-s0510a1:50": "10. Punapi pāsādasseva sobhaṁ vaṇṇento ‘‘paṭhamā veḷuriyā bhūmī’’tyādimāha. Tassa anekasatabhūmipāsādassa subhā iṭṭhā kantā manāpā abbhasamā valāhakapaṭalasadisā vimalā nimmalā veḷuriyamaṇimayā nīlavaṇṇā paṭhamā bhūmi ahosīti attho. Jalajanaḷinapadumehi ākiṇṇā samaṅgībhūtā varāya uttamāya kañcanabhūmiyā suvaṇṇabhūmiyāva sobhatīti attho.",
  "atk-s0510a1:51": "11. Tasseva pāsādassa kāci bhūmi pavāḷaṁsā pavāḷakoṭṭhāsā pavāḷavaṇṇā, kāci bhūmi lohitakā lohitavaṇṇā, kāci bhūmi subhā manoharā indagopakavaṇṇābhā rasmiyo niccharamānā, kāci bhūmi dasa disā obhāsatīti attho.",
  "atk-s0510a1:52": "12. Tasmiṁyeva pāsāde niyyūhā niggatapamukhasālā ca suvibhattā suṭṭhu vibhattā koṭṭhāsato visuṁ visuṁ katā sīhapañjarā sīhadvārā ca. Caturo vedikāti catūhi vedikāvalayehi jālakavāṭehi ca manoramā manaallīyanakā gandhāveḷā gandhadāmā ca olambantīti attho.",
  "atk-s0510a1:53": "13. Tasmiṁyeva pāsāde sattaratanabhūsitā sattaratanehi sobhitā kūṭāgārā. Kiṁ bhūtā? Nīlā nīlavaṇṇā, pītā pītavaṇṇā suvaṇṇavaṇṇā, lohitakā lohitakavaṇṇā rattavaṇṇā, odātā odātavaṇṇā setavaṇṇā, suddhakāḷakā amissakāḷavaṇṇā, kūṭāgāravarūpetā kūṭāgāravarehi kaṇṇikakūṭāgāravarehi upeto samannāgato so pāsādoti attho.",
  "atk-s0510a1:54": "14. Tasmiṁyeva pāsāde olokamayā uddhammukhā padumā supupphitā padumā sobhanti, sīhabyagghādīhi vāḷamigagaṇehi ca haṁsakoñcamayūrādipakkhisamūhehi ca sobhito so pāsādoti attho. Atiucco hutvā nabhamuggatattā nakkhattatārakāhi ākiṇṇo candasūrehi candasūriyarūpehi ca maṇḍito so pāsādoti attho.",
  "atk-s0510a1:55": "15. So eva cakkavattissa pāsādo hemajālena suvaṇṇajālena sañchannā, soṇṇakiṅkaṇikāyuto suvaṇṇakiṅkaṇikajālehi yuto samannāgatoti attho. Manoramā manallīyanakā soṇṇamālā suvaṇṇapupphapantiyo vātavegena vātappahārena kūjanti saddaṁ karontīti attho.",
  "atk-s0510a1:56": "16.Mañjeṭṭhakaṁ mañjiṭṭhavaṇṇaṁ, lohitakaṁ lohitavaṇṇaṁ, pītakaṁ pītavaṇṇaṁ, haripiñjaraṁ jambonadasuvaṇṇavaṇṇaṁ pañjaravaṇṇañca dhajaṁ nānāraṅgehi anekehi vaṇṇehi, sampītaṁ rañjitaṁ dhajaṁ, ussitaṁ tasmiṁ pāsāde ussāpitaṁ. Dhajamālinīti liṅgavipallāsavasena vuttaṁ, dhajamālāyutto so pāsādoti attho.",
  "atk-s0510a1:57": "17. Tasmiṁ pāsāde attharaṇādayo vaṇṇento ‘‘na naṁ bahū’’tyādimāha. Tattha naṁ pāsādaṁ bahūhi avijjamānaṁ nāma natthīti attho, nānāsayanavicittā anekehi attharaṇehi vicittā sobhitā mañcapīṭhādisayanā anekasatā anekasatasaṅkhyā, kiṁ bhūtā? Phalikā phalikamaṇimayā phalikāhi katā, rajatāmayā rajatehi katā, maṇimayā nīlamaṇīhi katā, lohitaṅgā rattajātimaṇīhi katā, masāragallamayā kabaravaṇṇamaṇīhi katā, saṇhakāsikasanthatā saṇhehi sukhumehi kāsikavatthehi atthatā.",
  "atk-s0510a1:58": "18.Pāvurāti pāvuraṇā. Kīdisā? Kambalā lomasuttehi katā, dukūlā dukūlapaṭehi katā, cīnā cīnapaṭehi katā, pattuṇṇā pattuṇṇadese jātapaṭehi katā, paṇḍu paṇḍuvaṇṇā, vicittattharaṇaṁ anekehi attharaṇehi pāvuraṇehi ca vicittaṁ, sabbaṁ sayanaṁ, manasā cittena, ahaṁ paññapesinti attho.",
  "atk-s0510a1:59": "19. Tadeva pāsādaṁ vaṇṇento ‘‘tāsu tāsveva bhūmīsū’’tiādimāha. Tattha ratanakūṭalaṅkatanti ratanamayakūṭehi ratanakaṇṇikāhi alaṅkataṁ sobhitanti attho. Maṇiverocanā ukkāti verocanamaṇīhi rattamaṇīhi katā, ukkā daṇḍapadīpā. Dhārayantā sutiṭṭhareti ākāse suṭṭhu dhārayantā gaṇhantā anekasatajanā suṭṭhu tiṭṭhantīti attho.",
  "atk-s0510a1:60": "20. Puna tadeva pāsādaṁ vaṇṇento ‘‘sobhanti esikāthambhā’’tiādimāha. Tattha esikāthambhā nāma nagaradvāre sobhanatthāya nikhātā thambhā, subhā iṭṭhā, kañcanatoraṇā suvaṇṇamayā, jambonadā jambonadasuvaṇṇamayā ca, sāramayā khadirarukkhasāramayā ca rajatamayā ca toraṇā sobhanti, esikā ca toraṇā ca taṁ pāsādaṁ sobhayantīti attho.",
  "atk-s0510a1:61": "21. Tasmiṁ pāsāde suvibhattā anekā sandhī kavāṭehi ca aggaḷehi ca cittitā sobhitā sandhiparikkhepā sobhayantīti attho, ubhatoti tassa pāsādassa ubhosu passesu, puṇṇaghaṭā anekehi padumehi anekehi ca uppalehi, saṁyutā puṇṇā taṁ pāsādaṁ sobhayantīti attho.",
  "atk-s0510a1:62": "22-23. Evaṁ pāsādassa sobhaṁ vaṇṇetvā ratanamayaṁ pāsādañca sakkārasammānañca pakāsento ‘‘atīte sabbabuddhe cā’’tiādimāha. Tattha atīteti atikkante vigate kāle jāte bhūte, sasaṅghe sāvakasamūhasahite, sabbe lokanāyake buddhe sabhāvena pakativaṇṇena rūpena saṇṭhānena ca, sasāvake sāvakasahite, buddhe nimminitvā yena dvārena pāsādo pavisitabbo hoti , tena dvārena pavisitvā sasāvakā sabbe buddhā sabbasoṇṇamaye sakalasuvaṇṇamaye, pīṭhe nisinnā ariyamaṇḍalā ariyasamūhā ahesunti attho.",
  "atk-s0510a1:63": "24-25.Etarahi vattamāne kāle anuttarā uttaravirahitā ye ca buddhāatthi saṁvijjanti, te ca paccekabuddhe anekasate sayambhū sayameva bhūte aññācariyarahite, aparājite khandhakilesābhisaṅkhāramaccudevaputtamārehi aparājite, jayamāpanne santappesinti attho. Bhavanaṁ mayhaṁ pāsādaṁ atītakāle ca vattamānakāle ca, sabbe buddhā samāruhuṁ saṁ suṭṭhu āruhiṁsūti attho.",
  "atk-s0510a1:64": "26.Ye dibbā divi bhavā dibbā devaloke jātā, ye ca bahū kapparukkhā atthi. Ye ca mānusā manusse jātā ye ca bahū kapparukkhā atthi, tato sabbaṁ dussaṁ samāhantvā saṁ suṭṭhu āharitvā tecīvarāni kāretvā te paccekabuddhe ticīvarehi acchādemīti sambandho.",
  "atk-s0510a1:65": "27. Evaṁ ticīvarehi acchādetvā pārupāpetvā tesaṁ nisinnānaṁ paccekabuddhānaṁ sampannaṁ madhuraṁ khajjaṁ khāditabbaṁ pūvādi kiñci, madhuraṁ bhojjaṁ bhuñjitabbaṁ āhārañca, madhuraṁ sāyanīyaṁ lehanīyañca, sampannaṁ madhuraṁ pivitabbaṁ aṭṭhapānañca, bhojanaṁ bhuñjitabbaṁ āhārañca, subhe sundare maṇimaye selamaye patte saṁ suṭṭhu pūretvā adāsiṁ paṭiggahāpesinti attho.",
  "atk-s0510a1:66": "28.Sabbe te ariyamaṇḍalā sabbe te ariyasamūhā, dibbacakkhu samā hutvā maṭṭhāti dibbacakkhusamaṅgino hutvā maṭṭhā kilesehi rahitattā siliṭṭhā sobhamānā cīvarasaṁyutā ticīvarehi samaṅgībhūtā madhurasakkharāhi ca telena ca madhuphāṇitehi ca paramannena uttamena annena ca mayā tappitā appitā paripūritā ahesunti attho.",
  "atk-s0510a1:67": "29. Te evaṁ santappitā ariyamaṇḍalā ratanagabbhaṁ sattahi ratanehi nimmitagabbhaṁ gehaṁ, pavisitvā guhāsayā guhāyaṁ sayamānā, kesarīva kesarasīhā iva, mahārahamhi sayane anagghe mañce, sīhaseyyamakappayuṁ yathā sīho migarājā dakkhiṇapassena sayanto pāde pādaṁ accādhāya dakkhiṇahatthaṁ sīsūpadhānaṁ katvā vāmahatthaṁ ujukaṁ ṭhapetvā vāladhiṁ antarasatthiyaṁ katvā niccalo sayati, evaṁ seyyaṁ kappayuṁ kariṁsūti attho.",
  "atk-s0510a1:68": "30. Te evaṁ sīhaseyyaṁ kappetvā sampajānā satisampajaññasampannā. Samuṭṭhāya saṁ suṭṭhu uṭṭhahitvā sayane pallaṅkamābhujuṁ ūrubaddhāsanaṁ kariṁsūti attho.",
  "atk-s0510a1:69": "31.Gocaraṁsabbabuddhānanti sabbesaṁ atītānāgatānaṁ buddhānaṁ gocaraṁ ārammaṇabhūtaṁ jhānaratisamappitā jhānaratiyā saṁ suṭṭhu appitā samaṅgībhūtā ahesunti attho, aññe dhammāni desentīti tesu paccekabuddhesu aññe ekacce dhamme desenti, aññe ekacce iddhiyā paṭhamādijjhānakīḷāya kīḷanti ramanti.",
  "atk-s0510a1:70": "32.Aññe ekacce abhiññā pañca abhiññāyo vasibhāvitā vasīkariṁsu, pañcasu abhiññāsu āvajjanasamāpajjanavuṭṭhānaadhiṭṭhānapaccavekkhaṇasaṅkhātāhi pañcavasitāhi vasībhāvaṁ itā gatā pattā abhiññāyo , appenti samāpajjanti. Aññe ekacce anekasahassiyo vikubbanāni ekopi hutvā bahudhā hoti, bahudhāpi hutvā eko hotīti evamādīni iddhivikubbanāni vikubbanti karontīti attho.",
  "atk-s0510a1:71": "33.Buddhāpi buddheti evaṁ sannipatitesu paccekabuddhesu sabbaññutaññāṇassa visayaṁ ārammaṇabhūtaṁ pañhaṁ buddhā buddhe pucchantīti attho. Te buddhā atthagambhīratāya gambhīraṁ nipuṇaṁ sukhumaṁ, ṭhānaṁ kāraṇaṁ, paññāya vinibujjhare visesena niravasesato bujjhanti.",
  "atk-s0510a1:72": "34. Tadā mama pāsāde sannipatitā sāvakāpi buddhe pañhaṁ pucchanti, buddhā sāvake sisse pañhaṁ pucchanti, te buddhā ca sāvakā ca aññamaññaṁ pañhaṁ pucchitvā aññamaññaṁ byākaronti vissajjenti.",
  "atk-s0510a1:73": "35. Puna te sabbe ekato dassento ‘‘buddhā paccekabuddhā cā’’tiādimāha. Tattha buddhā sammāsambuddhā, paccekabuddhā ca sāvakā ca sissā paricārakā nissitakā ete sabbe, sakāya sakāya ratiyā ramamānā sallīnā mama pāsāde abhiramantīti attho.",
  "atk-s0510a1:74": "36. Evaṁ tasmiṁ vejayantapāsāde paccekabuddhānaṁ ācārasampattiṁ dassetvā idāni attano ānubhāvaṁ dassento so tilokavijayo cakkavattirājā ‘‘chattā tiṭṭhantu ratanā’’tiādimāha. Tattha ratanā sattaratanamayā, chattā kañcanāveḷapantikā suvaṇṇajālehi olambitā tiṭṭhantu. Muttājālaparikkhittā muttājālehi parivāritā, sabbe chattā mama matthake muddhani, dhārentūti cintitamatteyeva chattā pātubhūtā hontīti attho.",
  "atk-s0510a1:75": "37.Soṇṇatārakacittitā suvaṇṇatārakāhi daddallamānā celavitānā bhavantu nibbattantu . Vicittā anekavaṇṇā, malyavitatā pupphapatthaṭā, sabbe anekavitānā, matthake nisīdanaṭṭhānassa uparibhāge dhārentūti attho.",
  "atk-s0510a1:76": "38-40.Malyadāmehi anekasugandhapupphadāmehi vitatā parikiṇṇā, gandhadāmehi candanakuṅkumatagarādisugandhadāmehi, sobhitā pokkharaṇīti sambandho . Dussadāmehi pattuṇṇacīnādianagghadussadāmehi, parikiṇṇā sattaratanadāmehi bhūsitā alaṅkatā pokkharaṇī, pupphābhikiṇṇā campakasaḷalasogandhikādisugandhapupphehi abhikiṇṇā suṭṭhu vicittā sobhitā. Punarapi kiṁ bhūtā pokkharaṇī? Surabhigandhasugandhehi bhūsitā vāsitā. Samantato gandhapañcaṅgulalaṅkatā pañcahi aṅgulehi limpitagandhehi alaṅkatā, hemacchadanachāditā suvaṇṇachadanehi suvaṇṇavitānehi chāditā, pāsādassa cātuddisā pokkharaṇiyo padumehi ca uppalehi ca suṭṭhu santhatā patthaṭā suvaṇṇarūpe suvaṇṇavaṇṇā, khāyantu, padmareṇurajuggatā padumareṇūhi dhūlīhi ca ākiṇṇā pokkharaṇiyo sobhantūti attho.",
  "atk-s0510a1:77": "41. Mama vejayantapāsādassa samantato pādapā campakādayo rukkhā sabbe pupphantu ete puppharukkhā. Sayameva pupphā muñcitvā vigaḷitvā gantvā bhavanaṁ okiruṁ, okiṇṇā pāsādassa upari karontūti attho.",
  "atk-s0510a1:78": "42.Tattha tasmiṁ mama vejayantapāsāde sikhino mayūrā naccantū, dibbahaṁsā devatāhaṁsā, pakūjare saddaṁ karontu, karavīkā ca madhurasaddā kokilā gāyantu gītavākyaṁ karontu, apare anuttā ca dijasaṅghā pakkhino samūhā pāsādassa samantato madhuraravaṁ ravantūti attho.",
  "atk-s0510a1:79": "43.Pāsādassa samantako sabbā ātatavitatādayo bheriyo vajjantu haññantu, sabbā tā anekatantiyo vīṇā rasantu saddaṁ karontu, sabbā anekappakārā saṅgītiyo pāsādassa samantato vattantu pavattantu gāyantūti attho.",
  "atk-s0510a1:80": "44-5.Yāvatā yattake ṭhāne buddhakhettamhi dasasahassicakkavāḷe tato pare cakkavāḷe, jotisampannā pabhāsampannā acchinnā mahantā samantato ratanāmayā sattahi ratanehi katā khacitā soṇṇapallaṅkā suvaṇṇapallaṅkā tiṭṭhantu, pāsādassa samantato dīparukkhā padīpadhāraṇā telarukkhā jalantu, padīpehi pajjalantu, dasasahassiparamparā dasasahassīnaṁ paramparā dasasahassiyo ekapajjotā ekapadīpā viya bhavantu ujjotantūti attho.",
  "atk-s0510a1:81": "46. Naccagītesu chekā gaṇikā naccitthiyo ca lāsikā mukhena saddakārikā ca pāsādassa samantato naccantu, accharāgaṇā devitthisamūhā naccantu, nānāraṅgā anekavaṇṇā nānāraṅgamaṇḍalā pāsādassa samantato naccantu, padissantu pākaṭā hontūti attho.",
  "atk-s0510a1:82": "47. Tadā ahaṁ tilokavijayo nāma cakkavattirājā hutvā sakalacakkavāḷe dumagge rukkhagge pabbatagge himavantacakkavāḷapabbatādīnaṁ agge sinerūpabbatamuddhani ca sabbaṭṭhānesu vicittaṁ anekavaṇṇavicittaṁ pañcavaṇṇikaṁ nīlapītādipañcavaṇṇaṁ sabbaṁ dhajaṁ ussāpemīti attho.",
  "atk-s0510a1:83": "48.Narā lokantarā narā ca nāgalokato nāgā ca devalokato gandhabbā ca devā ca sabbe upentu upagacchantu, te narādayo namassantā mama namakkāraṁ karontā pañjalikā katahatthapuṭā mama vejayantaṁ pāsādaṁ parivārayunti attho.",
  "atk-s0510a1:84": "49. Evaṁ so tilokavijayo cakkavattirājā pāsādassa ca attano ca ānubhāvaṁ vaṇṇetvā idāni attanā sampattikatapuññaphalaṁ samādapento ‘‘yaṁ kiñci kusalaṁ kamma’’ntiādimāha. Yaṁ kiñci kusalakammasaṅkhātaṁ kiriyaṁ kattabbaṁ atthi, taṁ sabbaṁ mama mayā kāyena vā vācāya vā manasā vā tīhi dvārehi kataṁ tidase sukataṁ suṭṭhu kataṁ, tāvatiṁsabhavane uppajjanārahaṁ katanti attho.",
  "atk-s0510a1:85": "50. Puna samādapento ‘‘ye sattā saññino’’tiādimāha. Tattha ye sattā manussā vā devā vā brahmāno vā saññino saññāsahitā atthi, ye ca sattā asaññino saññārahitā asaññā sattā santi, te sabbe sattā mayhaṁ mayā kataṁ puññaphalaṁ, bhāgī bhavantu puññavantā hontūti attho.",
  "atk-s0510a1:86": "51. Punapi samādapento bodhisatto ‘‘yesaṁ kata’’ntiādimāha. Mayā kataṁ puññaṁ yehi naranāgagandhabbadevehi suviditaṁ ñātaṁ, tesaṁ mayā dinnaṁ puññaphalaṁ, tasmiṁ mayā kate puññe dinnabhāvaṁ ye narādayo na jānanti, devā gantvā tesaṁ taṁ nivedayuṁ ārocayunti attho.",
  "atk-s0510a1:87": "52.Sabbalokamhiye sattā āhāranissitā jīvanti, te sabbe sattā manuññaṁ bhojanaṁ sabbaṁ mama cetasā mama cittena labhantu, mama puññiddhiyā labhantūti attho.",
  "atk-s0510a1:88": "53.Manasā pasannena cittena yaṁ dānaṁ mayā dinnaṁ tasmiṁ dāne cittena pasādaṁ āvahiṁ uppādesiṁ. Sabbasambuddhā ca paccekā paṭiekkā jinasāvakā ca mayā cakkavattiraññā pūjitā.",
  "atk-s0510a1:89": "54.Sukatena tena kammena saddahitvā katena kusalakammena, cetanāpaṇidhīhi ca cittena katapatthanāhi ca, mānusaṁ dehaṁ manussasarīraṁ, jahitvā chaḍḍetvā, ahaṁ tāvatiṁsaṁ devalokaṁ agacchiṁ agamāsiṁ, suttappabuddho viya tattha uppajjinti attho.",
  "atk-s0510a1:90": "55. Tato tilokavijayo cakkavattirājā kālaṅkato, tato paṭṭhāya āgate duve bhave dve jātiyo pajānāmi devatte devattabhāve mānuse manussattabhāve ca, tato jātidvayato aññaṁ gatiṁ aññaṁ upapattiṁ na jānāmi na passāmi, manasā cittena patthanāphalaṁ patthitapatthanāphalanti attho.",
  "atk-s0510a1:91": "56.Devānaṁ adhiko homīti yadi devesu jāto, āyuvaṇṇabalatejehi devānaṁ adhiko jeṭṭho seṭṭho ahosinti attho. Yadi manussesu jāto, manujādhipo manussānaṁ adhipati issaro bhavāmi, tathā rājabhūto abhirūpena rūpasampattiyā ca lakkhaṇena ārohapariṇāhādilakkhaṇena ca sampanno sampuṇṇo uppannuppannabhave paññāya paramatthajānanapaññāya asamo samarahito, mayā sadiso koci natthīti attho.",
  "atk-s0510a1:92": "57. Mayā katapuññasambhārena puññaphalena uppannuppannabhave seṭṭhaṁ pasaṭṭhaṁ madhuraṁ vividhaṁ anekappakāraṁ bhojanañca anappakaṁ bahusattaratanañca vividhāni, anekappakārāni pattuṇṇakoseyyādivatthāni ca nabhā ākāsato maṁ mama santikaṁ khippaṁ sīghaṁ upenti upagacchanti.",
  "atk-s0510a1:93": "58-66.Pathabyā pathaviyā pabbate ca ākāse ca udake ca vane ca yaṁ yaṁ yattha yattha hatthaṁ pasāremi nikkhipāmi, tato tato dibbā bhakkhā dibbā āhārā maṁ mama santikaṁ upenti upagacchanti, pātubhavantīti attho. Tathā yathākkamaṁ sabbe ratanā. Sabbe candanādayo gandhā. Sabbe yānā vāhanā. Sabbe campakanāgapunnāgādayo mālā pupphā. Sabbe alaṅkārā ābharaṇā. Sabbā dibbakaññā. Sabbe madhusakkharā. Sabbe pūpādayo khajjā khāditabbā maṁ mama santikaṁ upenti upagacchanti.",
  "atk-s0510a1:94": "67-68.Sambodhivarapattiyāti uttamacatumaggañāṇapattiyā pāpuṇanatthāya. Mayā yaṁ uttamadānaṁ kataṁ pūritaṁ, tena uttamadānena selasaṅkhātaṁ pabbataṁ sakalaṁ ekaninnādaṁ karonto bahalaṁ giraṁ puthulaṁ ghosaṁ gajjento, sadevakaṁ lokaṁ sakalaṁ manussadevalokaṁ hāsayanto somanassappattaṁ karonto loke sakalalokattaye vivaṭṭacchado buddho ahaṁ bhavāmīti attho.",
  "atk-s0510a1:95": "69.Disā dasavidhā loketi cakkavāḷaloke dasavidhā dasakoṭṭhāsā disā honti, tattha koṭṭhāse yāyato yāyantassa gacchantassa antakaṁ natthīti attho, cakkavattikāle tasmiṁ mayā gatagataṭṭhāne disābhāge vā buddhakhettā buddhavisayā asaṅkhiyā saṅkhārahitā.",
  "atk-s0510a1:96": "70.Pabhā pakittitāti tadā cakkavattirājakāle mayhaṁ pabhā cakkaratanamaṇiratanādīnaṁ pabhā ālokā yamakā yugaḷayugaḷā hutvā raṁsivāhanā raṁsiṁ muñcamānā pakittitā pākaṭā, etthantare dasasahassicakkavāḷantare raṁsijālaṁ raṁsisamūhaṁ, āloko vipulo bahutaro bhave ahosīti attho.",
  "atk-s0510a1:97": "71.Ettake lokadhātumhīti dasasahassicakkavāḷesu sabbe janā maṁ passantu dakkhantūti attho. Sabbe devā yāva brahmanivesanā yāva brahmalokā maṁ anuvattantu anukūlā bhavantu.",
  "atk-s0510a1:98": "72.Visiṭṭhamadhunādenāti visaṭṭhena madhurena nādena, amatabherimāhaninti amatabheriṁ devadundubhiṁ pahariṁ, etthantare etasmiṁ dasasahassicakkavāḷabbhantare sabbe janā mana madhuraṁ giraṁ saddaṁ suṇantu manasi karontu.",
  "atk-s0510a1:99": "73.Dhammameghena vassante dhammadesanāmayena nādena tabbohāraparamatthagambhīramadhurasukhumatthavasse vassante vassamāne sammāsambuddhānubhāvena sabbe bhikkhubhikkhunīādayo anāsavā nikkilesā hontu bhavantu. Yettha pacchimakā sattāti ettha etesu rāsibhūtesu catūsu parisasattesu ye sattā pacchimakā guṇavasena heṭṭhimakā, te sabbe sotāpannā bhavantūti adhippāyo.",
  "atk-s0510a1:100": "74. Tadā tilokavijayacakkavattirājakāle dātabbakaṁ dātabbayuttakaṁ, dānaṁ katvā, asesato nissesena, sīlaṁ sīlapāramiṁ, pūretvā nekkhamme nekkhammapāramitāya, pāramiṁ koṭiṁ patvā, uttamaṁ sambodhiṁ catumaggañāṇaṁ, patto bhavāmi bhaveyyaṁ.",
  "atk-s0510a1:101": "75.Paṇḍite paññavante medhāvino paripucchitvā ‘‘kiṁ, bhante, kattabbaṁ? Kiṁ na kattabbaṁ? Kiṁ kusalaṁ? Kiṁ akusalaṁ? Kiṁ katvā saggamokkhadvayassa bhāgī hotī’’ti pucchitvā, evaṁ paññāpāramiṁ pūretvāti attho. Katvā vīriyamuttamanti uttamaṁ seṭṭhaṁ ṭhānanisajjādīsu avicchinnaṁ vīriyaṁ katvā, vīriyapāramiṁ pūretvāti attho. Sakalaviruddhajanehi kataanādarādhivāsanākhantiyā pāramiṁ koṭiṁ gantvā khantipāramiṁ pūretvā uttamaṁ sambodhiṁ uttamaṁ sambuddhattaṁ patto bhavāmi bhaveyyaṁ.",
  "atk-s0510a1:102": "76.Katvā daḷhamadhiṭṭhānanti ‘‘mama sarīrajīvitesu vinassantesupi puññakammato na viramissāmī’’ti acalavasena daḷhaṁ adhiṭṭhānapāramiṁ katvā ‘‘sīse chijjamānepi musāvādaṁ na kathessāmī’’ti saccapāramitāya koṭiṁ pūriya pūretvā ‘‘sabbe sattā sukhī averā’’tiādinā mettāpāramitāya koṭiṁ patvā uttamaṁ sambodhiṁ pattoti attho.",
  "atk-s0510a1:103": "77. Sajīvakājīvakavatthūnaṁ lābhe ca tesaṁ alābhe ca kāyikacetasikasukhe ceva tathā dukkhe ca sādarajanehi kate, sammāne ceva omāne, ca sabbattha samako samānamānaso upekkhāpāramiṁ pūretvā uttamaṁ sambodhiṁ patto pāpuṇeyyanti attho.",
  "atk-s0510a1:104": "78.Kosajjaṁ kusītabhāvaṁ, bhayato bhayavasena ‘‘apāyadukkhabhāgī’’ti disvā ñatvā akosajjaṁ akusītabhāvaṁ alīnavuttiṁ, vīriyaṁ khemato khemavasena ‘‘nibbānagāmī’’ti disvā ñatvā āraddhavīriyā hotha bhavatha. Esā buddhānusāsanī esā buddhānaṁ anusiṭṭhi.",
  "atk-s0510a1:105": "79.Vivādaṁ bhayato disvāti vivādaṁ kalahaṁ bhayato disvā ‘‘apāyabhāgī’’ti disvā ñatvā avivādaṁ vivādato viramaṇaṁ ‘‘nibbānappattī’’ti, khemato disvā ñatvā samaggā ekaggacittā sakhilā siliṭṭhā mettāya dhuragatāya sobhamānā hothāti attho. Esā kathā mantanā udīraṇā buddhānaṁ anusāsanī ovādadānaṁ.",
  "atk-s0510a1:106": "80.Pamādaṁ ṭhānanisajjādīsu sativippavāsena viharaṇaṁ bhayato ‘‘nibbattanibbattaṭṭhānesu dukkhitadurūpaappannapānatādisaṁvattanakaṁ apāyādigamanañcā’’ti disvā ñatvā, appamādaṁ sabbakiriyāsu satiyā viharaṇaṁ, khemato vaḍḍhito ‘‘nibbānasampāpuṇana’’nti disvā paccakkhato ñatvā aṭṭhaṅgikaṁ maggaṁ sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhīti aṭṭhaavayavaṁ sammāsambodhiyā maggaṁ adhigamūpāyaṁ bhāvetha vaḍḍhetha manasi karotha, esā kathā bhāsanā udīraṇā buddhānusāsanī buddhānaṁ anusiṭṭhīti attho.",
  "atk-s0510a1:107": "81.Samāgatā bahū buddhāti anekasatasahassasaṅkhyā paccekabuddhā samāgatā rāsibhūtā, sabbaso sabbappakārena arahantā ca khīṇāsavā anekasatasahassā samāgatā rāsibhūtā. Tasmā te buddhe ca arahante ca vandamāne vandanārahe namassatha aṅgapaccaṅganamakkārena namassatha vandatha.",
  "atk-s0510a1:108": "82.Evaṁ iminā mayā vuttappakārena acintiyā cintetuṁ asakkuṇeyyā, buddhā, buddhadhammāti buddhehi desitā cattāro satipaṭṭhānā…pe… aṭṭhaṅgiko maggo, pañcakkhandhā, hetupaccayo ārammaṇapaccayotiādayo dhammā, buddhānaṁ vā sabhāvā acintiyā cintetuṁ asakkuṇeyyā, acintiye cintāvisayātikkante pasannānaṁ devamanussānaṁ vipāko devamanussasampattinibbānasampattisaṅkhāto cintetuṁ asakkuṇeyyo saṅkhyātikkanto hoti bhavati.",
  "atk-s0510a1:109": "Iti ettāvatā ca yathā addhānagāmino ‘‘maggaṁ no ācikkhā’’ti puṭṭhena ‘‘vāmaṁ muñcitvā dakkhiṇaṁ gaṇhathā’’ti vutte tena maggena gāmanigamarājadhānīsu kattabbakiccaṁ niṭṭhāpetvā puna muñcitena aparena vāmamaggena gatāpi gāmanigamādīsu kattabbakiccaṁ niṭṭhāpenti, evameva buddhāpadānaṁ kusalāpadānavasena niṭṭhāpetvā tadeva akusalāpadānavasena vitthāretuṁ idaṁ pañhakammaṁ –",
  "atk-s0510a1:110": "‘‘Dukkarañca abbhakkhānaṁ, abbhakkhānaṁ punāparaṁ;",
  "atk-s0510a1:111": "Abbhakkhānaṁ silāvedho, sakalikāpi ca vedanā.",
  "atk-s0510a1:112": "‘‘Nāḷāgiri sattacchedo, sīsadukkhaṁ yavakhādanaṁ;",
  "atk-s0510a1:113": "Piṭṭhidukkhamatīsāro, ime akusalakāraṇā’’ti.",
  "atk-s0510a1:114": "Attha paṭhamapañhe – dukkaranti chabbassāni dukkarakārikā. Atīte kassapasammāsambuddhakāle bodhisatto jotipālo nāma brāhmaṇamāṇavo hutvā nibbatto brāhmaṇajātivasena sāsane appasanno tassa bhagavato pilotikakammanissandena ‘‘kassapo bhagavā’’ti sutvā ‘‘kuto muṇḍakassa samaṇassa bodhi, bodhi paramadullabhā’’ti āha. So tena kammanissandena anekajātisatesu narakādidukkhamanubhavitvā tasseva bhagavato anantaraṁ teneva laddhabyākaraṇena kammena jātisaṁsāraṁ khepetvā pariyosāne vessantarattabhāvaṁ patvā tato cuto tusitabhavane nibbatto. Devatāyācanena tato cavitvā sakyakule nibbatto ñāṇassa paripākattā sakalajambudīparajjaṁ pahāya anomānadītīre sunisitenāsinā samakuṭakesakalāpaṁ chinditvā brahmunā ānīte iddhimaye kappassa saṇṭhānakāle padumagabbhe nibbatte aṭṭha parikkhāre paṭiggahetvā pabbajitvā bodhiñāṇadassanassa tāva aparipakkattā buddhabhāvāya maggāmaggaṁ ajānitvā chabbassāni uruvelajanapade ekāhāraekālopaekapuggalaekamaggaekāsanabhojanavasena aṭṭhicammanahārusesaṁ nimmaṁsarudhirapetarūpasadisasarīro padhānasutte (su. ni. 427 ādayo) vuttanayeneva padhānaṁ mahāvīriyaṁ dukkarakārikaṁ akāsi. So imaṁ dukkarakārikaṁ ‘‘sambodhiyā maggaṁ na hotī’’ti cintetvā gāmanigamarājadhānīsu paṇītāhāraṁ paribhuñjitvā pīṇindriyo paripuṇṇadvattiṁsamahāpurisalakkhaṇo kamena bodhimaṇḍamupagantvā pañca māre jinitvā buddho jātoti.",
  "atk-s0510a1:115": "‘‘Avacāhaṁ jotipālo, sugataṁ kassapaṁ tadā;",
  "atk-s0510a1:116": "Kuto nu bodhi muṇḍassa, bodhi paramadullabhā.",
  "atk-s0510a1:117": "‘‘Tena kammavipākena, acariṁ dukkaraṁ bahuṁ;",
  "atk-s0510a1:118": "Chabbassānuruvelāyaṁ, tato bodhimapāpuṇiṁ.",
  "atk-s0510a1:119": "‘‘Nāhaṁ etena maggena, pāpuṇiṁ bodhimuttamaṁ;",
  "atk-s0510a1:120": "Kummaggena gavesissaṁ, pubbakammena vārito.",
  "atk-s0510a1:121": "‘‘Puññapāpaparikkhīṇo, sabbasantāpavajjito;",
  "atk-s0510a1:122": "Asoko anupāyāso, nibbāyissamanāsavo’’ti. (apa. thera 1.39.92-95);",
  "atk-s0510a1:123": "Dutiyapañhe – abbhakkhānanti abhi akkhānaṁ paribhāsanaṁ. Atīte kira bodhisatto suddakule jāto apākaṭo appasiddho munāḷi nāma dhutto hutvā paṭivasati. Tadā mahiddhiko mahānubhāvo surabhi nāma paccekabuddho kenaci karaṇīyena tassa samīpaṭṭhānaṁ pāpuṇi. So taṁ disvāva ‘‘dussīlo pāpadhammo ayaṁ samaṇo’’tiādinā abbhācikkhi. So tena akusalanissandena narakādīsu anekavassasahassāni dukkhamanubhavitvā imasmiṁ pacchimattabhāve yadā titthiyā paṭhamataraṁ bhagavato tusitabhavane vasanasamaye ca pākaṭā hutvā sakalajanaṁ vañcetvā dvāsaṭṭhidiṭṭhiyo dīpetvā vicaranti, tadā tusitapurā cavitvā sakyarājakule nibbattitvā kamena buddho jāto. Titthiyā sūriyuggamane khajjopanakā viya vihatalābhasakkārā bhagavati āghātaṁ bandhitvā vicaranti. Tasmiṁ samaye rājagahaseṭṭhi gaṅgāya jālaṁ bandhitvā kīḷanto rattacandanaghaṭikaṁ disvā amhākaṁ gehe candanāni bahūni, imaṁ bhamaṁ āropetvā tena bhamakārehi pattaṁ likhāpetvā veḷuparamparāya laggetvā ‘‘ye imaṁ pattaṁ iddhiyā āgantvā gaṇhanti, tesaṁ bhattiko bhavissāmī’’ti bheriṁ carāpesi.",
  "atk-s0510a1:124": "Tadā titthiyā ‘‘naṭṭhamhā dāni naṭṭhamhā dānī’’ti mantetvā nigaṇṭho nāṭaputto sakaparisaṁ evamāha – ‘‘ahaṁ veḷusamīpaṁ gantvā ākāse ullaṅganākāraṁ karomi, ‘tumhe chavadārumayaṁ pattaṁ paṭicca mā iddhiṁ karothā’ti maṁ khandhe gahetvā vārethā’’ti, te tathā gantvā tathā akaṁsu.",
  "atk-s0510a1:125": "Tadā piṇḍolabhāradvājo ca moggallāno ca tigāvute selapabbatamatthake ṭhatvā piṇḍapātagaṇhanatthāya cīvaraṁ pārupantā taṁ kolāhalaṁ suṇiṁsu. Tesu moggallāno piṇḍolabhāradvājaṁ ‘‘tvaṁ ākāsena gantvā taṁ pattaṁ gaṇhāhī’’ti āha. So ‘‘bhante, tumheyeva bhagavatā iddhimantānaṁ aggaṭṭhāne ṭhapitā, tumheva gaṇhathā’’ti āha. Tathāpi ‘‘mayā āṇatto tvameva gaṇhāhī’’ti āṇatto attanā ṭhitaṁ tigāvutaṁ selapabbataṁ pādatale laggetvā ukkhaliyā pidhānaṁ viya sakalarājagahanagaraṁ chādesi, tadā nagaravāsino phaḷikapabbate āvutaṁ rattasuttamiva taṁ theraṁ passitvā ‘‘bhante bhāradvāja, amhe rakkhathā’’ti ugghosayiṁsu, bhītā suppādīni sīse akaṁsu. Tadā thero taṁ pabbataṁ ṭhitaṭṭhāne vissajjetvā iddhiyā gantvā taṁ pattaṁ aggahesi, tadā nagaravāsino mahākolāhalamakaṁsu.",
  "atk-s0510a1:126": "Bhagavā veḷuvanārāme nisinno taṁ saddaṁ sutvā ‘‘kiṁ eso saddo’’ti ānandaṁ pucchi. ‘‘Bhāradvājena, bhante, pattassa gahitattā santuṭṭhā nagaravāsino ukkuṭṭhisaddamakaṁsū’’ti āha. Tadā bhagavā āyatiṁ parūpavādamocanatthaṁ taṁ pattaṁ āharāpetvā bhedāpetvā añjanupapisanaṁ katvā bhikkhūnaṁ dāpesi, dāpetvā ca pana ‘‘na, bhikkhave, iddhivikubbanā kātabbā, yo kareyya, āpatti dukkaṭassā’’ti (cūḷava. 252 thokaṁ visadisaṁ) sikkhāpadaṁ paññāpesi.",
  "atk-s0510a1:127": "Tato titthiyā ‘‘samaṇena kira gotamena sāvakānaṁ sikkhāpadaṁ paññattaṁ, te jīvitahetupi taṁ nātikkamanti, mayaṁ iddhipāṭihāriyaṁ karissāmā’’ti tattha tattha rāsibhūtā kolāhalamakaṁsu. Atha rājā bimbisāro taṁ sutvā bhagavato santikaṁ gantvā vanditvā ekamantaṁ nisinno bhagavantamevamāha – ‘‘titthiyā, bhante, ‘iddhipāṭihāriyaṁ karissāmā’ti ugghosentī’’ti. ‘‘Ahampi, mahārāja, karissāmī’’ti. ‘‘Nanu, bhante, bhagavatā sāvakānaṁ sikkhāpadaṁ paññatta’’nti. ‘‘Tameva, mahārāja, pucchissāmi, tavuyyāne ambaphalādīni khādantānaṁ ‘ettako daṇḍo’ti daṇḍaṁ ṭhapento tavāpi ekato katvā ṭhapesī’’ti. ‘‘Na mayhaṁ, bhante, daṇḍo’’ti. ‘‘Evaṁ, mahārāja, na mayhaṁ sikkhāpadaṁ paññattaṁ atthī’’ti. ‘‘Kattha, bhante, pāṭihāriyaṁ bhavissatī’’ti? ‘‘Sāvatthiyā samīpe kaṇḍambarukkhamūle, mahārājā’’ti. ‘‘Sādhu, bhante, taṁ passissāmā’’ti. Tato titthiyā ‘‘kaṇḍambarukkhamūle kira pāṭihāriyaṁ bhavissatī’’ti sutvā nagarassa sāmantā ambarukkhe chedāpesuṁ, nāgarā mahāaṅgaṇaṭṭhāne mañcātimañcaṁ aṭṭādayo bandhiṁsu, sakalajambudīpavāsino rāsibhūtā puratthimadisāyameva dvādasayojanāni pharitvā aṭṭhaṁsu. Sesadisāsupi tadanurūpenākārena sannipatiṁsu.",
  "atk-s0510a1:128": "Bhagavāpi kāle sampatte āsāḷhipuṇṇamāsiyaṁ pātova kattabbakiccaṁ niṭṭhāpetvā taṁ ṭhānaṁ gantvā nisīdi. Tasmiṁ khaṇe kaṇḍo nāma uyyānapālo kipillikapuṭe supakkaṁ ambaphalaṁ disvā ‘‘sacāhaṁ imaṁ rañño dadeyyaṁ, kahāpaṇādisāraṁ labheyyaṁ, bhagavato upanāmite pana idhalokaparalokesu sampatti bhavissatī’’ti bhagavato upanāmesi. Bhagavā taṁ paṭiggahetvā ānandattheraṁ āṇāpesi – ‘‘imaṁ phalaṁ madditvā pānaṁ dehī’’ti. Thero tathā akāsi. Bhagavā ambarasaṁ pivitvā ambaṭṭhiṁ uyyānapālassa datvā ‘‘imaṁ ropehī’’ti āha. So vālukaṁ viyūhitvā taṁ ropesi, ānandatthero kuṇḍikāya udakaṁ āsiñci. Tasmiṁ khaṇe ambaṅkuro uṭṭhahitvā mahājanassa passantasseva sākhāviṭapapupphaphalapallavabharito paññāyittha. Patitaṁ ambaphalaṁ khādantā sakalajambudīpavāsino khayaṁ pāpetuṁ nāsakkhiṁsu.",
  "atk-s0510a1:129": "Atha bhagavā puratthimacakkavāḷato yāva pacchimacakkavāḷaṁ, tāva imasmiṁ cakkavāḷe mahāmerumuddhani ratanacaṅkamaṁ māpetvā anekaparisāhi sīhanādaṁ nadāpento dhammapadaṭṭhakathāyaṁ vuttanayena mahāiddhipāṭihāriyaṁ katvā titthiye madditvā te vippakāraṁ pāpetvā pāṭihīrāvasāne purimabuddhāciṇṇavasena tāvatiṁsabhavanaṁ gantvā tattha vassaṁvuṭṭho nirantaraṁ temāsaṁ abhidhammaṁ desetvā mātuppamukhānaṁ anekadevatānaṁ sotāpattimaggādhigamanaṁ katvā, vuṭṭhavasso devorohanaṁ katvā anekadevabrahmagaṇaparivuto saṅkassapuradvāraṁ oruyha lokānuggahaṁ akāsi. Tadā bhagavato lābhasakkāro jambudīpamajjhottharamāno pañcamahāgaṅgā viya ahosi.",
  "atk-s0510a1:130": "Atha titthiyā parihīnalābhasakkārā dukkhī dummanā pattakkhandhā adhomukhā nisīdiṁsu. Tadā tesaṁ upāsikā ciñcamāṇavikā nāma ativiya rūpaggappattā te tathā nisinne disvā ‘‘kiṁ, bhante, evaṁdukkhī dummanā nisinnā’’ti pucchi. ‘‘Kiṁ pana tvaṁ, bhagini, appossukkāsī’’ti? ‘‘Kiṁ, bhante’’ti? ‘‘Bhagini, samaṇassa gotamassa uppādakālato paṭṭhāya mayaṁ hatalābhasakkārā, nagaravāsino amhe na kiñci maññantī’’ti. ‘‘Mayā ettha kiṁ kātabba’’nti? ‘‘Tayā samaṇassa gotamassa avaṇṇaṁ uppādetuṁ vaṭṭatī’’ti. Sā ‘‘na mayhaṁ bhāro’’ti vatvā tattha ussāhaṁ karontī vikāle jetavanavihāraṁ gantvā titthiyānaṁ upassaye vasitvā pāto nagaravāsīnaṁ gandhādīni gahetvā bhagavantaṁ vandanatthāya gamanasamaye jetavanā viya nikkhantā, ‘‘kattha sayitā’’ti puṭṭhā ‘‘kiṁ tumhākaṁ mama sayitaṭṭhānenā’’ti vatvā pakkāmi. Sā kamena gacchante kāle pucchitā ‘‘samaṇenāhaṁ gotamena ekagandhakuṭiyaṁ sayitvā nikkhantā’’ti āha. Taṁ bālaputhujjanā saddahiṁsu, paṇḍitā sotāpannādayo na saddahiṁsu. Ekadivasaṁ sā dārumaṇḍalaṁ udare bandhitvā upari rattapaṭaṁ paridahitvā gantvā sarājikāya parisāya dhammadesanatthāya nisinnaṁ bhagavantaṁ evamāha – ‘‘bho samaṇa, tvaṁ dhammaṁ desesi, tuyhaṁ paṭicca uppannadārakagabbhiniyā mayhaṁ lasuṇamaricādīni na vicāresī’’ti? ‘‘Tathābhāvaṁ, bhagini, tvañceva pajānāsi, ahañcā’’ti. Sā ‘‘evameva methunasaṁsaggasamayaṁ dveyeva jānanti, na aññe’’ti āha.",
  "atk-s0510a1:131": "Tasmiṁ khaṇe sakkassa paṇḍukambalasilāsanaṁ uṇhākāraṁ dassesi. Sakko āvajjento taṁ kāraṇaṁ ñatvā dve devaputte āṇāpesi – ‘‘tumhesu eko mūsikavaṇṇaṁ māpetvā tassā dārumaṇḍalassa bandhanaṁ chindatu, eko vātamaṇḍalaṁ samuṭṭhāpetvā pārutapaṭaṁ uddhaṁ khipatū’’ti. Te gantvā tathā akaṁsu. Dārumaṇḍalaṁ patamānaṁ tassā pādapiṭṭhiṁ bhindi. Dhammasabhāyaṁ sannipatitā puthujjanā sabbe ‘‘are, duṭṭhacori, tvaṁ evarūpassa lokattayasāmino evarūpaṁ abbhakkhānaṁ akāsī’’ti uṭṭhahitvā ekekamuṭṭhipahāraṁ datvā sabhāya nīhariṁsu, dassanātikkantāya pathavī vivaramadāsi. Tasmiṁ khaṇe avīcito jālā uṭṭhahitvā kuladattikena rattakambaleneva taṁ acchādetvā avīcimhi pakkhipi, bhagavato lābhasakkāro atirekataro ahosi. Tena vuttaṁ –",
  "atk-s0510a1:132": "‘‘Sabbābhibhussa buddhassa, nando nāmāsi sāvako;",
  "atk-s0510a1:133": "Taṁ abbhakkhāya niraye, ciraṁ saṁsaritaṁ mayā.",
  "atk-s0510a1:134": "‘‘Dasavassasahassāni, niraye saṁsariṁ ciraṁ;",
  "atk-s0510a1:135": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "atk-s0510a1:136": "‘‘Tena kammāvasesena, ciñcamāṇavikā mamaṁ;",
  "atk-s0510a1:137": "Abbhācikkhi abhūtena, janakāyassa aggato’’ti. (apa. thera 1.39.70-72);",
  "atk-s0510a1:138": "Tatiyapañhe – abbhakkhānanti abhi akkhānaṁ akkosanaṁ. Atīte kira bodhisatto apākaṭajātiyaṁ uppanno munāḷi nāma dhutto hutvā dujjanasaṁsaggabalena surabhiṁ nāma paccekabuddhaṁ ‘‘dussīlo pāpadhammo ayaṁ bhikkhū’’ti akkosi. So tena akusalena vacīkammena bahūni vassasahassāni niraye paccitvā imasmiṁ pacchimattabhāve dasapāramitāsaṁsiddhibalena buddho jāto lābhaggayasaggappatto ahosi. Puna titthiyā ussāhajātā – ‘‘kathaṁ nu kho samaṇassa gotamassa ayasaṁ uppādessāmā’’ti dukkhī dummanā nisīdiṁsu. Tadā sundarī nāmekā paribbājikā te upasaṅkamitvā vanditvā ṭhitā tuṇhībhūte kiñci avadante disvā ‘‘kiṁ mayhaṁ doso’’ti pucchi. ‘‘Samaṇena gotamena amhe viheṭhiyamāne tvaṁ appossukkā viharissasi, idaṁ tava doso’’ti. ‘‘Evamahaṁ tattha kiṁ karissāmī’’ti? ‘‘Tvaṁ samaṇassa gotamassa avaṇṇaṁ uppādetuṁ sakkhissasī’’ti? ‘‘Sakkhissāmi, ayyā’’ti vatvā tato paṭṭhāya vuttanayena diṭṭhadiṭṭhānaṁ ‘‘samaṇena gotamena ekagandhakuṭiyaṁ sayitvā nikkhantā’’ti vatvā akkosati paribhāsati. Titthiyāpi ‘‘passatha, bho, samaṇassa gotamassa kamma’’nti akkosanti paribhāsanti. Vuttañhetaṁ –",
  "atk-s0510a1:139": "‘‘Munāḷi nāmahaṁ dhutto, pubbe aññāsu jātisu;",
  "atk-s0510a1:140": "Paccekabuddhaṁ surabhiṁ, abbhācikkhiṁ adūsakaṁ.",
  "atk-s0510a1:141": "‘‘Tena kammavipākena, niraye saṁsariṁ ciraṁ;",
  "atk-s0510a1:142": "Bahū vassasahassāni, dukkhaṁ vedesi vedanaṁ.",
  "atk-s0510a1:143": "‘‘Tena kammāvasesena, idha pacchimake bhave;",
  "atk-s0510a1:144": "Abbhakkhānaṁ mayā laddhaṁ, sundarikāya kāraṇā’’ti. (apa. thera 1.39.67-69);",
  "atk-s0510a1:145": "Catutthapañhe – abbhakkhānaṁ abhi visesena akkosanaṁ paribhāsanaṁ. Atīte kira bodhisatto brāhmaṇakule uppanno bahussuto bahūhi sakkato pūjito tāpasapabbajjaṁ pabbajitvā himavante vanamūlaphalāhāro bahumāṇave mante vācento vāsaṁ kappesi. Eko pañcābhiññāaṭṭhasamāpattilābhī tāpaso tassa santikaṁ agamāsi. So taṁ disvāva issāpakato taṁ adūsakaṁ isiṁ ‘‘kāmabhogī kuhako ayaṁ isī’’ti abbhācikkhi, attano sisse ca āha – ‘‘ayaṁ isi evarūpo anācārako’’ti. Tepi tatheva akkosiṁsu paribhāsiṁsu. So tena akusalakammavipākena vassasahassāni niraye dukkhamanubhavitvā imasmiṁ pacchimattabhāve buddho hutvā lābhaggayasaggappatto ākāse puṇṇacando viya pākaṭo jāto. Tatheva titthiyā abbhakkhānenapi asantuṭṭhā punapi sundariyā abbhakkhānaṁ kāretvā surādhutte pakkosāpetvā lañjaṁ datvā ‘‘tumhe sundariṁ māretvā jetavanadvārasamīpe mālākacavarena chādethā’’ti āṇāpesuṁ. Te tathā kariṁsu. Tato titthiyā ‘‘sundariṁ na passāmā’’ti rañño ārocesuṁ. Rājā ‘‘pariyesathā’’ti āha. Te attanā pātitaṭṭhānato gahetvā mañcakaṁ āropetvā rañño dassetvā ‘‘passatha, bho, samaṇassa gotamassa sāvakānaṁ kamma’’nti bhagavato bhikkhusaṅghassa ca sakalanagare avaṇṇaṁ ugghosentā vicariṁsu. Sundariṁ āmakasusāne aṭṭake ṭhapesuṁ. Rājā ‘‘sundarimārake pariyesathā’’ti āṇāpesi. Tadā dhuttā suraṁ pivitvā ‘‘tvaṁ sundariṁ māresi, tvaṁ māresī’’ti kalahaṁ kariṁsu. Rājapurisā te dhutte gahetvā rañño dassesuṁ. Rājā ‘‘kiṁ, bhaṇe, tumhehi sundarī māritā’’ti? ‘‘Āma, devā’’ti. ‘‘Kehi āṇattā’’ti? ‘‘Titthiyehi, devā’’ti. Rājā titthiye āharāpetvā bandhāpetvā ‘‘gacchatha, bhaṇe, ‘buddhassa avaṇṇatthāya amhehi sayameva sundarī mārāpitā, bhagavā tassa sāvakā ca akārakā’ti ugghosathā’’ti āha. Te tathā akaṁsu . Sakalanagaravāsino nikkaṅkhā ahesuṁ. Rājā titthiye ca dhutte ca mārāpetvā chaḍḍāpeti . Tato bhagavato bhiyyosomattāya lābhasakkāro vaḍḍhi. Tena vuttaṁ –",
  "atk-s0510a1:146": "‘‘Brāhmaṇo sutavā āsiṁ, ahaṁ sakkatapūjito;",
  "atk-s0510a1:147": "Mahāvane pañcasate, mante vācemi māṇave.",
  "atk-s0510a1:148": "‘‘Tatthāgato isi bhīmo, pañcābhiñño mahiddhiko;",
  "atk-s0510a1:149": "Tañcāhaṁ āgataṁ disvā, abbhācikkhiṁ adūsakaṁ.",
  "atk-s0510a1:150": "‘‘Tatohaṁ avacaṁ sisse, kāmabhogī ayaṁ isi;",
  "atk-s0510a1:151": "Mayhampi bhāsamānassa, anumodiṁsu māṇavā.",
  "atk-s0510a1:152": "‘‘Tato māṇavakā sabbe, bhikkhamānaṁ kule kule;",
  "atk-s0510a1:153": "Mahājanassa āhaṁsu, kāmabhogī ayaṁ isi.",
  "atk-s0510a1:154": "‘‘Tena kammavipākena, pañcabhikkhusatā ime;",
  "atk-s0510a1:155": "Abbhakkhānaṁ labhuṁ sabbe, sundarikāya kāraṇā’’ti. (apa. thera 1.39.73-77);",
  "atk-s0510a1:156": "Pañcame pañhe – silāvedhoti āhatacitto silaṁ pavijjhi. Atīte kira bodhisatto ca kaniṭṭhabhātā ca ekapituputtā ahesuṁ. Te pitu accayena dāse paṭicca kalahaṁ karontā aññamaññaṁ viruddhā ahesuṁ. Bodhisatto attano balavabhāvena kaniṭṭhabhātaraṁ ajjhottharitvā tassupari pāsāṇaṁ pavijjhesi. So tena kammavipākena narakādīsu anekavassasahassāni dukkhamanubhavitvā imasmiṁ pacchimattabhāve buddho jāto. Devadatto rāhulakumārassa mātulo pubbe serivāṇijakāle bodhisattena saddhiṁ vāṇijo ahosi, te ekaṁ paṭṭanagāmaṁ patvā ‘‘tvaṁ ekavīthiṁ gaṇhāhi, ahampi ekavīthiṁ gaṇhāmī’’ti dvepi paviṭṭhā. Tesu devadattassa paviṭṭhavīthiyaṁ jiṇṇaseṭṭhibhariyā ca nattā ca dveyeva ahesuṁ, tesaṁ mahantaṁ suvaṇṇathālakaṁ malaggahitaṁ bhājanantare ṭhapitaṁ hoti, taṁ suvaṇṇathālakabhāvaṁ ajānantī ‘‘imaṁ thālakaṁ gahetvā piḷandhanaṁ dethā’’ti āha. So taṁ gahetvā sūciyā lekhaṁ kaḍḍhitvā suvaṇṇathālakabhāvaṁ ñatvā ‘‘thokaṁ datvā gaṇhissāmī’’ti cintetvā gato. Atha bodhisattaṁ dvārasamīpaṁ āgataṁ disvā ‘‘nattā, ayye , mayhaṁ kacchapuṭaṁ piḷandhanaṁ dethā’’ti. Sā taṁ pakkosāpetvā nisīdāpetvā taṁ thālakaṁ datvā ‘‘imaṁ gahetvā mayhaṁ nattāya kacchapuṭaṁ piḷandhanaṁ dethā’’ti. Bodhisatto taṁ gahetvā suvaṇṇathālakabhāvaṁ ñatvā ‘‘tena vañcitā’’ti ñatvā attano pasibbakāya ṭhapitaaṭṭhakahāpaṇe avasesabhaṇḍañca datvā kacchapuṭaṁ piḷandhanaṁ kumārikāya hatthe piḷandhāpetvā agamāsi. So vāṇijo punāgantvā pucchi. ‘‘Tāta, tvaṁ na gaṇhittha, mayhaṁ putto idañcidañca datvā taṁ gahetvā gato’’ti. So taṁ sutvāva hadayena phālitena viya dhāvitvā anubandhi. Bodhisatto nāvaṁ āruyha pakkhandi. So ‘‘tiṭṭha, mā palāyi mā palāyī’’ti vatvā ‘‘nibbattanibbattabhave taṁ nāsetuṁ samattho bhaveyya’’nti patthanaṁ akāsi.",
  "atk-s0510a1:157": "So patthanāvasena anekesu jātisatasahassesu aññamaññaṁ viheṭhetvā imasmiṁ attabhāve sakyakule nibbattitvā kamena bhagavati sabbaññutaṁ patvā rājagahe viharante anuruddhādīhi saddhiṁ bhagavato santikaṁ gantvā pabbajitvā jhānalābhī hutvā pākaṭo bhagavantaṁ varaṁ yāci – ‘‘bhante, sabbo bhikkhusaṅgho piṇḍapātikādīni terasa dhutaṅgāni samādiyatu, sakalo bhikkhusaṅgho mama bhāro hotū’’ti. Bhagavā na anujāni. Devadatto veraṁ bandhitvā parihīnajjhāno bhagavantaṁ māretukāmo ekadivasaṁ vebhārapabbatapāde ṭhitassa bhagavato upari ṭhito pabbatakūṭaṁ paviddhesi. Bhagavato ānubhāvena aparo pabbatakūṭo taṁ patamānaṁ sampaṭicchi. Tesaṁ ghaṭṭanena uṭṭhitā papaṭikā āgantvā bhagavato pādapiṭṭhiyaṁ pahari. Tena vuttaṁ –",
  "atk-s0510a1:158": "‘‘Vemātubhātaraṁ pubbe, dhanahetu haniṁ ahaṁ;",
  "atk-s0510a1:159": "Pakkhipiṁ giriduggasmiṁ, silāya ca apiṁsayiṁ.",
  "atk-s0510a1:160": "‘‘Tena kammavipākena, devadatto silaṁ khipi;",
  "atk-s0510a1:161": "Aṅguṭṭhaṁ piṁsayī pāde, mama pāsāṇasakkharā’’ti. (apa. thera 1.39.78-79);",
  "atk-s0510a1:162": "Chaṭṭhapañhe – sakalikāvedhoti sakalikāya ghaṭṭanaṁ. Atīte kira bodhisatto ekasmiṁ kule nibbatto daharakāle mahāvīthiyaṁ kīḷamāno vīthiyaṁ piṇḍāya caramānaṁ paccekabuddhaṁ disvā ‘‘ayaṁ muṇḍako samaṇo kuhiṁ gacchatī’’ti pāsāṇasakalikaṁ gahetvā tassa pādapiṭṭhiyaṁ khipi . Pādapiṭṭhicammaṁ chinditvā ruhiraṁ nikkhami. So tena pāpakammena anekavassasahassāni niraye mahādukkhaṁ anubhavitvā buddhabhūtopi kammapilotikavasena pādapiṭṭhiyaṁ pāsāṇasakalikaghaṭṭanena ruhiruppādaṁ labhi. Tena vuttaṁ –",
  "atk-s0510a1:163": "‘‘Purehaṁ dārako hutvā, kīḷamāno mahāpathe;",
  "atk-s0510a1:164": "Paccekabuddhaṁ disvāna, magge sakalikaṁ khipiṁ.",
  "atk-s0510a1:165": "‘‘Tena kammavipākena, idha pacchimake bhave;",
  "atk-s0510a1:166": "Vadhatthaṁ maṁ devadatto, abhimāre payyojayī’’ti. (apa. thera 1.39.80-81);",
  "atk-s0510a1:167": "Sattamapañhe – nāḷāgirīti dhanapālako hatthī māraṇatthāya pesito. Atīte kira bodhisatto hatthigopako hutvā nibbatto hatthiṁ āruyha vicaramāno mahāpathe paccekabuddhaṁ disvā ‘‘kuto āgacchati ayaṁ muṇḍako’’ti āhatacitto khilajāto hatthinā āsādesi. So tena kammena apāyesu anekavassasahassāni dukkhaṁ anubhavitvā pacchimattabhāve buddho jāto. Devadatto ajātasatturājānaṁ sahāyaṁ katvā ‘‘tvaṁ, mahārāja, pitaraṁ ghātetvā rājā hohi, ahaṁ buddhaṁ māretvā buddho bhavissāmī’’ti saññāpetvā ekadivasaṁ rañño anuññātāya hatthisālaṁ gantvā – ‘‘sve tumhe nāḷāgiriṁ soḷasasurāghaṭe pāyetvā bhagavato piṇḍāya caraṇavelāyaṁ pesethā’’ti hatthigopake āṇāpesi. Sakalanagaraṁ mahākolāhalaṁ ahosi, ‘‘buddhanāgena hatthināgassa yuddhaṁ passissāmā’’ti ubhato rājavīthiyaṁ mañcātimañcaṁ bandhitvā pātova sannipatiṁsu. Bhagavāpi katasarīrapaṭijaggano bhikkhusaṅghaparivuto rājagahaṁ piṇḍāya pāvisi. Tasmiṁ khaṇe vuttaniyāmeneva nāḷāgiriṁ vissajjesuṁ. So vīthicaccarādayo vidhamento āgacchati. Tadā ekā itthī dārakaṁ gahetvā vīthito vīthiṁ gacchati, hatthī taṁ itthiṁ disvā anubandhi. Bhagavā ‘‘nāḷāgiri, na taṁ hanatthāya pesito, idhāgacchāhī’’ti āha. So taṁ saddaṁ sutvā bhagavantābhimukho dhāvi. Bhagavā aparimāṇesu cakkavāḷesu anantasattesu pharaṇārahaṁ mettaṁ ekasmiṁyeva nāḷāgirimhi phari. So bhagavato mettāya phuṭo nibbhayo hutvā bhagavato pādamūle nipati. Bhagavā tassa matthake hatthaṁ ṭhapesi. Tadā devabrahmādayo acchariyabbhutajātacittā pupphaparāgādīhi pūjesuṁ. Sakalanagare jaṇṇukamattā dhanarāsayo ahesuṁ. Rājā ‘‘pacchimadvāre dhanāni nagaravāsīnaṁ hontu, puratthimadvāre dhanāni rājabhaṇḍāgāre hontū’’ti bheriṁ carāpesi. Sabbe tathā kariṁsu. Tadā nāḷāgiri dhanapālo nāma ahosi. Bhagavā veḷuvanārāmaṁ agamāsi. Tena vuttaṁ –",
  "atk-s0510a1:168": "‘‘Hatthāroho pure āsiṁ, paccekamunimuttamaṁ;",
  "atk-s0510a1:169": "Piṇḍāya vicarantaṁ taṁ, āsādesiṁ gajenahaṁ.",
  "atk-s0510a1:170": "‘‘Tena kammavipākena, bhanto nāḷāgirī gajo;",
  "atk-s0510a1:171": "Giribbaje puravare, dāruṇo samupāgamī’’ti. (apa. thera 1.39.82-83);",
  "atk-s0510a1:172": "Aṭṭhamapañhe – satthacchedoti satthena gaṇḍaphālanaṁ kuṭhārāya satthena chedo. Atīte kira bodhisatto paccantadese rājā ahosi. So dujjanasaṁsaggavasena paccantadese vāsavasena ca dhutto sāhasiko ekadivasaṁ khaggahattho pattikova nagare vicaranto nirāparādhe jane khaggena phālento agamāsi. So tena pāpakammavipākena bahūni vassasahassāni niraye paccitvā tiracchānādīsu dukkhamanubhavitvā pakkāvasesena pacchimattabhāve buddhabhūtopi heṭṭhā vuttanayena devadattena khittapāsāṇasakkhalikapahārena uṭṭhitagaṇḍo ahosi. Jīvako mettacittena taṁ gaṇḍaṁ phālesi. Vericittassa devadattassa ruhiruppādakammaṁ anantarikaṁ ahosi, mettacittassa jīvakassa gaṇḍaphālanaṁ puññameva ahosi. Tena vuttaṁ –",
  "atk-s0510a1:173": "‘‘Rājāhaṁ pattiko āsiṁ, sattiyā purise haniṁ;",
  "atk-s0510a1:174": "Tena kammavipākena, niraye paccisaṁ bhusaṁ.",
  "atk-s0510a1:175": "‘‘Kammuno tassa sesena, idāni sakalaṁ mama;",
  "atk-s0510a1:176": "Pāde chaviṁ pakappesi, na hi kammaṁ vinassatī’’ti. (apa. thera 1.39.84-85);",
  "atk-s0510a1:177": "Navame pañhe – ‘‘sīsadukkhanti sīsābādho sīsavedanā. Atīte kira bodhisatto kevaṭṭagāme kevaṭṭo hutvā nibbatti. So ekadivasaṁ kevaṭṭapurisehi saddhiṁ macchamāraṇaṭṭhānaṁ gantvā macche mārente disvā tattha somanassaṁ uppādesi, sahagatāpi tatheva somanassaṁ uppādayiṁsu. So tena akusalakammena caturāpāye dukkhamanubhavitvā imasmiṁ pacchimattabhāve tehi purisehi saddhiṁ sakyarājakule nibbattitvā kamena buddhattaṁ pattopi sayaṁ sīsābādhaṁ paccanubhosi. Te ca sakyarājāno dhammapadaṭṭhakathāyaṁ (dha. pa. aṭṭha. 1.viḍaḍūbhavatthu) vuttanayena viḍaḍūbhasaṅgāme sabbe vināsaṁ pāpuṇiṁsu. Tena vuttaṁ –",
  "atk-s0510a1:178": "‘‘Ahaṁ kevaṭṭagāmasmiṁ, ahuṁ kevaṭṭadārako;",
  "atk-s0510a1:179": "Macchake ghātite disvā, janayiṁ somanassakaṁ.",
  "atk-s0510a1:180": "‘‘Tena kammavipākena, sīsadukkhaṁ ahū mama;",
  "atk-s0510a1:181": "Sabbe sakkā ca haññiṁsu, yadā hani viṭaṭūbho’’ti. (apa. thera 1.39.86-87);",
  "atk-s0510a1:182": "Dasamapañhe – yavakhādananti verañjāyaṁ yavataṇḍulakhādanaṁ. Atīte kira bodhisatto aññatarasmiṁ kule nibbatto jātivasena ca andhabālabhāvena ca phussassa bhagavato sāvake madhurannapāne sālibhojanādayo ca bhuñjamāne disvā ‘‘are muṇḍakasamaṇā, yavaṁ khādatha, mā sālibhojanaṁ bhuñjathā’’ti akkosi. So tena akusalakammavipākena anekavassasahassāni caturāpāye dukkhamanubhavitvā imasmiṁ pacchimattabhāve kamena buddhattaṁ patvā lokasaṅgahaṁ karonto gāmanigamarājadhānīsu caritvā ekasmiṁ samaye verañjabrāhmaṇagāmasamīpe sākhāviṭapasampannaṁ pucimandarukkhamūlaṁ pāpuṇi. Verañjabrāhmaṇo bhagavantaṁ upasaṅkamitvā anekapariyāyena bhagavantaṁ jinituṁ asakkonto sotāpanno hutvā ‘‘bhante, idheva vassaṁ upagantuṁ vaṭṭatī’’ti ārocesi. Bhagavā tuṇhībhāvena adhivāsesi. Atha punadivasato paṭṭhāya māro pāpimā sakalaverañjabrāhmaṇagāmavāsīnaṁ mārāvaṭṭanaṁ akāsi. Piṇḍāya paviṭṭhassa bhagavato mārāvaṭṭanavasena ekopi kaṭacchubhikkhāmattaṁ dātā nāhosi. Bhagavā tucchapattova bhikkhusaṅghaparivuto punāgañchi. Tasmiṁ evaṁ āgate tattheva nivuṭṭhā assavāṇijā taṁ divasaṁ dānaṁ datvā tato paṭṭhāya bhagavantaṁ pañcasatabhikkhuparivāraṁ nimantetvā pañcannaṁ assasatānaṁ bhattato vibhāgaṁ katvā yavaṁ koṭṭetvā bhikkhūnaṁ pattesu pakkhipiṁsu . Sakalassa sahassacakkavāḷadevatā sujātāya pāyāsapacanadivase viya dibbojaṁ pakkhipiṁsu. Bhagavā paribhuñji , evaṁ temāsaṁ yavaṁ paribhuñji. Temāsaccayena mārāvaṭṭane vigate pavāraṇādivase verañjo brāhmaṇo saritvā mahāsaṁvegappatto buddhappamukhassa bhikkhusaṅghassa mahādānaṁ datvā vanditvā khamāpesi. Tena vuttaṁ –",
  "atk-s0510a1:183": "‘‘Phussassāhaṁ pāvacane, sāvake paribhāsayiṁ;",
  "atk-s0510a1:184": "Yavaṁ khādatha bhuñjatha, mā ca bhuñjatha sālayo.",
  "atk-s0510a1:185": "‘‘Tena kammavipākena, temāsaṁ khāditaṁ yavaṁ;",
  "atk-s0510a1:186": "Nimantito brāhmaṇena, verañjāyaṁ vasiṁ tadā’’ti. (apa. thera 1.39.88-89);",
  "atk-s0510a1:187": "Ekādasamapañhe – piṭṭhidukkhanti piṭṭhiābādho. Atīte kira bodhisatto gahapatikule nibbatto thāmasampanno kiñci rassadhātuko ahosi. Tena samayena eko mallayuddhayodho sakalajambudīpe gāmanigamarājadhānīsu mallayuddhe vattamāne purise pātetvā jayappatto kamena bodhisattassa vasananagaraṁ patvā tasmimpi jane pātetvā gantumāraddho. Tadā bodhisatto ‘‘mayhaṁ vasanaṭṭhāne esa jayaṁ patvā gacchatī’’ti tattha nagaramaṇḍalamāgamma appoṭetvā āgaccha mayā saddhiṁ yujjhitvā gacchāti. So hasitvā ‘‘ahaṁ mahante purise pātesiṁ, ayaṁ rassadhātuko vāmanako mama ekahatthassāpi nappahotī’’ti appoṭetvā naditvā āgacchi. Te ubhopi aññamaññaṁ hatthaṁ parāmasiṁsu, bodhisatto taṁ ukkhipitvā ākāse bhamitvā bhūmiyaṁ pātento khandhaṭṭhiṁ bhinditvā pātesi. Sakalanagaravāsino ukkuṭṭhiṁ karontā appoṭetvā vatthābharaṇādīhi bodhisattaṁ pūjesuṁ. Bodhisatto taṁ mallayodhaṁ ujuṁ sayāpetvā khandhaṭṭhiṁ ujukaṁ katvā ‘‘gaccha ito paṭṭhāya evarūpaṁ mā karosī’’ti vatvā uyyojesi. So tena kammavipākena nibbattanibbattabhave sarīrasīsādi dukkhamanubhavitvā imasmiṁ pacchimattabhāve buddhabhūtopi piṭṭhirujādidukkhamanubhosi. Tasmā kadāci piṭṭhidukkhe uppanne sāriputtamoggallāne ‘‘ito paṭṭhāya dhammaṁ desethā’’ti vatvā sayaṁ sugatacīvaraṁ paññāpetvā sayati, kammapilotikaṁ nāma buddhamapi na muñcati. Vuttañhetaṁ –",
  "atk-s0510a1:188": "‘‘Nibbuddhe vattamānamhi, mallaputtaṁ niheṭhayiṁ;",
  "atk-s0510a1:189": "Tena kammavipākena, piṭṭhidukkhaṁ ahū mamā’’ti. (apa. thera 1.39.90);",
  "atk-s0510a1:190": "Dvādasamapañhe – atisāroti lohitapakkhandikāvirecanaṁ. Atīte kira bodhisatto gahapatikule nibbatto vejjakammena jīvikaṁ kappesi. So ekaṁ seṭṭhiputtaṁ rogena vicchitaṁ tikicchanto bhesajjaṁ katvā tikicchitvā tassa deyyadhammadāne pamādamāgamma aparaṁ osadhaṁ datvā vamanavirecanaṁ akāsi. Seṭṭhi bahudhanaṁ adāsi. So tena kammavipākena nibbattanibbattabhave lohitapakkhandikābādhena vicchito ahosi. Imasmimpi pacchimattabhāve parinibbānasamaye cundena kammāraputtena pacitasūkaramaddavassa sakalacakkavāḷadevatāhi pakkhittadibbojena āhārena saha bhuttakkhaṇe lohitapakkhandikāvirecanaṁ ahosi. Koṭisatasahassānaṁ hatthīnaṁ balaṁ khayamagamāsi. Bhagavā visākhapuṇṇamāyaṁ kusinārāyaṁ parinibbānatthāya gacchanto anekesu ṭhānesu nisīdanto pipāsito pānīyaṁ pivitvā mahādukkhena kusināraṁ patvā paccūsasamaye parinibbāyi. Kammapilotikaṁ evarūpaṁ lokattayasāmimpi na vijahati. Tena vuttaṁ –",
  "atk-s0510a1:191": "‘‘Tikicchako ahaṁ āsiṁ, seṭṭhiputtaṁ virecayiṁ;",
  "atk-s0510a1:192": "Tena kammavipākena, hoti pakkhandikā mamāti.",
  "atk-s0510a1:193": "‘‘Evaṁ jino viyākāsi, bhikkhusaṅghassa aggato;",
  "atk-s0510a1:194": "Sabbābhiññābalappatto, anotatte mahāsare’’ti. (apa. thera 1.39.91, 96);",
  "atk-s0510a1:195": "Evaṁ paṭiññātapañhānaṁ, mātikāṭhapanavasena akusalāpadānaṁ samattaṁ nāma hotīti vuttaṁ itthaṁ sudanti itthaṁ iminā pakārena heṭṭhā vuttanayena. Sudanti nipāto padapūraṇatthe āgato. Bhagavā bhāgyasampanno pūritapāramimahāsatto –",
  "atk-s0510a1:196": "‘‘Bhāgyavā bhaggavā yutto, bhagehi ca vibhattavā;",
  "atk-s0510a1:197": "Bhattavā vantagamano, bhavesu bhagavā tato’’ti. –",
  "atk-s0510a1:198": "Evamādiguṇayutto devātidevo sakkātisakko brahmātibrahmā buddhātibuddho so mahākāruṇiko bhagavā attano buddhacariyaṁ buddhakāraṇaṁ sambhāvayamāno pākaṭaṁ kurumāno buddhāpadāniyaṁ nāma buddhakāraṇapakāsakaṁ nāma dhammapariyāyaṁ dhammadesanaṁ suttaṁ abhāsittha kathesīti.",
  "atk-s0510a1:199": "Iti visuddhajanavilāsiniyā apadāna-aṭṭhakathāya",
  "atk-s0510a1:200": "Buddhaapadānasaṁvaṇṇanā samattā.",
  "atk-s0510a1:201": "2.Paccekabuddhaapadānavaṇṇanā",
  "atk-s0510a1:202": "Tato anantaraṁ apadānaṁ saṅgāyanto ‘‘paccekabuddhāpadānaṁ, āvuso ānanda, bhagavatā kattha paññatta’’nti puṭṭho ‘‘atha paccekabuddhāpadānaṁ suṇāthā’’ti āha. Tesaṁ apadānattho heṭṭhā vuttoyeva.",
  "atk-s0510a1:203": "83. ‘‘Suṇāthā’’ti vuttapadaṁ uppattinibbattivasena pakāsento ‘‘tathāgataṁ jetavane vasanta’’ntiādimāha. Tattha jetakumārassa nāmavasena tathāsaññite vihāre catūhi iriyāpathavihārehi dibbabrahmaariyavihārehi vā vasantaṁ viharantaṁ yathā purimakā vipassiādayo buddhā samattiṁsapāramiyo pūretvā āgatā, tathā amhākampi bhagavā āgatoti tathāgato. Taṁ tathāgataṁ jetavane vasantanti sambandho. Vedehamunīti vedeharaṭṭhe jātā vedehī, vedehiyā putto vedehiputto. Monaṁ vuccati ñāṇaṁ, tena ito gato pavattoti muni. Vedehiputto ca so muni ceti ‘‘vedehiputtamunī’’ti vattabbe ‘‘vaṇṇāgamo’’tiādinā niruttinayena i-kārassa attaṁ putta-saddassa ca lopaṁ katvā ‘‘vedehamunī’’ti vuttaṁ. ‘‘Etadaggaṁ, bhikkhave, mama sāvakānaṁ bhikkhūnaṁ satimantānaṁ dhitimantānaṁ gatimantānaṁ bahussutānaṁ upaṭṭhākānaṁ yadidaṁ ānando’’ti (a. ni. 1.219-223) etadagge ṭhapito āyasmā ānando nataṅgo namanakāyaṅgo añjaliko hutvā ‘‘bhante, paccekabuddhā nāma kīdisā hontī’’ti apucchīti sambandho. Te paccekabuddhā kehi hetubhi kehi kāraṇehi bhavanti uppajjanti. Vīrāti bhagavantaṁ ālapati.",
  "atk-s0510a1:204": "84-85. Tato paraṁ vissajjitākāraṁ dassento ‘‘tadāha sabbaññuvaro mahesī’’tiādimāha. Sabbaṁ atītādibhedaṁ hatthāmalakaṁ viya jānātīti sabbaññū, sabbaññū ca so varo uttamo ceti sabbaññuvaro. Mahantaṁ sīlakkhandhaṁ, samādhikkhandhaṁ, paññākkhandhaṁ, vimuttikkhandhaṁ, mahantaṁ vimuttiñāṇadassanakkhandhaṁ esati gavesatīti mahesi. Ānandabhaddaṁ madhurena sarena tadā tasmiṁ pucchitakāle āha kathesīti sambandho. Bho ānanda, ye paccekabuddhā pubbabuddhesu pubbesu atītabuddhesu katādhikārā katapuññasambhārā jinasāsanesu aladdhamokkhā appattanibbānā. Te sabbe paccekabuddhā dhīrā idha imasmiṁ loke saṁvegamukhena ekapuggalaṁ padhānaṁ katvā paccekabuddhā jātāti attho. Sutikkhapaññā suṭṭhu tikkhapaññā. Vināpi buddhehi buddhānaṁ ovādānusāsanīhi rahitā api. Parittakenapi appamattakenapi ārammaṇenapaccekabodhiṁ paṭiekkaṁ bodhiṁ sammāsambuddhānantaraṁ bodhiṁ anupāpuṇanti paṭivijjhanti.",
  "atk-s0510a1:205": "86.Sabbamhilokamhi sakalasmiṁ lokattaye mamaṁ ṭhapetvā maṁ vihāya pacekabuddhehi samova sadiso eva natthi, tesaṁ mahāmunīnaṁ paccekabuddhānaṁ imaṁ vaṇṇaṁ imaṁ guṇaṁ padesamattaṁ saṅkhepamattaṁ ahaṁ tumhākaṁ sādhu sādhukaṁ vakkhāmi kathessāmīti attho.",
  "atk-s0510a1:206": "87. Anācariyakā hutvā sayameva buddhānaṁ attanāva paṭividdhānaṁ isīnaṁ antare mahāisīnaṁ madhūvakhuddaṁ khuddakamadhupaṭalaṁ iva sādhūni madhurāni vākyāni udānavacanāni anuttaraṁ uttaravirahitaṁ bhesajaṁ osadhaṁ nibbānaṁ patthayantā icchantā sabbe tumhe supasannacittā suppasannamanā suṇātha manasi karothāti attho.",
  "atk-s0510a1:207": "88-89.Paccekabuddhānaṁ samāgatānanti rāsibhūtānaṁ uppannānaṁ paccekabuddhānaṁ. Ariṭṭho, upariṭṭho, tagarasikhi, yasassī, sudassano, piyadassī, gandhāro, piṇḍolo, upāsabho, nitho, tatho, sutavā, bhāvitatto, sumbho, subho, methulo, aṭṭhamo, sumedho, anīgho, sudāṭho, hiṅgu, hiṅgo, dvejālino, aṭṭhako, kosalo, subāhu, upanemiso, nemiso, santacitto, sacco, tatho, virajo, paṇḍito, kālo, upakālo, vijito, jito, aṅgo, paṅgo, guttijjito, passī, jahī, upadhiṁ, dukkhamūlaṁ, aparājito, sarabhaṅgo, lomahaṁso , uccaṅgamāyo, asito, anāsavo, manomayo, mānacchido, bandhumā, tadādhimutto, vimalo, ketumā, kotumbaraṅgo, mātaṅgo, ariyo, accuto, accutagāmi, byāmako, sumaṅgalo, dibbilo cātiādīnaṁ paccekabuddhasatānaṁ yāni apadānāni paramparaṁ paccekaṁ byākaraṇāni yo ca ādīnavo yañca virāgavatthuṁ anallīyanakāraṇaṁ yathā ca yena kāraṇena bodhiṁ anupāpuṇiṁsu catumaggañāṇaṁ paccakkhaṁ kariṁsu. Sarāgavatthusūti suṭṭhu allīyitabbavatthūsu vatthukāmakilesakāmesu virāgasaññī virattasaññavanto rattamhi lokamhi allīyanasabhāvaloke viratacittā anallīyanamanā hitvā papañceti rāgo papañcaṁ doso papañcaṁ sabbakilesā papañcāti papañcasaṅkhāte kilese hitvā jiya phanditānīti phanditāni dvāsaṭṭhi diṭṭhigatāni jinitvā tatheva tena kāraṇena evaṁ bodhiṁ anupāpuṇiṁsu paccekabodhiñāṇaṁ paccakkhaṁ kariṁsūti attho.",
  "atk-s0510a1:208": "90-91.Sabbesu bhūtesu nidhāya daṇḍanti tajjanaphālanavadhabandhanaṁ nidhāya ṭhapetvā tesaṁ sabbasattānaṁ antare aññataraṁ kañci ekampi sattaṁ aviheṭhayaṁ aviheṭhayanto adukkhāpento mettena cittena ‘‘sabbe sattā sukhitā hontū’’ti mettāsahagatena cetasā hitānukampī hitena anukampanasabhāvo. Atha vā sabbesu bhūtesu nidhāya daṇḍanti sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ. Bhūtesūti bhūtā vuccanti tasā ca thāvarā ca. Yesaṁ tasiṇā taṇhā appahīnā, yesañca bhayabheravā appahīnā, te tasā. Kiṁ kāraṇā vuccanti tasā? Tasanti uttasanti paritasanti bhāyanti santāsaṁ āpajjanti, taṁ kāraṇā vuccanti tasā. Yesaṁ tasiṇā taṇhā pahīnā, yesañca bhayabheravā pahīnā, te thāvarā. Kiṁ kāraṇā vuccanti thāvarā? Thiranti na tasanti na uttasanti na paritasanti na bhāyanti na santāsaṁ āpajjanti, taṁ kāraṇā vuccanti thāvarā.",
  "atk-s0510a1:209": "Tayo daṇḍā – kāyadaṇḍo, vacīdaṇḍo, manodaṇḍoti. Tividhaṁ kāyaduccaritaṁ kāyadaṇḍo, catubbidhaṁ vacīduccaritaṁ vacīdaṇḍo, tividhaṁ manoduccaritaṁ manodaṇḍo. Sabbesu sakalesu bhūtesu sattesu taṁ tividhaṁ daṇḍaṁ nidhāya nidahitvā oropayitvā samoropayitvā nikkhipitvā paṭippassambhetvā hiṁsanatthaṁ agahetvāti sabbesu bhūtesu nidhāya daṇḍaṁ. Aviheṭhayaṁ aññatarampi tesanti ekamekampi sattaṁ pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayanto, sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayaṁ aviheṭhayanto aññatarampi tesaṁ. Na puttamiccheyya kuto sahāyanti nāti paṭikkhepo. Puttanti cattāro puttā atrajo putto, khettajo, dinnako, antevāsiko putto. Sahāyanti sahāyo vuccati yena saha āgamanaṁ phāsu, gamanaṁ phāsu, ṭhānaṁ phāsu, nisajjā phāsu, ālapanaṁ phāsu, sallapanaṁ phāsu, samullapanaṁ phāsu. Na puttamiccheyya kuto sahāyanti puttampi na iccheyya na sādiyeyya na pattheyya na pihayeyya nābhijappeyya, kuto mittaṁ vā sandiṭṭhaṁ vā sambhattaṁ vā sahāyaṁ vā iccheyya sādiyeyya pattheyya pihayeyya abhijappeyyāti na puttamiccheyya kuto sahāyaṁ. Eko care khaggavisāṇakappoti so paccekasambuddho pabbajjāsaṅkhātena eko, adutiyaṭṭhena eko, taṇhāya pahānaṭṭhena eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṁ gatoti eko, eko anuttaraṁ paccekasambodhiṁ abhisambuddhoti eko.",
  "atk-s0510a1:210": "Kathaṁ so paccekasambuddho pabbajjāsaṅkhātena eko? So hi paccekasambuddho sabbaṁ gharāvāsapalibodhaṁ chinditvā, puttadārapalibodhaṁ chinditvā, ñātipalibodhaṁ, mittāmaccapalibodhaṁ, sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā nikkhamma anagāriyaṁ pabbajitvā akiñcanabhāvaṁ upagantvā ekova carati viharati iriyati vattati pāleti yapeti yāpetīti evaṁ so paccekasambuddho pabbajjāsaṅkhātena eko.",
  "atk-s0510a1:211": "Kathaṁ so paccekasambuddho adutiyaṭṭhena eko? So evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko tiṭṭhati, eko gacchati, eko nisīdati, eko seyyaṁ kappeti, eko gāmaṁ piṇḍāya pavisati, eko paṭikkamati, eko raho nisīdati, eko caṅkamati, eko carati viharati iriyati vattati pāleti yapeti yāpetīti evaṁ so adutiyaṭṭhena eko.",
  "atk-s0510a1:212": "Kathaṁ so paccekasambuddho taṇhāya pahānaṭṭhena eko? So eko adutiyo appamatto ātāpī pahitatto viharanto mahāpadhānaṁ padahanto māraṁ sasenakaṁ namuciṁ kaṇhaṁ pamattabandhuṁ vidhametvā ca taṇhājāliniṁ visaritaṁ visattikaṁ pajahi vinodesi byantiṁ akāsi anabhāvaṁ gamesi.",
  "atk-s0510a1:213": "‘‘Taṇhādutiyo puriso, dīghamaddhāna saṁsaraṁ;",
  "atk-s0510a1:214": "Itthabhāvaññathābhāvaṁ, saṁsāraṁ nātivattati.",
  "atk-s0510a1:215": "‘‘Etamādīnavaṁ ñatvā, taṇhaṁ dukkhassa sambhavaṁ;",
  "atk-s0510a1:216": "Vītataṇho anādāno, sato bhikkhu paribbaje’’ti. (itivu. 15, 105; mahāni. 191) –",
  "atk-s0510a1:217": "Evaṁ so paccekasambuddho taṇhāya pahānaṭṭhena eko.",
  "atk-s0510a1:218": "Kathaṁ so paccekasambuddho ekantavītarāgoti eko? Rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṁ pahīnattā ekantanikkilesoti eko, evaṁ so paccekasambuddho ekantavītarāgoti eko.",
  "atk-s0510a1:219": "Kathaṁ so paccekasambuddho ekāyanamaggaṁ gatoti eko? Ekāyanamaggo vuccati cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.",
  "atk-s0510a1:220": "‘‘Ekāyanaṁ jātikhayantadassī, maggaṁ pajānāti hitānukampī;",
  "atk-s0510a1:221": "Etena maggena tariṁsu pubbe, tarissanti ye ca taranti ogha’’nti. (saṁ. ni. 5.384; mahāni. 191) –",
  "atk-s0510a1:222": "Evaṁ so ekāyanamaggaṁ gatoti eko.",
  "atk-s0510a1:223": "Kathaṁ so paccekasambuddho eko anuttaraṁ paccekasambodhiṁ abhisambuddhoti eko? Bodhi vuccati catūsu maggesu ñāṇaṁ (mahāni. 191; cūḷani. khaggavisāṇasuttaniddesa 121). Paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. So paccekasambuddho tena paccekabodhiñāṇena ‘‘sabbe saṅkhārā aniccā’’ti bujjhi, ‘‘sabbe saṅkhārā dukkhā’’ti bujjhi, ‘‘sabbe dhammā anattā’’ti bujjhi. ‘‘Avijjāpaccayā saṅkhārā’’ti bujjhi, ‘‘saṅkhārapaccayā viññāṇa’’nti bujjhi, ‘‘viññāṇapaccayā nāmarūpa’’nti bujjhi, ‘‘nāmarūpapaccayā saḷāyatana’’nti bujjhi, ‘‘saḷāyatanapaccayā phasso’’ti bujjhi, ‘‘phassapaccayā vedanā’’ti bujjhi, ‘‘vedanāpaccayā taṇhā’’ti bujjhi, ‘‘taṇhāpaccayā upādāna’’nti bujjhi, ‘‘upādānapaccayā bhavo’’ti bujjhi, ‘‘bhavapaccayā jātī’’ti bujjhi, ‘‘jātipaccayā jarāmaraṇa’’nti bujjhi. ‘‘Avijjānirodhā saṅkhāranirodho’’ti bujjhi, ‘‘saṅkhāranirodhā viññāṇanirodho’’ti bujjhi…pe… ‘‘bhavanirodhā jātinirodho’’ti bujjhi, ‘‘jātinirodhā jarāmaraṇanirodho’’ti bujjhi. ‘‘Idaṁ dukkha’’nti bujjhi, ‘‘ayaṁ dukkhasamudayo’’ti bujjhi, ‘‘ayaṁ dukkhanirodho’’ti bujjhi, ‘‘ayaṁ dukkhanirodhagāminipaṭipadā’’ti bujjhi. ‘‘Ime āsavā’’ti bujjhi, ‘‘ayaṁ āsavasamudayo’’ti bujjhi…pe… ‘‘paṭipadā’’ti bujjhi, ‘‘ime dhammā abhiññeyyā’’ti bujjhi, ‘‘ime dhammā pahātabbā’’ti bujjhi, ‘‘ime dhammā sacchikātabbā’’ti bujjhi, ‘‘ime dhammā bhāvetabbā’’ti bujjhi. Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca bujjhi, pañcannaṁ upādānakkhandhānaṁ samudayañca…pe… nissaraṇañca bujjhi, catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca bujjhi, ‘‘yaṁ kiñci samudayadhammaṁ, sabbaṁ taṁ nirodhadhamma’’nti bujjhi.",
  "atk-s0510a1:224": "Atha vā yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ sacchikātabbaṁ, sabbaṁ taṁ tena paccekabodhiñāṇena bujjhi anubujjhi paṭibujjhi sambujjhi adhigañchi phassesi sacchākāsīti, evaṁ so paccekasambuddho eko anuttaraṁ paccekasambodhiṁ abhisambuddhoti eko.",
  "atk-s0510a1:225": "Careti aṭṭha cariyāyo (cūḷani. khaggavisāṇasuttaniddesa 121) – iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyā. Iriyāpathacariyāti catūsu iriyāpathesu, āyatanacariyāti chasu ajjhattikabāhiresu āyatanesu, saticariyāti catūsu satipaṭṭhānesu, samādhicariyāti catūsu jhānesu, ñāṇacariyāti catūsu ariyasaccesu, maggacariyāti catūsu ariyamaggesu, patticariyāti catūsu sāmaññaphalesu, lokatthacariyāti tathāgatesu arahantesu sammāsambuddhesu, padesato paccekasambuddhesu, padesato sāvakesu.",
  "atk-s0510a1:226": "Iriyāpathacariyā ca paṇidhisampannānaṁ, āyatanacariyā ca indriyesu guttadvārānaṁ, saticariyā ca appamādavihārīnaṁ, samādhicariyā ca adhicittamanuyuttānaṁ, ñāṇacariyā ca buddhisampannānaṁ, maggacariyā ca sammāpaṭipannānaṁ, patticariyā ca adhigataphalānaṁ, lokatthacariyā ca tathāgatānaṁ arahantānaṁ sammāsambuddhānaṁ, padesato paccekasambuddhānaṁ, padesato sāvakānaṁ. Imā aṭṭha cariyāyo.",
  "atk-s0510a1:227": "Aparāpi aṭṭha cariyāyo – adhimuccanto saddhāya carati, paggaṇhanto vīriyena carati, upaṭṭhapento satiyā carati, avikkhepaṁ karonto samādhinā carati, pajānanto paññāya carati, vijānanto viññāṇacariyāya carati, evaṁ paṭipannassa kusalā dhammā āyatananti āyatanacariyāya carati. Evaṁ paṭipanno visesamadhigacchatīti visesacariyāya carati. Imā aṭṭha cariyāyo.",
  "atk-s0510a1:228": "Aparāpi aṭṭha cariyāyo – dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa. Imā aṭṭha cariyāyo.",
  "atk-s0510a1:229": "Khaggavisāṇakappoti yathā khaggassa nāma visāṇaṁ ekameva hoti, adutiyaṁ, evameva so paccekasambuddho takkappo tassadiso tappaṭibhāgo. Yathā atiloṇaṁ vuccati loṇakappo, atitittakaṁ vuccati tittakappo, atimadhuraṁ vuccati madhurakappo, atiuṇhaṁ vuccati aggikappo, atisītaṁ vuccati himakappo, mahāudakakkhandho vuccati samuddakappo, mahābhiññābalappatto sāvako vuccati satthukappoti. Evameva so paccekasambuddho khaggavisāṇakappo, khaggavisāṇasadiso khaggavisāṇapaṭibhāgo eko adutiyo muttabandhano sammā loke carati viharati iriyati vattati pāleti yapeti yāpetīti eko care khaggavisāṇakappo. Tenāhu paccekasambuddhā –",
  "atk-s0510a1:230": "‘‘Sabbesu bhūtesu nidhāya daṇḍaṁ, aviheṭhayaṁ aññatarampi tesaṁ;",
  "atk-s0510a1:231": "Na puttamiccheyya kuto sahāyaṁ, eko care khaggavisāṇakappo.",
  "atk-s0510a1:232": "‘‘Saṁsaggajātassa bhavanti snehā, snehanvayaṁ dukkhamidaṁ pahoti;",
  "atk-s0510a1:233": "Ādīnavaṁ snehajaṁ pekkhamāno; Eko care khaggavisāṇakappo.",
  "atk-s0510a1:234": "‘‘Mitte suhajje anukampamāno, hāpeti atthaṁ paṭibaddhacitto;",
  "atk-s0510a1:235": "Etaṁ bhayaṁ santhave pekkhamāno, eko care khaggavisāṇakappo.",
  "atk-s0510a1:236": "‘‘Vaṁso visālova yathā visatto, puttesu dāresu ca yā apekkhā;",
  "atk-s0510a1:237": "Vaṁse kaḷīrova asajjamāno, eko care khaggavisāṇakappo.",
  "atk-s0510a1:238": "‘‘Migo araññamhi yathā abaddho, yenicchakaṁ gacchati gocarāya;",
  "atk-s0510a1:239": "Viññū naro seritaṁ pekkhamāno, eko care khaggavisāṇakappo.",
  "atk-s0510a1:240": "‘‘Āmantanā hoti sahāyamajjhe, vāse ca ṭhāne gamane cārikāya;",
  "atk-s0510a1:241": "Anabhijjhitaṁ seritaṁ pekkhamāno, eko care khaggavisāṇakappo.",
  "atk-s0510a1:242": "‘‘Khiḍḍā ratī hoti sahāyamajjhe, puttesu pemaṁ vipulañca hoti;",
  "atk-s0510a1:243": "Piyavippayogaṁ vijigucchamāno, eko care khaggavisāṇakappo.",
  "atk-s0510a1:244": "‘‘Cātuddiso appaṭigho ca hoti, santussamāno itarītarena;",
  "atk-s0510a1:245": "Parissayānaṁ sahitā achambhī, eko care khaggavisāṇakappo.",
  "atk-s0510a1:246": "‘‘Dussaṅgahā pabbajitāpi eke, atho gahaṭṭhā gharamāvasantā;",
  "atk-s0510a1:247": "Appossukko paraputtesu hutvā, eko care khaggavisāṇakappo.",
  "atk-s0510a1:248": "‘‘Oropayitvā gihibyañjanāni, sañchinnapatto yathā koviḷāro;",
  "atk-s0510a1:249": "Chetvāna vīro gihibandhanāni, eko care khaggavisāṇakappo.",
  "atk-s0510a1:250": "‘‘Sace labhetha nipakaṁ sahāyaṁ, saddhiṁ caraṁ sādhuvihāridhīraṁ;",
  "atk-s0510a1:251": "Abhibhuyya sabbāni parissayāni, careyya tenattamano satīmā.",
  "atk-s0510a1:252": "‘‘No ce labhetha nipakaṁ sahāyaṁ, saddhiṁ caraṁ sādhuvihāridhīraṁ;",
  "atk-s0510a1:253": "Rājāva raṭṭhaṁ vijitaṁ pahāya, eko care mātaṅgaraññeva nāgo.",
  "atk-s0510a1:254": "‘‘Addhā pasaṁsāma sahāyasampadaṁ, seṭṭhā samā sevitabbā sahāyā;",
  "atk-s0510a1:255": "Ete aladdhā anavajjabhojī, eko care khaggavisāṇakappo.",
  "atk-s0510a1:256": "‘‘Disvā suvaṇṇassa pabhassarāni, kammāraputtena suniṭṭhitāni;",
  "atk-s0510a1:257": "Saṅghaṭṭamānāni duve bhujasmiṁ, eko care khaggavisāṇakappo.",
  "atk-s0510a1:258": "‘‘Evaṁ dutīyena sahā mamassa, vācābhilāpo abhisajjanā vā;",
  "atk-s0510a1:259": "Etaṁ bhayaṁ āyatiṁ pekkhamāno, eko care khaggavisāṇakappo.",
  "atk-s0510a1:260": "‘‘Kāmā hi citrā madhurā manoramā, virūparūpena mathenti cittaṁ;",
  "atk-s0510a1:261": "Ādīnavaṁ kāmaguṇesu disvā, eko care khaggavisāṇakappo.",
  "atk-s0510a1:262": "‘‘Ītī ca gaṇḍo ca upaddavo ca, rogo ca sallañca bhayañca metaṁ;",
  "atk-s0510a1:263": "Etaṁ bhayaṁ kāmaguṇesu disvā, eko care khaggavisāṇakappo.",
  "atk-s0510a1:264": "‘‘Sītañca uṇhañca khudaṁ pipāsaṁ, vātātape ḍaṁsasarīsape ca;",
  "atk-s0510a1:265": "Sabbānipetāni abhibbhavitvā, eko care khaggavisāṇakappo.",
  "atk-s0510a1:266": "‘‘Nāgova yūthāni vivajjayitvā, sañjātakhandho padumī uḷāro;",
  "atk-s0510a1:267": "Yathābhirantaṁ viharaṁ araññe, eko care khaggavisāṇakappo.",
  "atk-s0510a1:268": "‘‘Aṭṭhānataṁ saṅgaṇikāratassa, yaṁ phassaye sāmayikaṁ vimuttiṁ;",
  "atk-s0510a1:269": "Ādiccabandhussa vaco nisamma, eko care khaggavisāṇakappo.",
  "atk-s0510a1:270": "‘‘Diṭṭhīvisūkāni upātivatto, patto niyāmaṁ paṭiladdhamaggo;",
  "atk-s0510a1:271": "Uppannañāṇomhi anaññaneyyo, eko care khaggavisāṇakappo.",
  "atk-s0510a1:272": "‘‘Nillolupo nikkuho nippipāso, nimmakkha niddhantakasāvamoho;",
  "atk-s0510a1:273": "Nirāsayo sabbaloke bhavitvā, eko care khaggavisāṇakappo.",
  "atk-s0510a1:274": "‘‘Pāpaṁ sahāyaṁ parivajjayetha, anatthadassiṁ visame niviṭṭhaṁ;",
  "atk-s0510a1:275": "Sayaṁ na seve pasutaṁ pamattaṁ, eko care khaggavisāṇakappo.",
  "atk-s0510a1:276": "‘‘Bahussutaṁ dhammadharaṁ bhajetha, mittaṁ uḷāraṁ paṭibhānavantaṁ;",
  "atk-s0510a1:277": "Aññāya atthāni vineyya kaṅkhaṁ, eko care khaggavisāṇakappo.",
  "atk-s0510a1:278": "‘‘Khiḍḍaṁ ratiṁ kāmasukhañca loke, analaṅkaritvā anapekkhamāno;",
  "atk-s0510a1:279": "Vibhūsaṭṭhānā virato saccavādī, eko care khaggavisāṇakappo.",
  "atk-s0510a1:280": "‘‘Puttañca dāraṁ pitarañca mātaraṁ, dhanāni dhaññāni ca bandhavāni;",
  "atk-s0510a1:281": "Hitvāna kāmāni yathodhikāni, eko care khaggavisāṇakappo.",
  "atk-s0510a1:282": "‘‘Saṅgo eso parittamettha sokhyaṁ, appassādo dukkhamevettha bhiyyo;",
  "atk-s0510a1:283": "Gaḷo eso iti ñatvā matimā, eko care khaggavisāṇakappo.",
  "atk-s0510a1:284": "‘‘Sandālayitvāna saṁyojanāni, jālaṁva bhetvā salilambucārī,",
  "atk-s0510a1:285": "Aggīva daḍḍhaṁ anivattamāno, eko care khaggavisāṇakappo.",
  "atk-s0510a1:286": "‘‘Okkhittacakkhū na ca pādalolo, guttindriyo rakkhitamānasāno;",
  "atk-s0510a1:287": "Anavassuto apariḍayhamāno, eko care khaggavisāṇakappo.",
  "atk-s0510a1:288": "‘‘Ohārayitvā gihibyañjanāni, sañchannapatto yathā pārichatto;",
  "atk-s0510a1:289": "Kāsāyavattho abhinikkhamitvā, eko care khaggavisāṇakappo.",
  "atk-s0510a1:290": "‘‘Rasesu gedhaṁ akaraṁ alolo, anaññaposī sapadānacārī;",
  "atk-s0510a1:291": "Kule kule appaṭibaddhacitto, eko care khaggavisāṇakappo.",
  "atk-s0510a1:292": "‘‘Pahāya pañcāvaraṇāni cetaso, upakkilese byapanujja sabbe;",
  "atk-s0510a1:293": "Anissito chejja sinehadosaṁ, eko care khaggavisāṇakappo.",
  "atk-s0510a1:294": "‘‘Vipiṭṭhikatvāna sukhañca dukkhaṁ, pubbeva somanassadomanassaṁ;",
  "atk-s0510a1:295": "Laddhānupekkhaṁ samathaṁ visuddhaṁ, eko care khaggavisāṇakappo.",
  "atk-s0510a1:296": "‘‘Āraddhavīriyo paramatthapattiyā, alīnacitto akusītavutti;",
  "atk-s0510a1:297": "Daḷhanikkamo thāmabalūpapanno, eko care khaggavisāṇakappo.",
  "atk-s0510a1:298": "‘‘Paṭisallānaṁ jhānamariñcamāno, dhammesu niccaṁ anudhammacārī;",
  "atk-s0510a1:299": "Ādīnavaṁ sammasitā bhavesu, eko care khaggavisāṇakappo.",
  "atk-s0510a1:300": "‘‘Taṇhakkhayaṁ patthayamappamatto, aneḷamūgo sutavā satīmā;",
  "atk-s0510a1:301": "Saṅkhātadhammo niyato padhānavā, eko care khaggavisāṇakappo.",
  "atk-s0510a1:302": "‘‘Sīhova saddesu asantasanto, vātova jālamhi asajjamāno;",
  "atk-s0510a1:303": "Padumaṁva toyena alimpamāno, eko care khaggavisāṇakappo.",
  "atk-s0510a1:304": "‘‘Sīho yathā dāṭhabalī pasayha, rājā migānaṁ abhibhuyya cārī;",
  "atk-s0510a1:305": "Sevetha pantāni senāsanāni, eko care khaggavisāṇakappo.",
  "atk-s0510a1:306": "‘‘Mettaṁ upekkhaṁ karuṇaṁ vimuttiṁ, āsevamāno muditañca kāle;",
  "atk-s0510a1:307": "Sabbena lokena avirujjhamāno, eko care khaggavisāṇakappo.",
  "atk-s0510a1:308": "‘‘Rāgañca dosañca pahāya mohaṁ, sandālayitvāna saṁyojanāni;",
  "atk-s0510a1:309": "Asantasaṁ jīvitasaṅkhayamhi, eko care khaggavisāṇakappo.",
  "atk-s0510a1:310": "‘‘Bhajanti sevanti ca kāraṇatthā, nikkāraṇā dullabhā ajja mittā;",
  "atk-s0510a1:311": "Attatthapaññā asucīmanussā, eko care khaggavisāṇakappo’’ti.",
  "atk-s0510a1:312": "Tattha sabbesu bhūtesūti khaggavisāṇapaccekabuddhāpadānasuttaṁ. Kā uppatti? Sabbasuttānaṁ catubbidhā uppatti – attajjhāsayato, parajjhāsayato, aṭṭhuppattito, pucchāvasitoti. Tattha khaggavisāṇasuttassa avisesena pucchāvasito uppatti. Visesena pana yasmā ettha kāci gāthā tena tena paccekabuddhena puṭṭhena vuttā, kāci apuṭṭhena attanā adhigatamagganayānurūpaṁ udānaṁyeva udānentena, tasmā kāyaci gāthāya pucchāvasito, kāyaci attajjhāsayato uppatti. Tattha yā ayaṁ avisesena pucchāvasito uppatti, sā ādito pabhuti evaṁ veditabbā –",
  "atk-s0510a1:313": "Ekaṁ samayaṁ bhagavā sāvatthiyaṁ viharati. Atha kho āyasmato ānandassa rahogatassa paṭisallīnassa evaṁ cetaso parivitakko udapādi – ‘‘buddhānaṁ patthanā ca abhinīhāro ca dissati, tathā sāvakānaṁ, paccekabuddhānaṁ na dissati, yaṁnūnāhaṁ bhagavantaṁ upasaṅkamitvā puccheyya’’nti? So paṭisallānā vuṭṭhito bhagavantaṁ upasaṅkamitvā yathākkamena etamatthaṁ pucchi. Athassa bhagavā pubbayogāvacarasuttaṁ abhāsi –",
  "atk-s0510a1:314": "‘‘Pañcime, ānanda, ānisaṁsā pubbayogāvacare diṭṭheva dhamme paṭikacceva aññaṁ ārādheti. No ce diṭṭheva dhamme paṭikacceva aññaṁ ārādheti, atha maraṇakāle aññaṁ ārādheti. Atha devaputto samāno aññaṁ ārādheti. Atha buddhānaṁ sammukhībhāve khippābhiñño hoti. Atha pacchime kāle paccekasambuddho hotī’’ti.",
  "atk-s0510a1:315": "Evaṁ vatvā puna āha –",
  "atk-s0510a1:316": "‘‘Paccekasambuddhā nāma, ānanda, abhinīhārasampannā pubbayogāvacarā honti, tasmā paccekabuddhabuddhasāvakānaṁ sabbesaṁ patthanā ca abhinīhāro ca icchitabbo’’ti.",
  "atk-s0510a1:317": "So āha – ‘‘buddhānaṁ, bhante, patthanā kīva ciraṁ vaṭṭatī’’ti. Buddhānaṁ, ānanda, heṭṭhimaparicchedena cattāri asaṅkhyeyyāni kappasatasahassañca, majjhimaparicchedena aṭṭha asaṅkhyeyyāni kappasatasahassañca, uparimaparicchedena soḷasa asaṅkhyeyyāni kappasatasahassañca. Ete ca bhedā paññādhikasaddhādhikavīriyādhikānaṁ vasena ñātabbā. Paññādhikānañhi saddhā mandā hoti, paññā tikkhā. Saddhādhikānaṁ paññā majjhimā hoti, saddhā tikkhā. Vīriyādhikānaṁ saddhā paññā mandā hoti, vīriyaṁ tikkhanti. Appatvā pana cattāri asaṅkhyeyyāni kappasatasahassañca divase divase vessantaradānasadisaṁ dānaṁ dentopi tadanurūpe sīlādipāramidhamme ācinantopi antarā buddho bhavissatīti netaṁ ṭhānaṁ vijjati. Kasmā? Ñāṇaṁ gabbhaṁ na gaṇhāti, vepullaṁ nāpajjati, paripākaṁ na gacchatīti. Yathā nāma timāsacatumāsapañcamāsaccayena nipphajjanakaṁ sassaṁ taṁ taṁ kālaṁ appatvā divase divase satakkhattuṁ sahassakkhattuṁ keḷāyantopi udakena siñcantopi antarā pakkhena vā māsena vā nipphādessatīti netaṁ ṭhānaṁ vijjati. Kasmā? Sassaṁ gabbhaṁ na gaṇhāti, vepullaṁ nāpajjati, paripākaṁ na gacchatīti. Evamevaṁ appatvā cattāri asaṅkhyeyyāni kappasatasahassañca antarā buddho bhavissatīti netaṁ ṭhānaṁ vijjati. Tasmā yathāvuttameva kālaṁ pāramipūraṇaṁ kātabbaṁ ñāṇaparipākatthāya. Ettakenāpi ca kālena buddhattaṁ patthayato abhinīhārakaraṇe aṭṭha sampattiyo icchitabbā. Ayañhi –",
  "atk-s0510a1:318": "‘‘Manussattaṁ liṅgasampatti, hetu satthāradassanaṁ;",
  "atk-s0510a1:319": "Pabbajjā guṇasampatti, adhikāro ca chandatā;",
  "atk-s0510a1:320": "Aṭṭhadhammasamodhānā, abhinīhāro samijjhati’’. (bu. vaṁ. 2.59);",
  "atk-s0510a1:321": "Abhinīhāroti mūlapaṇidhānassetaṁ adhivacanaṁ. Tattha manussattanti manussajāti. Aññatra hi manussajātiyā avasesajātīsu devajātiyampi ṭhitassa paṇidhi na ijjhati, tattha ṭhitena pana buddhattaṁ patthayantena dānādīni puññakammāni katvā manussattaṁyeva patthetabbaṁ, tattha ṭhatvā paṇidhi kātabbo. Evañhi samijjhati. Liṅgasampattīti purisabhāvo. Mātugāmanapuṁsakaubhatobyañjanakānañhi manussajātiyaṁ ṭhitānampi paṇidhi na ijjhati. Tattha ṭhitena pana buddhattaṁ patthentena dānādīni puññakammāni katvā purisabhāvoyeva patthetabbo, tattha ṭhatvā paṇidhi kātabbo. Evañhi samijjhati. Hetūti arahattassa upanissayasampatti. Yo hi tasmiṁ attabhāve vāyamanto arahattaṁ pāpuṇituṁ samattho, tassa paṇidhi samijjhati, no itarassa yathā sumedhapaṇḍitassa. So hi dīpaṅkarapādamūle pabbajitvā tenattabhāvena arahattaṁ pāpuṇituṁ samattho ahosi. Satthāradassananti buddhānaṁ sammukhādassanaṁ. Evañhi ijjhati, no aññathā yathā sumedhapaṇḍitassa. So hi dīpaṅkaraṁ sammukhā disvā paṇidhiṁ akāsi. Pabbajjāti anagāriyabhāvo. So ca kho sāsane vā kammavādikiriyavāditāpasaparibbājakanikāye vā vaṭṭati yathā sumedhapaṇḍitassa. So hi sumedho nāma tāpaso hutvā paṇidhiṁ akāsi. Guṇasampattīti jhānādiguṇapaṭilābho . Pabbajitassapi hi guṇasampannasseva ijjhati, no itarassa yathā sumedhapaṇḍitassa. So hi pañcābhiñño ca aṭṭhasamāpattilābhī ca hutvā paṇidhesi. Adhikāroti adhikakāro, pariccāgoti attho. Jīvitādipariccāgañhi katvā paṇidahatoyeva ijjhati, no itarassa yathā sumedhapaṇḍitassa. So hi –",
  "atk-s0510a1:322": "‘‘Akkamitvāna maṁ buddho, saha sissehi gacchatu;",
  "atk-s0510a1:323": "Mā naṁ kalale akkamittha, hitāya me bhavissatī’’ti. (bu. vaṁ. 2.53);",
  "atk-s0510a1:324": "Evaṁ attapariccāgaṁ katvā paṇidhesi. Chandatāti kattukamyatā. Sā yassa balavatī hoti, tassa ijjhati paṇidhi. Sā ca sace koci vadeyya ‘‘ko cattāri asaṅkhyeyyāni kappasatasahassañca niraye paccitvā buddhattaṁ icchatī’’ti. Taṁ sutvā yo ‘‘aha’’nti vattuṁ ussahati, tassa balavatīti veditabbā. Tathā yadi koci vadeyya ‘‘ko sakalacakkavāḷaṁ vītaccikānaṁ aṅgārānaṁ pūraṁ akkamitvā buddhattaṁ icchati, ko sakalacakkavāḷaṁ sattisūlehi ākiṇṇaṁ akkamanto atikkamitvā buddhattaṁ icchati, ko sakalacakkavāḷaṁ samatittikaṁ udakapuṇṇaṁ uttaritvā buddhattaṁ icchati, ko sakalacakkavāḷaṁ nirantaraṁ veḷugumbasañchannaṁ maddanto atikkamitvā buddhattaṁ icchatī’’ti, taṁ sutvā yo ‘‘aha’’nti vattuṁ ussahati, tassa balavatīti veditabbā. Evarūpena ca kattukamyatāchandena samannāgato sumedhapaṇḍito paṇidhesīti.",
  "atk-s0510a1:325": "Evaṁ samiddhābhinīhāro ca bodhisatto imāni aṭṭhārasa abhabbaṭṭhānāni na upeti. So hi tato pabhuti na jaccandho hoti na jaccapadhiro, na ummattako, na eḷamugo, na pīṭhasappi , na milakkhesu uppajjati, na dāsiyā kucchimhi nibbattati, na niyatamicchādiṭṭhiko hoti, nāssa liṅgaṁ parivattati, na pañcānantariyakammāni karoti, na kuṭṭhī hoti, na tiracchānayoniyaṁ vaṭṭakato pacchimattabhāvo hatthito adhikattabhāvo hoti, na khuppipāsikanijjhāmataṇhikapetesu uppajjati, na kālakañcikāsuresu, na avīciniraye, na lokantarikesu uppajjati. Kāmāvacaresu pana na māro hoti, rūpāvacaresu na asaññībhave, na suddhāvāsesu uppajjati, na arūpabhavesu, na aññaṁ cakkavāḷaṁ saṅkamati.",
  "atk-s0510a1:326": "Yā cimā ussāho ca ummaṅgo ca avatthānañca hitacariyā cāti catasso buddhabhūmiyo, tāhi samannāgato hoti. Tattha –",
  "atk-s0510a1:327": "‘‘Ussāho vīriyaṁ vuttaṁ, ummaṅgo paññā pavuccati;",
  "atk-s0510a1:328": "Avatthānaṁ adhiṭṭhānaṁ, hitacariyā mettābhāvanā’’ti. –",
  "atk-s0510a1:329": "Veditabbā. Ye ca ime nekkhammajjhāsayo, pavivekajjhāsayo, alobhajjhāsayo, adosajjhāsayo, amohajjhāsayo, nissaraṇajjhāsayoti cha ajjhāsayā bodhiparipākāya saṁvattanti, yehi samannāgatattā nekkhammajjhāsayā ca bodhisattā kāmesu dosadassāvino, pavivekajjhāsayā ca bodhisattā saṅgaṇikāya dosadassāvino, alobhajjhāsayā ca bodhisattā lobhe dosadassāvino, adosajjhāsayā ca bodhisattā dose dosadassāvino, amohajjhāsayā ca bodhisattā mohe dosadassāvino, nissaraṇajjhāsayā ca bodhisattā sabbabhavesu dosadassāvinoti vuccanti, tehi ca samannāgato hoti.",
  "atk-s0510a1:330": "Paccekabuddhānaṁ pana kīva ciraṁ patthanā vaṭṭatīti? Paccekabuddhānaṁ dve asaṅkhyeyyāni kappasatasahassañca, tato oraṁ na sakkā, pubbe vuttanayenevettha kāraṇaṁ veditabbaṁ. Ettakenāpi ca kālena paccekabuddhattaṁ patthayato abhinīhārakaraṇe pañca sampattiyo icchitabbā. Tesañhi –",
  "atk-s0510a1:331": "‘‘Manussattaṁ liṅgasampatti, vigatāsavadassanaṁ;",
  "atk-s0510a1:332": "Adhikāro ca chandatā, ete abhinīhārakāraṇā’’.",
  "atk-s0510a1:333": "Tattha vigatāsavadassananti buddhapaccekabuddhabuddhasāvakānaṁ yassa kassaci dassananti attho. Sesaṁ vuttanayameva.",
  "atk-s0510a1:334": "Atha ‘‘sāvakānaṁ patthanā kittakaṁ vaṭṭatī’’ti? Dvinnaṁ aggasāvakānaṁ ekaṁ asaṅkhyeyyaṁ kappasatasahassañca, asītimahāsāvakānaṁ kappasatasahassameva. Tathā buddhassa mātāpitūnaṁ upaṭṭhākassa puttassa cāti, tato oraṁ na sakkā, tattha kāraṇaṁ vuttanayameva. Imesaṁ pana sabbesampi adhikāro ca chandatāti dvaṅgasamannāgatoyeva abhinīhāro hoti.",
  "atk-s0510a1:335": "Evaṁ imāya patthanāya iminā ca abhinīhārena yathāvuttappabhedaṁ kālaṁ pāramiyo pūretvā buddhā loke uppajjantā khattiyakule vā brāhmaṇakule vā uppajjanti, paccekabuddhā khattiyabrāhmaṇagahapatikulānaṁ aññatarasmiṁ, aggasāvakā pana buddhā viya khattiyabrāhmaṇakulesveva. Sabbabuddhā saṁvaṭṭamāne kappe na uppajjanti, vivaṭṭamāne kappe uppajjanti, tathā paccekabuddhā. Te pana buddhānaṁ uppajjanakāle na uppajjanti. Buddhā sayañca bujjhanti, pare ca bodhenti. Paccekabuddhā sayameva bujjhanti, na pare bodhenti. Attharasameva paṭivijjhanti, na dhammarasaṁ. Na hi te lokuttaradhammaṁ paññattiṁ āropetvā desetuṁ sakkonti, mūgena diṭṭhasupino viya vanacarakena nagare sāyitabyañjanaraso viya ca nesaṁ dhammābhisamayo hoti. Sabbaṁ iddhisamāpattipaṭisambhidāpabhedaṁ pāpuṇanti. Guṇavisiṭṭhatāya buddhānaṁ heṭṭhā sāvakānaṁ upari honti, na aññe pabbājetvā ābhisamācārikaṁ sikkhāpenti, ‘‘cittasallekho kātabbo, vosānaṁ nāpajjitabba’’nti iminā uddesena uposathaṁ karonti, ajja uposathoti vacanamattena vā, uposathaṁ karontā ca gandhamādane mañjūsakarukkhamūle ratanamāḷe sannipatitvā karontīti. Evaṁ bhagavā āyasmato ānandassa paccekabuddhānaṁ sabbākāraparipūraṁ patthanañca abhinīhārañca kathetvā idāni imāya patthanāya iminā ca abhinīhārena samudāgate te te paccekabuddhe kathetuṁ ‘‘sabbesu bhūtesu nidhāya daṇḍa’’ntiādinā nayena imaṁ khaggavisāṇasuttaṁ abhāsi. Ayaṁ tāva avisesena pucchāvasito khaggavisāṇasuttassa uppatti.",
  "atk-s0510a1:336": "Idāni visesena vattabbā. Tattha imissā tāva gāthāya evaṁ uppatti veditabbā – ayaṁ kira paccekabuddho paccekabodhisattabhūmiṁ ogāhanto dve asaṅkhyeyyāni kappasatasahassañca pāramiyo pūretvā kassapassa bhagavato sāsane pabbajitvā āraññiko hutvā gatapaccāgatavattaṁ pūrento samaṇadhammaṁ akāsi. Etaṁ kira vattaṁ aparipūretvā paccekabodhiṁ pāpuṇanto nāma natthi . Kiṁ panetaṁ gatapaccāgatavattaṁ nāma? Haraṇapaccāharaṇanti. Taṁ yathā vibhūtaṁ hoti, tathā kathessāma.",
  "atk-s0510a1:337": "Idha ekacco bhikkhu harati na paccāharati, ekacco paccāharati na harati, ekacco neva harati na paccāharati, ekacco harati ca paccāharati ca. Tattha yo bhikkhu pageva vuṭṭhāya cetiyaṅgaṇabodhiyaṅgaṇavattaṁ katvā bodhirukkhe udakaṁ āsiñcitvā pānīyaghaṭaṁ pūretvā pānīyamāḷe ṭhapetvā ācariyavattaṁ upajjhāyavattaṁ katvā dveasīti khandhakavattāni ca cuddasa mahāvattāni samādāya vattati. So sarīraparikammaṁ katvā senāsanaṁ pavisitvā yāva bhikkhācāravelā, tāva vivittāsane vītināmetvā velaṁ ñatvā nivāsetvā kāyabandhanaṁ bandhitvā uttarāsaṅgaṁ katvā saṅghāṭiṁ khandhe karitvā pattaṁ aṁse ālaggetvā kammaṭṭhānaṁ manasi karonto cetiyaṅgaṇaṁ gantvā cetiyañca bodhiñca vanditvā gāmasamīpe cīvaraṁ pārupitvā pattaṁ ādāya gāmaṁ piṇḍāya pavisati. Evaṁ paviṭṭho ca lābhī bhikkhu puññavā upāsakehi sakkato garukato upaṭṭhākakule vā paṭikkamanasālāyaṁ vā paṭikkamitvā upāsakehi taṁ taṁ pañhaṁ pucchiyamāno tesaṁ pañhavissajjanena dhammadesanāvikkhepena ca taṁ manasikāraṁ chaḍḍetvā nikkhamati. Vihāraṁ āgatopi bhikkhūhi pañhaṁ puṭṭho katheti, dhammaṁ bhaṇati, taṁ taṁ byāpārañca āpajjati. Pacchābhattampi purimayāmampi majjhimayāmampi evaṁ bhikkhūhi saddhiṁ papañcetvā kāyaduṭṭhullābhibhūto pacchimayāmepi sayati, neva kammaṭṭhānaṁ manasi karoti. Ayaṁ vuccati ‘‘harati na paccāharatī’’ti.",
  "atk-s0510a1:338": "Yo pana byādhibahulo hoti, bhuttāhāro paccūsasamaye na sammā pariṇamati. Pageva vuṭṭhāya yathāvuttaṁ vattaṁ kātuṁ na sakkoti kammaṭṭhānaṁ vā manasi kātuṁ, aññadatthu yāguṁ vā khajjakaṁ vā bhesajjaṁ vā bhattaṁ vā patthayamāno kālasseva pattacīvaramādāya gāmaṁ pavisati. Tattha yāguṁ vā khajjakaṁ vā bhesajjaṁ vā bhattaṁ vā laddhā pattaṁ nīharitvā bhattakiccaṁ niṭṭhāpetvā paññattāsane nisinno kammaṭṭhānaṁ manasi karitvā visesaṁ patvā vā apatvā vā vihāraṁ āgantvā teneva manasikārena viharati. Ayaṁ vuccati ‘‘paccāharati na haratī’’ti. Edisā hi bhikkhū yāguṁ pivitvā vipassanaṁ vaḍḍhetvā buddhasāsane arahattaṁ pattā gaṇanapathaṁ vītivattā, sīhaḷadīpeyeva tesu tesu gāmesu āsanasālāyaṁ taṁ āsanaṁ natthi, yattha bhikkhū nisinnā yāguṁ pivitvā arahattaṁ appattā.",
  "atk-s0510a1:339": "Yo pana pamādavihārī hoti nikkhittadhuro, sabbavattāni bhinditvā pañcavidhacetokhilavinibandhanabaddhacitto viharanto kammaṭṭhānamanasikāramananuyutto gāmaṁ piṇḍāya pavisitvā gihīhi saddhiṁ kathāpapañcena papañcito tucchakova nikkhamati. Ayaṁ vuccati ‘‘neva harati na paccāharatī’’ti.",
  "atk-s0510a1:340": "Yo pana pageva vuṭṭhāya purimanayeneva sabbavattāni paripūretvā yāva bhikkhācāravelā, tāva pallaṅkaṁ ābhujitvā kammaṭṭhānaṁ manasi karoti. Kammaṭṭhānaṁ nāma duvidhaṁ – sabbatthakañca pārihāriyañca. Tattha sabbatthakaṁ nāma mettā ca maraṇānussati ca. Tañhi sabbattha atthayitabbaṁ icchitabbanti ‘‘sabbatthaka’’nti vuccati. Mettā nāma āvāsādīsu sabbattha icchitabbā. Āvāsesu hi mettāvihārī bhikkhu sabrahmacārīnaṁ piyo hoti manāpo, tena phāsu asaṅghaṭṭho viharati. Devatāsu mettāvihārī devatāhi rakkhitagopito sukhaṁ viharati. Rājarājamahāmattādīsu mettāvihārī tehi mamāyito sukhaṁ viharati. Gāmanigamādīsu mettāvihārī sabbattha bhikkhācariyādīsu manussehi sakkato garukato sukhaṁ viharati. Maraṇānussatibhāvanāya jīvitanikantiṁ pahāya appamatto viharati.",
  "atk-s0510a1:341": "Yaṁ pana sadā pariharitabbaṁ cariyānukūlena gahitaṁ. Taṁ dasāsubhakasiṇānussatīsu aññataraṁ, catudhātuvavatthānameva vā, taṁ sadā pariharitabbato rakkhitabbato bhāvetabbato ca ‘‘pārihāriya’’nti vuccati, mūlakammaṭṭhānantipi tadeva. Atthakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi satampi ekato vasantā katikavattaṁ katvā viharanti – ‘‘āvuso, tumhe na iṇaṭṭā na bhayaṭṭā na jīvikāpakatā pabbajitā, dukkhā muccitukāmā panettha pabbajitā. Tasmā gamane uppannakilese gamaneyeva niggaṇhatha, ṭhāne, nisajjāya, sayane uppannakilese sayaneyeva niggaṇhathā’’ti.",
  "atk-s0510a1:342": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu pāsāṇā honti, tāya saññāya kammaṭṭhānaṁ manasikarontāva gacchanti. Sace kassaci gamane kileso uppajjati, so tattheva naṁ niggaṇhāti. Tathā asakkonto tiṭṭhati, athassa pacchato āgacchantopi tiṭṭhati. So ‘‘ayaṁ bhikkhu tuyhaṁ uppannaṁ vitakkaṁ jānāti, ananucchavikaṁ te eta’’nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati. Tathā asakkonto nisīdati. Athassa pacchato āgacchantopi nisīdatīti. Soyeva nayo ariyabhūmiṁ okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova gacchati , na kammaṭṭhānavippayuttena cittena pādaṁ uddharati. Uddharati ce, paṭinivattitvā purimapadeseyeva tiṭṭhati. Ālindakavāsī mahāphussadevatthero viya.",
  "atk-s0510a1:343": "So kira ekūnavīsativassāni gatapaccāgatavattaṁ pūrento evaṁ vihāsi. Manussāpi sudaṁ antarāmagge kasantā ca vapantā ca maddantā ca kammāni karontā ca theraṁ tathā gacchantaṁ disvā ‘‘ayaṁ thero punappunaṁ nivattitvā gacchati, kiṁ nu kho maggamūḷho, udāhu kiñci pamuṭṭho’’ti samullapanti. So taṁ anādiyitvā kammaṭṭhānayuttena citteneva samaṇadhammaṁ karonto vīsativassabbhantare arahattaṁ pāpuṇi. Arahattapattadivaseyevassa caṅkamanakoṭiyaṁ adhivatthā devatā aṅgulīhi dīpaṁ ujjāletvā aṭṭhāsi, cattāropi mahārājāno sakko ca devānamindo brahmā ca sahampati upaṭṭhānaṁ āgamiṁsu. Tañca obhāsaṁ disvā vanavāsī mahātissatthero taṁ dutiyadivase pucchi – ‘‘rattibhāge āyasmato santike obhāso ahosi, kiṁ so’’ti? Thero vikkhepaṁ karonto ‘‘obhāso nāma dīpobhāsopi hoti maṇiobhāsopī’’ti evamādimāha. So ‘‘paṭicchādetha tumhe’’ti nibaddho ‘‘āmā’’ti paṭijānitvā ārocesi.",
  "atk-s0510a1:344": "Kāḷavallimaṇḍapavāsī mahānāgatthero viya ca. Sopi kira gatapaccāgatavattaṁ pūrento ‘‘paṭhamaṁ tāva bhagavato mahāpadhānaṁ pūjessāmī’’ti satta vassāni ṭhānacaṅkamameva adhiṭṭhāsi, puna soḷasa vassāni gatapaccāgatavattaṁ pūretvā arahattaṁ pāpuṇi. Evaṁ kammaṭṭhānamanuyuttacitteneva pādaṁ uddharanto vippayuttena cittena uddhaṭe paṭinivattanto gāmasamīpaṁ gantvā ‘‘gāvī nu kho pabbajito nu kho’’ti āsaṅkanīyappadese ṭhatvā saṅghāṭiṁ pārupitvā pattaṁ gahetvā gāmadvāraṁ patvā kacchakantarato udakaṁ gahetvā gaṇḍūsaṁ katvā gāmaṁ pavisati ‘‘bhikkhaṁ vā dātuṁ vandituṁ vā upagate manusse ‘dīghāyukā hothā’ti vacanamattenāpi mā me kammaṭṭhānavikkhepo ahosī’’ti. Sace pana naṁ ‘‘ajja, bhante, kiṁ sattamī, udāhu aṭṭhamī’’ti divasaṁ pucchanti, udakaṁ gilitvā āroceti. Sace divasapucchakā na honti, nikkhamanavelāyaṁ gāmadvāre niṭṭhubhitvāva yāti.",
  "atk-s0510a1:345": "Sīhaḷadīpe kalambatitthavihāre vassūpagatā paññāsa bhikkhū viya ca. Te kira vassūpanāyikauposathadivase katikavattaṁ akaṁsu – ‘‘arahattaṁ appatvā na aññamaññaṁ ālapissāmā’’ti. Gāmañca piṇḍāya pavisantā gāmadvāre udakagaṇḍūsaṁ katvā pavisiṁsu, divase pucchite udakaṁ gilitvā ārocesuṁ, apucchite gāmadvāre niṭṭhubhitvā vihāraṁ āgamaṁsu. Tattha manussā niṭṭhubhanaṭṭhānaṁ disvā jāniṁsu – ‘‘ajja eko āgato, ajja dve’’ti . Evañca cintesuṁ – ‘‘kiṁ nu kho ete amheheva saddhiṁ na sallapanti , udāhu aññamaññampi, yadi aññamaññampi na sallapanti, addhā vivādajātā bhavissanti, handa nesaṁ aññamaññaṁ khamāpessāmā’’ti. Sabbe vihāraṁ agamaṁsu. Tattha paññāsāya bhikkhūsu vassaṁ upagatesu dve bhikkhū ekokāse nāddasaṁsu. Tato tesu yo cakkhumā puriso, so evamāha – ‘‘na, bho, kalahakārakānaṁ vasanokāso īdiso hoti, susammaṭṭhaṁ cetiyaṅgaṇaṁ bodhiyaṅgaṇaṁ, sunikkhittā sammajjaniyo, sūpaṭṭhapitaṁ pānīyaparibhojanīya’’nti, te tato nivattā. Tepi bhikkhū antovasseyeva vipassanaṁ vaḍḍhetvā arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-s0510a1:346": "Evaṁ kāḷavallimaṇḍapavāsī mahānāgatthero viya kalambatitthavihāre vassūpagatā bhikkhū viya ca kammaṭṭhānayutteneva cittena pādaṁ uddharanto gāmasamīpaṁ gantvā udakagaṇḍūsaṁ katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo vā natthi, taṁ vīthiṁ paṭipajjati. Tattha ca piṇḍāya caranto na turitaturito javena gacchati, javanapiṇḍapātikadhutaṅgaṁ nāma natthi, visamabhūmibhāgappattaṁ pana udakabharitasakaṭamiva niccalo hutvā gacchati. Anugharaṁ paviṭṭho ca dātukāmaṁ vā adātukāmaṁ vā sallakkhetuṁ tadanurūpaṁ kālaṁ āgamento bhikkhaṁ gahetvā patirūpe okāse nisīditvā kammaṭṭhānaṁ manasikaronto āhāre paṭikkūlasaññaṁ upaṭṭhapetvā akkhabbhañjanavaṇālepanaputtamaṁsūpamāvasena paccavekkhanto aṭṭhaṅgasamannāgataṁ āhāraṁ āhāreti neva davāya na madāya…pe… bhuttāvī ca udakakiccaṁ katvā muhuttaṁ bhattakilamathaṁ vinodetvā yathā purebhattaṁ, evaṁ pacchābhattaṁ, purimayāmaṁ pacchimayāmañca kammaṭṭhānaṁ manasi karoti. Ayaṁ vuccati ‘‘harati ca paccāharati cā’’ti. Evametaṁ haraṇapaccāharaṇaṁ gatapaccāgatavattanti vuccati.",
  "atk-s0510a1:347": "Etaṁ pūrento yadi upanissayasampanno hoti, paṭhamavaye eva arahattaṁ pāpuṇāti. No ce paṭhamavaye pāpuṇāti, atha majjhimavaye pāpuṇāti. No ce majjhimavaye pāpuṇāti, atha maraṇasamaye pāpuṇāti. No ce maraṇasamaye pāpuṇāti, atha devaputto hutvā pāpuṇāti. No ce devaputto hutvā pāpuṇāti, atha paccekasambuddho hutvā parinibbāti. No ce paccekasambuddho hutvā parinibbāti, atha buddhānaṁ sammukhībhāve khippābhiñño hoti seyyathāpi thero bāhiyo, mahāpañño vā hoti seyyathāpi thero sāriputtoti.",
  "atk-s0510a1:348": "Ayaṁ pana paccekabodhisatto kassapassa bhagavato sāsane pabbajitvā āraññiko hutvā vīsati vassasahassāni etaṁ gatapaccāgatavattaṁ pūretvā kālaṁ katvā kāmāvacaradevaloke uppajji. Tato cavitvā bārāṇasirañño aggamahesiyā kucchimhi paṭisandhiṁ aggahesi. Kusalā itthiyo tadaheva gabbhasaṇṭhānaṁ jānanti. Sā ca tāsaṁ aññatarā , tasmā esāpi taṁ gabbhapatiṭṭhānaṁ rañño nivedesi. Dhammatā esā, yaṁ puññavante satte gabbhe uppanne mātugāmo gabbhaparihāraṁ labhati. Tasmā rājā tassā gabbhaparihāraṁ adāsi. Sā tato pabhuti nāccuṇhaṁ kiñci ajjhoharituṁ labhati, nātisītaṁ nāccambilaṁ nātiloṇaṁ nātikaṭukaṁ nātitittakaṁ. Accuṇhe hi mātarā ajjhohaṭe gabbhassa lohakumbhivāso viya hoti, atisīte lokantarikavāso viya, accambilaloṇakaṭukatittakesu bhuttesu satthena phāletvā ambilādīhi sittāni viya dārakassa aṅgāni tibbavedanāni honti. Aticaṅkamanaṭṭhānanisajjasayanatopi naṁ nivārenti ‘‘kucchigatassa sañcalanadukkhaṁ mā ahosī’’ti. Mudukattharaṇatthatāya bhūmiyā caṅkamanādīni mattāya kātuṁ labhati, vaṇṇagandhādisampannaṁ sāduṁ sappāyaṁ annapānaṁ bhuñjituṁ labhati. Pariggahetvāva naṁ caṅkamāpenti nisīdāpenti vuṭṭhāpenti.",
  "atk-s0510a1:349": "Sā evaṁ parihariyamānā gabbhaparipākakāle sūtigharaṁ pavisitvā paccūsasamaye puttaṁ vijāyi pakkatelamadditamanosilāpiṇḍisadisaṁ dhaññapuññalakkhaṇūpetaṁ. Tato naṁ pañcamadivase alaṅkatapaṭiyattaṁ rañño dassesuṁ, rājā tuṭṭho chasaṭṭhiyā dhātīhi upaṭṭhāpesi. So sabbasampattīhi vaḍḍhamāno nacirasseva viññutaṁ pāpuṇi. Soḷasavassuddesikaṁ naṁ rājā rajjena abhisiñci, vividhanāṭakāhi ca upaṭṭhāpesi. Abhisitto rājaputto rajjaṁ kāresi nāmena brahmadatto, sakalajambudīpe vīsatiyā nagarasahassesu. Jambudīpe kira pubbe caturāsīti nagarasatasahassāni ahesuṁ, tāni parihāyantāni saṭṭhi ahesuṁ, tato parihāyantāni cattālīsaṁ, sabbaparihāyanakāle pana vīsatisahassāni honti. Ayañca brahmadatto sabbaparihāyanakāle uppajji, tenassa vīsati nagarasahassāni ahesuṁ vīsati pāsādasahassāni, vīsati hatthisahassāni, vīsati assasahassāni, vīsati rathasahassāni, vīsati pattisahassāni, vīsati itthisahassāni orodhā ca nāṭakitthiyo ca, vīsati amaccasahassāni.",
  "atk-s0510a1:350": "So mahārajjaṁ kārayamānoyeva kasiṇaparikammaṁ katvā pañca abhiññāyo, aṭṭha samāpattiyo ca nibbattesi. Yasmā pana abhisittaraññā nāma avassaṁ aṭṭakaraṇe nisīditabbaṁ, tasmā ekadivasaṁ pageva pātarāsaṁ bhuñjitvā vinicchayaṭṭhāne nisīdi. Tattha uccāsaddamahāsaddaṁ akaṁsu, so ‘‘ayaṁ saddo samāpattiyā upakkileso’’ti pāsādatalaṁ abhiruhitvā ‘‘samāpattiṁ appemī’’ti nisinno nāsakkhi appetuṁ rajjavikkhepena samāpatti parihīnā. Tato cintesi – ‘‘kiṁ rajjaṁ varaṁ, udāhu samaṇadhammo’’ti? Tato ‘‘rajjasukhaṁ parittaṁ anekādīnavaṁ, samaṇadhammasukhaṁ pana vipulaṁ anekānisaṁsaṁ uttamapurisehi sevitañcā’’ti ñatvā aññataraṁ amaccaṁ āṇāpesi ‘‘imaṁ rajjaṁ dhammena samena anusāsa, mā kho adhammakāraṁ kāresī’’ti sabbaṁ tassa niyyātetvā pāsādaṁ abhiruhitvā samāpattisukhena vītināmesi, na koci upasaṅkamituṁ labhati aññatra mukhadhovanadantakaṭṭhadāyakabhattanīhārakādīhi.",
  "atk-s0510a1:351": "Tato addhamāsamatte vītikkante mahesī pucchi – ‘‘rājā uyyānagamanabaladassananāṭakādīsu katthaci na dissati, kuhiṁ gato’’ti? Tassā tamatthaṁ ārocesuṁ. Sā amaccassa pāhesi – ‘‘rajje paṭicchite ahampi paṭicchitā homi, etu mayā saddhiṁ saṁvāsaṁ kappetū’’ti. So ubho kaṇṇe thaketvā ‘‘asavanīyameta’’nti paṭikkhipi. Sā punapi dvattikkhattuṁ pesetvā anicchamānaṁ santajjāpesi ‘‘yadi na karosi, ṭhānāpi taṁ cāvemi. Jīvitāpi taṁ voropemī’’ti. So bhīto ‘‘mātugāmo nāma daḷhanicchayo, kadāci evampi kārāpeyyā’’ti. Ekadivasaṁ raho gantvā tāya saddhiṁ sirisayane saṁvāsaṁ kappesi. Sā puññavatī sukhasamphassā, so tassā samphassarāgena ratto tattha abhikkhaṇaṁ saṅkitasaṅkitova agamāsi. Anukkamena attano gharasāmiko viya nibbisaṅko pavisitumāraddho.",
  "atk-s0510a1:352": "Tato rājamanussā taṁ pavattiṁ rañño ārocesuṁ. Rājā na saddahati. Dutiyampi tatiyampi ārocesuṁ, tato rājā nilīno sayameva disvā sabbe amacce sannipātāpetvā ārocesi. Te ‘‘ayaṁ rājāparādhiko hatthacchedaṁ arahati, pādacchedaṁ arahatī’’ti yāva sūle uttāsanaṁ, tāva sabbakammakāraṇāni niddisiṁsu. Rājā ‘‘etassa vadhabandhanatāḷane mayhaṁ vihiṁsā uppajjeyya, jīvitā voropane pāṇātipāto bhaveyya, dhanaharaṇe adinnādānaṁ bhaveyya, alaṁ evarūpehi katehi, imaṁ mama rajjā nikkaḍḍhathā’’ti āha. Amaccā taṁ nibbisayaṁ akaṁsu. So attano dhanasārañca puttadārañca gahetvā paravisayaṁ agamāsi. Tattha rājā sutvā ‘‘kiṁ āgatosī’’ti pucchi. ‘‘Deva, icchāmi taṁ upaṭṭhātu’’nti. So taṁ sampaṭicchi. Amacco katipāhaccayena laddhavissāso taṁ rājānaṁ etadavoca – ‘‘mahārāja , amakkhikaṁ madhuṁ passāmi, taṁ khādanto natthī’’ti. Rājā ‘‘kiṁ etaṁ uppaṇḍetukāmo bhaṇatī’’ti na suṇāti. So antaraṁ labhitvā punapi suṭṭhutaraṁ vaṇṇetvā avoca. Rājā ‘‘kiṁ eta’’nti pucchi. ‘‘Bārāṇasirajjaṁ, devā’’ti. Rājā ‘‘kiṁ maṁ netvā māretukāmosī’’ti āha. So ‘‘mā, deva, evaṁ avaca, yadi na saddahasi, manusse pesehī’’ti. So manusse pesesi. Te gantvā gopuraṁ khaṇitvā rañño sayanaghare uṭṭhahiṁsu.",
  "atk-s0510a1:353": "Rājā disvā ‘‘kissa āgatatthā’’ti pucchi. ‘‘Corā mayaṁ, mahārājā’’ti. Rājā tesaṁ dhanaṁ dāpetvā ‘‘mā puna evaṁ akatthā’’ti ovaditvā vissajjesi. Te āgantvā tassa rañño ārocesuṁ. So punapi dvattikkhattuṁ tatheva vīmaṁsitvā ‘‘sīlavā rājā’’ti caturaṅginiṁ senaṁ sannayhitvā sīmantare ekaṁ nagaraṁ upagamma tattha amaccassa pāhesi ‘‘nagaraṁ vā me dehi, yuddhaṁ vā’’ti. So brahmadattassa rañño tamatthaṁ ārocāpesi – ‘‘āṇāpetu, deva, ‘kiṁ yujjhāmi, udāhu nagaraṁ demī’’’ti. Rājā ‘‘na yujjhitabbaṁ, nagaraṁ datvā idhāgacchā’’ti pesesi. So tathā akāsi. Paṭirājāpi taṁ nagaraṁ gahetvā avasesanagaresupi tatheva dūtaṁ pesesi. Tepi amaccā tatheva brahmadattassa ārocetvā tena ‘‘na yujjhitabbaṁ, idhāgantabba’’nti vuttā bārāṇasiṁ āgamaṁsu.",
  "atk-s0510a1:354": "Tato amaccā brahmadattaṁ āhaṁsu – ‘‘mahārāja, tena saha yujjhamā’’ti. Rājā ‘‘mama pāṇātipāto bhavissatī’’ti vāresi. Amaccā ‘‘mayaṁ, mahārāja, taṁ jīvaggāhaṁ gahetvā idheva ānessāmā’’ti nānāupāyehi rājānaṁ saññāpetvā ‘‘ehi, mahārājā’’ti gantumāraddhā. Rājā ‘‘sace sattamāraṇappaharaṇavilumpanakammaṁ na karotha, gacchāmī’’ti bhaṇati. Amaccā ‘‘na, deva, karoma, bhayaṁ dassetvā palāpemā’’ti caturaṅginiṁ senaṁ sannayhitvā ghaṭesu dīpe pakkhipitvā rattiṁ gacchiṁsu. Paṭirājā taṁ divasaṁ bārāṇasisamīpe nagaraṁ gahetvā idāni kinti rattiṁ sannāhaṁ mocāpetvā pamatto niddaṁ okkami saddhiṁ balakāyena. Tato amaccā brahmadattarājānaṁ ādāya paṭirañño khandhāvāraṁ gantvā sabbaghaṭehi dīpe nīharāpetvā ekapajjotaṁ katvā ukkuṭṭhiṁ akaṁsu. Paṭirañño amacco mahābalakāyaṁ disvā bhīto attano rājānaṁ upasaṅkamitvā ‘‘uṭṭhehi amakkhikaṁ madhuṁ khādāhī’’ti mahāsaddaṁ akāsi. Tathā dutiyopi tatiyopi. Paṭirājā tena saddena paṭibujjhitvā bhayaṁ santāsaṁ āpajji. Ukkuṭṭhisatāni pavattiṁsu. So ‘‘paravacanaṁ saddahitvā amittahatthaṁ pattomhī’’ti sabbarattiṁ taṁ taṁ vippalapitvā dutiyadivase ‘‘dhammiko rājā, uparodhaṁ na kareyya gantvā khamāpemī’’ti cintetvā rājānaṁ upasaṅkamitvā jaṇṇukehi patiṭṭhahitvā ‘‘khama, mahārāja, mayhaṁ aparādha’’nti āha. Rājā taṁ ovaditvā ‘‘uṭṭhehi, khamāmi te’’ti āha. So raññā evaṁ vuttamatteyeva paramassāsappatto ahosi. Bārāṇasirañño samīpeyeva janapade rajjaṁ labhi. Te aññamaññaṁ sahāyakā ahesuṁ.",
  "atk-s0510a1:355": "Atha brahmadatto dvepi senā sammodamānā ekato ṭhitā disvā ‘‘mamevekassa cittānurakkhaṇāya asmiṁ mahājanakāye khuddakamakkhikāya pivanamattampi lohitabindu na uppannaṁ, aho sādhu, aho suṭṭhu, sabbe sattā sukhitā hontu, averā hontu, abyāpajjā hontū’’ti mettājhānaṁ uppādetvā tadeva pādakaṁ katvā saṅkhāre sammasitvā paccekabodhiñāṇaṁ sacchikatvā sayambhutaṁ pāpuṇi. Taṁ maggaphalasukhena sukhitaṁ hatthikkhandhe nisinnaṁ amaccā paṇipātaṁ katvā āhaṁsu – ‘‘yānakālo, mahārāja, vijitabalakāyassa sakkāro kātabbo, parājitabalakāyassa bhattaparibbayo dātabbo’’ti. So āha – ‘‘nāhaṁ, bhaṇe, rājā, paccekabuddho nāmāha’’nti. ‘‘Kiṁ devo bhaṇati, na edisā paccekabuddhā hontī’’ti. ‘‘Kīdisā, bhaṇe, paccekabuddhā’’ti? ‘‘Paccekabuddhā nāma dvaṅgulakesamassū aṭṭhaparikkhārayuttā bhavantī’’ti. So dakkhiṇahatthena sīsaṁ parāmasi, tāvadeva gihiliṅgaṁ antaradhāyi, pabbajitaveso pāturahosi. Dvaṅgulakesamassu aṭṭhaparikkhārasamannāgato vassasatikattherasadiso ahosi. So catutthajjhānaṁ samāpajjitvā hatthikkhandhato vehāsaṁ abbhuggantvā padumapupphe nisīdi. Amaccā vanditvā ‘‘kiṁ, bhante, kammaṭṭhānaṁ, kathaṁ adhigatosī’’ti pucchiṁsu. So yato assa mettājhānakammaṭṭhānaṁ ahosi, tañca vipassanaṁ vipassitvā adhigato, tasmā tamatthaṁ dassento udānagāthañca byākaraṇagāthañca imaṁyeva gāthaṁ abhāsi ‘‘sabbesu bhūtesu nidhāya daṇḍa’’nti.",
  "atk-s0510a1:356": "Tattha sabbesūti anavasesesu. Bhūtesūti sattesu. Ayamettha saṅkhepo , vitthāraṁ pana ratanasuttavaṇṇanāyaṁ vakkhāma. Nidhāyāti nikkhipitvā. Daṇḍanti kāyavacīmanodaṇḍaṁ, kāyaduccaritādīnametaṁ adhivacanaṁ. Kāyaduccaritañhi daṇḍayatīti daṇḍaṁ, bādheti anayabyasanaṁ pāpetīti vuttaṁ hoti. Evaṁ vacīduccaritaṁ manoduccaritañca. Paharaṇadaṇḍo eva vā daṇḍo, taṁ nidhāyātipi vuttaṁ hoti. Aviheṭhayanti aviheṭhayanto. Aññatarampīti yaṁkiñci ekampi. Tesanti tesaṁ sabbabhūtānaṁ. Na puttamiccheyyāti atrajo, khettajo, dinnako, antevāsikoti imesu catūsu puttesu yaṁkiñci puttaṁ na iccheyya. Kuto sahāyanti sahāyaṁ pana iccheyyāti kuto eva etaṁ.",
  "atk-s0510a1:357": "Ekoti pabbajjāsaṅkhātena eko, adutiyaṭṭhena eko, taṇhāya pahānaṭṭhena eko, ekantavigatakilesoti eko, eko paccekasambodhiṁ abhisambuddhoti eko. Samaṇasahassassāpi hi majjhe vattamāno gihisaṁyojanassa chinnattā eko, evaṁ pabbajjāsaṅkhātena eko. Eko tiṭṭhati, eko gacchati, eko nisīdati, eko seyyaṁ kappeti, eko iriyati vattatīti evaṁ adutiyaṭṭhena eko.",
  "atk-s0510a1:358": "‘‘Taṇhādutiyo puriso, dīghamaddhānasaṁsaraṁ;",
  "atk-s0510a1:359": "Itthabhāvaññathābhāvaṁ, saṁsāraṁ nātivattati.",
  "atk-s0510a1:360": "‘‘Etamādīnavaṁ ñatvā, taṇhaṁ dukkhassa sambhavaṁ;",
  "atk-s0510a1:361": "Vītataṇho anādāno, sato bhikkhu paribbaje’’ti. (itivu. 15, 105; mahāni. 191; cūḷani.pārāyanānugītigāthāniddesa 107) –",
  "atk-s0510a1:362": "Evaṁ taṇhāpahānaṭṭhena eko. Sabbakilesāssa pahīnā ucchinnamūlā tālāvatthukatā anabhāvaṁkatā āyatiṁ anuppādadhammāti evaṁ ekantavigatakilesoti eko. Anācariyako hutvā sayambhū sāmaṁyeva paccekasambodhiṁ abhisambuddhoti evaṁ eko paccekasambodhiṁ abhisambuddhoti eko.",
  "atk-s0510a1:363": "Careti yā imā aṭṭha cariyāyo. Seyyathidaṁ – paṇidhisampannānaṁ catūsu iriyāpathesu iriyāpathacariyā, indriyesu guttadvārānaṁ chasu ajjhattikāyatanesu āyatanacariyā, appamādavihārīnaṁ catūsu satipaṭṭhānesu saticariyā, adhicittamanuyuttānaṁ catūsu jhānesu samādhicariyā, buddhisampannānaṁ catūsu ariyasaccesu ñāṇacariyā, sammāpaṭipannānaṁ catūsu ariyasaccesu maggacariyā, adhigatapphalānaṁ catūsu sāmaññaphalesu patticariyā, tiṇṇaṁ buddhānaṁ sabbasattesu lokatthacariyā, tattha padesato paccekabuddhabuddhasāvakānanti. Yathāha – ‘‘cariyāti aṭṭha cariyāyo iriyāpathacariyā’’ti (paṭi. ma. 1.197; 3.28) vitthāro. Tāhi cariyāhi samannāgato bhaveyyāti attho. Atha vā yā imā adhimuccanto saddhāya carati, paggaṇhanto vīriyena carati, upaṭṭhahanto satiyā carati, avikkhitto samādhinā carati, pajānanto paññāya carati, vijānanto viññāṇena carati, evaṁ paṭipannassa kusalā dhammā āyatantīti āyatanacariyāya carati, evaṁ paṭipanno visesaṁ adhigacchatīti visesacariyāya caratīti (paṭi. ma. 1.197; 3.28) evaṁ aparāpi aṭṭha cariyāyo vuttā, tāhipi samannāgato bhaveyyāti attho. Khaggavisāṇakappoti ettha khaggavisāṇaṁ nāma khaggamigasiṅgaṁ. Kappa-saddassa atthaṁ vitthārato maṅgalasuttavaṇṇanāyaṁ pakāsayissāma, idha panāyaṁ ‘‘satthukappena vata, bho, kira sāvakena saddhiṁ mantayamānā’’ti evamādīsu (ma. ni. 1.260) viya paṭibhāgo veditabbo. Khaggavisāṇakappoti khaggavisāṇasadisoti vuttaṁ hoti. Ayaṁ tāvettha padato atthavaṇṇanā.",
  "atk-s0510a1:364": "Adhippāyānusandhito pana evaṁ veditabbo – yvāyaṁ vuttappakāro daṇḍo bhūtesu pavattiyamāno ahito hoti, taṁ tesu appavattanena tappaṭipakkhabhūtāya mettāya parahitūpasaṁhārena ca sabbesu bhūtesu nidhāya daṇḍaṁ, nihitadaṇḍattā eva ca yathā anihitadaṇḍā sattā bhūtāni daṇḍena vā satthena vā pāṇinā vā leḍḍunā vā viheṭhayanti, tathā aviheṭhayaṁ, aññatarampi tesaṁ imaṁ mettākammaṭṭhānamāgamma yadeva tattha vedanāgataṁ saññāsaṅkhāraviññāṇagataṁ tañca tadanusāreneva tadaññañca saṅkhāragataṁ vipassitvā imaṁ paccekabodhiṁ adhigatomhīti ayaṁ tāva adhippāyo.",
  "atk-s0510a1:365": "Ayaṁ pana anusandhi – evaṁ vutte te amaccā āhaṁsu – ‘‘idāni, bhante, kuhiṁ gacchathā’’ti? Tato tena ‘‘pubbe paccekabuddhā kattha vasantī’’ti āvajjetvā ñatvā ‘‘gandhamādanapabbate’’ti vutte puna āhaṁsu – ‘‘amhe dāni, bhante, pajahatha na icchathā’’ti. Atha paccekasambuddho āha ‘‘na puttamiccheyyā’’ti sabbaṁ. Tatrādhippāyo – ahaṁ idāni atrajādīsu yaṁkiñci puttampi na iccheyyaṁ, kuto pana tumhādisaṁ sahāyaṁ. Tasmā tumhesupi yo mayā saddhiṁ gantuṁ mādiso vā hotuṁ icchati, so eko care khaggavisāṇakappo. Atha vā tehi ‘‘amhe dāni, bhante, pajahatha na icchathā’’ti vutte so paccekasambuddho ‘‘na puttamiccheyya kuto sahāya’’nti vatvā attano yathāvuttenatthena ekacariyāya guṇaṁ disvā pamudito pītisomanassajāto imaṁ udānaṁ udānesi – ‘‘eko care khaggavisāṇakappo’’ti. Evaṁ vatvā pekkhamānasseva mahājanassa ākāse uppatitvā gandhamādanaṁ agamāsi.",
  "atk-s0510a1:366": "Gandhamādano nāma himavati cūḷakāḷapabbataṁ mahākāḷapabbataṁ nāgapaliveṭhanaṁ candagabbhaṁ sūriyagabbhaṁ suvaṇṇapassaṁ himavantapabbatanti satta pabbate atikkamma hoti. Tattha nandamūlakaṁ nāma pabbhāraṁ paccekabuddhānaṁ vasanokāso, tisso ca guhāyo – suvaṇṇaguhā, maṇiguhā, rajataguhāti . Tattha maṇiguhādvāre mañjūsako nāma rukkho yojanaṁ ubbedhena, yojanaṁ vitthārena. So yattakāni udake vā thale vā pupphāni, sabbāni tāni pupphayati, visesena paccekabuddhāgamanadivase. Tassūparito sabbaratanamāḷo hoti. Tattha sammajjanakavāto kacavaraṁ chaḍḍeti, samakaraṇavāto sabbaratanamayavālukaṁ samaṁ karoti, siñcanakavāto anotattadahato ānetvā udakaṁ siñcati, sugandhakaraṇavāto himavantato sabbesaṁ sugandharukkhānaṁ gandhe āneti, ocinakavāto pupphāni ocinitvā pāteti, santharakavāto sabbattha santharati. Sadā supaññattāneva cettha āsanāni honti, yesu paccekabuddhuppādadivase, uposathadivase ca sabbe paccekabuddhā sannipatitvā nisīdanti. Ayaṁ tattha pakati. Ayaṁ paccekabuddho tattha gantvā paññattāsane nisīdati. Tato sace tasmiṁ kāle aññepi paccekabuddhā saṁvijjanti, tepi taṅkhaṇeyeva sannipatitvā paññattāsanesu nisīdanti. Nisīditvā ca kiñcideva samāpattiṁ samāpajjitvā vuṭṭhahanti. Tato saṅghatthero adhunāgatapaccekabuddhaṁ sabbesaṁ anumodanatthāya ‘‘kathamadhigata’’nti evaṁ kammaṭṭhānaṁ pucchati, tadāpi so tameva attano udānabyākaraṇagāthaṁ bhāsati. Puna bhagavāpi āyasmatā ānandena puṭṭho tameva gāthaṁ bhāsati. Ānandopi saṅgītiyanti evaṁ ekekā gāthā paccekasambodhiabhisambuddhaṭṭhāne, mañjūsakamāḷe, ānandena pucchitakāle, saṅgītiyanti catukkhattuṁ bhāsitā hotīti.",
  "atk-s0510a1:367": "Paṭhamagāthāvaṇṇanā niṭṭhitā.",
  "atk-s0510a1:368": "92.Saṁsaggajātassāti gāthā kā uppatti? Ayampi paccekabodhisatto kassapassa bhagavato sāsane vīsati vassasahassāni purimanayeneva samaṇadhammaṁ karonto kasiṇaparikammaṁ katvā paṭhamaṁ jhānaṁ nibbattetvā nāmarūpaṁ vavatthapetvā lakkhaṇasammasanaṁ katvā ariyamaggaṁ anadhigamma brahmaloke nibbatti. So tato cuto bārāṇasirañño aggamahesiyā kucchimhi uppajjitvā purimanayeneva vaḍḍhamāno yato pabhuti ‘‘ayaṁ itthī, ayaṁ puriso’’ti visesaṁ aññāsi. Tadupādāya itthīnaṁ hatthe na ramati , ucchādananhāpanamaṇḍanādimattampi na sādiyati. Taṁ purisā eva posenti. Thaññapāyanakāle dhātiyo kañcukaṁ paṭimuñcitvā purisavesena thaññaṁ pāyenti. So itthīnaṁ gandhaṁ ghāyitvā saddaṁ vā sutvā rodati, viññutaṁ pattopi itthiyo passituṁ na icchati. Tena taṁ anitthigandhotveva sañjāniṁsu.",
  "atk-s0510a1:369": "Tasmiṁ soḷasavassuddesike jāte rājā ‘‘kulavaṁsaṁ saṇṭhapessāmī’’ti nānākulehi tassa anurūpā kaññāyo ānetvā aññataraṁ amaccaṁ āṇāpesi ‘‘kumāraṁ ramāpehī’’ti. Amacco upāyena taṁ ramāpetukāmo tassa avidūre sāṇipākāraṁ parikkhipāpetvā nāṭakāni payojāpesi. Kumāro gītavāditasaddaṁ sutvā ‘‘kasseso saddo’’ti āha. Amacco ‘‘taveso, deva , nāṭakitthīnaṁ saddo, puññavantānaṁ īdisāni nāṭakāni honti. Abhirama, deva, mahāpuññosi tva’’nti āha. Kumāro amaccaṁ daṇḍena tāḷāpetvā nikkaḍḍhāpesi. So rañño ārocesi. Rājā kumārassa mātarā saha gantvā kumāraṁ khamāpetvā puna amaccaṁ āṇāpesi. Kumāro tehi atinippīḷiyamāno seṭṭhasuvaṇṇaṁ datvā suvaṇṇakāre āṇāpesi ‘‘sundaraṁ itthirūpaṁ karothā’’ti. Te vissakammunā nimmitasadisaṁ sabbālaṅkāravibhūsitaṁ itthirūpaṁ karitvā dassesuṁ. Kumāro disvā vimhayena sīsaṁ cāletvā mātāpitūnaṁ pesesi – ‘‘yadi īdisiṁ itthiṁ labhissāmi, gaṇhissāmī’’ti. Mātāpitaro ‘‘amhākaṁ putto mahāpuñño, avassaṁ tena saha katapuññā kāci dārikā loke uppannā bhavissatī’’ti taṁ suvaṇṇarūpaṁ rathaṁ āropetvā amaccānaṁ appesuṁ – ‘‘gacchatha, īdisiṁ dārikaṁ gavesathā’’ti. Te taṁ gahetvā soḷasamahājanapade vicarantā taṁ taṁ gāmaṁ gantvā udakatitthādīsu yattha yattha janasamūhaṁ passanti, tattha tattha devataṁ viya suvaṇṇarūpaṁ ṭhapetvā nānāpupphavatthālaṅkārehi pūjaṁ katvā vitānaṁ bandhitvā ekamantaṁ tiṭṭhanti ‘‘yadi kenaci evarūpā diṭṭhapubbā bhavissati, so kathaṁ samuṭṭhāpessatī’’ti? Etenupāyena aññatra maddaraṭṭhā sabbajanapade āhiṇḍitvā taṁ ‘‘khuddakaraṭṭha’’nti avamaññamānā tattha paṭhamaṁ agantvā nivattiṁsu.",
  "atk-s0510a1:370": "Tato nesaṁ etadahosi – ‘‘maddaraṭṭhampi tāva gacchāma, mā no bārāṇasiṁ paviṭṭhepi rājā puna pesesī’’ti maddaraṭṭhe sāgalanagaraṁ agamaṁsu. Sāgalanagare ca maddavo nāma rājā. Tassa dhītā soḷasavassuddesikā abhirūpā ahosi. Tassā vaṇṇadāsiyo nhānodakatthāya titthaṁ gacchanti. Tattha amaccehi ṭhapitaṁ taṁ suvaṇṇarūpaṁ dūratova disvā ‘‘amhe udakatthāya pesetvā rājaputtī sayameva āgatā’’ti bhaṇantiyo samīpaṁ gantvā ‘‘nāyaṁ sāminī, amhākaṁ sāminī ito abhirūpatarā’’ti āhaṁsu. Amaccā taṁ sutvā rājānaṁ upasaṅkamitvā anurūpena nayena dārikaṁ yāciṁsu. Sopi adāsi. Te bārāṇasirañño pāhesuṁ – ‘‘laddhā, deva, kumārikā, sāmaṁ āgacchatha, udāhu amheva ānemā’’ti. So ‘‘mayi āgacchante janapadapīḷā bhavissati, tumheva naṁ ānethā’’ti pesesi.",
  "atk-s0510a1:371": "Amaccāpi dārikaṁ gahetvā nagarā nikkhamitvā kumārassa pāhesuṁ – ‘‘laddhā suvaṇṇarūpasadisā kumārikā’’ti. Kumāro sutvāva rāgena abhibhūto paṭhamajjhānā parihāyi. So dūtaparamparāya pesesi – ‘‘sīghaṁ ānetha, sīghaṁ ānethā’’ti. Te sabbattha ekarattivāsena bārāṇasiṁ patvā bahinagare ṭhitā rañño pesesuṁ – ‘‘ajjeva pavisitabbaṁ, no’’ti. Rājā ‘‘seṭṭhakulā ānītā dārikā, maṅgalakiriyaṁ katvā mahāsakkārena pavesessāma, uyyānaṁ tāva naṁ nethā’’ti āha. Te tathā akaṁsu. Sā accantasukhumālā kumārikā yānugghāṭena ubbāḷhā addhānaparissamena uppannavātarogā milātamālā viya hutvā rattibhāge kālamakāsi. Amaccā ‘‘sakkārā paribhaṭṭhamhā’’ti parideviṁsu. Rājā ca nāgarā ca ‘‘kulavaṁso vinaṭṭho’’ti parideviṁsu. Sakalanagaraṁ kolāhalaṁ ahosi. Kumārassa sutamatteyeva mahāsoko udapādi.",
  "atk-s0510a1:372": "Tato kumāro sokassa mūlaṁ khanituṁ āraddho. So evaṁ cintesi – ‘‘ayaṁ soko nāma na ajātassa hoti, jātassa pana hoti. Tasmā jātiṁ paṭicca soko. Jāti pana kiṁ paṭiccāti? Bhavaṁ paṭicca jātī’’ti. Evaṁ pubbabhāvanānubhāvena yoniso manasikaronto anulomapaṭilomaṁ paṭiccasamuppādaṁ disvā puna anulomañca saṅkhāre sammasanto tattheva nisinno paccekasambodhiṁ sacchākāsi. Amaccā taṁ maggaphalasukhena sukhitaṁ santindriyaṁ santamānasaṁ nisinnaṁ disvā paṇipātaṁ katvā āhaṁsu – ‘‘mā soci, deva, mahanto jambudīpo, aññaṁ tato sundarataraṁ kaññaṁ ānessāmā’’ti. So āha – ‘‘na socāmi, nissoko paccekabuddho aha’’nti. Ito paraṁ sabbaṁ vuttapurimagāthāsadisameva ṭhapetvā gāthāvaṇṇanaṁ.",
  "atk-s0510a1:373": "Gāthāvaṇṇanā pana evaṁ veditabbā – saṁsaggajātassāti jātasaṁsaggassa. Tattha dassanasavanakāyasamullapanasambhogasaṁsaggavasena pañcavidho saṁsaggo. Tattha aññamaññaṁ disvā cakkhuviññāṇavīthivasena uppannarāgo dassanasaṁsaggo nāma. Tattha sīhaḷadīpe kāḷadīghavāpī gāme piṇḍāya carantaṁ kalyāṇavihāravāsidīghabhāṇakadaharabhikkhuṁ disvā paṭibaddhacittā kenaci upāyena taṁ alabhitvā kālaṅkatā kuṭumbiyadhītā ca tassā nivāsanacoḷakhaṇḍaṁ disvā ‘‘evarūpaṁ vatthaṁ dhāriniyā nāma saddhiṁ saṁvāsaṁ nālabhi’’nti phalitahadayo kālaṅkato. So eva daharo ca nidassanaṁ.",
  "atk-s0510a1:374": "Parehi pana kathiyamānaṁ rūpādisampattiṁ attanā vā hasitalapitagītasaddaṁ sutvā sotaviññāṇavīthivasena uppannarāgo savanasaṁsaggo nāma. Tatrāpi girigāmavāsikammāradhītāya pañcahi kumārikāhi saddhiṁ padumassaraṁ gantvā nhatvā mālaṁ āropetvā uccāsaddena gāyantiyā saddaṁ sutvā ākāsena gacchanto kāmarāgena visesā parihāyitvā byasanaṁ patto pañcaggaḷaleṇavāsī tissadaharo nidassanaṁ.",
  "atk-s0510a1:375": "Aññamaññaṁ aṅgaparāmasanena uppannarāgo kāyasaṁsaggo nāma. Dhammabhāsanadaharabhikkhu ca rājadhītā cettha nidassanaṁ. Mahāvihāre kira daharabhikkhu dhammaṁ bhāsati. Tattha mahājano āgato, rājāpi aggamahesiyā rājadhītāya ca saddhiṁ agamāsi. Tato rājadhītāya tassa rūpañca sarañca āgamma balavarāgo uppanno, tassa daharassāpi. Taṁ disvā rājā sallakkhetvā sāṇipākārena parikkhipāpesi. Te aññamaññaṁ parāmasitvā āliṅgiṁsu. Puna sāṇipākāraṁ apanetvā passantā dvepi kālaṅkateyeva addasaṁsūti.",
  "atk-s0510a1:376": "Aññamaññaṁ ālapanasamullapanavasena uppannarāgo pana samullapanasaṁsaggo nāma. Bhikkhu bhikkhunīhi saddhiṁ paribhogakaraṇe uppannarāgo sambhogasaṁsaggo nāma. Dvīsupi etesu pārājikappatto bhikkhu ca bhikkhunī ca nidassanaṁ. Maricavaṭṭināmamahāvihāramahe kira duṭṭhagāmaṇiabhayarājā mahādānaṁ paṭiyādetvā ubhatosaṅghaṁ parivisati. Tattha uṇhayāguyā dinnāya saṅghanavakasāmaṇerī anādhārakassa saṅghanavakassa sāmaṇerassa dantavalayaṁ datvā samullapanamakāsi. Te ubhopi upasampajjitvā saṭṭhivassā hutvā paratīraṁ gatā aññamaññaṁ samullapanena pubbasaññaṁ paṭilabhitvā tāvadeva sañjātasinehā sikkhāpadaṁ vītikkamitvā pārājikā ahesunti. Evaṁ pañcavidhe saṁsagge yena kenaci saṁsaggena jātasaṁsaggassa bhavati sneho, purimarāgapaccayo balavarāgo uppajjati. Tato snehanvayaṁ dukkhamidaṁ pahoti tameva snehaṁ anugacchantaṁ sandiṭṭhikasamparāyikaṁ sokaparidevādinānappakārakaṁ idaṁ dukkhaṁ pahoti pabhavati jāyati.",
  "atk-s0510a1:377": "Apare ‘‘ārammaṇe cittassa vossaggo saṁsaggo’’ti bhaṇanti. Tato sneho, snehadukkhamidanti. Evamatthappabhedaṁ imaṁ aḍḍhagāthaṁ vatvā so paccekabuddho āha – ‘‘svāyaṁ yamidaṁ snehanvayaṁ sokādidukkhaṁ pahoti, tameva snehaṁ anugatassa dukkhassa mūlaṁ khananto paccekabodhiṁ adhigato’’ti.",
  "atk-s0510a1:378": "Evaṁ vutte te amaccā āhaṁsu – ‘‘amhehi dāni, bhante, kiṁ kattabba’’nti? Tato so āha – ‘‘tumhe vā aññataro vā imamhā dukkhā muccitukāmo, so sabbopi ādīnavaṁ snehajaṁ pekkhamāno, eko care khaggavisāṇakappo’’ti. Ettha ca yaṁ taṁ ‘‘snehanvayaṁ dukkhamidaṁ pahotī’’ti vuttaṁ, tadeva sandhāya ‘‘ādīnavaṁ snehajaṁ pekkhamāno’’ti idaṁ vuttanti veditabbaṁ. Atha vā yathāvuttena saṁsaggena ‘saṁsaggajātassa bhavati sneho, snehanvayaṁ dukkhamidaṁ pahoti’, evaṁ yathābhūtaṁ ādīnavaṁ snehajaṁ pekkhamāno ahamadhigatoti evaṁ sambandhitvā catutthapādo pubbe vuttanayeneva snehavasena vuttoti veditabbo. Tato paraṁ sabbaṁ purimagāthāya vuttasadisamevāti.",
  "atk-s0510a1:379": "Saṁsaggagāthāvaṇṇanā niṭṭhitā.",
  "atk-s0510a1:380": "93.Mitte suhajjeti kā uppatti? Ayaṁ paccekabodhisatto purimagāthāya vuttanayeneva uppajjitvā bārāṇasiyaṁ rajjaṁ kārento paṭhamajjhānaṁ nibbattetvā ‘‘kiṁ samaṇadhammo varo, rajjaṁ vara’’nti vīmaṁsitvā amaccānaṁ rajjaṁ niyyātetvā samaṇadhammaṁ akāsi. Amaccā ‘‘dhammena samena karothā’’ti vuttāpi lañjaṁ gahetvā adhammena karonti. Te lañjaṁ gahetvā sāmike parājayantā ekadā aññataraṁ rājavallabhaṁ parājesuṁ. So rañño bhattakārakehi saddhiṁ pavisitvā sabbaṁ ārocesi. Rājā dutiyadivase sayaṁ vinicchayaṭṭhānaṁ agamāsi. Tato mahājanā – ‘‘amaccā, deva, sāmike asāmike karontī’’ti uccāsaddaṁ karontā mahāyuddhaṁ viya akaṁsu. Atha rājā vinicchayaṭṭhānā vuṭṭhāya pāsādaṁ abhiruhitvā samāpattiṁ appetuṁ nisinno. Tena saddena vikkhittacitto na sakkoti appetuṁ. So ‘‘kiṁ me rajjena, samaṇadhammo vara’’nti rajjasukhaṁ pahāya puna samāpattiṁ nibbattetvā pubbe vuttanayeneva vipassitvā paccekasambodhiṁ sacchākāsi. Kammaṭṭhānañca pucchito imaṁ gāthaṁ abhāsi.",
  "atk-s0510a1:381": "Tattha mettāyanavasena mittā. Suhadayabhāvena suhajjā. Keci ekantahitakāmatāya mittāva honti na suhajjā. Keci gamanāgamanaṭṭhānanisajjāsamullāpādīsu, hadayasukhajananena suhajjāva honti, na mittā. Keci tadubhayavasena suhajjā ceva mittā ca honti. Te duvidhā agāriyā ca anagāriyā ca. Tattha agāriyā tividhā honti upakāro samānasukhadukkho anukampakoti. Anagāriyā visesena atthakkhāyino eva. Te catūhi aṅgehi samannāgatā honti. Yathāha –",
  "atk-s0510a1:382": "‘‘Catūhi kho, gahapatiputta, ṭhānehi upakāro mitto suhado veditabbo. Pamattaṁ rakkhati, pamattassa sāpateyyaṁ rakkhati, bhītassa saraṇaṁ hoti, uppannesu kiccakaraṇīyesu taddiguṇaṁ bhogaṁ anuppadeti’’ (dī. ni. 3.261).",
  "atk-s0510a1:383": "Tathā –",
  "atk-s0510a1:384": "‘‘Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa ācikkhati, guyhamassa parigūhati, āpadāsu na vijahati, jīvitaṁpissa atthāya pariccattaṁ hoti’’ (dī. ni. 3.262).",
  "atk-s0510a1:385": "Tathā –",
  "atk-s0510a1:386": "‘‘Catūhi kho, gahapatiputta, ṭhānehi anukampako mitto suhado veditabbo. Abhavenassa na nandati, bhavenassa nandati, avaṇṇaṁ bhaṇamānaṁ nivāreti, vaṇṇaṁ bhaṇamānaṁ pasaṁsati’’ (dī. ni. 3.264).",
  "atk-s0510a1:387": "Tathā –",
  "atk-s0510a1:388": "‘‘Catūhi kho, gahapatiputta, ṭhānehi atthakkhāyī mittā suhado veditabbo. Pāpā nivāreti, kalyāṇe niveseti, assutaṁ sāveti, saggassa maggaṁ ācikkhatī’’ti (dī. ni. 3.263).",
  "atk-s0510a1:389": "Tesvidha agāriyā adhippetā, atthato pana sabbepi yujjanti. Te mitte suhajje anukampamānoti anudayamāno, tesaṁ sukhaṁ upasaṁharitukāmo dukkhaṁ apaharitukāmo ca.",
  "atk-s0510a1:390": "Hāpeti atthanti diṭṭhadhammikasamparāyikaparamatthavasena tividhaṁ, tathā attatthaparatthaubhayatthavasenāpi tividhaṁ atthaṁ laddhavināsanena aladdhānuppādanenāti dvidhāpi hāpeti vināseti. Paṭibaddhacittoti ‘‘ahaṁ imaṁ vinā na jīvāmi, esa me gati, esa me parāyaṇa’’nti evaṁ attānaṁ nīce ṭhāne ṭhapentopi paṭibaddhacitto hoti. ‘‘Ime maṁ vinā na jīvanti, ahaṁ tesaṁ gati, ahaṁ tesaṁ parāyaṇa’’nti evaṁ attānaṁ ucce ṭhāne ṭhapentopi paṭibaddhacitto hoti. Idha pana evaṁ paṭibaddhacitto adhippeto. Etaṁ bhayanti etaṁ atthahāpanabhayaṁ, attano samāpattihāniṁ sandhāyāha. Santhaveti tividho santhavo taṇhādiṭṭhimittasanthavavasena. Tattha aṭṭhasatapabhedāpi taṇhā taṇhāsanthavo, dvāsaṭṭhibhedāpi diṭṭhi diṭṭhisanthavo, paṭibaddhacittatāya mittānukampanā mittasanthavo. Tesu so idha adhippeto. Tena hissa samāpatti parihīnā. Tenāha – ‘‘etaṁ bhayaṁ santhave pekkhamāno ahaṁ adhigato’’ti. Sesaṁ vuttasadisamevāti.",
  "atk-s0510a1:391": "Mittasuhajjagāthāvaṇṇanā niṭṭhitā.",
  "atk-s0510a1:392": "94.Vaṁso visāloti kā uppatti? Pubbe kira kassapassa bhagavato sāsane tayo paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke uppannā. Tato cavitvā tesaṁ jeṭṭhako bārāṇasirājakule nibbatto, itare dve paccantarājakulesu. Te ubhopi kammaṭṭhānaṁ uggahetvā rajjaṁ pahāya pabbajitvā anukkamena paccekabuddhā hutvā nandamūlakapabbhāre vasantā ekadivasaṁ samāpattito vuṭṭhāya ‘‘mayaṁ kiṁ kammaṁ katvā imaṁ lokuttarasukhaṁ anuppattā’’ti āvajjetvā paccavekkhamānā kassapabuddhakāle attano attano cariyaṁ addasaṁsu. Tato ‘‘tatiyo kuhi’’nti āvajjentā bārāṇasirajjaṁ kārentaṁ disvā tassa guṇe saritvā ‘‘so pakatiyāva appicchatādiguṇasamannāgato hoti, amhākaṁyeva ovādako vattā vacanakkhamo pāpagarahī, handa, naṁ ārammaṇaṁ dassetvā ārocemā’’ti okāsaṁ gavesantā taṁ ekadivasaṁ sabbālaṅkāravibhūsitaṁ uyyānaṁ gacchantaṁ disvā ākāsenāgantvā uyyānadvāre veḷugumbamūle aṭṭhaṁsu. Mahājano atitto rājadassanena rājānaṁ ulloketi. Tato rājā ‘‘atthi nu kho koci mama dassane byāpāraṁ na karotī’’ti olokento paccekabuddhe addakkhi. Saha dassaneneva cassa tesu sineho uppajji. So hatthikkhandhā oruyha santena ācārena upasaṅkamitvā ‘‘bhante, kiṁ nāma tumhe’’ti pucchi. Te ‘‘mayaṁ, mahārāja, asajjamānā nāmā’’ti āhaṁsu . ‘‘Bhante, asajjamānāti etassa ko attho’’ti? ‘‘Alagganattho, mahārājā’’ti. Tato veḷugumbaṁ dassetvā āhaṁsu – ‘‘seyyathāpi, mahārāja, imaṁ veḷugumbaṁ sabbaso mūlakhandhasākhānusākhāhi saṁsibbitvā ṭhitaṁ asihattho puriso mūle chetvā āviñchanto na sakkuṇeyya uddharituṁ, evameva tvaṁ anto ca bahi ca jaṭāya jaṭito āsattavisatto tattha vilaggo. Seyyathāpi vā panassa vemajjhagatopi ayaṁ vaṁsakaḷīro asañjātasākhattā kenaci alaggova ṭhito, sakkā ca pana agge vā mūle vā chetvā uddharituṁ, evameva mayaṁ katthaci asajjamānā sabbā disā gacchāmā’’ti tāvadeva catutthajjhānaṁ samāpajjitvā passato eva rañño ākāsena nandamūlakapabbhāraṁ agamaṁsu. Tato rājā cintesi – ‘‘kadā nu kho ahampi evaṁ asajjamāno bhaveyya’’nti tattheva ṭhito vipassanto paccekabodhiṁ sacchākāsi. Purimanayeneva kammaṭṭhānaṁ pucchito imaṁ gāthaṁ abhāsi.",
  "atk-s0510a1:393": "Tattha vaṁsoti veḷu. Visāloti vitthiṇṇo. Va-kāro avadhāraṇattho, eva-kāro vā ayaṁ, sandhivasena ettha e-kāro naṭṭhā. Tassa parapadena sambandho. Taṁ pacchā yojessāma. Yathāti paṭibhāge. Visattoti laggo jaṭito saṁsibbito. Puttesu dāresu cāti puttadhītubhariyāsu. Yā apekkhāti yā taṇhā yo sineho. Vaṁsakkaḷīrova asajjamānoti vaṁsakaḷīro viya alaggamāno. Kiṁ vuttaṁ hoti? Yathā vaṁso visālo visatto eva hoti, puttesu dāresu ca yā apekkhā, sāpi evaṁ tāni vatthūni, saṁsibbitvā ṭhitattā visattā eva. Svāhaṁ tāya apekkhāya apekkhavā visālo vaṁso viya visattoti evaṁ apekkhāya ādīnavaṁ disvā taṁ apekkhaṁ maggañāṇena chindanto ayaṁ vaṁsakaḷīrova rūpādīsu vā lābhādīsu vā kāmabhavādīsu vā diṭṭhādīsu vā taṇhāmānadiṭṭhivasena asajjamāno paccekabodhiṁ adhigatoti. Sesaṁ purimanayeneva veditabbaṁ.",
  "atk-s0510a1:394": "Vaṁsakkaḷīragāthāvaṇṇanā niṭṭhitā.",
  "atk-s0510a1:395": "95.Migoaraññamhīti kā uppatti? Eko kira bhikkhu kassapassa bhagavato sāsane yogāvacaro kālaṁ katvā bārāṇasiyaṁ seṭṭhikule uppanno aḍḍhe mahaddhane mahābhoge. So subhago ahosi, tato paradāriko hutvā kālaṅkato niraye nibbatto tattha paccitvā pakkāvasesena seṭṭhibhariyāya kucchimhi itthī hutvā paṭisandhiṁ gaṇhi. Nirayato āgatānaṁ sattānaṁ gattāni uṇhāni honti. Tena seṭṭhibhariyā ḍayhamānena udarena kicchena kasirena taṁ gabbhaṁ dhāretvā kālena dārikaṁ vijāyi. Sā jātadivasato pabhuti mātāpitūnaṁ sesabandhuparijanānañca dessā ahosi. Vayappattā ca yamhi kule dinnā, tatthāpi sāmikasassusasurānaṁ dessāva ahosi appiyā amanāpā. Atha nakkhatte ghosite seṭṭhiputto tāya saddhiṁ kīḷituṁ anicchanto vesiṁ ānetvā kīḷati. Sā taṁ dāsīnaṁ santikā sutvā seṭṭhiputtaṁ upasaṅkamitvā nānappakārehi anunayitvā ca āha – ‘‘ayyaputta, itthī nāma sacepi dasannaṁ rājūnaṁ kaniṭṭhā hoti, cakkavattino vā dhītā, tathāpi sāmikassa pesanakarā hoti. Sāmike anālapante sūle āropitā viya dukkhaṁ paṭisaṁvedeti. Sace ahaṁ anuggahārahā anuggahetabbā, no ce, vissajjetabbā. Attano ñātikulaṁ gamissāmī’’ti. Seṭṭhiputto – ‘‘hotu, bhadde, mā soci kīḷanasajjā hohi, nakkhattaṁ kīḷissāmā’’ti āha. Seṭṭhidhītā tāvattakena sallāpamattena ussāhajātā ‘‘sve nakkhattaṁ kīḷissāmī’’ti bahuṁ khajjabhojjaṁ paṭiyādeti. Seṭṭhiputto dutiyadivase anārocetvāva kīḷanaṭṭhānaṁ gato. Sā ‘‘idāni pesessati, idāni pesessatī’’ti maggaṁ olokentī nisinnā ussūraṁ disvā manusse pesesi. Te paccāgantvā ‘‘seṭṭhiputto gato’’ti ārocesuṁ. Sā taṁ sabbaṁ paṭiyāditaṁ ādāya yānaṁ abhiruhitvā uyyānaṁ gantuṁ āraddhā.",
  "atk-s0510a1:396": "Atha nandamūlakapabbhāre paccekasambuddho sattame divase nirodhā vuṭṭhāya nāgalatādantakaṭṭhaṁ khāditvā anotattadahe mukhaṁ dhovitvā ‘‘kattha ajja bhikkhaṁ carissāmā’’ti āvajjento taṁ seṭṭhidhītaraṁ disvā ‘‘mayi imissā saddhākāraṁ kāretvā taṁ kammaṁ parikkhayaṁ gamissatī’’ti ñatvā pabbhārasamīpe saṭṭhiyojanamanosilātale ṭhatvā pattacīvaramādāya abhiññāpādakaṁ jhānaṁ samāpajjitvā ākāsenāgantvā tassā paṭipathe oruyha bārāṇasiṁ abhimukho agamāsi. Taṁ disvāva dāsiyo seṭṭhidhītāya ārocesuṁ. Sā yānā oruyha sakkaccaṁ vanditvā pattaṁ sabbarasasampannena khādanīyena bhojanīyena pūretvā padumapupphena paṭicchādetvā heṭṭhāpi padumapupphaṁ katvā pupphakalāpaṁ hatthena gahetvā paccekabuddhassa hatthe pattaṁ datvā vanditvā pupphakalāpahatthā patthanaṁ akāsi – ‘‘bhante, yathā idaṁ pupphaṁ, evāhaṁ yattha yattha upapajjāmi, tattha tattha mahājanassa piyā bhaveyyaṁ manāpā’’ti. Evaṁ patthetvā dutiyampi patthesi – ‘‘bhante, dukkho gabbhavāso , taṁ anupagamma padumapupphe eva paṭisandhi bhaveyyā’’ti. Tatiyampi patthesi – ‘‘bhante, jeguccho mātugāmo, cakkavattidhītāpi paravasaṁ gacchati. Tasmā ahaṁ itthibhāvaṁ anupagamma puriso bhaveyya’’nti. Catutthampi patthesi – ‘‘bhante, imaṁ saṁsāradukkhaṁ atikkamma pariyosāne tumhehi pattaṁ amataṁ pāpuṇeyya’’nti. Evaṁ caturo paṇidhī katvā taṁ padumapupphakalāpaṁ pūjetvā pañcapatiṭṭhitena vanditvā ‘‘pupphasadiso eva me gandho ceva vaṇṇo ca hotū’’ti imaṁ pañcamaṁ paṇidhiṁ akāsi.",
  "atk-s0510a1:397": "Tato paccekabuddho pattañca pupphakalāpañca gahetvā ākāse ṭhatvā –",
  "atk-s0510a1:398": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0510a1:399": "Sabbe pūrentu saṅkappā, cando pannaraso yathā’’ti. –",
  "atk-s0510a1:400": "Imāya gāthāya seṭṭhidhītāya anumodanaṁ katvā ‘‘seṭṭhidhītā maṁ gacchantaṁ passatū’’ti adhiṭṭhahitvā ākāsena nandamūlakapabbhāraṁ agamāsi. Seṭṭhidhītāya taṁ passantiyā mahatī pīti uppajji. Bhavantare kataṁ akusalaṁ kammaṁ anokāsatāya parikkhīṇaṁ ciñcambiladhotatambalohabhājanamiva suddhā jātā. Tāvadevassā patikule ñātikule ca sabbo jano tuṭṭho. ‘‘Kiṁ karomā’’ti piyavacanāni ca paṇṇākārāni ca pesesi. Sāmikopi manusse pesesi – ‘‘seṭṭhidhītaraṁ sīghaṁ ānetha, ahaṁ vissaritvā uyyānaṁ āgato’’ti. Tato pabhuti ca naṁ ure vilittacandanaṁ viya āmuttamuttāhāraṁ viya pupphamālā viya ca piyāyanto parihari. Sā tattha yāvatāyukaṁ issariyabhogayuttasukhaṁ anubhavitvā kālaṁ katvā purisabhāvena devaloke padumapupphe uppajji. So devaputto gacchantopi padumapupphagabbhe eva gacchati, tiṭṭhantopi nisīdantopi sayantopi padumapupphagabbheyeva sayati. ‘‘Mahāpadumadevaputto’’ti ca naṁ vohariṁsu. Evaṁ so tena iddhānubhāvena anulomapaṭilomaṁ cha devaloke eva saṁsarati.",
  "atk-s0510a1:401": "Tena ca samayena bārāṇasirañño vīsati itthisahassāni honti. Tāsu ekāpi puttaṁ na labhati. Amaccā rājānaṁ viññāpesuṁ – ‘‘deva, kulavaṁsānupālako putto icchitabbo, atraje avijjamāne khettajopi kulavaṁsadharo hotī’’ti. Atha rājā ‘‘ṭhapetvā mahesiṁ avasesā itthiyo sattāhaṁ dhammanāṭakaṁ karothā’’ti yathākāmaṁ bahi carāpesi, tathāpi puttaṁ nālattha. Puna amaccā āhaṁsu – ‘‘mahārāja, mahesī nāma puññena ca paññāya ca sabbaitthīnaṁ aggā, appeva nāma devo mahesiyā kucchimhi puttaṁ labheyyā’’ti. Rājā mahesiyā etamatthaṁ ārocesi. Sā āha – ‘‘mahārāja, yā itthī sīlavatī saccavādinī, sā puttaṁ labheyya, hirottapparahitāya kuto putto’’ti pāsādaṁ abhiruhitvā pañca sīlāni samādiyitvā punappunaṁ āvajjesi, sīlavatiyā rājadhītāya pañca sīlāni āvajjentiyā puttapatthanācitte uppannamatte sakkassa āsanaṁ saṁkampi.",
  "atk-s0510a1:402": "Atha sakko āvajjento etamatthaṁ viditvā – ‘‘sīlavatiyā rājadhītāya puttavaraṁ demī’’ti ākāsenāgantvā deviyā sammukhe ṭhito ‘‘kiṁ varesi, devī’’ti? ‘‘Puttaṁ, mahārājā’’ti. ‘‘Dammi te, devi, puttaṁ, mā cintayī’’ti vatvā devalokaṁ gantvā ‘‘atthi nu kho ettha khīṇāyuko’’ti āvajjento ‘‘ayaṁ mahāpadumo uparidevalokaṁ gantukāmo ca bhavissatī’’ti ñatvā tassa vimānaṁ gantvā ‘‘tāta mahāpaduma, manussalokaṁ gacchāhī’’ti yāci. So ‘‘mā evaṁ, mahārāja, bhaṇa, jegucchito manussaloko’’ti . ‘‘Tāta, tvaṁ manussaloke puññaṁ katvā idhūpapanno, tattheva ṭhatvā pāramiyo pūretabbā, gaccha, tātā’’ti. ‘‘Dukkho, mahārāja, gabbhavāso, na sakkomi tattha vasitu’’nti. ‘‘Tāta, te gabbhavāso natthi, tathā hi tvaṁ kammamakāsi, yathā padumagabbheyeva nibbattissasi, gaccha, tātā’’ti punappunaṁ vuccamāno adhivāsesi.",
  "atk-s0510a1:403": "So devalokā cavitvā bārāṇasirañño uyyāne silāpaṭṭapokkharaṇiyaṁ padumagabbhe nibbatto. Tañca rattiṁ paccūsasamaye mahesī supinantena vīsatiitthisahassaparivutā uyyānaṁ gantvā silāpaṭṭapokkharaṇiyaṁ padumagabbhe puttaṁ laddhā viya ahosi. Sā pabhātāya rattiyā sīlāni rakkhamānā tattha gantvā ekaṁ padumapupphaṁ addasa, taṁ neva tīre hoti na gambhīre. Saha dassaneneva cassā tattha puttasineho uppajji. Sā sayaṁ eva otaritvā taṁ pupphaṁ aggahesi, pupphe gahitamatteyeva pattāni vikasiṁsu. Tattha suvaṇṇapaṭimaṁ viya dārakaṁ addasa, disvāva ‘‘putto me laddho’’ti saddaṁ nicchāresi. Mahājano sādhukārasahassāni pavattesi. Rañño ca pesesi. Rājā sutvā ‘‘kattha laddho’’ti pucchitvā laddhokāsaṁ sutvā ‘‘uyyānañca pokkharaṇiyaṁ padumañca amhākaṁyeva, tasmā amhākaṁ khette jātattā khettajo nāmāyaṁ putto’’ti vatvā nagaraṁ pavesetvā vīsatisahassaitthiyo dhātikiccaṁ kāresi. Yā yā kumārassa ruciṁ ñatvā patthitaṁ patthitaṁ khādanīyaṁ khādāpeti, sā sā sahassaṁ labhati. Sakalabārāṇasī calitā, sabbo jano kumārassa paṇṇākārasahassāni pesesi. Kumāro taṁ taṁ atinetvā ‘‘imaṁ khāda, imaṁ bhuñjā’’ti vuccamāno bhojanena ubbāḷho ukkaṇṭhito hutvā gopuradvāraṁ gantvā lākhāguḷakena kīḷati.",
  "atk-s0510a1:404": "Tadā aññataro paccekabuddho bārāṇasiṁ nissāya isipatane vasati. So kālasseva vuṭṭhāya senāsanavattasarīraparikammamanasikārādīni sabbakiccāni katvā paṭisallānā vuṭṭhito ‘‘ajja kattha bhikkhaṁ gahessāmī’’ti āvajjento kumārassa sampattiṁ disvā ‘‘esa pubbe kiṁ kammaṁ karī’’ti vīmaṁsanto ‘‘mādisassa piṇḍapātaṁ datvā catasso patthanā patthesi, tattha tisso siddhā, ekā tāva na sijjhati, tassa upāyena ārammaṇaṁ dassemī’’ti bhikkhācāravasena kumārassa santikaṁ agamāsi. Kumāro taṁ disvā ‘‘samaṇa, mā idha āgacchi, ime hi tampi ‘imaṁ khāda, imaṁ bhuñjā’ti vadeyyu’’nti āha. So ekavacaneneva tato nivattitvā attano senāsanaṁ agamāsi. Kumāro parijanaṁ āha – ‘‘ayaṁ samaṇo mayā vuttamattova nivatto, kuddho nu kho mamā’’ti. So tehi ‘‘pabbajitā nāma na kodhaparāyaṇā honti, parena pasannamanena yaṁ dinnaṁ, tena yāpentī’’ti vuccamānepi ‘‘duṭṭho evarūpo nāma samaṇo, khamāpessāmi na’’nti mātāpitūnaṁ ārocetvā hatthiṁ abhiruhitvā mahatā rājānubhāvena isipatanaṁ gantvā migayūthaṁ disvā pucchi – ‘‘kinnāmete’’ti? ‘‘Ete, sāmi, migā nāmā’’ti. ‘‘Etesaṁ ‘imaṁ khādatha, imaṁ bhuñjatha, imaṁ sāyathā’ti vatvā paṭijaggantā atthī’’ti? ‘‘Natthi, sāmi, yattha tiṇodakaṁ sulabhaṁ tattha vasantī’’ti.",
  "atk-s0510a1:405": "Kumāro ‘‘yathā ime arakkhiyamānāva yattha icchanti, tattha vasanti, kadā nu kho ahampi evaṁ vaseyya’’nti etaṁ ārammaṇaṁ aggahesi. Paccekabuddhopi tassa āgamanaṁ ñatvā senāsanamaggañca caṅkamanañca sammajjitvā maṭṭhaṁ katvā ekadvattikkhattuṁ caṅkamitvā padanikkhepaṁ dassetvā divāvihārokāsañca paṇṇasālañca sammajjitvā maṭṭhaṁ katvā pavisanapadanikkhepaṁ dassetvā nikkhamanapadanikkhepaṁ adassetvā aññatra agamāsi. Kumāro tattha gantvā taṁ padesaṁ sammajjitvā maṭṭhakataṁ disvā ‘‘vasati maññe ettha so paccekabuddho’’ti parijanena bhāsitaṁ sutvā āha – ‘‘pātopi so samaṇo dussati, idāni hatthiassādīhi attano okāsaṁ akkantaṁ disvā suṭṭhutaraṁ dusseyya, idheva tumhe tiṭṭhathā’’ti hatthikkhandhā oruyha ekakova senāsanaṁ paviṭṭho vattasīsena susammaṭṭhokāse padanikkhepaṁ disvā ‘‘so dānāyaṁ samaṇo ettha caṅkamanto na vaṇijjādikammaṁ cintesi, addhāyaṁ attano hitameva cintesi maññe’’ti pasannamānaso caṅkamaṁ abhiruhitvā dūrīkataputhuvitakko gantvā pāsāṇaphalake nisīditvā sañjātaekaggo hutvā paṇṇasālaṁ pavisitvā vipassanto paccekabodhiñāṇaṁ adhigantvā purimanayeneva purohitena kammaṭṭhānaṁ pucchito gaganatale nisinno imaṁ gāthamabhāsi.",
  "atk-s0510a1:406": "Tattha migoti dve migā – eṇīmigo ca pasadamigo ca. Apica sabbesaṁ āraññikānaṁ catuppadānaṁ etaṁ adhivacanaṁ. Idha pana pasadamigo adhippetoti vadanti. Araññamhīti gāmañca gāmūpacārañca ṭhapetvā avasesaṁ araññaṁ, idha pana uyyānaṁ adhippetaṁ, tasmā ‘‘uyyānamhī’’ti vuttaṁ hoti. Yathāti paṭibhāge. Abaddhoti rajjubandhanādīhi abaddho, etena vissatthacariyaṁ dīpeti. Yenicchakaṁ gacchati vocarāyāti yena yena disābhāgena gantumicchati, tena tena disābhāgena gocarāya gacchati. Vuttampi cetaṁ bhagavatā –",
  "atk-s0510a1:407": "‘‘Seyyathāpi , bhikkhave, āraññako migo araññe pavane caramāno vissattho gacchati, vissattho tiṭṭhati, vissattho nisīdati, vissattho seyyaṁ kappeti. Taṁ kissa hetu? Anāpāthagato, bhikkhave, luddassa, evameva kho, bhikkhave, bhikkhu vivicceva kāmehi…pe… paṭhamaṁ jhānaṁ upasampajja viharati. Ayaṁ vuccati, bhikkhave, bhikkhu antamakāsi māraṁ apadaṁ, vadhitvā māracakkhuṁ adassanaṁ gato pāpimato’’ti (ma. ni. 1.287; cūḷani. khaggavisāṇasuttaniddesa 125) vitthāro.",
  "atk-s0510a1:408": "Seritanti sacchandavuttitaṁ aparāyattataṁ vā, idaṁ vuttaṁ hoti – yathā migo araññamhi abaddho yenicchakaṁ gacchati gocarāya, tathā kadā nu kho ahampi taṇhābandhanaṁ chinditvā evaṁ gaccheyyanti. Viññū paṇḍito naro seritaṁ pekkhamāno eko careti.",
  "atk-s0510a1:409": "Migoaraññagāthāvaṇṇanā niṭṭhitā.",
  "atk-s0510a1:410": "96.Āmantanā hotīti kā uppatti? Bārāṇasirañño kira mahāupaṭṭhānasamaye amaccā upasaṅkamiṁsu. Tesu eko amacco ‘‘deva, sotabbaṁ atthī’’ti ekamantaṁ gamanaṁ yāci. So uṭṭhāyāsanā agamāsi. Puna eko mahāupaṭṭhāne nisinnaṁ yāci, eko hatthikkhandhe nisinnaṁ, eko assapiṭṭhiyaṁ nisinnaṁ, eko suvaṇṇarathe nisinnaṁ, eko sivikāya nisīditvā uyyānaṁ gacchantaṁ yāci. Rājā tato orohitvā agamāsi. Aparo janapadacārikaṁ gacchantaṁ yāci, tassapi vacanaṁ sutvā hatthikkhandhato oruyha ekamantaṁ agamāsi. Evaṁ so tehi nibbinno hutvā pabbaji. Amaccā issariyena vaḍḍhanti. Tesu eko gantvā rājānaṁ āha – ‘‘asukaṁ nāma, mahārāja, janapadaṁ mayhaṁ dehī’’ti. Rājā taṁ ‘‘itthannāmo bhuñjatī’’ti bhaṇati. So rañño vacanaṁ anādiyitvā ‘‘gacchāmahaṁ taṁ janapadaṁ gahetvā bhuñjāmī’’ti tattha gantvā kalahaṁ katvā puna ubhopi rañño santikaṁ āgantvā aññamaññassa dosaṁ ārocenti. Rājā ‘‘na sakkā ime tosetu’’nti tesaṁ lobhe ādīnavaṁ disvā vipassanto paccekabodhiṁ sacchākāsi. So purimanayena imaṁ udānaṁ abhāsi.",
  "atk-s0510a1:411": "Tassattho – sahāyamajjhe ṭhitassa divāseyyasaṅkhāte vāse ca, mahāupaṭṭhānasaṅkhāte ṭhāne ca, uyyānagamanasaṅkhāte gamane ca, janapadacārikasaṅkhātāya cārikāya ca, ‘‘idaṁ me suṇa, idaṁ me dehī’’tiādinā nayena tathā tathā āmantanā hoti, tasmā ahaṁ tattha nibbijjitvā yāyaṁ ariyajanasevitā anekānisaṁsā ekantasukhā, evaṁ santepi lobhābhibhūtehi sabbakāpurisehi anabhipatthitā pabbajjā, taṁ anabhijjhitaṁ paresaṁ avasavattanena bhabbapuggalavasena seritañca pekkhamāno vipassanaṁ ārabhitvā anukkamena paccekabodhiṁ adhigatosmi. Sesaṁ vuttanayamevāti.",
  "atk-s0510a1:412": "Āmantanāgāthāvaṇṇanā niṭṭhitā.",
  "atk-s0510a1:413": "97.Khiḍḍāratīti kā uppatti? Bārāṇasiyaṁ kira ekaputtakabrahmadatto nāma rājā ahosi. So tassa ekaputtako piyo ahosi manāpo pāṇasamo, rājā sabbairiyāpathesu puttakaṁ gahetvāva vattati. So ekadivasaṁ uyyānaṁ gacchanto taṁ ṭhapetvā gato. Kumāropi taṁ divasaṁyeva uppannena byādhinā mato. Amaccā ‘‘puttasinehena rañño hadayampi phaleyyā’’ti anārocetvāva naṁ jhāpesuṁ. Rājā uyyāne surāmadena matto puttaṁ neva sarati, tathā dutiyadivasepi nhānabhojanavelāsu. Atha bhuttāvī nisinno saritvā ‘‘puttaṁ me ānethā’’ti āha. Tassa anurūpena vidhānena taṁ pavattiṁ ārocesuṁ. Tato sokābhibhūto nisinno evaṁ yoniso manasākāsi – ‘‘imasmiṁ sati idaṁ hoti, imassuppādā idaṁ uppajjatī’’ti. Evaṁ anukkamena anulomapaṭilomaṁ paṭiccasamuppādaṁ sammasanto paccekasambodhiṁ sacchākāsi. Sesaṁ saṁsaggagāthāvaṇṇanāyaṁ vuttasadisameva ṭhapetvā gāthāyatthavaṇṇanaṁ.",
  "atk-s0510a1:414": "Atthavaṇṇanā pana – khiḍḍāti kīḷanā. Sā duvidhā hoti kāyikā ca vācasikā ca. Tattha kāyikā nāma hatthīhipi kīḷanti, assehipi rathehipi dhanūhipi tharūhipīti evamādi. Vācasikā nāma gītaṁ silokabhaṇanaṁ mukhabheriālambarabherīti evamādi. Ratīti pañcakāmaguṇarati. Vipulanti yāva aṭṭhimiñjaṁ ahacca ṭhānena sakalattabhāvabyāpakaṁ. Sesaṁ pākaṭameva . Anusandhiyojanāpi cettha saṁsaggagāthāya vuttanayeneva veditabbā, tato parañca sabbaṁ.",
  "atk-s0510a1:415": "Khiḍḍāratigāthāvaṇṇanā niṭṭhitā.",
  "atk-s0510a1:416": "98.Cātuddisoti kā uppatti? Pubbe kira kassapassa bhagavato sāsane pañca paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke nibbattā. Tato cavitvā tesaṁ jeṭṭhako bārāṇasirājā ahosi, sesā pākatikarājāno. Te cattāropi kammaṭṭhānaṁ uggaṇhitvā rajjaṁ pahāya pabbajitvā anukkamena paccekabuddhā hutvā nandamūlakapabbhāre vasantā ekadivasaṁ samāpattito vuṭṭhāya vaṁsakkaḷīragāthāyaṁ vuttanayeneva attano kammañca sahāyañca āvajjetvā ñatvā bārāṇasirañño upāyena ārammaṇaṁ dassetuṁ okāsaṁ gavesanti. So ca rājā tikkhattuṁ rattiyā ubbijjati, bhīto vissaraṁ karoti, mahātale dhāvati. Purohitena kālasseva vuṭṭhāya sukhaseyyaṁ pucchitopi ‘‘kuto me, ācariya, sukha’’nti sabbaṁ taṁ pavattiṁ ārocesi. Purohitopi ‘‘ayaṁ rogo na sakkā yena kenaci uddhaṁ virecanādinā bhesajjakammena vinetuṁ, mayhaṁ pana khādanūpāyo uppanno’’ti cintetvā ‘‘rajjahānijīvitantarāyādīnaṁ pubbanimittaṁ etaṁ, mahārājā’’ti rājānaṁ suṭṭhutaraṁ ubbejetvā ‘‘tassa vūpasamanatthaṁ ettake ca ettake ca hatthiassarathādayo hiraññasuvaṇṇañca dakkhiṇaṁ datvā yañño yajitabbo’’ti yaññayajane samādapesi.",
  "atk-s0510a1:417": "Tato paccekabuddhā anekāni pāṇasahassāni yaññatthāya sampiṇḍiyamānāni disvā ‘‘etasmiṁ kamme kate dubbodhaneyyo bhavissati, handa naṁ paṭikacceva gantvā pekkhāmā’’ti vaṁsakkaḷīragāthāyaṁ vuttanayena āgantvā piṇḍāya caramānā rājaṅgaṇe paṭipāṭiyā agamaṁsu. Rājā sīhapañjare ṭhito rājaṅgaṇaṁ olokayamāno te addakkhi, saha dassaneneva cassa sineho uppajji. Tato te pakkosāpetvā ākāsatale paññattāsane nisīdāpetvā sakkaccaṁ bhojetvā katabhattakicce ‘‘ke tumhe’’ti pucchi. ‘‘Mayaṁ, mahārāja, cātuddisā nāmā’’ti. ‘‘Bhante, cātuddisāti imassa ko attho’’ti? ‘‘Catūsu disāsu katthaci kutoci bhayaṁ vā cittutrāso vā amhākaṁ natthi, mahārājā’’ti. ‘‘Bhante, tumhākaṁ taṁ bhayaṁ kiṁ kāraṇā na hotī’’ti? ‘‘Mayaṁ, mahārāja, mettaṁ bhāvema, karuṇaṁ bhāvema, muditaṁ bhāvema, upekkhaṁ bhāvema. Tena no taṁ bhayaṁ na hotī’’ti vatvā uṭṭhāyāsanā attano vasanaṭṭhānaṁ agamaṁsu.",
  "atk-s0510a1:418": "Tato rājā cintesi – ‘‘ime samaṇā ‘mettādibhāvanāya bhayaṁ na hotī’ti bhaṇanti, brāhmaṇā pana anekasahassapāṇavadhaṁ vaṇṇayanti, kesaṁ nu kho vacanaṁ sacca’’nti? Athassa etadahosi – ‘‘samaṇā suddhena asuddhaṁ dhovanti, brāhmaṇā pana asuddhena asuddhaṁ. Na sakkā kho pana asuddhena asuddhaṁ dhovituṁ, pabbajitānaṁ eva vacanaṁ sacca’’nti. So ‘‘sabbe sattā sukhitā hontū’’tiādinā nayena mettādayo cattāropi brahmavihāre bhāvetvā hitapharaṇena cittena amacce āṇāpesi – ‘‘sabbe pāṇe muñcatha, sītāni pānīyāni pivantu, haritāni tiṇāni khādantu, sīto ca vāto tesaṁ upavāyatū’’ti . Te tathā akaṁsu.",
  "atk-s0510a1:419": "Tato rājā ‘‘kalyāṇamittānaṁ vacanena pāpakammato muttomhī’’ti tattheva nisinno vipassitvā paccekabodhiṁ sacchākāsi. Amaccehi ca bhojanavelāyaṁ ‘‘bhuñja, mahārāja, kālo’’ti vutte ‘‘nāhaṁ rājā’’ti purimanayeneva sabbaṁ vatvā imaṁ udānabyākaraṇagāthaṁ abhāsi.",
  "atk-s0510a1:420": "Tattha cātuddisoti catūsu disāsu yathāsukhavihārī, ‘‘ekaṁ disaṁ pharitvā viharatī’’tiādinā vā nayena brahmavihārabhāvanāya pharitā catasso disā assa santīti cātuddiso. Tāsu catūsu disāsu katthaci satte vā saṅkhāre vā bhayena na paṭihanatīti appaṭigho. Santussamānoti dvādasavidhassa santosassa vasena santussako ca. Itarītarenāti uccāvacena paccayena. Parissayānaṁ sahitā achambhīti ettha parissayanti kāyacittāni, parihāpenti vā tesaṁ sampattiṁ, tāni vā paṭicca sayantīti parissayā, bāhirānaṁ sīhabyagghādīnaṁ abbhantarānañca kāmacchandādīnaṁ kāyacittupaddavānaṁ etaṁ adhivacanaṁ. Te parissaye adhivāsanakhantiyā ca vīriyādīhi dhammehi ca sahatīti parissayānaṁ sahitā. Thaddhabhāvakarabhayābhāvena achambhī. Kiṁ vuttaṁ hoti? Yathā te cattāro samaṇā, evaṁ itarītarena paccayena santussamāno ettha paṭipattipadaṭṭhāne santose ṭhito catūsu disāsu mettādibhāvanāya cātuddiso, sattasaṅkhāresu paṭihananabhayābhāvena appaṭigho ca hoti. So cātuddisattā vuttappakārānaṁ parissayānaṁ sahitā, appaṭighattā achambhī ca hotīti evaṁ paṭipattiguṇaṁ disvā yoniso paṭipajjitvā paccekabodhiṁ adhigatomhīti. Atha vā te samaṇā viya santussamāno itarītarena vuttanayena cātuddiso hotīti ñatvā evaṁ cātuddisabhāvaṁ patthayanto yoniso paṭipajjitvā adhigatomhi. Tasmā aññopi īdisaṁ ṭhānaṁ patthayanto cātuddisatāya parissayānaṁ sahitā appaṭighatāya ca achambhī hutvā eko care khaggavisāṇakappoti. Sesaṁ vuttanayamevāti.",
  "atk-s0510a1:421": "Cātuddisagāthāvaṇṇanā niṭṭhitā.",
  "atk-s0510a1:422": "99.Dussaṅgahāti kā uppatti? Bārāṇasirañño kira aggamahesī kālamakāsi. Tato vītivattesu sokadivasesu ekadivasaṁ amaccā ‘‘rājūnaṁ nāma tesu tesu kiccesu aggamahesī avassaṁ icchitabbā, sādhu devo aññampi deviṁ ānetū’’ti yāciṁsu. Rājā ‘‘tena hi, bhaṇe, jānāthā’’ti āha. Te pariyesantā sāmantarajje rājā mato , tassa devī rajjaṁ anusāsati, sā ca gabbhinī ahosi, amaccā ‘‘ayaṁ rañño anurūpā’’ti ñatvā taṁ yāciṁsu. Sā ‘‘gabbhinī nāma manussānaṁ amanāpā hoti. Sace āgametha, yāva vijāyāmi, evaṁ sādhu. No ce, aññaṁ pariyesathā’’ti āha. Te raññopi etamatthaṁ ārocesuṁ. Rājā ‘‘gabbhinīpi hotu, ānethā’’ti āha. Te ānesuṁ. Rājā taṁ abhisiñcitvā sabbaṁ mahesiyā bhogaṁ adāsi, tassā parijanānañca nānāvidhehi paṇṇākārehi saṅgaṇhāti. Sā kālena puttaṁ vijāyi. Rājā taṁ attano puttaṁ viya sabbiriyāpathesu aṅke ca ure ca katvā viharati. Tadā deviyā parijanā cintesuṁ – ‘‘rājā ativiya saṅgaṇhāti, kumāre ativissāsaṁ karoti, handa, naṁ paribhindissāmā’’ti.",
  "atk-s0510a1:423": "Tato kumāraṁ āhaṁsu – ‘‘tvaṁ, tāta, amhākaṁ rañño putto, na imassa rañño putto. Mā ettha vissāsaṁ āpajjī’’ti. Atha kumāro ‘‘ehi puttā’’ti raññā vuccamānopi hatthena ākaḍḍhiyamānopi pubbe viya rājānaṁ na allīyati. Rājā ‘‘kiṁ kāraṇa’’nti vīmaṁsanto taṁ pavattiṁ ñatvā ‘‘ete mayā saṅgahitāpi paṭikkūlavuttino evā’’ti nibbijjitvā rajjaṁ pahāya pabbajito. ‘‘Rājā pabbajito’’ti amaccaparijanāpi bahū pabbajiṁsu. Saparijano rājā pabbajitopi manussā paṇīte paccaye upanenti, rājā paṇīte paccaye yathāvuḍḍhaṁ dāpesi. Tattha ye sundaraṁ labhanti, te tussanti. Itare ujjhāyanti ‘‘mayaṁ pariveṇādīni sammajjantā sabbakiccāni karonti, lūkhabhattaṁ jiṇṇavatthañca labhāmā’’ti. So tampi ñatvā ‘‘ime yathāvuḍḍhaṁ dīyamānāpi ujjhāyanti, aho dussaṅgahā parisā’’ti pattacīvaramādāya ekova araññaṁ pavisitvā vipassanaṁ ārabhitvā paccekabodhiṁ sacchākāsi. Tattha āgatehi ca kammaṭṭhānaṁ pucchito imaṁ gāthamabhāsi. Sā atthato pākaṭā eva. Ayaṁ pana yojanā – dussaṅgahā pabbajitāpi eke, ye asantosābhibhūtā, tathāvidhā eva ca atho gahaṭṭhā gharamāvasantā. Etāhaṁ dussaṅgahabhāvaṁ jigucchanto vipassanaṁ ārabhitvā adhigatoti. Sesaṁ purimanayeneva veditabbanti.",
  "atk-s0510a1:424": "Dussaṅgahagāthāvaṇṇanā niṭṭhitā.",
  "atk-s0510a1:425": "100.Oropayitvāti kā uppatti? Bārāṇasiyaṁ kira cātumāsikabrahmadatto nāma rājā gimhānaṁ paṭhame māse uyyānaṁ gato. Tattha ramaṇīye bhūmibhāge nīlaghanapattasañchannaṁ koviḷārarukkhaṁ disvā ‘‘koviḷāramūle mama sayanaṁ paññāpethā’’ti vatvā uyyāne kīḷitvā sāyanhasamayaṁ tattha seyyaṁ kappesi. Puna gimhānaṁ majjhime māse uyyānaṁ gato, tadā koviḷāro pupphito hoti, tadāpi tatheva akāsi. Punapi gimhānaṁ pacchime māse gato, tadā koviḷāro sañchinnapatto sukkharukkho viya hoti, tadāpi rājā adisvāva taṁ rukkhaṁ pubbaparicayena tattheva seyyaṁ āṇāpesi. Amaccā jānantāpi rañño āṇattiyā tattha sayanaṁ paññāpesuṁ. So uyyāne kīḷitvā sāyanhasamaye tattha seyyaṁ kappento taṁ rukkhaṁ disvā ‘‘are, ayaṁ pubbe sañchannapatto maṇimayo viya abhirūpadassano ahosi, tato maṇivaṇṇasākhantare ṭhapitapavāḷaṅkurasadisehi pupphehi sassirikadassano ahosi, muttajālasadisavālikākiṇṇo cassa heṭṭhābhūmibhāgo bandhanā pavuttapupphasañchanno rattakambalasanthato viya ahosi. So nāmajja sukkharukkho viya sākhāmattāvaseso ṭhito, aho jarāya upahato koviḷāro’’ti cintetvā ‘‘anupādiṇṇampi tāya jarāya haññati, kimaṅgaṁ pana upādiṇṇa’’nti aniccasaññaṁ paṭilabhi. Tadanusāreneva sabbasaṅkhāre dukkhato anattato ca vipassantova ‘‘aho vatāhampi sañchinnapatto koviḷāro viya apagatagihibyañjano bhaveyya’’nti patthayamāno anupubbena tasmiṁ sayanatale dakkhiṇena passena nipannoyeva vipassitvā paccekabodhiṁ sacchākāsi. Tato gamanakāle amaccehi ‘‘kālo, deva, gantu’’nti vutte ‘‘nāhaṁ rājā’’tiādīni vatvā purimanayeneva imaṁ gāthamabhāsi.",
  "atk-s0510a1:426": "Tattha oropayitvāti apanetvā. Gihibyañjanānīti kesamassuodātavatthālaṅkāramālāgandhavilepanaputtadāradāsidāsādīni. Etāni gihibhāvaṁ byañjayanti, tasmā ‘‘gihibyañjanānī’’ti vuccanti. Sañchinnapattoti patitapatto. Chetvānāti maggañāṇena chinditvā. Vīroti maggavīriyena samannāgato. Gihibandhanānīti kāmabandhanāni. Kāmā hi gihīnaṁ bandhanāni. Ayaṁ tāva padattho. Ayaṁ pana adhippāyo – ‘‘aho vatāhampi oropayitvā gihibyañjanāni sañchinnapatto yathā koviḷāro bhaveyya’’nti evaṁ cintayamāno vipassanaṁ ārabhitvā adhigatoti. Sesaṁ purimanayeneva veditabbanti.",
  "atk-s0510a1:427": "Koviḷāragāthāvaṇṇanā niṭṭhitā.",
  "atk-s0510a1:428": "Paṭhamavaggo niṭṭhito.",
  "atk-s0510a1:429": "101-2.Sacelabhethāti kā uppatti? Pubbe kira kassapassa bhagavato sāsane dve paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke uppannā. Tato cavitvā tesaṁ jeṭṭhako bārāṇasirañño putto, kaniṭṭho purohitassa putto ahosi. Te ekadivasaṁyeva paṭisandhiṁ gahetvā ekadivasameva mātu kucchito nikkhamitvā sahapaṁsukīḷakā sahāyakā ahesuṁ. Purohitaputto paññavā ahosi. So rājaputtaṁ āha – ‘‘samma, tvaṁ tava pituno accayena rajjaṁ labhissasi, ahaṁ purohitaṭṭhānaṁ, susikkhitena ca rajjaṁ anusāsituṁ sakkā, ehi sippaṁ uggaṇhissāmā’’ti. Tato ubhopi yaññopacitā hutvā gāmanigamādīsu bhikkhaṁ caramānā paccantajanapadagāmaṁ gatā. Tañca gāmaṁ pañca paccekabuddhā bhikkhācāravelāya pavisiṁsu. Tattha manussā paccekabuddhe disvā ussāhajātā āsanāni paññāpetvā paṇītaṁ khādanīyaṁ vā bhojanīyaṁ vā upanāmetvā pūjenti. Tesaṁ etadahosi – ‘‘amhehi sadisā uccākulikā nāma natthi, api ca panime manussā yadi icchanti, amhākaṁ bhikkhaṁ denti, yadi nicchanti, na denti, imesaṁ pana pabbajitānaṁ evarūpaṁ sakkāraṁ karonti, addhā ete kiñci sippaṁ jānanti, handa, nesaṁ santike sippaṁ uggaṇhāmā’’ti. Te manussesu paṭikkantesu okāsaṁ labhitvā ‘‘yaṁ, bhante, tumhe sippaṁ jānātha, taṁ amhehi sikkhāpethā’’ti yāciṁsu. Paccekabuddhā ‘‘na sakkā apabbajitena sikkhitu’’nti āhaṁsu. Te pabbajjaṁ yācitvā pabbajiṁsu. Tato nesaṁ paccekabuddhā ‘‘evaṁ vo nivāsetabbaṁ, evaṁ pārupitabba’’ntiādinā nayena ābhisamācārikaṁ ācikkhitvā ‘‘imassa sippassa ekībhāvābhirati nipphatti, tasmā ekeneva nisīditabbaṁ, ekena caṅkamitabbaṁ, ekena ṭhātabbaṁ, ekena sayitabba’’nti pāṭiyekkaṁ paṇṇasālaṁ adaṁsu, tato te attano attano paṇṇasālaṁ pavisitvā nisīdiṁsu. Purohitaputto nisinnakālato pabhuti cittasamādhānaṁ laddhā jhānaṁ paṭilabhi. Rājaputto muhutteneva ukkaṇṭhito tassa santikaṁ āgato. So taṁ disvā ‘‘kiṁ, sammā’’ti pucchi. ‘‘Ukkaṇṭhitomhī’’ti āha. ‘‘Tena hi idha nisīdā’’ti. So tattha muhuttaṁ nisīditvā āha – ‘‘imassa kira, samma, sippassa ekībhāvābhirati nipphattī’’ti? Purohitaputto ‘‘evaṁ, samma, tena hi tvaṁ attano nisinnokāsaṁ eva gaccha, uggaṇhissāmi imassa sippassa nipphatti’’nti āha. So gantvā punapi muhuttakeneva ukkaṇṭhito purimanayeneva tikkhattuṁ āgato.",
  "atk-s0510a1:430": "Tato naṁ purohitaputto tatheva uyyojetvā tasmiṁ gate cintesi – ‘‘ayaṁ attano ca kammaṁ hāpeti mama ca, idhābhikkhaṇaṁ āgacchatī’’ti. So paṇṇasālato nikkhamma araññaṁ paviṭṭho. Itaro attano paṇṇasālāyeva nisinno punapi muhuttakeneva ukkaṇṭhito tassa santikaṁ āgantvā ito cito ca maggantopi taṁ adisvā cintesi – ‘‘yo gahaṭṭhakāle paṇṇākāraṁ ādāya āgatopi maṁ daṭṭhuṁ na labhati, so dāni mayi āgate dassanampi adātukāmo apakkami. Aho are, citta, na lajjasi, yaṁ maṁ catukkhattuṁ idhānesi, na so dāni te vase vattissāmi, aññadatthu taṁyeva mama vase vattāpessāmī’’ti attano senāsanaṁ pavisitvā vipassanaṁ ārabhitvā paccekabodhiṁ sacchikatvā ākāsena nandamūlakapabbhāraṁ agamāsi. Itaropi araññaṁ pavisitvā vipassanaṁ ārabhitvā paccekabodhiṁ sacchikatvā tattheva agamāsi. Te ubhopi manosilātale nisīditvā pāṭiyekkaṁ pāṭiyekkaṁ imā udānagāthāyo abhāsiṁsu.",
  "atk-s0510a1:431": "Tattha nipakanti pakatinipakaṁ paṇḍitaṁ kasiṇaparikammādikusalaṁ. Sādhuvihārinti appanāvihārena vā upacārena vā samannāgataṁ. Dhīranti dhitisampannaṁ. Tattha nipakattena dhitisampadā vuttā. Idha pana dhitisampannamevāti attho. Dhiti nāma asithilaparakkamatā, ‘‘kāmaṁ taco ca nhāru cā’’ti (ma. ni. 2.184; a. ni. 2.5; mahāni. 196) evaṁ pavattavīriyassetaṁ adhivacanaṁ. Apica dhikkatapāpotipi dhīro. Rājāva raṭṭhaṁ vijitaṁ pahāyāti yathā pakatirājā ‘‘vijitaṁ raṭṭhaṁ anatthāvaha’’nti ñatvā rajjaṁ pahāya eko carati, evaṁ bālasahāyaṁ pahāya eko care. Atha vā rājāva raṭṭhanti yathā sutasomo rājā raṭṭhaṁ vijitaṁ pahāya eko cari, yathā ca mahājanako rājā, evaṁ eko carīti ayampi tassa attho. Sesaṁ vuttānusārena sakkā jānitunti na vitthāritanti.",
  "atk-s0510a1:432": "Sahāyagāthāvaṇṇanā niṭṭhitā.",
  "atk-s0510a1:433": "103.Addhā pasaṁsāmāti imissā gāthāya yāva ākāsatale paññattāsane paccekabuddhānaṁ nisajjā, tāva cātuddisagāthāya uppattisadisā eva uppatti. Ayaṁ pana viseso – yathā so rājā rattiyā tikkhattuṁ ubbijji, na tathā ayaṁ, nevassa yañño paccupaṭṭhito ahosi. So ākāsatale paññattesu āsanesu paccekabuddhe nisīdāpetvā ‘‘ke tumhe’’ti pucchi. ‘‘Mayaṁ, mahārāja, anavajjabhojino nāmā’’ti. ‘‘Bhante , anavajjabhojinoti imassa ko attho’’ti? ‘‘Sundaraṁ vā asundaraṁ vā laddhā nibbikārā bhuñjāma, mahārājā’’ti. Taṁ sutvā rañño etadahosi – ‘‘yaṁnūnāhaṁ ime upaparikkheyyaṁ ‘edisā vā no vā’’’ti? Taṁ divasaṁ kaṇājakena bilaṅgadutiyena parivisi. Taṁ paccekabuddhā amataṁ viya nibbikārā bhuñjiṁsu. Rājā ‘‘ime paṭiññātattā ekadivasaṁ nibbikārā honti, puna sve jānissāmī’’ti svātanāya nimantesi. Dutiyadivasepi tathevākāsi. Tepi tatheva paribhuñjiṁsu. Atha rājā ‘‘sundaraṁ datvā vīmaṁsissāmī’’ti punapi nimantetvā dve divase mahāsakkāraṁ katvā paṇītena ativicitrena khādanīyena bhojanīyena parivisi. Tepi tatheva nibbikārā paribhuñjitvā rañño maṅgalaṁ vatvā pakkamiṁsu. Rājā acirapakkantesu tesu ‘‘anavajjabhojino ete, aho vatāhampi anavajjabhojī bhaveyya’’nti cintetvā mahārajjaṁ pahāya pabbajjaṁ samādāya vipassanaṁ ārabhitvā paccekabuddho hutvā mañjūsakarukkhamūle paccekabuddhānaṁ majjhe attano ārammaṇaṁ vibhāvento imaṁ gāthamabhāsi. Sā padatthato uttānameva. Kevalaṁ pana sahāyasampadanti ettha asekhehi sīlādikkhandhehi sampannā sahāyā eva sahāyasampadāti veditabbā.",
  "atk-s0510a1:434": "Ayaṁ panettha yojanā – yā ayaṁ vuttā sahāyasampadā, taṁ sahāyasampadaṁ addhā pasaṁsāma, ekaṁseneva thomemāti vuttaṁ hoti. Kathaṁ? Seṭṭhā samā sevitabbā sahāyāti. Kasmā? Attano sīlādīhi seṭṭhe sevamānassa sīlādayo dhammā anuppannā uppajjanti, uppannā ca vuddhiṁ virūḷhiṁ vepullaṁ pāpuṇanti. Same sevamānassa aññamaññaṁ sādhāraṇena kukkuccassa vinodanena ca laddhā na parihāyanti. Ete pana sahāyake seṭṭhe ca same ca aladdhā kuhanādimicchājīvaṁ pahāya dhammena samena uppannaṁ bhojanaṁ bhuñjanto tattha ca paṭighānunayaṁ anuppādento anavajjabhojī hutvā atthakāmo kulaputto eko care khaggavisāṇakappo. Ahampi evaṁ caranto imaṁ sampattiṁ adhigatomhīti.",
  "atk-s0510a1:435": "Addhāpasaṁsāgāthāvaṇṇanā niṭṭhitā.",
  "atk-s0510a1:436": "104.Disvā suvaṇṇassāti kā uppatti? Aññataro kira bārāṇasiyaṁ rājā gimhasamaye divāseyyaṁ upagato ahosi, santike cassa vaṇṇadāsī gosītacandanaṁ pisati. Tassā ekabāhāya ekaṁ suvaṇṇavalayaṁ, ekabāhāya dve. Tāni saṅghaṭṭenti, itaraṁ na saṅghaṭṭati. Rājā taṁ disvā ‘‘evameva gaṇavāse saṅghaṭṭanā, ekavāse asaṅghaṭṭanā’’ti cintetvā punappunaṁ dāsiṁ olokesi. Tena ca samayena sabbālaṅkāravibhūsitā devī taṁ bījayantī ṭhitā hoti. Sā ‘‘vaṇṇadāsiyā paṭibaddhacitto maññe rājā’’ti cintetvā taṁ dāsiṁ uṭṭhāpetvā sayameva pisitumāraddhā. Athassā ca ubhosu bāhāsu aneke suvaṇṇavalayā, te saṅghaṭṭayantā mahāsaddaṁ janayiṁsu. Rājā atisuṭṭhutaraṁ nibbindo dakkhiṇapassena nipannoyeva vipassanaṁ ārabhitvā paccekabodhiṁ sacchākāsi. Taṁ anuttarasukhena sukhitaṁ nipannaṁ candanahatthā devī upasaṅkamitvā ‘‘ālimpāmi , mahārājā’’ti āha. So ‘‘apehi, mā ālimpāhī’’ti āha. Sā ‘‘kissa, mahārājā’’ti? So ‘‘nāhaṁ, rājā’’ti. Evametesaṁ kathāsallāpaṁ sutvā amaccā upasaṅkamiṁsu, tehipi mahārājavādena ālapito ‘‘nāhaṁ, bhaṇe, rājā’’ti āha. Sesaṁ paṭhamagāthāya vuttasadisameva.",
  "atk-s0510a1:437": "Ayaṁ pana gāthāvaṇṇanā – tattha disvāti oloketvā. Suvaṇṇassāti kañcanassa. ‘‘Valayānī’’ti pāṭhaseso. Sāvasesapadattho hi ayaṁ attho. Pabhassarānīti pabhāsanasīlāni, jutimantānīti vuttaṁ hoti. Sesaṁ uttānapadatthameva. Ayaṁ pana yojanā – disvā bhujasmiṁ suvaṇṇassa valayāni ‘‘gaṇavāse sati saṅghaṭṭanā, ekavāse asaṅghaṭṭanā’’ti evaṁ cintetvā vipassanaṁ ārabhitvā adhigatomhīti. Sesaṁ suviññeyyamevāti.",
  "atk-s0510a1:438": "Suvaṇṇavalayagāthāvaṇṇanā niṭṭhitā.",
  "atk-s0510a1:439": "105.Evaṁ dutiyenāti kā uppatti? Aññataro kira bārāṇasirājā daharova pabbajitukāmo amacce āṇāpesi – ‘‘deviṁ gahetvā rajjaṁ pariharatha, ahaṁ pabbajissāmī’’ti. Amaccā – ‘‘mahārāja, arājakaṁ rajjaṁ amhehi na sakkā rakkhituṁ sāmantarājāno āgamma vilumpissanti, yāva ekopi putto uppajjati, tāva āgamehī’’ti saññāpesuṁ. Muducitto rājā adhivāsesi. Atha devī gabbhaṁ gaṇhi. Rājā puna te āṇāpesi – ‘‘devī gabbhinī, puttaṁ jātaṁ rajje abhisiñcitvā rajjaṁ pariharatha, ahaṁ pabbajissāmī’’ti. Amaccā ‘‘dujjānaṁ, mahārāja, etaṁ, yaṁ devī puttaṁ vā vijāyissati, dhītaraṁ vāti, tāva vijāyanakālaṁ āgamehī’’ti punapi rājānaṁ saññāpesuṁ. Atha sā puttaṁ vijāyi. Tadāpi rājā tatheva amacce āṇāpesi. Amaccā punapi rājānaṁ – ‘‘āgamehi, mahārāja, yāva paṭibalo hotī’’ti bahūhi kāraṇehi saññāpesuṁ. Tato kumāre paṭibale jāte amacce sannipātāpetvā ‘‘paṭibalo dāni ayaṁ, taṁ rajje abhisiñcitvā paṭipajjathā’’ti amaccānaṁ okāsaṁ adatvā antarāpaṇato kāsāyavatthādayo sabbaparikkhāre āharāpetvā antepure eva pabbajitvā mahājanako viya nikkhamitvā gato. Sabbaparijano nānappakāraṁ paridevamāno rājānaṁ anubandhi. So rājā yāva attano rajjasīmā, tāva gantvā kattaradaṇḍena lekhaṁ ākaḍḍhitvā – ‘‘ayaṁ lekhā nātikkamitabbā’’ti āha . Mahājano lekhāya sīsaṁ katvā bhūmiyaṁ nipanno paridevamāno ‘‘tuyhaṁ dāni, tāta, rañño āṇā, kiṁ karissatī’’ti kumāraṁ lekhaṁ atikkamāpesi. Kumāro ‘‘tāta, tātā’’ti dhāvitvā rājānaṁ sampāpuṇi. Rājā kumāraṁ disvā ‘‘etaṁ mahājanaṁ pariharanto rajjaṁ kāresiṁ, kiṁ dāni ekaṁ dārakaṁ pariharituṁ na sakkhissa’’nti kumāraṁ gahetvā araññaṁ paviṭṭho, tattha pubbapaccekabuddhehi vasitapaṇṇasālaṁ disvā vāsaṁ kappesi saddhiṁ puttena.",
  "atk-s0510a1:440": "Tato kumāro varasayanādīsu kataparicayo tiṇasanthārake vā rajjumañcake vā sayamāno rodati. Sītavātādīhi phuṭṭho samāno – ‘‘sītaṁ tāta uṇhaṁ tāta makasā tāta ḍaṁsanti. Chātomhi tāta, pipāsitomhi tātā’’ti vadati. Rājā taṁ saññāpentoyeva rattiṁ vītināmesi. Divāpissa piṇḍāya caritvā bhattaṁ upanāmesi, kumāro missakabhattaṁ kaṅguvarakamuggādibahulaṁ acchādentampi taṁ jighacchāvasena bhuñjamāno katipāhaccayena uṇhe ṭhapitapadumaṁ viya milāyi. Rājā pana paṭisaṅkhānabalena nibbikāro bhuñjati. Tato so kumāraṁ saññāpento āha – ‘‘nagare, tāta, paṇītāhāro labbhati, tattha gacchāmā’’ti. Kumāro ‘‘āma, tātā’’ti. Tato naṁ purakkhatvā āgatamaggeneva nivatti. Kumāramātāpi devī ‘‘na dāni rājā kumāraṁ gaṇhitvā araññe ciraṁ vasissati, katipāheneva nivattissatī’’ti cintetvā raññā kattaradaṇḍena likhitaṭṭhāneyeva vatiṁ kārāpetvā vāsaṁ kappesi. Rājā tassā vatiyā avidūre ṭhatvā ‘‘ettha te, tāta, mātā nisinnā, gacchāhī’’ti pesesi. Yāva so taṁ ṭhānaṁ pāpuṇāti, tāva udikkhanto aṭṭhāsi – ‘‘mā heva naṁ koci viheṭheyyā’’ti. Kumāro mātu santikaṁ dhāvanto agamāsi.",
  "atk-s0510a1:441": "Ārakkhapurisā kumāraṁ āgacchantaṁ disvā deviyā ārocesi. Devī vīsatināṭakitthisahassaparivutā paccuggantvā paṭiggahesi. Rañño ca pavattiṁ pucchi. ‘‘Pacchato āgacchatī’’ti sutvā manusse pesesi. Rājāpi tāvadeva sakavasanaṭṭhānaṁ agamāsi. Manussā rājānaṁ adisvā nivattiṁsu. Tato devī nirāsāva hutvā puttaṁ gahetvā nagaraṁ gantvā rajje abhisiñci. Rājāpi attano vasanaṭṭhāne nisinno vipassitvā paccekabodhiṁ patvā mañjūsakarukkhamūle paccekabuddhānaṁ majjhe imaṁ udānagāthaṁ abhāsi. Sā atthato uttānā eva.",
  "atk-s0510a1:442": "Ayaṁ panetthādhippāyo – yvāyaṁ ekena dutiyena kumārena sītuṇhādīhi nivedentena sahavāsena taṁ saññāpentassa mama vācābhilāpo tasmiṁ sinehavasena abhisajjanā vā jātā. Sacāhaṁ imaṁ na pariccajāmi, tato āyatimpi tatheva hessati, yathā idāni, evaṁ dutiyena saha mamassa vācābhilāpo abhisajjanā vā. ‘‘Ubhayampetaṁ antarāyakaraṁ visesādhigamassā’’ti etaṁbhayaṁ āyatiṁ pekkhamāno taṁ chaḍḍetvā yoniso paṭipajjitvā paccekabodhimadhigatomhīti. Sesaṁ vuttanayamevāti.",
  "atk-s0510a1:443": "Āyatibhayagāthāvaṇṇanā niṭṭhitā.",
  "atk-s0510a1:444": "106.Kāmā hi citrāti kā uppatti? Bārāṇasiyaṁ kira seṭṭhiputto daharova seṭṭhiṭṭhānaṁ labhi. Tassa tiṇṇaṁ utūnaṁ anucchavikā tayo pāsādā ahesuṁ. So sabbasampattīhi devakumāro viya paricāreti. Atha so daharova samāno ‘‘pabbajissāmī’’ti mātāpitaro āpucchi, te naṁ nivārenti. So tatheva nibandhati. Punapi naṁ mātāpitaro ‘‘tvaṁ, tāta, sukhumālo, dukkarā pabbajjā, khuradhārāya upari caṅkamanasadisā’’ti nānappakārehi nivārenti. So tatheva nibandhati. Te cintesuṁ – ‘‘sacāyaṁ pabbajati, amhākaṁ domanassaṁ hoti. Sace naṁ nivārema, etassa domanassaṁ hoti. Apica amhākaṁ domanassaṁ hotu, mā ca etassā’’ti anujāniṁsu. Tato so sabbaṁ parijanaṁ paridevamānaṁ anādiyitvā isipatanaṁ gantvā paccekabuddhānaṁ santike pabbaji. Tassa uḷārasenāsanaṁ na pāpuṇāti, mañcake taṭṭikaṁ attharitvā sayi. So varasayane kataparicayo sabbarattiṁ atidukkhito ahosi. Pabhāte sarīraparikammaṁ katvā pattacīvaramādāya paccekabuddhehi saddhiṁ piṇḍāya pāvisi. Tattha vuḍḍhā aggāsanañca aggapiṇḍañca labhanti, navakā yaṁkiñcideva āsanalūkhaṁ bhojanañca. So tena lūkhabhojanenāpi atidukkhito ahosi. So katipāhaṁyeva kiso dubbaṇṇo hutvā nibbijji, yathā taṁ aparipakkagate samaṇadhamme. Tato mātāpitūnaṁ dūtaṁ pesetvā uppabbaji. So katipāhaṁyeva balaṁ gahetvā punapi pabbajitukāmo ahosi, tato dutiyampi pabbajitvā punapi uppabbaji. Tatiyavāre pana pabbajitvā sammā paṭipanno vipassitvā paccekabodhiṁ sacchikatvā imaṁ udānagāthaṁ vatvā puna paccekabuddhānaṁ majjhe imameva byākaraṇagāthampi abhāsi.",
  "atk-s0510a1:445": "Tattha kāmāti dve kāmā vatthukāmo ca kilesakāmo ca. Tattha vatthukāmo nāma piyarūpādiārammaṇadhammo, kilesakāmo nāma sabbo rāgappabhedo. Idha pana vatthukāmo adhippeto. Rūpādianekappakāravasena citrā. Lokassādavasena madhurā. Bālaputhujjanānaṁ manaṁ ramāpentīti manoramā. Virūparūpenāti vividhena rūpena, anekavidhena sabhāvenāti vuttaṁ hoti. Te hi rūpādivasena citrā, rūpādīsupi nīlādivasena vividharūpā. Evaṁ tena tena virūparūpena tathā tathā assādaṁ dassetvā mathenti cittaṁ, pabbajjāya abhiramituṁ na dentīti. Sesamettha pākaṭameva. Nigamanampi dvīhi tīhi vā padehi yojetvā purimagāthāsu vuttanayeneva veditabbanti.",
  "atk-s0510a1:446": "Kāmagāthāvaṇṇanā niṭṭhitā.",
  "atk-s0510a1:447": "107.Ītī cāti kā uppatti? Bārāṇasiyaṁ kira rañño gaṇḍo udapādi, bāḷhā vedanā vaḍḍhanti. Vejjā ‘‘satthakammena vinā phāsu na hotī’’ti bhaṇanti . Rājā tesaṁ abhayaṁ datvā satthakammaṁ kārāpesi. Te taṁ phāletvā pubbalohitaṁ nīharitvā nivedanaṁ katvā vaṇaṁ pilotikena bandhiṁsu. Lūkhamaṁsāhāresu ca naṁ sammā ovadiṁsu. Rājā lūkhabhojanena kisasarīro ahosi, gaṇḍo cassa milāyi. So phāsukasaññī hutvā siniddhāhāraṁ bhuñji, tena sañjātabalo visayeyeva paṭisevi, tassa gaṇḍo purimasabhāvameva sampāpuṇi. Evaṁ yāva tikkhattuṁ satthakammaṁ kārāpetvā vejjehi parivajjito nibbinditvā mahārajjaṁ pahāya pabbajitvā araññaṁ pavisitvā vipassanaṁ ārabhitvā sattahi vassehi paccekabodhiṁ sacchikatvā imaṁ udānagāthaṁ bhāsitvā nandamūlakapabbhāraṁ agamāsi.",
  "atk-s0510a1:448": "Tattha etīti īti, āgantukānaṁ akusalabhāgīnaṁ byasanahetūnaṁ etaṁ adhivacanaṁ. Tasmā kāmaguṇāpi ete anekabyasanāvahaṭṭhena anatthānaṁ sannipātaṭṭhena ca īti. Gaṇḍopi asuciṁ paggharati, uddhumātaparipakkaparibhinno hoti. Tasmā ete kilesāsucipaggharaṇato uppādajarābhaṅgehi uddhumātaparipakkaparibhinnabhāvato ca gaṇḍo. Upaddavatīti upaddavo, anatthaṁ janento abhibhavati ajjhottharatīti attho, rāgagaṇḍādīnametamadhivacanaṁ. Tasmā kāmaguṇāpete aviditanibbānatthāvahahetutāya sabbupaddavakammaparivatthutāya ca upaddavo. Yasmā panete kilesāturabhāvaṁ janentā sīlasaṅkhātaṁ ārogyaṁ loluppaṁ vā uppādentā pākatikameva ārogyaṁ vilumpanti, tasmā iminā ārogyavilumpanaṭṭhena rogo. Abbhantaramanupaviṭṭhaṭṭhena pana antotudanaṭṭhena ca dunnīharaṇīyaṭṭhena ca sallaṁ. Diṭṭhadhammikasamparāyikabhayāvahanato bhayaṁ. Me etanti metaṁ. Sesamettha pākaṭameva. Nigamanampi vuttanayeneva veditabbanti.",
  "atk-s0510a1:449": "Ītigāthāvaṇṇanā niṭṭhitā.",
  "atk-s0510a1:450": "108.Sītañcāti kā uppatti? Bārāṇasiyaṁ kira sītālukabrahmadatto nāma rājā ahosi. So pabbajitvā araññe tiṇakuṭikāya viharati. Tasmiñca padese sīte sītaṁ, uṇhe daṇhameva hoti abbhokāsattā padesassa. Gocaragāme bhikkhā yāvadatthaṁ na labbhati, pānīyampi dullabhaṁ, vātātapaḍaṁsasarīsapāpi bādhenti. Tassa etadahosi – ‘‘ito aḍḍhayojanamatte sampanno padeso, tattha sabbepi ete parissayā natthi, yaṁnūnāhaṁ tattha gaccheyyaṁ, phāsukaṁ viharantena sakkā sukhamadhigantu’’nti? Tassa puna ahosi – ‘‘pabbajitā nāma na paccayagiddhā honti, evarūpañca cittaṁ attano vase vattāpenti, na cittassa vase vattanti, nāhaṁ gamissāmī’’ti evaṁ paccavekkhitvā na agamāsi. Evaṁ yāvatatiyakaṁ uppannacittaṁ paccavekkhitvā nivattesi. Tato tattheva satta vassāni vasitvā sammā paṭipajjamāno paccekabodhiṁ sacchikatvā imaṁ udānagāthaṁ bhāsitvā nandamūlakapabbhāraṁ agamāsi.",
  "atk-s0510a1:451": "Tattha sītañcāti sītaṁ duvidhaṁ abbhantaradhātukkhobhapaccayañca bāhiradhātukkhobhapaccayañca, tathā uṇhampi. Ḍaṁsāti piṅgalamakkhikā. Sarīsapāti ye keci dīghajātikā sarantā gacchanti. Sesaṁ pākaṭameva. Nigamanampi vuttanayeneva veditabbanti.",
  "atk-s0510a1:452": "Sītālukagāthāvaṇṇanā niṭṭhitā.",
  "atk-s0510a1:453": "109.Nāgovāti kā uppatti? Bārāṇasiyaṁ kira aññataro rājā vīsati vassāni rajjaṁ kāretvā kālaṅkato niraye vīsati vassāni eva paccitvā, himavantappadese hatthiyoniyaṁ uppajjitvā sañjātakkhandho padumavaṇṇasakalasarīro uḷāro yūthapati mahānāgo ahosi. Tassa obhaggobhaggasākhābhaṅgāni hatthichāpāva khādanti, ogāhepi naṁ hatthiniyo kaddamena vilimpiṁsu, sabbaṁ pālileyyakanāgasseva ahosi. So yūthā nibbijjitvā pakkāmi. Tato naṁ padānusārena yūthā anubandhanti, evaṁ yāvatatiyaṁ pakkantampi anubandhiṁsuyeva. Tato cintesi ‘‘idāni mayhaṁ nattako bārāṇasiyaṁ rajjaṁ kāreti, yaṁnūnāhaṁ attano purimajātiyā uyyānaṁ gaccheyyaṁ. Tatra so maṁ rakkhissatī’’ti. Tato rattiyaṁ niddupagate yūthe yūthaṁ pahāya tameva uyyānaṁ pāvisi. Uyyānapālo disvā rañño ārocesi. Rājā ‘‘hatthiṁ gahessāmī’’ti senāya parivāresi. Hatthī rājānameva abhimukho gacchati. Rājā ‘‘maṁ abhimukho etī’’ti khurappaṁ sannayhitvā aṭṭhāsi. Tato hatthī ‘‘vijjheyyāpi maṁ eso’’ti mānusikāya vācāya ‘‘brahmadatta, mā maṁ vijjha, ahaṁ te ayyako’’ti āha. Rājā ‘‘kiṁ bhaṇasī’’ti sabbaṁ pucchi. Hatthīpi rajje ca narake ca hatthiyoniyañca pavattiṁ sabbaṁ ārocesi. Rājā ‘‘sundaraṁ mā bhāyi, mā kañci bhiṁsāpehī’’ti hatthino vaṭṭañca ārakkhake ca hatthibhaṇḍe ca upaṭṭhāpesi.",
  "atk-s0510a1:454": "Athekadivasaṁ rājā hatthikkhandhavaragato ‘‘ayaṁ vīsati vassāni rajjaṁ kāretvā niraye paccitvā pakkāvasesena tiracchānayoniyaṁ uppanno, tatthāpi gaṇasaṁvāsasaṅghaṭṭanaṁ asahanto idhāgatosi, aho dukkhova gaṇasaṁvāso, ekībhāvo eva pana sukho’’ti cintetvā tattheva vipassanaṁ ārabhitvā paccekabodhiṁ sacchākāsi. Taṁ lokuttarasukhena sukhitaṁ amaccā upasaṅkamitvā paṇipātaṁ katvā ‘‘yānakālo, mahārājā’’ti āhaṁsu. Tato ‘‘nāhaṁ, rājā’’ti vatvā purimanayeneva imaṁ gāthamabhāsi. Sā padatthato pākaṭā eva.",
  "atk-s0510a1:455": "Ayaṁ panettha adhippāyayojanā – sā ca kho yuttivaseneva, na anussavavasena. Yathā ayaṁ hatthī ariyakantesu sīlesu dantattā adantabhūmiṁ nāgacchatīti vā, sarīramahantatāya vā nāgo, evaṁ kudāssu nāmāhampi ariyakantesu sīlesu dantattā adantabhūmiṁ nāgamanena, āgumakaraṇena, puna itthattaṁ anāgamanena ca guṇasarīramahantatāya vā nāgo bhaveyyaṁ. Yathā cesa yūthāni vivajjayitvā ekacariyasukhena yathābhirantaṁ viharaṁ araññe eko care khaggavisāṇakappo, kudāssu nāmāhampi evaṁ gaṇaṁ vivajjetvā ekavihārasukhena yathābhirantaṁ viharaṁ araññe attano yathā yathā sukhaṁ, tathā tathā yattakaṁ vā icchāmi, tattakaṁ araññe nivāsaṁ eko care khaggavisāṇakappo eko careyyanti attho. Yathā cesa susaṇṭhitakkhandhamahantatāya sañjātakkhandho, kudāssu nāmāhampi evaṁ asekhasīlakkhandhamahantatāya sañjātakkhandho bhaveyyaṁ. Yathā cesa padumasadisagattatāya vā, padumakule uppannatāya vā padumī, kudāssu nāmāhampi evaṁ padumasadisaujukatāya vā, ariyajātipadume uppannatāya vā padumī bhaveyyaṁ. Yathā cesa thāmabalādīhi uḷāro, kudāssu nāmāhampi evaṁ parisuddhakāyasamācāratādīhi sīlasamādhinibbedhikapaññādīhi vā uḷāro bhaveyyanti. Evaṁ cintento vipassanaṁ ārabhitvā paccekabodhiṁ adhigatomhīti.",
  "atk-s0510a1:456": "Nāgagāthāvaṇṇanā niṭṭhitā.",
  "atk-s0510a1:457": "110.Aṭṭhānatanti kā uppatti? Bārāṇasirañño kira putto daharo eva samāno pabbajitukāmo mātāpitaro yāci. Mātāpitaro naṁ nivārenti. So nivāriyamānopi nibandhatiyeva ‘‘pabbajissāmī’’ti. Tato pubbe vuttaseṭṭhiputtaṁ viya sabbaṁ vatvā anujāniṁsu. ‘‘Pabbajitvā ca uyyāneyeva vasitabba’’nti paṭijānāpesuṁ, so tathā akāsi. Tassa mātā pātova vīsatisahassanāṭakitthiparivutā uyyānaṁ gantvā puttaṁ yāguṁ pāyetvā antarā khajjakādīni ca khādāpetvā yāva majjhanhikasamayā tena saddhiṁ samullapitvā nagaraṁ pavisati. Pitāpi majjhanhike āgantvā taṁ bhojetvā attanāpi bhuñjitvā divasaṁ tena saddhiṁ samullapitvā sāyanhasamayaṁ paṭijagganakapurise ṭhapetvā nagaraṁ pavisati. So evaṁ rattindivaṁ avivitto viharati.",
  "atk-s0510a1:458": "Tena kho pana samayena ādiccabandhu nāma paccekabuddho nandamūlakapabbhāre viharati. So āvajjento taṁ addasa – ‘‘ayaṁ kumāro pabbajituṁ asakkhi, jaṭaṁ chindituṁ na sakkotī’’ti. Tato paraṁ āvajji – ‘‘attano dhammatāya nibbijjissati nu kho, no’’ti. Atha ‘‘dhammatāya nibbindanto aticiraṁ bhavissatī’’ti ñatvā ‘‘tassa ārammaṇaṁ dassessāmī’’ti purimanayeneva manosilātalato āgantvā uyyāne aṭṭhāsi. Rājaparisā disvā ‘‘paccekabuddho āgato, mahārājā’’ti ārocesi. Rājā ‘‘idāni me putto paccekabuddhena saddhiṁ anukkaṇṭhito vasissatī’’ti pamuditamano hutvā paccekabuddhaṁ sakkaccaṁ upaṭṭhahitvā tattheva vāsaṁ yācitvā paṇṇasālādivāvihāracaṅkamādisabbaṁ kāretvā vāsesi. So tattha vasanto ekadivasaṁ okāsaṁ labhitvā kumāraṁ pucchi – ‘‘kosi tva’’nti? ‘‘Ahaṁ pabbajito’’ti. ‘‘Pabbajitā nāma na īdisā hontī’’ti. Atha ‘‘bhante, kīdisā honti, kiṁ mayhaṁ ananucchavika’’nti vutte ‘‘tvaṁ attano ananucchavikaṁ na pekkhasi, nanu te mātā vīsatisahassitthīti saddhiṁ pubbaṇhasamaye āgacchantī uyyānaṁ avivittaṁ karoti, pitā cassa mahatā balakāyena sāyanhasamaye jagganakaparisā sakalaṁ rattiṁ, pabbajitā nāma tava sadisā na honti, īdisā pana hontī’’ti tattha ṭhitasseva iddhiyā himavante aññataraṁ vihāraṁ dassesi. So tattha paccekabuddhe ālambanaphalakaṁ nissāya ṭhite ca caṅkamante ca rajanakakammasūcikammādīni karonte ca disvā āha – ‘‘tumhe idha nāgacchatha, pabbajjā ca tumhehi anuññātā’’ti ? ‘‘Āma, pabbajjā anuññātā, pabbajitakālato paṭṭhāya samaṇā nāma attano nissaraṇaṁ kātuṁ, padesañca icchitaṁ patthitaṁ gantuṁ labhanti, ettakaṁva vaṭṭatī’’ti vatvā ākāse ṭhatvā aṭṭhāna taṁ saṅgaṇikāratassa, yaṁ phassaye sāmayikaṁ vimuttinti imaṁ upaḍḍhugāthaṁ vatvā dissamānoyeva ākāsena nandamūlakapabbhāraṁ agamāsi. Evaṁ gate paccekabuddhe so attano paṇṇasālaṁ pavisitvā nipajji. Ārakkhapurisopi ‘‘sayito kumāro, idāni kuhiṁ gamissatī’’ti pamatto niddaṁ okkami. So tassa pamattabhāvaṁ ñatvā pattacīvaramādāya araññaṁ pāvisi. Tatra ca ṭhito vipassanaṁ ārabhitvā paccekabodhiṁ sacchikatvā paccekabuddhaṭṭhānaṁ gato. Tatra ca ‘‘kathamadhigata’’nti pucchito ādiccabandhunā vuttaṁ upaḍḍhagāthaṁ paripuṇṇaṁ katvā abhāsi.",
  "atk-s0510a1:459": "Tassattho – aṭṭhāna tanti aṭṭhānaṁ taṁ, akāraṇaṁ tanti vuttaṁ hoti. Anunāsikalopo kato ‘‘ariyasaccāna dassana’’ntiādīsu (khu. pā. 5.11; su. ni. 270) viya. Saṅgaṇikāratassāti gaṇābhiratassa. Yanti kāraṇavacanametaṁ ‘‘yaṁ hirīyati hirīyitabbenā’’tiādīsu (dha. sa. 30) viya. Phassayeti adhigacche. Sāmayikaṁ vimuttinti lokiyasamāpattiṁ. Sā hi appitappitasamaye eva paccatthikehi vimuccanato ‘‘sāmayikā vimuttī’’ti vuccati. Taṁ sāmayikaṁ vimuttiṁ. Aṭṭhānaṁ taṁ, na taṁ kāraṇaṁ vijjati saṅgaṇikāratassa, yena kāraṇena vimuttiṁ phassaye iti etaṁ ādiccabandhussa paccekabuddhassa vaco nisamma saṅgaṇikāratiṁ pahāya yoniso paṭipajjanto adhigatomhīti āha. Sesaṁ vuttanayamevāti.",
  "atk-s0510a1:460": "Aṭṭhānagāthāvaṇṇanā niṭṭhitā.",
  "atk-s0510a1:461": "Dutiyavaggo niṭṭhito.",
  "atk-s0510a1:462": "111.Diṭṭhīvisūkānīti kā uppatti? Aññataro kira bārāṇasirājā rahogato cintesi – ‘‘yathā sītādīnaṁ paṭighātakāni uṇhādīni atthi, atthi nu kho evaṁ vaṭṭapaṭighātakaṁ vivaṭṭaṁ, no’’ti? So amacce pucchi – ‘‘vivaṭṭaṁ jānāthā’’ti? Te ‘‘jānāma, mahārājā’’ti āhaṁsu. Rājā ‘‘kiṁ ta’’nti? Tato ‘‘antavā loko’’tiādinā nayena sassatucchedaṁ kathesuṁ. Rājā ‘‘ime na jānanti, sabbepime diṭṭhigatikā’’ti sayameva tesaṁ vilomatañca ayuttatañca disvā ‘‘vaṭṭapaṭighātakaṁ vivaṭṭaṁ atthi, taṁ gavesitabba’’nti cintetvā rajjaṁ pahāya pabbajitvā vipassanto paccekabodhiṁ sacchākāsi. Imañca udānagāthaṁ abhāsi paccekabuddhānaṁ majjhe byākaraṇagāthañca.",
  "atk-s0510a1:463": "Tassattho – diṭṭhīvisūkānīti dvāsaṭṭhidiṭṭhigatāni. Tāni hi maggasammādiṭṭhiyā visūkaṭṭhena vijjhanaṭṭhena vilomaṭṭhena ca visūkāni, evaṁ diṭṭhiyā visūkāni, diṭṭhi eva vā visūkāni diṭṭhivisūkāni. Upātivattoti dassanamaggena atikkanto. Patto niyāmanti avinipātadhammatāya sambodhiparāyaṇatāya ca niyatabhāvaṁ adhigato, sammattaniyāmasaṅkhātaṁ vā paṭhamamagganti. Ettāvatā paṭhamamaggakiccanipphatti ca tassa paṭilābho ca vutto. Idāni paṭiladdhamaggoti iminā sesamaggapaṭilābhaṁ dasseti. Uppannañāṇomhīti uppannapaccekabodhiñāṇo amhi. Etena phalaṁ dasseti. Anaññaneyyoti aññehi idaṁ saccanti na netabbo. Etena sayambhutaṁ dasseti, patte vā paccekabodhiñāṇe aññaneyyatāya abhāvā sayaṁvasitaṁ. Samathavipassanāya vā diṭṭhivisūkāni upātivatto, ādimaggena niyāmaṁ patto, sesehi paṭiladdhamaggo, phalañāṇena uppannañāṇo, taṁ sabbaṁ attanāva adhigatoti anaññaneyyoti. Sesaṁ vuttanayeneva veditabbanti.",
  "atk-s0510a1:464": "Diṭṭhīvisūkagāthāvaṇṇanā niṭṭhitā.",
  "atk-s0510a1:465": "112.Nillolupoti kā uppatti? Bārāṇasirañño kira sūdo antarabhattaṁ pacitvā upanāmesi manuññadassanaṁ sādurasaṁ ‘‘appeva nāma me rājā dhanamanuppādeyyā’’ti. Taṁ rañño gandheneva bhottukamyataṁ janesi, mukhe kheḷaṁ uppādeti. Paṭhamakabaḷe pana mukhe pakkhittamatte sattarasaharaṇisahassāni amateneva phusitāni ahesuṁ. Sūdo ‘‘idāni me dassati, idāni me dassatī’’ti cintesi. Rājāpi ‘‘sakkārāraho sūdo’’ti cintesi, ‘‘rasaṁ sāyitvā pana sakkarontaṁ maṁ pāpako kittisaddo abbhuggaccheyya ‘lolo ayaṁ rājā rasagaruko’’’ti na kiñci abhaṇi. Evaṁ yāva bhojanapariyosānaṁ, tāva sūdo ‘‘idāni dassati, idāni dassatī’’ti cintesi. Rājāpi avaṇṇabhayena na kiñci abhaṇi. Tato sūdo ‘‘natthi maññe imassa rañño jivhāviññāṇa’’nti. Dutiyadivase asādurasaṁ upanāmesi. Rājā bhuñjanto ‘‘niggahāraho vata, bho, ajja sūdo’’ti jānantopi pubbe viya paccavekkhitvā avaṇṇabhayena na kiñci abhaṇi. Tato sūdo ‘‘rājā neva sundaraṁ nāsundaraṁ jānātī’’ti cintetvā sabbaṁ paribbayaṁ attanāva gahetvā kiñcideva pacitvā rañño deti. Rājā ‘‘aho vata lobho, ahaṁ nāma vīsati nagarasahassāni bhuñjanto imassa lobhena bhattamattampi na labhāmī’’ti nibbijjitvā rajjaṁ pahāya pabbajitvā vipassanto paccekabodhiṁ sacchākāsi. Purimanayeneva imaṁ gāthaṁ abhāsi.",
  "atk-s0510a1:466": "Tattha nillolupoti alolupo. Yo hi rasataṇhābhibhūto hoti, so bhusaṁ luppati punappunaṁ luppati, tena ‘‘lolupo’’ti vuccati. Tasmā esa taṁ paṭikkhipanto ‘‘nillolupo’’ti āha. Nikkuhoti ettha kiñcāpi yassa tividhaṁ kuhanavatthu natthi, so ‘‘nikkuho’’ti vuccati. Imissā pana gāthāya manuññabhojanādīsu vimhayamanāpajjanato nikkuhoti ayamadhippāyo. Nippipāsoti ettha pātumicchā pipāsā, tassā abhāvena nippipāso, sādurasalobhena bhottukamyatāvirahitoti attho. Nimmakkhoti ettha paraguṇavināsanalakkhaṇo makkho, tassa abhāvena nimmakkho. Attano gihikāle sūdassa guṇamakkhanābhāvaṁ sandhāyāha. Niddhantakasāvamohoti ettha rāgādayo tayo kāyaduccaritādīni ca tīṇīti cha dhammā yathāsambhavaṁ appasannaṭṭhena sakabhāvaṁ vijahāpetvā parabhāvaṁ gaṇhāpanaṭṭhena kasaṭaṭṭhena ca ‘‘kasāvā’’ti veditabbā. Yathāha –",
  "atk-s0510a1:467": "‘‘Tattha katame tayo kasāvā? Rāgakasāvo, dosakasāvo, mohakasāvo. Ime tayo kasāvā. Tattha katame aparepi tayo kasāvā? Kāyakasāvo, vacīkasāvo, manokasāvo’’ti (vibha. 924).",
  "atk-s0510a1:468": "Tesu mohaṁ ṭhapetvā pañcannaṁ kasāvānaṁ tesañca sabbesaṁ mūlabhūtassa mohassa niddhantattā niddhantakasāvamoho. Tiṇṇaṁ eva vā kāyavacīmanokasāvānaṁ mohassa ca niddhantattā niddhantakasāvamoho. Itaresu nillolupatādīhi rāgakasāvassa, nimmakkhatāya dosakasāvassa niddhantabhāvo siddho eva. Nirāsayoti nittaṇho. Sabbaloke bhavitvāti sakalaloke, tīsu bhavesu dvādasasu vā āyatanesu bhavavibhavataṇhāvirahito hutvāti attho. Sesaṁ vuttanayeneva veditabbaṁ. Atha vā tayopi pāde vatvā eko careti eko carituṁ sakkuṇeyyāti evampettha sambandho kātabbo.",
  "atk-s0510a1:469": "Nillolupagāthāvaṇṇanā niṭṭhitā.",
  "atk-s0510a1:470": "113.Pāpaṁ sahāyanti kā uppatti? Bārāṇasiyaṁ kira aññataro rājā mahaccarājānubhāvena nagaraṁ padakkhiṇaṁ karonto manusse koṭṭhāgārato purāṇadhaññādīni bahiddhā nīharante disvā ‘‘kiṁ, bhaṇe, ida’’nti amacce pucchi. Amaccā ‘‘idāni, mahārāja, navadhaññādīni uppajjissanti, tesaṁ okāsaṁ kātuṁ ime manussā purāṇadhaññādīni chaḍḍentī’’ti āhaṁsu. Rājā ‘‘kiṁ, bhaṇe, itthāgārabalakāyādīnaṁ vattaṁ paripuṇṇa’’nti āha. ‘‘Āma, mahārāja, paripuṇṇa’’nti. ‘‘Tena hi, bhaṇe, dānasālaṁ kāretha, dānaṁ dassāmi, mā imāni dhaññāni anupakārāni vinassantū’’ti. Tato naṁ aññataro diṭṭhigatiko amacco ‘‘mahārāja, natthi dinna’’nti ārabbha yāva ‘‘bāle ca paṇḍite ca sandhāvitvā saṁsaritvā dukkhassantaṁ karissantī’’ti vatvā nivāresi. Rājā dutiyampi tatiyampi koṭṭhāgāre vilumpante disvā tatheva āṇāpesi. Sopi tatiyampi naṁ ‘‘mahārāja, dattupaññattaṁ yadidaṁ dāna’’ntiādīni vatvā nivāresi. So ‘‘are, ahaṁ attano santakampi na labhāmi dātuṁ, kiṁ me imehi pāpasahāyehī’’ti nibbinno rajjaṁ pahāya pabbajitvā vipassanto paccekabodhiṁ sacchākāsi. Tañca pāpasahāyaṁ garahanto imaṁ udānagāthamāha.",
  "atk-s0510a1:471": "Tassāyaṁ saṅkhepattho – yvāyaṁ dasavatthukāya pāpadiṭṭhiyā samannāgatattā pāpo, paresampi anatthaṁ passatīti anatthadassī, kāyaduccaritādimhi ca visame niviṭṭho, taṁ atthakāmo kulaputto pāpaṁ sahāyaṁ parivajjayetha, anatthadassiṁ visame niviṭṭhaṁ. Sayaṁ na seveti attano vasena taṁ na seveyya. Yadi pana parassa vaso hoti, kiṁ sakkā kātunti vuttaṁ hoti. Pasutanti pasaṭaṁ, diṭṭhivasena tattha tattha lagganti attho. Pamattanti kāmaguṇesu vossaṭṭhacittaṁ, kusalabhāvanārahitaṁ vā. Taṁ evarūpaṁ sahāyaṁ na seve na bhaje na payirupāse, aññadatthu eko care khaggavisāṇakappoti.",
  "atk-s0510a1:472": "Pāpasahāyagāthāvaṇṇanā niṭṭhitā.",
  "atk-s0510a1:473": "114.Bahussutanti kā uppatti? Pubbe kira kassapassa bhagavato sāsane aṭṭha paccekabodhisattā pabbajitvā gatapaccāgatavattaṁ pūretvā devaloke uppannātiādi sabbaṁ anavajjabhojīgāthāya vuttasadisameva. Ayaṁ pana viseso – paccekabuddhe nisīdāpetvā rājā āha – ‘‘ke tumhe’’ti? Te āhaṁsu – ‘‘mayaṁ, mahārāja, bahussutā nāmā’’ti. Rājā ‘‘ahaṁ sutabrahmadatto nāma, sutena tittiṁ na gacchāmi, handa, nesaṁ santike vicitranayadhammadesanaṁ sossāmī’’ti attamano dakkhiṇodakaṁ datvā parivisitvā bhattakiccapariyosāne saṅghattherassa santike nisīditvā ‘‘dhammakathaṁ, bhante, kathethā’’ti āha. So ‘‘sukhito hotu, mahārāja, rāgakkhayo hotū’’ti vatvā uṭṭhito. Rājā ‘‘ayaṁ na bahussuto, dutiyo bahussuto bhavissati, sve tassa vicitradhammadesanaṁ sossāmī’’ti svātanāya nimantesi. Evaṁ yāva sabbesaṁ paṭipāṭi gacchati, tāva nimantesi, te sabbepi ‘‘dosakkhayo hotu, mohakkhayo, gatikkhayo, bhavakkhayo, vaṭṭakkhayo, upadhikkhayo, taṇhakkhayo hotū’’ti evaṁ ekekapadaṁ visesetvā sesaṁ paṭhamasadisameva vatvā uṭṭhahiṁsu.",
  "atk-s0510a1:474": "Tato rājā – ‘‘ime ‘bahussutā maya’nti bhaṇanti, na ca tesaṁ vicitrakathā, kimetehi vutta’’nti tesaṁ vacanatthaṁ upaparikkhitumāraddho. Atha ‘‘rāgakkhayo hotū’’ti upaparikkhanto ‘‘rāge khīṇe dosopi mohopi aññataraññatarepi kilesā khīṇā hontī’’ti ñatvā attamano ahosi ‘‘nippariyāyabahussutā ime samaṇā. Yathāpi hi purisena mahāpathaviṁ vā ākāsaṁ vā aṅguliyā niddisantena na aṅgulimattova padeso niddiṭṭho hoti. Api ca kho pana sakalapathavī ākāsā eva niddiṭṭhā honti. Evaṁ imehi ekekaṁ atthaṁ niddisantehi aparimāṇā atthā niddiṭṭhā hontī’’ti. Tato so ‘‘kudāssu nāmāhampi evaṁ bahussuto bhavissāmī’’ti tathārūpaṁ bahussutabhāvaṁ patthento rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthamabhāsi.",
  "atk-s0510a1:475": "Tatthāyaṁ saṅkhepattho – bahussutanti duvidho bahussuto tīsu piṭakesu atthato nikhilo pariyattibahussuto ca, maggaphalavijjābhiññāpaṭivedhako paṭivedhabahussuto ca. Āgatāgamo dhammadharo. Uḷārehi pana kāyavacīmanokammehi samannāgato uḷāro. Yuttapaṭibhāno ca muttapaṭibhāno ca yuttamuttapaṭibhāno ca paṭibhānavā. Pariyattiparipucchādhigamavasena vā tividho paṭibhānavā veditabbo. Yassa hi pariyatti paṭibhāti, so pariyattipaṭibhānavā. Yassa atthañca ñāṇañca lakkhaṇañca ṭhānāṭṭhānañca paripucchantassa paripucchā paṭibhāti, so paripucchāpaṭibhānavā. Yassa maggādayo paṭividdhā honti, so adhigamapaṭibhānavā. Taṁ evarūpaṁ bahussutaṁ dhammadharaṁ bhajetha mittaṁ uḷāraṁ paṭibhānavantaṁ. Tato tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato vā anekappakārāni aññāya atthāni, tato ‘‘ahosiṁ nu kho ahaṁ atītamaddhāna’’ntiādīsu (ma. ni. 1.18; saṁ. ni. 2.20) kaṅkhāṭṭhāniyesu vineyya kaṅkhaṁ vicikicchaṁ vinetvā vināsetvā evaṁ katasabbakicco eko care khaggavisāṇakappoti.",
  "atk-s0510a1:476": "Bahussutagāthāvaṇṇanā niṭṭhitā.",
  "atk-s0510a1:477": "115.Khiḍḍaṁ ratinti kā uppatti? Bārāṇasiyaṁ kira vibhūsakabrahmadatto nāma rājā pātova yāguṁ vā bhattaṁ vā bhuñjitvā nānāvidhavibhūsanehi attānaṁ vibhūsāpetvā mahāādāse sakalaṁ sarīraṁ disvā yaṁ na icchati, taṁ apanetvā aññena vibhūsanena vibhūsāpeti. Tassa ekadivasaṁ evaṁ karontassa bhattavelā majjhanhikā sampattā. Vippakatavibhūsitova dussapaṭṭena sīsaṁ veṭhetvā bhuñjitvā divāseyyaṁ upagañchi. Punapi uṭṭhahitvā tatheva karoto sūriyo oggato. Evaṁ dutiyadivasepi tatiyadivasepi. Athassa evaṁ maṇḍanappasutassa piṭṭhirogo udapādi. Tassa etadahosi – ‘‘aho re, ahaṁ sabbathāmena vibhūsantopi imasmiṁ kappake vibhūsane asantuṭṭho lobhaṁ uppādesiṁ, lobho ca nāmesa apāyagamanīyo dhammo, handāhaṁ lobhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthamabhāsi.",
  "atk-s0510a1:478": "Tattha khiḍḍā ca rati ca pubbe vuttāva. Kāmasukhanti vatthukāmasukhaṁ. Vatthukāmāpi hi sukhassa visayādibhāvena ‘‘sukha’’nti vuccanti. Yathāha – ‘‘atthi rūpaṁ sukhaṁ sukhānupatita’’nti (saṁ. ni. 3.60). Evametaṁ khiḍḍaṁ ratiṁ kāmasukhañca imasmiṁ okāsaloke analaṅkaritvā alanti akatvā, etaṁ tappakanti vā sārabhūtanti vā evaṁ aggahetvā. Anapekkhamānoti tena analaṅkaraṇena anapekkhaṇasīlo apihāluko nittaṇho. Vibhūsaṭṭhānā virato saccavādīti tattha vibhūtā duvidhā – agārikavibhūsā ca anagārikavibhūsā ca. Sāṭakaveṭhanamālāgandhādivibhūsā agārikavibhūsā nāma. Pattamaṇḍanādivibhūsā anagārikavibhūsā. Vibhūsā eva vibhūsaṭṭhānaṁ, tasmā vibhūsaṭṭhānā tividhāya viratiyā virato. Avitathavacanato saccavādīti evamattho daṭṭhabbo.",
  "atk-s0510a1:479": "Vibhūsaṭṭhānagāthāvaṇṇanā niṭṭhitā.",
  "atk-s0510a1:480": "116.Puttañcadāranti kā uppatti? Bārāṇasiyaṁ kira rañño putto daharakāleyeva abhisitto rajjaṁ kāresi. So paṭhamagāthāya vuttapaccekabodhisatto viya rajjasiriṁ anubhavanto ekadivasaṁ cintesi – ‘‘ahaṁ rajjaṁ kārento bahūnaṁ dukkhaṁ karomi, kiṁ me ekabhattatthāya iminā pāpena, handa, sukhamuppādemī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:481": "Tattha dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni. Dhaññānīti sālivīhiyavagodhumakaṅguvarakakudrūsakappabhedāni satta sesāparaṇṇāni ca. Bandhavānīti ñātibandhugottabandhumittabandhusippabandhuvasena catubbidhabandhave. Yathodhikānīti sakasakaodhivasena ṭhitāniyeva. Sesaṁ vuttanayamevāti.",
  "atk-s0510a1:482": "Puttadāragāthāvaṇṇanā niṭṭhitā.",
  "atk-s0510a1:483": "117.Saṅgo esoti kā uppatti? Bārāṇasiyaṁ kira pādalolabrahmadatto nāma rājā ahosi. So pātova yāguṁ vā bhattaṁ vā bhuñjitvā tīsu pāsādesu tividhāni nāṭakāni passati. Tividhā nāma nāṭakā pubbarājato āgataṁ, anantararājato āgataṁ, attano kāle uṭṭhitanti. So ekadivasaṁ pātova daharanāṭakapāsādaṁ gato. Tā nāṭakitthiyo ‘‘rājānaṁ ramāpessāmā’’ti sakkassa devānamindassa accharāyo viya atimanoharaṁ naccagītavāditaṁ payojesuṁ. Rājā ‘‘anacchariyametaṁ daharāna’’nti asantuṭṭho hutvā majjhimanāṭakapāsādaṁ gato, tāpi nāṭakitthiyo tatheva akaṁsu. So tatthapi tatheva asantuṭṭho hutvā mahallakanāṭakapāsādaṁ gato , tāpi tatheva akaṁsu. Rājā dve tayo rājaparivaṭṭe atītānaṁ tāsaṁ mahallakabhāvena aṭṭhikīḷanasadisaṁ naccaṁ disvā gītañca amadhuraṁ sutvā punadeva daharanāṭakapāsādaṁ, puna majjhimanāṭakapāsādanti evampi vicaritvā katthaci asantuṭṭho cintesi – ‘‘imā nāṭakitthiyo sakkaṁ devānamindaṁ accharāyo viya maṁ ramāpetukāmā sabbathāmena naccagītavāditaṁ payojesuṁ. Svāhaṁ katthaci asantuṭṭho lobhaṁ vaḍḍhemi. Lobho ca nāmesa apāyagamanīyo dhammo, handāhaṁ lobhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:484": "Tassattho – saṅgo esoti attano upabhogaṁ niddisati. So hi sajjanti tattha pāṇino kaddame paviṭṭho hatthī viyāti saṅgo. Parittamettha sokhyanti ettha pañcakāmaguṇūpabhogakāle viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṁ parittaṁ, vijjuppabhāya obhāsitanaccadassanasukhaṁ iva ittaraṁ, tāvakālikanti vuttaṁ hoti. Appassādo dukkhamevettha bhiyyoti ettha ca yvāyaṁ ‘‘yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) vutto, so yamidaṁ ‘‘ko ca, bhikkhave, kāmānaṁ ādīnavo, idha, bhikkhave, kulaputto yena sippaṭṭhānena jīvikaṁ kappeti, yadi muddāya yadi gaṇanāyā’’ti evamādinā (ma. ni. 1.167) nayenettha dukkhaṁ vuttaṁ, taṁ upanidhāya appo udakabindumatto hoti, atha kho dukkhameva bhiyyo bahu, catūsu samuddesu udakasadisaṁ hoti. Tena vuttaṁ ‘‘appassādo dukkhamevettha bhiyyo’’ti. Gaḷo esoti assādaṁ dassetvā ākaḍḍhanavasena baḷiso viya eso, yadidaṁ pañcakāmaguṇā. Iti ñatvā matimāti evaṁ jānitvā buddhimā paṇḍito puriso sabbametaṁ pahāya eko care khaggavisāṇakappoti.",
  "atk-s0510a1:485": "Saṅgagāthāvaṇṇanā niṭṭhitā.",
  "atk-s0510a1:486": "118.Sandālayitvānāti kā uppatti? Bārāṇasiyaṁ kira anivattabrahmadatto nāma rājā ahosi. So saṅgāmaṁ otiṇṇo ajinitvā aññaṁ vā kiccaṁ āraddho aniṭṭhapetvā na nivattati, tasmā naṁ evaṁ sañjāniṁsu. So ekadivasaṁ uyyānaṁ gacchati. Tena ca samayena davaḍāho uṭṭhāsi. So aggi sukkhāni ceva haritāni ca tiṇādīni dahanto anivattamāno eva gacchati. Rājā taṁ disvā tappaṭibhāganimittaṁ uppādesi. ‘‘Yathāyaṁ davaḍāho, evameva ekādasavidho aggi sabbe satte dahanto anivattamāno gacchati mahādukkhaṁ uppādento, kudāssu nāmāhampi imassa dukkhassa nivattanatthaṁ ayaṁ aggi viya ariyamaggañāṇagginā kilese dahanto anivattamāno gaccheyya’’nti? Tato muhuttaṁ gantvā kevaṭṭe addasa nadiyaṁ macche gaṇhante. Tesaṁ jālantare paviṭṭho eko mahāmaccho jālaṁ bhetvā palāyi. Te ‘‘maccho jālaṁ bhetvā gato’’ti saddamakaṁsu. Rājā tampi vacanaṁ sutvā tappaṭibhāganimittaṁ uppādesi – ‘‘kudāssu nāmāhampi ariyamaggañāṇena taṇhādiṭṭhijālaṁ bhetvā asajjamāno gaccheyya’’nti? So rajjaṁ pahāya pabbajitvā vipassanaṁ ārabhitvā paccekabodhiṁ sacchākāsi, imañca udānagāthamabhāsi.",
  "atk-s0510a1:487": "Tassā dutiyapāde jālanti suttamayaṁ vuccati. Ambūti udakaṁ, tattha caratīti ambucārī, macchassetaṁ adhivacanaṁ. Salile ambucārī salilambucārī. Tasmiṁ nadīsalile jālaṁ bhetvā gataambucārīvāti vuttaṁ hoti. Tatiyapāde daḍḍhanti daḍḍhaṭṭhānaṁ vuccati. Yathā aggi daḍḍhaṭṭhānaṁ puna na nivattati, na tattha bhiyyo āgacchati, evaṁ maggañāṇagginā daḍḍhakāmaguṇaṭṭhānaṁ anivattamāno tattha bhiyyo anāgacchantoti vuttaṁ hoti. Sesaṁ vuttanayamevāti.",
  "atk-s0510a1:488": "Sandālagāthāvaṇṇanā niṭṭhitā.",
  "atk-s0510a1:489": "119.Okkhittacakkhūti kā uppatti? Bārāṇasiyaṁ kira cakkhulolabrahmadatto nāma rājā pādalolabrahmadatto viya nāṭakadassanaṁ anuyutto hoti. Ayaṁ pana viseso – so asantuṭṭho tattha tattha gacchati. Ayaṁ taṁ taṁ nāṭakaṁ disvā atīva abhinanditvā nāṭakadassanaparivattanena taṇhaṁ vaḍḍhento vicarati. So kira nāṭakadassanatthaṁ āgataṁ aññataraṁ kuṭumbiyabhariyaṁ disvā rāgaṁ uppādesi. Tato saṁvegaṁ āpajjitvā puna ‘‘are, ahaṁ imaṁ taṇhaṁ vaḍḍhento apāyaparipūrako bhavissāmi, handa, naṁ niggaṇhāmī’’ti pabbajitvā vipassanto paccekabodhiṁ sacchikatvā attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ abhāsi.",
  "atk-s0510a1:490": "Tattha okkhittacakkhūti heṭṭhākhittacakkhu, sattagīvaṭṭhikāni paṭipāṭiyā ṭhapetvā parivajjanagahetabbadassanatthaṁ yugamattaṁ pekkhamānoti vuttaṁ hoti. Na tu hanukaṭṭhinā hadayaṭṭhiṁ saṅghaṭṭento. Evañhi okkhittacakkhutā na samaṇasāruppā hoti. Na ca pādaloloti ekassa dutiyo, dvinnaṁ tatiyoti evaṁ gaṇamajjhaṁ pavisitukāmatāya kaṇḍūyamānapādo viya abhavanto, dīghacārikaanivattacārikavirato. Guttindriyoti chasu indriyesu idha manindriyassa visuṁ vuttattā vuttāvasesavasena ca gopitindriyo. Rakkhitamānasānoti mānasaṁ eva mānasānaṁ, taṁ rakkhitamassāti rakkhitamānasāno. Yathā kilesehi na viluppati, evaṁ rakkhitacittoti vuttaṁ hoti. Anavassutoti imāya paṭipattiyā tesu tesu ārammaṇesu kilesaanvassavavirahito. Apariḍayhamānoti kilesaggīhi apariḍayhamāno. Bahiddhā vā anavassuto, ajjhattaṁ apariḍayhamāno. Sesaṁ vuttanayamevāti.",
  "atk-s0510a1:491": "Okkhittacakkhugāthāvaṇṇanā niṭṭhitā.",
  "atk-s0510a1:492": "120.Ohārayitvāti kā uppatti? Bārāṇasiyaṁ kira aññopi cātumāsikabrahmadatto nāma rājā catumāse catumāse uyyānakīḷaṁ gacchati. So ekadivasaṁ gimhānaṁ majjhimamāse uyyānaṁ pavisanto uyyānadvāre pattasañchannaṁ pupphālaṅkatasākhāviṭapaṁ pāricchattakakoviḷāraṁ disvā ekaṁ pupphaṁ gahetvā uyyānaṁ pāvisi. Tato ‘‘raññā aggapupphaṁ gahita’’nti aññataropi amacco hatthikkhandhe ṭhito ekameva pupphaṁ aggahesi. Etenevupāyena sabbo balakāyo aggahesi. Pupphehi anassādentā pattampi gaṇhiṁsu. So rukkho nippattapuppho khandhamattova ahosi. Rājā sāyanhasamaye uyyānā nikkhamanto taṁ disvā ‘‘kiṁ kato ayaṁ rukkho, mamāgamanavelāya maṇivaṇṇasākhantaresu pavāḷasadisapupphālaṅkato ahosi, idāni nippattapuppho jāto’’ti cintento tasseva avidūre apupphitarukkhaṁ sañchannapalāsaṁ addasa. Disvā cassa etadahosi – ‘‘ayaṁ rukkho pupphabharitasākhattā bahujanassa lobhanīyo ahosi, tena muhutteneva byasanaṁ patto. Ayaṁ panañño alobhanīyattā tatheva ṭhito. Idañcāpi rajjaṁ pupphitarukkho viya lobhanīyaṁ, bhikkhubhāvo pana apupphitarukkho viya alobhanīyo. Tasmā yāva idampi ayaṁ rukkho viya na viluppati, tāva ayamañño sañchannapatto yathā pāricchattako, evaṁ kāsāvena sañchanno hutvā pabbajeyya’’nti. So rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:493": "Tattha kāsāyavattho abhinikkhamitvāti imassa pādassa gehā nikkhamitvā kāsāyavatthanivattho hutvāti evamattho veditabbo. Sesaṁ vuttanayeneva sakkā viññātunti na vitthāritanti.",
  "atk-s0510a1:494": "Pāricchattakagāthāvaṇṇanā niṭṭhitā.",
  "atk-s0510a1:495": "Tatiyavaggo niṭṭhito.",
  "atk-s0510a1:496": "121.Rasesūti kā uppatti? Aññataro kira bārāṇasirājā uyyāne amaccaputtehi parivuto silāpaṭṭapokkharaṇiyaṁ kīḷati. Tassa sūdo sabbamaṁsānaṁ rasaṁ gahetvā atīva susaṅkhataṁ amatakappaṁ antarabhattaṁ pacitvā upanāmesi. So tattha gedhamāpanno kassaci kiñci adatvā attanāva bhuñji. Udakaṁ kīḷanto ativikāle nikkhanto sīghaṁ sīghaṁ bhuñji. Yehi saddhiṁ pubbe bhuñjati, na tesaṁ kañci sari. Atha pacchā paṭisaṅkhānaṁ uppādetvā ‘‘aho! Mayā pāpaṁ kataṁ, yvāyaṁ rasataṇhābhibhūto sabbajanaṁ vissaritvā ekakova bhuñjiṁ, handa, naṁ rasataṇhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ abhāsi.",
  "atk-s0510a1:497": "Tattha rasesūti ambilamadhuratittakakaṭukaloṇakhārikakasāvādibhedesu sāyanīyesu. Gedhaṁ akaranti giddhiṁ akaronto, taṇhaṁ anuppādentoti vuttaṁ hoti. Aloloti ‘‘idaṁ sāyissāmi, idaṁ sāyissāmī’’ti evaṁ rasavisesesu anākulo. Anaññaposīti posetabbakasaddhivihārikādivirahito. Kāyasandhāraṇamattena santuṭṭhoti vuttaṁ hoti. Yathā vā pubbe uyyāne rasesu gedhakaraṇasīlo aññaposī āsiṁ, evaṁ ahutvā yāya taṇhāya lolo hutvā rasesu gedhaṁ karoti, taṁ taṇhaṁ hitvā āyatiṁ taṇhāmūlakassa aññassa attabhāvassānibbattāpanena anaññaposīti vuttaṁ hoti. Atha vā atthabhañjanakaṭṭhena kilesā ‘‘aññe’’ti vuccanti, tesaṁ aposanena anaññaposīti ayamettha attho. Sapadānacārīti avokkammacārī anupubbacārī, gharapaṭipāṭiṁ achaḍḍetvā aḍḍhakulañca daliddakulañca nirantaraṁ piṇḍāya pavisamānoti attho. Kule kule appaṭibaddhacittoti khattiyakulādīsu yattha katthaci kilesavasena alaggacitto, candopamo niccanavako hutvāti attho. Sesaṁ vuttanayamevāti.",
  "atk-s0510a1:498": "Rasagedhagāthāvaṇṇanā niṭṭhitā.",
  "atk-s0510a1:499": "122.Pahāya pañcāvaraṇānīti kā uppatti? Bārāṇasiyaṁ kira aññataro rājā paṭhamajjhānalābhī ahosi. So jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ patvā attano paṭipattisampadaṁ dīpento imaṁ udānagāthaṁ abhāsi.",
  "atk-s0510a1:500": "Tattha pañcāvaraṇānīti pañca nīvaraṇāni eva, tāni uragasutte (su. ni. 1 ādayo) atthato vuttāni. Tāni pana yasmā abbhādayo viya candasūriye ceto āvaranti, tasmā ‘‘āvaraṇāni cetaso’’ti vuttāni. Tāni upacārena vā appanāya vā pahāya vijahitvāti attho . Upakkileseti upagamma cittaṁ vibādhente akusaladhamme, vatthopamādīsu (ma. ni. 1.70 ādayo) vutte abhijjhādayo vā. Byapanujjāti panuditvā, vipassanāmaggena pajahitvāti attho. Sabbeti anavasese. Evaṁ samathavipassanāsampanno paṭhamamaggena diṭṭhinissayassa pahīnattā anissito, sesamaggehi chetvā tedhātukaṁ sinehadosaṁ, taṇhārāganti vuttaṁ hoti. Sineho eva hi guṇapaṭipakkhato sinehadosoti vutto. Sesaṁ vuttanayamevāti.",
  "atk-s0510a1:501": "Āvaraṇagāthāvaṇṇanā niṭṭhitā.",
  "atk-s0510a1:502": "123.Vipiṭṭhikatvānāti kā uppatti? Bārāṇasiyaṁ kira aññataro rājā catutthajjhānalābhī ahosi. Sopi jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ sacchikatvā attano paṭipattisampadaṁ dīpento imaṁ udānagāthaṁ abhāsi.",
  "atk-s0510a1:503": "Tattha vipiṭṭhikatvānāti piṭṭhito katvā, chaḍḍetvā vijahitvāti attho . Sukhañca dukkhanti kāyikaṁ sātāsātaṁ. Somanassadomanassanti cetasikaṁ sātāsātaṁ. Upekkhanti catutthajjhānupekkhaṁ. Samathanti catutthajjhānasamādhiṁ eva. Visuddhanti pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā atisuddhaṁ, niddhantasuvaṇṇamiva vigatūpakkilesanti attho.",
  "atk-s0510a1:504": "Ayaṁ pana yojanā – vipiṭṭhikatvāna sukhañca dukkhañca pubbeva, paṭhamajjhānūpacāreyeva dukkhaṁ tatiyajjhānūpacāreyeva sukhanti adhippāyo. Puna ādito vuttaṁ ca-kāraṁ parato netvā ‘‘somanassaṁ domanassañca vipiṭṭhikatvāna pubbevā’’ti adhikāro. Tena somanassaṁ catutthajjhānūpacāre, domanassañca dutiyajjhānūpacāreyevāti dīpeti. Etāni hi etesaṁ pariyāyato pahānaṭṭhānāni. Nippariyāyato pana dukkhassa paṭhamajjhānaṁ, domanassassa dutiyajjhānaṁ, sukhassa tatiyajjhānaṁ, somanassassa catutthajjhānaṁ pahānaṭṭhānaṁ. Yathāha – ‘‘paṭhamaṁ jhānaṁ upasampajja viharati etthuppannaṁ dukkhindriyaṁ aparisesaṁ nirujjhatī’’tiādikaṁ (saṁ. ni. 5.510) sabbaṁ aṭṭhasāliniyā dhammasaṅgahaṭṭhakathāyaṁ (dha. sa. aṭṭha. 165) vuttaṁ. Yathā pubbevāti tīsu paṭhamajjhānādīsu dukkhadomanassasukhāni vipiṭṭhikatvā evamettha catutthajjhāne somanassaṁ vipiṭṭhikatvā imāya paṭipadāya laddhānupekkhaṁ samathaṁ visuddhaṁ eko careti. Sesaṁ vuttanayamevāti.",
  "atk-s0510a1:505": "Vipiṭṭhigāthāvaṇṇanā niṭṭhitā.",
  "atk-s0510a1:506": "124.Āraddhavīriyoti kā uppatti? Aññataro kira paccantarājā sahassayodhabalakāyo rajjena khuddako, paññāya mahanto ahosi. So ekadivasaṁ ‘‘kiñcāpi ahaṁ khuddako rajjena, paññavatā pana sakkā sakalajambudīpaṁ gahetu’’nti cintetvā sāmantarañño dūtaṁ pāhesi – ‘‘sattāhabbhantare me rajjaṁ vā detu yuddhaṁ vā’’ti. Tato so attano amacce sannipātāpetvā āha – ‘‘mayā tumhe anāpucchāyeva sāhasaṁ kammaṁ kataṁ, amukassa rañño evaṁ pesitaṁ, kiṁ kātabba’’nti? Te āhaṁsu – ‘‘sakkā, mahārāja, so dūto nivattetu’’nti. ‘‘Na sakkā, gato bhavissatī’’ti. ‘‘Yadi evaṁ vināsitamhā tayā, tena hi dukkhaṁ aññassa satthena marituṁ, handa, mayaṁ aññamaññaṁ paharitvā marāma, attānaṁ paharitvā marāma, ubbandhāma, visaṁ khādāmā’’ti. Evaṁ etesu ekameko maraṇameva saṁvaṇṇeti. Tato rājā ‘‘kiṁ me imehi, atthi, bhaṇe, mayhaṁ yodhā’’ti āha. Atha ‘‘ahaṁ mahārāja yodho, ahaṁ mahārāja yodho’’ti yodhasahassaṁ uṭṭhahi.",
  "atk-s0510a1:507": "Rājā ‘‘ete upaparikkhissāmī’’ti mahantaṁ citakaṁ sajjāpetvā āha – ‘‘mayā, bhaṇe, idaṁ sāhasaṁ kataṁ, taṁ me amaccā paṭikkosanti, svāhaṁ citakaṁ pavisissāmi. Ko mayā saddhiṁ pavisissati, kena mayhaṁ jīvitaṁ pariccatta’’nti? Evaṁ vutte pañcasatā yodhā uṭṭhahiṁsu ‘‘mayaṁ, mahārāja, pavisissāmā’’ti. Tato rājā itare pañcasate āha – ‘‘tumhe dāni, tātā, kiṁ karissathā’’ti? Te āhaṁsu – ‘‘nāyaṁ, mahārāja, purisakāro, itthicariyā esā, apica mahārājena paṭirañño dūto pesito, te mayaṁ tena raññā saddhiṁ yujjhitvā marissāmā’’ti. Tato rājā ‘‘pariccattaṁ tumhehi mama jīvita’’nti caturaṅginiṁ senaṁ sannayhitvā tena yodhasahassena parivuto gantvā rajjasīmāya nisīdi.",
  "atk-s0510a1:508": "Sopi paṭirājā taṁ pavattiṁ sutvā ‘‘are, so khuddakarājā mama dāsassāpi nappahotī’’ti dussitvā sabbaṁ balakāyaṁ ādāya yujjhituṁ nikkhami. Khuddakarājā taṁ abbhuyyātaṁ disvā balakāyaṁ āha – ‘‘tātā, tumhe na bahukā, sabbe sampiṇḍitvā asicammaṁ gahetvā sīghaṁ imassa rañño purato ujukaṁ eva gacchathā’’ti. Te tathā akaṁsu. Athassa sā senā dvidhā bhinditvā antaramadāsi. Te taṁ rājānaṁ jīvaggāhaṁ gahetvā attano rañño ‘‘taṁ māressāmī’’ti āgacchantassa adaṁsu. Paṭirājā taṁ abhayaṁ yāci. Rājā tassa abhayaṁ datvā sapathaṁ kārāpetvā attano vase katvā tena saha aññaṁ rājānaṁ abbhuggantvā tassa rajjasīmāya ṭhatvā pesesi – ‘‘rajjaṁ vā me detu yuddhaṁ vā’’ti. So ‘‘ahaṁ ekayuddhampi na sahāmī’’ti rajjaṁ niyyādesi. Etenupāyena sabbe rājāno gahetvā ante bārāṇasirājānampi aggahesi.",
  "atk-s0510a1:509": "So ekasatarājaparivuto sakalajambudīparajjaṁ anusāsanto cintesi – ‘‘ahaṁ pubbe khuddako ahosiṁ, somhi idāni attano ñāṇasampattiyā sakalajambudīpamaṇḍalassa issaro rājā jāto. Taṁ kho pana me ñāṇaṁ lokiyavīriyasampayuttaṁ, neva nibbidāya na virāgāya saṁvattati, yaṁnūnāhaṁ iminā ñāṇena lokuttaradhammaṁ gaveseyya’’nti. Tato bārāṇasirañño rajjaṁ datvā puttadārañca sakajanapadeyeva ṭhapetvā sabbaṁ pahāya pabbajitvā vipassanaṁ ārabhitvā paccekabodhiṁ sacchikatvā attano vīriyasampattiṁ dīpento imaṁ udānagāthaṁ abhāsi.",
  "atk-s0510a1:510": "Tattha āraddhaṁ vīriyaṁ assāti āraddhavīriyo. Etena attano mahāvīriyataṁ dasseti. Paramattho vuccati nibbānaṁ, paramatthassa patti paramatthapatti, tassā paramatthapattiyā. Etena vīriyārambhena pattabbaṁ phalaṁ dasseti. Alīnacittoti etena vīriyūpatthambhānaṁ cittacetasikānaṁ alīnataṁ dasseti. Akusītavuttīti etena ṭhānacaṅkamādīsu kāyassa anavasīdanaṁ dasseti. Daḷhanikkamoti etena ‘‘kāmaṁ taco ca nhāru cā’’ti (ma. ni. 2.184; a. ni. 2.5; mahāni. 196) evaṁ pavattaṁ padahanavīriyaṁ dasseti, yaṁ taṁ anupubbasikkhādīsu padahanto ‘‘kāyena ceva paramatthasaccaṁ sacchikarotī’’ti vuccati. Atha vā etena maggasampayuttaṁ vīriyaṁ dasseti. Tampi daḷhañca bhāvanāpāripūrigatattā, nikkamo ca sabbaso paṭipakkhā nikkhantattā, tasmā taṁsamaṅgīpuggalopi daḷho nikkamo assāti ‘‘daḷhanikkamo’’ti vuccati. Thāmabalūpapannoti maggakkhaṇe kāyathāmena ca ñāṇabalena ca upapanno. Atha vā thāmabhūtena balena upapanno, thirañāṇabalūpapannoti vuttaṁ hoti. Etena tassa vīriyassa vipassanāñāṇasampayogaṁ dīpento yogapadhānabhāvaṁ sādheti. Pubbabhāgamajjhimaukkaṭṭhavīriyavasena vā tayopi pādā yojetabbā. Sesaṁ vuttanayamevāti.",
  "atk-s0510a1:511": "Āraddhavīriyagāthāvaṇṇanā niṭṭhitā.",
  "atk-s0510a1:512": "125.Paṭisallānanti kā uppatti? Imissā gāthāya āvaraṇagāthāya viya uppatti, natthi koci viseso. Atthavaṇṇanāya panassā paṭisallānanti tehi tehi sattasaṅkhārehi paṭinivattitvā sallānaṁ, ekamantasevitā ekībhāvo kāyavivekoti attho. Jhānanti paccanīkajhāpanato ārammaṇalakkhaṇūpanijjhānato ca cittaviveko vuccati. Tattha aṭṭha samāpattiyo nīvaraṇādipaccanīkajhāpanato kasiṇādiārammaṇūpanijjhānato ca ‘‘jhāna’’nti vuccati. Vipassanāmaggaphalāni sattasaññādipaccanīkajhāpanato lakkhaṇūpanijjhānato ca ‘‘jhāna’’ni vuccati. Idha pana ārammaṇūpanijjhānameva adhippetaṁ. Evametaṁ paṭisallānañca jhānañca ariñcamāno ajahamāno anissajjamāno. Dhammesūti vipassanūpagesu pañcakkhandhādidhammesu. Niccanti satataṁ samitaṁ abbokiṇṇaṁ. Anudhammacārīti te dhamme ārabbha pavattanena anugataṁ vipassanādhammaṁ caramāno. Atha vā dhammesūti ettha dhammāti navalokuttaradhammā, tesaṁ dhammānaṁ anulomo dhammoti anudhammo, vipassanāyetaṁ adhivacanaṁ. Tattha ‘‘dhammānaṁ niccaṁ anudhammacārī’’ti vattabbe gāthābandhasukhatthaṁ vibhattibyattayena ‘‘dhammesū’’ti vuttaṁ siyā. Ādīnavaṁ sammasitā bhavesūti tāya anudhammacāritāsaṅkhātāya vipassanāya aniccākārādidosaṁ tīsu bhavesu samanupassanto evaṁ imāya kāyacittavivekasikhāpattavipassanāsaṅkhātāya paṭipadāya adhigatoti vattabbo eko careti evaṁ yojanā veditabbā.",
  "atk-s0510a1:513": "Paṭisallānagāthāvaṇṇanā niṭṭhitā.",
  "atk-s0510a1:514": "126.Taṇhakkhayanti kā uppatti? Aññataro kira bārāṇasirājā mahaccarājānubhāvena nagaraṁ padakkhiṇaṁ karoti. Tassa sarīrasobhāya āvajjitahadayā sattā purato gacchantāpi nivattitvā tameva ullokenti, pacchato gacchantāpi, ubhohi passehi gacchantāpi. Pakatiyā eva hi buddhadassane puṇṇacandasamuddarājadassane ca atitto loko. Atha aññatarā kuṭumbiyabhariyāpi uparipāsādagatā sīhapañjaraṁ vivaritvā olokayamānā aṭṭhāsi. Rājā taṁ disvā paṭibaddhacitto hutvā amaccaṁ āṇāpesi – ‘‘jānāhi tāva, bhaṇe, ‘ayaṁ itthī sasāmikā vā asāmikā vā’’’ti? So ñatvā ‘‘sasāmikā, devā’’ti ārocesi. Atha rājā cintesi – ‘‘imā vīsatisahassanāṭakitthiyo devaccharāyo viya maṁ eva ekaṁ abhiramāpenti, so dānāhaṁ etāpi atussitvā parassa itthiyā taṇhaṁ uppādesiṁ. Sā uppannā apāyameva ākaḍḍhatī’’ti taṇhāya ādīnavaṁ disvā ‘‘handa, naṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:515": "Tattha taṇhakkhayanti nibbānaṁ, evaṁ diṭṭhādīnavāya vā taṇhāya appavattiṁ. Appamattoti sātaccakārī, sakkaccakārī. Aneḷamūgoti alālāmukho. Atha vā aneḷo ca amūgo ca, paṇḍito byattoti vuttaṁ hoti. Hitasukhasampāpakaṁ sutamassa atthīti sutavā, āgamasampannoti vuttaṁ hoti. Satīmāti cirakatādīnaṁ anussaritā. Saṅkhātadhammoti dhammūpaparikkhāya pariññātadhammo. Niyatoti ariyamaggena niyatabhāvappatto. Padhānavāti sammappadhānavīriyasampanno. Uppaṭipāṭiyā esa pāṭho yojetabbo. Evameva tehi appamādādīhi samannāgato niyāmasampāpakena padhānena padhānavā, tena padhānena sampattaniyāmato niyato, tato arahattappattiyā saṅkhātadhammo. Arahā hi puna saṅkhātabbābhāvato ‘‘saṅkhātadhammo’’ti vuccati. Yathāha – ‘‘ye ca saṅkhātadhammāse, ye ca sekhā puthū idhā’’ti (su. ni. 1044; cūḷani. ajitamāṇavapucchāniddesa 7). Sesaṁ vuttanayamevāti.",
  "atk-s0510a1:516": "Taṇhakkhayagāthāvaṇṇanā niṭṭhitā.",
  "atk-s0510a1:517": "127.Sīhovāti kā uppatti? Aññatarassa kira bārāṇasirañño dūre uyyānaṁ hoti, so pageva uṭṭhāya uyyānaṁ gacchanto antarāmagge yānā oruyha udakaṭṭhānaṁ upagato ‘‘mukhaṁ dhovissāmī’’ti. Tasmiñca padese sīhī sīhapotakaṁ janetvā gocarāya gatā. Rājapuriso taṁ disvā ‘‘sīhapotako, devā’’ti ārocesi. Rājā ‘‘sīho kira kassaci na bhāyatī’’ti taṁ upaparikkhituṁ bheriādīni ākoṭāpesi, sīhapotako taṁ saddaṁ sutvāpi tatheva sayi. Atha yāvatatiyaṁ ākoṭāpesi. So tatiyavāre sīsaṁ ukkhipitvā sabbaṁ parisaṁ oloketvā tatheva sayi. Atha rājā ‘‘yāvassa mātā nāgacchati, tāva gacchāmā’’ti vatvā gacchanto cintesi – ‘‘tadahujātopi sīhapotako na santasati na bhāyati, kudāssu nāmāhampi taṇhādiṭṭhiparitāsaṁ chaḍḍetvā na santaseyyaṁ na bhāyeyya’’nti? So taṁ ārammaṇaṁ gahetvā gacchanto puna kevaṭṭehi macche gahetvā sākhāsu bandhitvā pasārite jāle vātaṁ asaṅgaṁyeva gacchamānaṁ disvā tasmiṁ nimittaṁ aggahesi – ‘‘kudāssu nāmāhampi taṇhādiṭṭhimohajālaṁ phāletvā evaṁ asajjamāno gaccheyya’’nti?",
  "atk-s0510a1:518": "Atha uyyānaṁ gantvā silāpaṭṭapokkharaṇiyā tīre nisinno vātabbhāhatāni padumāni onamitvā udakaṁ phusitvā vātavigame puna yathāṭhāne ṭhitāni udakena anupalittāni disvā tasmiṁ nimittaṁ aggahesi – ‘‘kudāssu nāmāhampi yathā etāni udake jātāni udakena anupalittāni tiṭṭhanti. Evaṁ loke jāto lokena anupalitto tiṭṭheyya’’nti. So punappunaṁ ‘‘yathā sīho vāto padumāni, evaṁ asantasantena asajjamānena anupalittena bhavitabba’’nti cintetvā rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:519": "Tattha sīhoti cattāro sīhā – tiṇasīho, paṇḍusīho, kāḷasīho, kesarasīhoti. Tesaṁ kesarasīho aggamakkhāyati. So idha adhippeto. Vāto puratthimādivasena anekavidho. Padumaṁ rattasetādivasena. Tesu yo koci vāto yaṁ kiñci padumañca vaṭṭatiyeva. Tattha yasmā santāso nāma attasinehena hoti, attasineho ca nāma taṇhālepo, sopi diṭṭhisampayuttena vā diṭṭhivippayuttena vā lobhena hoti, sopi ca taṇhāyeva. Sajjanaṁ pana tattha upaparikkhādivirahitassa mohena hoti, moho ca avijjā. Tattha samathena taṇhāya pahānaṁ, vipassanāya avijjāya. Tasmā samathena attasinehaṁ pahāya sīhova saddesu aniccadukkhādīsu asantasanto, vipassanāya mohaṁ pahāya vātova jālamhi khandhāyatanādīsu asajjamāno, samatheneva lobhaṁ lobhasampayuttadiṭṭhiñca pahāya, padumaṁva toyena sabbabhavabhogalobhena alippamāno. Ettha ca samathassa sīlaṁ padaṭṭhānaṁ, samatho samādhissa, samādhi vipassanāyāti evaṁ dvīsu dhammesu siddhesu tayo khandhā siddhāva honti. Tattha sīlakkhandhena sūro hoti. So sīhova saddesu āghātavatthūsu kujjhitukāmatāya na santasati, paññākkhandhena paṭividdhasabhāvo vātova jālamhi khandhādidhammabhede na sajjati, samādhikkhandhena vītarāgo padumaṁva toyena rāgena na lippati. Evaṁ samathavipassanāhi sīlasamādhipaññākkhandhehi ca yathāsambhavaṁ taṇhāvijjānaṁ tiṇṇañca akusalamūlānaṁ pahānavasena asantasanto asajjamāno alippamāno ca veditabbo. Sesaṁ vuttanayamevāti.",
  "atk-s0510a1:520": "Sīhādigāthāvaṇṇanā niṭṭhitā.",
  "atk-s0510a1:521": "128.Sīho yathāti kā uppatti? Aññataro kira bārāṇasirājā paccantaṁ kupitaṁ vūpasametuṁ gāmānugāmimaggaṁ chaḍḍetvā ujuṁ aṭavimaggaṁ gahetvā mahatiyā senāya gacchati. Tena ca samayena aññatarasmiṁ pabbatapāde sīho bālasūriyātapaṁ tappamāno nipanno hoti. Taṁ disvā rājapurisā rañño ārocesuṁ. Rājā ‘‘sīho kira na santasatī’’ti bheripaṇavādisaddaṁ kārāpesi, sīho tatheva nipajji. Dutiyampi kārāpesi, sīho tatheva nipajji. Tatiyampi kārāpesi, tadā ‘‘sīho mama paṭisattu atthī’’ti catūhi pādehi suppatiṭṭhitaṁ patiṭṭhahitvā sīhanādaṁ nadi. Taṁ sutvā hatthārohādayo hatthiādīhi orohitvā tiṇagahanāni paviṭṭhā, hatthiassagaṇā disāvidisā palātā. Rañño hatthīpi rājānaṁ gahetvā vanagahanāni pothayamāno palāyi . Rājā taṁ sandhāretuṁ asakkonto rukkhasākhāya olambitvā pathaviṁ patitvā ekapadikamaggena gacchanto paccekabuddhānaṁ vasanaṭṭhānaṁ pāpuṇi. Tattha paccekabuddhe pucchi – ‘‘api, bhante, saddamassutthā’’ti? ‘‘Āma, mahārājā’’ti. ‘‘Kassa saddaṁ, bhante’’ti? ‘‘Paṭhamaṁ bherisaṅkhādīnaṁ, pacchā sīhassā’’ti . ‘‘Na bhāyittha, bhante’’ti. ‘‘Na mayaṁ, mahārāja, kassaci saddassa bhāyāmā’’ti. ‘‘Sakkā pana, bhante, mayhampi edisaṁ kātu’’nti? ‘‘Sakkā, mahārāja, sace pabbajissasī’’ti. ‘‘Pabbajāmi, bhante’’ti. Tato naṁ pabbājetvā pubbe vuttanayeneva ābhisamācārikaṁ sikkhāpesuṁ. Sopi pubbe vuttanayeneva vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:522": "Tattha sahanā ca hananā ca sīghajavattā ca sīho. Kesarasīhova idha adhippeto. Dāṭhā balamassa atthīti dāṭhabalī. Pasayha abhibhuyyāti ubhayaṁ cārī-saddena saha yojetabbaṁ pasayhacārī abhibhuyyacārīti. Tattha pasayha niggahetvā caraṇena pasayhacārī, abhibhavitvā santāsetvā vasīkatvā caraṇena abhibhuyyacārī. Svāyaṁ kāyabalena pasayhacārī, tejasā abhibhuyyacārī, tattha sace koci vadeyya – ‘‘kiṁ pasayha abhibhuyya cārī’’ti, tato migānanti sāmivacanaṁ upayogatthe katvā ‘‘mige pasayha abhibhuyya cārī’’ti paṭivattabbaṁ. Pantānīti dūrāni. Senāsanānīti vasanaṭṭhānāni. Sesaṁ vuttanayeneva sakkā jānitunti na vitthāritanti.",
  "atk-s0510a1:523": "Dāṭhabalīgāthāvaṇṇanā niṭṭhitā.",
  "atk-s0510a1:524": "129.Mettaṁ upekkhanti kā uppatti? Aññataro kira rājā mettādijhānalābhī ahosi. So ‘‘jhānasukhantarāyo rajja’’nti jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:525": "Tattha ‘‘sabbe sattā sukhitā bhavantū’’tiādinā nayena hitasukhūpanayanakāmatā mettā. ‘‘Aho vata imamhā dukkhā mucceyyu’’ntiādinā nayena ahitadukkhāpanayanakāmatā karuṇā. ‘‘Modanti vata bhonto sattā, modanti sādhu suṭṭhū’’tiādinā nayena hitasukhāvippayogakāmatā muditā. ‘‘Paññāyissanti sakena kammenā’’ti sukhadukkhaajjhupekkhanatā upekkhā. Gāthābandhasukhatthaṁ pana uppaṭipāṭiyā mettaṁ vatvā upekkhā vuttā, muditā ca pacchā. Vimuttinti catassopi etā attano paccanīkadhammehi vimuttattā vimuttiyo. Tena vuttaṁ – ‘‘mettaṁ upekkhaṁ karuṇaṁ vimuttiṁ, āsevamāno muditañca kāle’’ti.",
  "atk-s0510a1:526": "Tattha āsevamānoti tisso tikacatukkajjhānavasena, upekkhaṁ catutthajjhānavasena bhāvayamāno . Kāleti mettaṁ āsevitvā tato vuṭṭhāya karuṇaṁ, tato vuṭṭhāya muditaṁ, tato itarato vā nippītikajjhānato vuṭṭhāya upekkhaṁ āsevamāno eva ‘‘kāle āsevamāno’’ti vuccati, āsevituṁ vā phāsukakāle. Sabbena lokena avirujjhamānoti dasasu disāsu sabbena sattalokena avirujjhamāno. Mettādīnañhi bhāvitattā sattā appaṭikūlā honti, sattesu ca virodhibhūto paṭigho vūpasammati. Tena vuttaṁ – ‘‘sabbena lokena avirujjhamāno’’ti. Ayamettha saṅkhepo, vitthāro pana mettādikathā aṭṭhasāliniyā dhammasaṅgahaṭṭhakathāyaṁ (dha. sa. aṭṭha. 251) vuttā. Sesaṁ vuttasadisamevāti.",
  "atk-s0510a1:527": "Appamaññāgāthāvaṇṇanā niṭṭhitā.",
  "atk-s0510a1:528": "130.Rāgañca dosañcāti kā uppatti? Rājagahaṁ kira nissāya mātaṅgo nāma paccekabuddho viharati sabbapacchimo paccekabuddhānaṁ. Atha amhākaṁ bodhisatte uppanne devatāyo bodhisattassa pūjanatthāya āgacchantiyo taṁ disvā ‘‘mārisā, mārisā, buddho loke uppanno’’ti bhaṇiṁsu. So nirodhā vuṭṭhahanto taṁ sutvā attano jīvitakkhayaṁ disvā himavante mahāpapāto nāma pabbato paccekabuddhānaṁ parinibbānaṭṭhānaṁ. Tattha ākāsena gantvā pubbe parinibbutapaccekabuddhassa aṭṭhisaṅghātaṁ papāte pakkhipitvā silātale nisīditvā imaṁ udānagāthaṁ abhāsi.",
  "atk-s0510a1:529": "Tattha rāgadosamohā uragasutte vuttāva. Saṁyojanānīti dasa saṁyojanāni, tāni ca tena tena maggena sandālayitvā. Asantasaṁ jīvitasaṅkhayamhīti jīvitasaṅkhayo vuccati cuticittassa paribhedo. Tasmiñca jīvitasaṅkhaye jīvitanikantiyā pahīnattā asantasanti. Ettāvatā sopādisesaṁ nibbānadhātuṁ attano dassetvā gāthāpariyosāne anupādisesāya nibbānadhātuyā parinibbāyīti.",
  "atk-s0510a1:530": "Jīvitasaṅkhayagāthāvaṇṇanā niṭṭhitā.",
  "atk-s0510a1:531": "131.Bhajantīti kā uppatti? Bārāṇasiyaṁ kira aññataro rājā ādigāthāya vuttappakārameva phītaṁ rajjaṁ samanusāsati. Tassa kharo ābādho uppajji, dukkhā vedanā pavattanti. Vīsatisahassitthiyo taṁ parivāretvā hatthapādasambāhanādīni karonti. Amaccā ‘‘na dānāyaṁ rājā jīvissati, handa, mayaṁ attano saraṇaṁ gavesāmā’’ti cintetvā aññatarassa rañño santikaṁ gantvā upaṭṭhānaṁ yāciṁsu. Te tattha upaṭṭhahantiyeva, na kiñci labhanti. Rājā ābādhā vuṭṭhahitvā pucchi – ‘‘itthannāmo ca itthannāmo ca kuhi’’nti? Tato taṁ pavattiṁ sutvāva sīsaṁ cāletvā tuṇhī ahosi. Tepi amaccā ‘‘rājā vuṭṭhito’’ti sutvā tattha kiñci alabhamānā paramena pārijuññena pīḷitā punadeva āgantvā rājānaṁ vanditvā ekamantaṁ aṭṭhaṁsu. Tena ca raññā ‘‘kuhiṁ, tātā, tumhe gatā’’ti vuttā āhaṁsu – ‘‘devaṁ dubbalaṁ disvā ājīvikabhayenamhā asukaṁ nāma janapadaṁ gatā’’ti. Rājā sīsaṁ cāletvā cintesi – ‘‘yaṁnūnāhaṁ tameva ābādhaṁ dassessaṁ, kiṁ punapi evaṁ kareyyuṁ, no’’ti? So pubbe rogena phuṭṭho viya bāḷhaṁ vedanaṁ dassento gilānālayaṁ akāsi. Itthiyo samparivāretvā pubbasadisameva sabbaṁ akaṁsu. Tepi amaccā tatheva puna bahutaraṁ janaṁ gahetvā pakkamiṁsu. Evaṁ rājā yāvatatiyaṁ sabbaṁ pubbasadisaṁ akāsi, tepi tatheva pakkamiṁsu. Tato catutthampi te āgate disvā rājā – ‘‘aho! Ime dukkaraṁ akaṁsu, ye maṁ byādhitaṁ pahāya anapekkhā pakkamiṁsū’’ti nibbinno rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi.",
  "atk-s0510a1:532": "Tattha bhajantīti sarīrena allīyantā payirupāsanti. Sevantīti añjalikammādīhi kiṁkārapaṭissāvitāya ca paricaranti. Kāraṇaṁ attho etesanti kāraṇatthā, bhajanāya ca sevanāya ca nāññaṁ kāraṇamatthi, attho eva nesaṁ kāraṇaṁ, atthahetu sevantīti vuttaṁ hoti. Nikkāraṇādullabhā ajja mittāti ‘‘ito kiñci lacchāmā’’ti evaṁ attapaṭilābhakāraṇena nikkāraṇā, kevalaṁ –",
  "atk-s0510a1:533": "‘‘Upakāro ca yo mitto, yo mitto sukhadukkhako;",
  "atk-s0510a1:534": "Atthakkhāyī ca yo mitto, yo mitto anukampako’’ti. (dī. ni. 3.265) –",
  "atk-s0510a1:535": "Evaṁ vuttena ariyena mittabhāvena samannāgatā dullabhā ajja mittā. Attaṭṭhapaññāti attani ṭhitā etesaṁ paññā. Attānameva oloketi, na aññanti attho. ‘‘Attatthapaññā’’tipi pāṭho, tassa attano atthameva oloketi, na paratthanti attho. ‘‘Diṭṭhatthapaññā’’ti ayampi kira porāṇapāṭho, tassa sampati diṭṭheyeva atthe etesaṁ paññā , na āyatinti attho. Diṭṭhadhammikatthaṁyeva oloketi, na samparāyikatthanti vuttaṁ hoti. Asucīti asucinā anariyena kāyavacīmanokammena samannāgatā.",
  "atk-s0510a1:536": "Khaggavisāṇakappoti khaggena rukkhādayo chindanto viya sakasiṅgena pabbatādayo cuṇṇavicuṇṇaṁ kurumāno vicaratīti khaggavisāṇo. Visasadisā āṇāti visāṇā. Khaggaṁ viyāti khaggaṁ. Khaggaṁ visāṇaṁ yassa migassa soyaṁ migo khaggavisāṇo, tassa khaggavisāṇassa kappo khaggavisāṇakappo. Khaggavisāṇasadiso paccekabuddho eko adutiyo asahāyo careyya vihareyya vatteyya yapeyya yāpeyyāti attho.",
  "atk-s0510a1:537": "132.Visuddhasīlāti visesena suddhasīlā, catupārisuddhiyā suddhasīlā. Suvisuddhapaññāti suṭṭhu visuddhapaññā, rāgādivirahitattā parisuddhamaggaphalapaṭisambhidādipaññā. Samāhitāti saṁ suṭṭhu āhitā, santike ṭhapitacittā. Jāgariyānuyuttāti jāgaraṇaṁ jāgaro, niddātikkamoti attho. Jāgarassa bhāvo jāgariyaṁ, jāgariye anuyuttā jāgariyānuyuttā. Vipassakāti ‘‘aniccaṁ dukkhaṁ anattā’’ti visesena passanasīlā, vipassanaṁ paṭṭhapetvā viharantīti attho. Dhammavisesadassīti dasakusaladhammānaṁ catusaccadhammassa navalokuttaradhammassa vā visesena passanasīlā. Maggaṅgabojjhaṅgagateti sammādiṭṭhādīhi maggaṅgehi satisambojjhaṅgādīhi bojjhaṅgehi gate sampayutte ariyadhamme. Vijaññāti visesena jaññā, jānantāti attho.",
  "atk-s0510a1:538": "133.Suññatāppaṇihitañcānimittanti anattānupassanāvasena suññatavimokkhañca dukkhānupassanāvasena appaṇihitavimokkhañca, aniccānupassanāvasena animittavimokkhañca. Āsevayitvāti vaḍḍhetvā. Ye katasambhārā dhīrā janā jinasāsanamhi sāvakattaṁ sāvakabhāvaṁ na vajanti na pāpuṇanti, te dhīrā katasambhārā sayambhū sayameva bhūtā paccekajinā paccekabuddhā bhavanti.",
  "atk-s0510a1:539": "134. Kiṁ bhūtā? Mahantadhammā pūritamahāsambhārā bahudhammakāyā anekadhammasabhāvasarīrā. Punapi kiṁ bhūtā? Cittissarā cittagatikā jhānasampannāti attho. Sabbadukkhoghatiṇṇā sakalasaṁsāraoghaṁ tiṇṇā atikkantā udaggacittā kodhamānādikilesavirahitattā somanassacittā santamanāti attho. Paramatthadassī pañcakkhandhadvādasāyatanadvattiṁsākārasaccapaṭiccasamuppādādivasena paramatthaṁ uttamatthaṁ dassanasīlā. Acalābhītaṭṭhena sīhopamā sīhasadisāti attho. Khaggavisāṇakappā khaggavisāṇamigasiṅgasadisā gaṇasaṅgaṇikābhāvenāti attho.",
  "atk-s0510a1:540": "135.Santindriyāti cakkhundriyādīnaṁ sakasakārammaṇe appavattanato santasabhāvaindriyā . Santamanāti santacittā, nikkilesabhāvena santasabhāvacittasaṅkappāti attho. Samādhīti suṭṭhu ekaggacittā. Paccantasattesu patippacārāti paccantajanapadesu sattesu dayākaruṇādīhi paticaraṇasīlā. Dīpā parattha idha vijjalantāti sakalalokānuggahakaraṇena paraloke ca idhaloke ca vijjalantā dīpā padīpasadisāti attho. Paccekabuddhā satataṁ hitāmeti ime paccekabuddhā satataṁ sabbakālaṁ sakalalokahitāya paṭipannāti attho.",
  "atk-s0510a1:541": "136.Pahīnasabbāvaraṇājanindāti te paccekabuddhā janānaṁ indā uttamā kāmacchandanīvaraṇādīnaṁ sabbesaṁ pañcāvaraṇānaṁ pahīnattā pahīnasabbāvaraṇā. Ghanakañcanābhāti rattasuvaṇṇajambonadasuvaṇṇapabhā sadisaābhāvantāti attho. Nissaṁsayaṁ lokasudakkhiṇeyyāti ekantena lokassa sudakkhiṇāya aggadānassa paṭiggahetuṁ arahā yuttā, nikkilesattā sundaradānapaṭiggahaṇārahāti attho. Paccekabuddhā satatappitāmeti ime paccekañāṇādhigamā buddhā satataṁ niccakālaṁ appitā suhitā paripuṇṇā, sattāhaṁ nirāhārāpi nirodhasamāpattiphalasamāpattivasena paripuṇṇāti attho.",
  "atk-s0510a1:542": "137. Patiekā visuṁ sammāsambuddhato visadisā aññe asādhāraṇabuddhā paccekabuddhā. Atha vā –",
  "atk-s0510a1:543": "‘‘Upasaggā nipātā ca, paccayā ca ime tayo;",
  "atk-s0510a1:544": "Nekenekatthavisayā, iti neruttikābravu’’nti. –",
  "atk-s0510a1:545": "Vuttattā patisaddassa ekaupasaggatā pati padhāno hutvā sāmibhūto anekesaṁ dāyakānaṁ appamattakampi āhāraṁ paṭiggahetvā saggamokkhassa pāpuṇanato. Tathā hi annabhārassa bhattabhāgaṁ paṭiggahetvāpassantasseva bhuñjitvā devatāhi sādhukāraṁ dāpetvā tadaheva taṁ duggataṁ seṭṭhiṭṭhānaṁ pāpetvā koṭisaṅkhadhanuppādanena ca, khadiraṅgārajātake (jā. aṭṭha. 1.1.khadiraṅgārajātakavaṇṇanā) mārena nimmitakhadiraṅgārakūpopariuṭṭhitapadumakaṇṇikaṁ madditvā bodhisattena dinnaṁ piṇḍapātaṁ paṭiggahetvā tassa passantasseva ākāsagamanena somanassuppādanena ca, padumavatīaggamahesīputtānaṁ mahājanakarañño deviyā ārādhanena gandhamādanato ākāsena āgamma dānapaṭiggahaṇena mahājanakabodhisattassa ca deviyā ca somanassuppādanena ca, tathā abuddhuppāde chātakabhaye sakalajambudīpe uppanne bārāṇasiseṭṭhino chātakabhayaṁ paṭicca pūretvā rakkhite saṭṭhisahassakoṭṭhāgāre vīhayo khepetvā bhūmiyaṁ nikhātadhaññāni ca cāṭisahassesu pūritadhaññāni ca khepetvā sakalapāsādabhittīsu mattikāhi madditvā limpitadhaññāni ca khepetvā tadā nāḷimattamevāvasiṭṭhaṁ ‘‘idaṁ bhuñjitvā ajja marissāmā’’ti cittaṁ uppādetvā sayantassa gandhamādanato eko paccekabuddho āgantvā gehadvāre aṭṭhāsi. Seṭṭhi taṁ disvā pasādaṁ uppādetvā jīvitaṁ pariccajamāno paccekabuddhassa patte okiri. Paccekabuddho vasanaṭṭhānaṁ gantvā attano ānubhāvena passantasseva seṭṭhissa pañcapaccekabuddhasatehi saha paribhuñji. Tadā bhattapacitaukkhaliṁ, pidahitvā ṭhapesuṁ.",
  "atk-s0510a1:546": "Niddamokkantassa seṭṭhino chātatte uppanne so vuṭṭhahitvā bhariyaṁ āha – ‘‘bhatte ācāmakabhattamattaṁ olokehī’’ti. Susikkhitā sā ‘‘sabbaṁ dinnaṁ nanū’’ti avatvā ukkhaliyā pidhānaṁ vivari. Sā ukkhali taṅkhaṇeva sumanapupphamakuḷasadisassa sugandhasālibhattassa pūritā ahosi. Sā ca seṭṭhi ca santuṭṭhā sayañca sakalagehavāsino ca sakalanagaravāsino ca bhuñjiṁsu. Dabbiyā gahitagahitaṭṭhānaṁ puna pūritaṁ. Sakalasaṭṭhisahassakoṭṭhāgāresu sugandhasāliyo pūresuṁ. Sakalajambudīpavāsino seṭṭhissa gehatoyeva dhaññabījāni gahetvā sukhitā jātā. Evamādīsu anekasattanikāyesu sukhotaraṇaparipālanasaggamokkhapāpanesu pati sāmibhūto buddhoti paccekabuddho. Paccekabuddhānaṁ subhāsitānīti paccekabuddhehi ovādānusāsanīvasena suṭṭhu bhāsitāni kathitāni vacanāni. Caranti lokamhi sadevakamhīti devalokasahite sattaloke caranti pavattantīti attho. Sutvā tathā ye na karonti bālāti tathārūpaṁ paccekabuddhānaṁ subhāsitavacanaṁ ye bālā janā na karonti na manasi karonti, te bālā dukkhesu saṁsāradukkhesu punappunaṁ uppattivasena caranti pavattanti, dhāvantīti attho.",
  "atk-s0510a1:547": "138.Paccekabuddhānaṁ subhāsitānīti suṭṭhu bhāsitāni caturāpāyato muccanatthāya bhāsitāni vacanāni. Kiṁ bhūtāni? Avassavantaṁ pagghantaṁ khuddaṁ madhuṁ yathā madhuravacanānīti attho. Ye paṭipattiyuttā paṇḍitajanāpi paṭipattīsu vuttānusārena pavattantā tathārūpaṁ madhuravacanaṁ sutvā vacanakarā bhavanti, te paṇḍitajanā saccadasā catusaccadassino sapaññā paññāsahitā bhavantīti attho.",
  "atk-s0510a1:548": "139.Paccekabuddhehijinehi bhāsitāti kilese jinanti jiniṁsūti jinā, tehi jinehi paccekabuddhehi vuttā bhāsitā kathitā. Kathā uḷārā ojavantā pākaṭā santi pavattanti. Tā, kathā sakyasīhena sakyarājavaṁsasīhena gotamena tathāgatena abhinikkhamitvā buddhabhūtena naruttamena narānaṁ uttamena seṭṭhena pakāsitā pākaṭīkatā desitāti sambandho. Kimatthanti āha ‘‘dhammavijānanattha’’nti. Navalokuttaradhammaṁ visesena jānāpanatthanti attho.",
  "atk-s0510a1:549": "140.Lokānukampāya imāni tesanti lokānukampatāya lokassa anukampaṁ paṭicca imāni vacanāni imā gāthāyo. Tesaṁ paccekabuddhānaṁ vikubbitāni visesena kubbitāni bhāsitānīti attho. Saṁvegasaṅgamativaḍḍhanatthanti paṇḍitānaṁ saṁvegavaḍḍhanatthañca asaṅgavaḍḍhanatthaṁ ekībhāvavaḍḍhanatthañca mativaḍḍhanatthaṁ paññāvaḍḍhanatthañca sayambhusīhena anācariyakena hutvā sayameva bhūtena jātena paṭividdhena sīhena abhītena gotamena sammāsambuddhena imāni vacanāni pakāsitāni, imā gāthāyo pakāsitā vivaritā uttānīkatāti attho. Itīti parisamāpanatthe nipāto.",
  "atk-s0510a1:550": "Iti visuddhajanavilāsiniyā apadāna-aṭṭhakathāya",
  "atk-s0510a1:551": "Paccekabuddhāpadānasaṁvaṇṇanā samattā.",
  "atk-s0510a1:552": "3-1. Sāriputtattheraapadānavaṇṇanā",
  "atk-s0510a1:553": "Tadanantaraṁ therāpadānasaṅgahagāthāyo saṁvaṇṇetuṁ ‘‘atha therāpadānaṁ suṇāthā’’ti āha. Atha-apadāna-saddānamattho heṭṭhā vuttova. Ettha thera-saddo panāyaṁ kālathirapaññattināmadheyyajeṭṭhādīsu anekesu atthesu vattati. Tathā hi ‘‘therovassikāni pūtīni cuṇṇakajātānī’’tiādīsu (dī. ni. 2.379; ma. ni. 1.112) kāle, therovassikāni cirakālaṁ ovassikānīti attho. ‘‘Theropi tāva mahā’’iccādīsu thire thirasīloti attho. ‘‘Therako ayamāyasmā mahallako’’tiādīsu paññattiyaṁ , lokapaññattimattoti attho. ‘‘Cundatthero phussatthero’’tiādīsu nāmadheyye, evaṁ katanāmoti attho. ‘‘Thero cāyaṁ kumāro mama puttesū’’tiādīsu jeṭṭhe, jeṭṭho kumāroti attho. Idha panāyaṁ kāle ca thire ca vattati. Tasmā ciraṁ kālaṁ ṭhitoti thero, thiratarasīlācāramaddavādiguṇābhiyutto vā theroti vuccati. Thero ca thero ceti therā, therānaṁ apadānaṁ kāraṇaṁ therāpadānaṁ, taṁ therāpadānaṁ suṇāthāti sambandho. Himavantassa avidūre, lambako nāma pabbatotiādi āyasmato sāriputtattherassa apadānaṁ, tassāyasmato mahāmoggallānattherassa ca vatthu evaṁ veditabbaṁ –",
  "atk-s0510a1:554": "Atīte kira ito kappato satasahassakappādhike ekaasaṅkhyeyyamatthake āyasmā sāriputto brāhmaṇamahāsālakule nibbattitvā nāmena saradamāṇavo nāma ahosi. Mahāmoggallāno gahapatimahāsālakule nibbattitvā nāmena sirivaḍḍhanakuṭumbiko nāma ahosi. Te ubhopi sahapaṁsukīḷanasahāyā ahesuṁ. Tesu saradamāṇavo pitu accayena kulasantakaṁ dhanaṁ paṭipajjitvā ekadivasaṁ rahogato cintesi – ‘‘imesaṁ sattānaṁ maraṇaṁ nāma ekantikaṁ, tasmā mayā ekaṁ pabbajjaṁ upagantvā vimokkhamaggo gavesitabbo’’ti sahāyaṁ upasaṅkamitvā ‘‘samma, ahaṁ pabbajitukāmo. Kiṁ tvaṁ pabbajituṁ sakkhissasī’’ti vatvā tena ‘‘na sakkhissāmī’’ti vutte ‘‘hotu ahameva pabbajissāmī’’ti ratanakoṭṭhāgārāni vivarāpetvā kapaṇaddhikādīnaṁ mahādānaṁ datvā pabbatapādaṁ gantvā isipabbajjaṁ pabbaji. Tassa pabbajitassa anupabbajjaṁ pabbajitā catusattatisahassamattā brāhmaṇaputtā ahesuṁ. So pañca abhiññāyo aṭṭha ca samāpattiyo nibbattetvā tesampi jaṭilānaṁ kasiṇaparikammaṁ ācikkhi. Te sabbepi pañcābhiññā aṭṭha ca samāpattiyo nibbattisuṁ.",
  "atk-s0510a1:555": "Tena samayena anomadassī nāma sammāsambuddho loke uppajjitvā pavattitavaradhammacakko satte saṁsāramahoghato tāretvā ekadivasaṁ saradatāpasassa ca antevāsikānañca saṅgahaṁ kattukāmo eko adutiyo pattacīvaramādāya ākāsena gantvā ‘‘buddhabhāvaṁ me jānātū’’ti tāpasassa passantasseva ākāsato otaritvā pathaviyaṁ patiṭṭhāsi. Saradatāpaso satthu sarīre mahāpurisalakkhaṇāni upadhāretvā ‘‘sabbaññubuddhoyevāya’’nti niṭṭhaṁ gantvā paccuggamanaṁ katvā āsanaṁ paññāpetvā adāsi. Nisīdi bhagavā paññatte āsane. Saradatāpaso satthu santike ekamantaṁ nisīdi.",
  "atk-s0510a1:556": "Tasmiṁ samaye tassa antevāsikā catusattatisahassamattā jaṭilā paṇītapaṇītāni ojavantāni phalāphalāni gahetvā āgatā satthāraṁ disvā sañjātapasādā attano ācariyassa satthu ca nisinnākāraṁ oloketvā ‘‘ācariya, mayaṁ pubbe ‘tumhehi mahantataro koci natthī’ti maññāma, ayaṁ pana puriso tumhehi mahantataro maññe’’ti āhaṁsu. Kiṁ vadetha, tātā, sāsapena saddhiṁ aṭṭhasaṭṭhiyojanasatasahassubbedhaṁ sineruṁ samaṁ kātuṁ icchatha, sabbaññubuddhena maṁ tulaṁ mā karitthāti. Atha te tāpasā ācariyassa vacanaṁ sutvā ‘‘yāva mahā vatāyaṁ purisuttamo’’ti sabbeva pādesu nipatitvā satthāraṁ vandiṁsu.",
  "atk-s0510a1:557": "Atha te ācariyo āha – ‘‘tātā, satthu anucchaviko no deyyadhammo natthi, satthā ca bhikkhācaravelāya idhāgato, handa, mayaṁ deyyadhammaṁ yathābalaṁ dassāma. Tumhehi yaṁ yaṁ paṇītaṁ phalāphalaṁ ābhataṁ, taṁ taṁ āharathā’’ti āharāpetvā hatthe dhovitvā sayaṁ tathāgatassa patte patiṭṭhāpesi. Satthārā phalāphale paṭiggahitamatte devatā dibbojaṁ pakkhipiṁsu. Tāpaso udakampi sayameva parissāvetvā adāsi. Tato bhojanakiccaṁ niṭṭhāpetvā satthari nisinne sabbe antevāsike pakkosāpetvā satthu santike sāraṇīyaṁ kathaṁ kathento nisīdi. Satthā ‘‘dve aggasāvakā bhikkhusaṅghena saddhiṁ āgacchantū’’ti cintesi. Tāvadeva satasahassakhīṇāsavaparivārā aggasāvakā āgantvā bhagavantaṁ vanditvā ekamantaṁ aṭṭhaṁsu.",
  "atk-s0510a1:558": "Tato saradatāpaso antevāsike āmantesi – ‘‘tātā, satthu bhikkhusaṅghassa ca pupphāsanena pūjā kātabbā, tasmā pupphāni āharathā’’ti. Te tāvadeva iddhiyā vaṇṇagandhasampannāni pupphāni āharitvā buddhassa yojanappamāṇaṁ pupphāsanaṁ paññāpesuṁ, ubhinnaṁ aggasāvakānaṁ tigāvutaṁ , sesabhikkhūnaṁ aḍḍhayojanikādibhedaṁ, saṅghanavakassa usabhamattaṁ paññāpesuṁ. Evaṁ paññattesu āsanesu saradatāpaso tathāgatassa purato añjaliṁ paggayha ‘‘bhante, mayhaṁ anuggahatthāya imaṁ pupphāsanaṁ atiruhathā’’ti āha. Nisīdi bhagavā pupphāsane . Satthari nisinne dve aggasāvakā sesabhikkhū ca attano attano pattāsane nisīdiṁsu. Satthā ‘‘tesaṁ mahapphalaṁ hotū’’ti nirodhaṁ samāpajji. Satthu samāpannabhāvaṁ ñatvā dve aggasāvakāpi sesabhikkhūpi nirodhaṁ samāpajjiṁsu. Tāpaso sattāhaṁ nirantaraṁ satthu pupphacchattaṁ dhārento aṭṭhāsi. Itare vanamūlaphalaṁ paribhuñjitvā sesakāle añjaliṁ paggayha aṭṭhaṁsu. Satthā sattāhassa accayena nirodhato vuṭṭhahitvā aggasāvakaṁ nisabhattheraṁ āmantesi – ‘‘tāpasānaṁ pupphāsanānumodanaṁ karohī’’ti. Thero sāvakapāramīñāṇe ṭhatvā tesaṁ pupphāsanānumodanaṁ akāsi. Tassa desanāvasāne satthā dutiyaṁ aggasāvakaṁ anomattheraṁ āmantesi – ‘‘tvampi imesaṁ dhammaṁ desehī’’ti. Sopi tepiṭakaṁ buddhavacanaṁ sammasitvā tesaṁ dhammaṁ kathesi. Dvinnampi desanāya dhammābhisamayo nāhosi. Atha satthā buddhavisaye ṭhatvā dhammadesanaṁ ārabhi. Desanāvasāne ṭhapetvā saradatāpasaṁ avasesā sabbepi catusattatisahassajaṭilā arahattaṁ pāpuṇiṁsu. Satthā te ‘‘etha bhikkhavo’’ti hatthaṁ pasāresi. Te tāvadeva antarahitatāpasavesā aṭṭhaparikkhāradharā saṭṭhivassikatthero viya ahesuṁ.",
  "atk-s0510a1:559": "Saradatāpaso pana ‘‘aho vatāhampi ayaṁ nisabhatthero viya anāgate ekassa buddhassa sāvako bhaveyya’’nti desanākāle uppannaparivitakkatāya aññavihito hutvā maggaphalāni paṭivijjhituṁ nāsakkhi. Atha satthāraṁ vanditvā tathā paṇidhānaṁ akāsi. Satthā anantarāyena samijjhanabhāvaṁ disvā ‘‘ito kappasatasahassādhikaṁ ekaṁ asaṅkhyeyyaṁ atikkamitvā gotamassa nāma sammāsambuddhassa aggasāvako sāriputto nāma bhavissatī’’ti byākaritvā dhammakathaṁ vatvā bhikkhusaṅghaparivāro ākāsaṁ pakkhandi. Saradatāpasopi sahāyassa sirivaḍḍhassa santikaṁ gantvā ‘‘samma, mayā anomadassissa bhagavato pādamūle anāgate uppajjanakassa gotamasammāsambuddhassa aggasāvakaṭṭhānaṁ patthitaṁ, tvampi tassa dutiyasāvakaṭṭhānaṁ patthehī’’ti. Sirivaḍḍho taṁ upadesaṁ sutvā attano nivesanadvāre aṭṭhakarīsamattaṁ ṭhānaṁ samatalaṁ kāretvā lājapañcamāni pupphāni vikiritvā nīluppalacchadanaṁ maṇḍapaṁ kāretvā buddhāsanaṁ paññāpetvā bhikkhūnampi āsanāni paññāpetvā mahantaṁ sakkārasammānaṁ sajjetvā saradatāpasena satthāraṁ nimantāpetvā sattāhaṁ mahādānaṁ pavattetvā buddhappamukhaṁ bhikkhusaṅghaṁ mahārahehi vatthehi acchādetvā dutiyasāvakabhāvāya paṇidhānaṁ akāsi. Satthā tassa anantarāyena samijjhanabhāvaṁ disvā vuttanayena byākaritvā bhattānumodanaṁ katvā pakkāmi. Sirivaḍḍho haṭṭhapahaṭṭho yāvajīvaṁ kusalakammaṁ katvā dutiyacittavāre kāmāvacaradevaloke nibbatti. Saradatāpaso cattāro brahmavihāre bhāvetvā brahmaloke nibbatti.",
  "atk-s0510a1:560": "Tato paṭṭhāya tesaṁ ubhinnampi antarā kammaṁ na kathitaṁ. Amhākaṁ pana bhagavato uppattito puretarameva saradatāpaso rājagahassa avidūre upatissāgāme rūpasāriyā brāhmaṇiyā kucchimhi paṭisandhiṁ gaṇhi. Taṁdivasamevassa sahāyopi rājagahasseva avidūre kolitagāme moggaliyā brāhmaṇiyā kucchimhi paṭisandhiṁ gaṇhi. Tasmā moggallāno moggaliyā brāhmaṇiyā puttoti moggallāno. Moggaligottena jātoti vā moggallāno. Atha vā mātukumārikakāle tassā mātāpitūhi vuttaṁ – ‘‘mā uggali mā uggalī’’ti vacanamupādāya ‘‘muggalī’’ti nāmaṁ. Tassā muggaliyā puttoti moggallāno. Atha vā sotāpattimaggādimaggassa lābhe ādāne paṭivijjhane alaṁ samatthoti moggallānoti. Tāni kira dve kulāni yāva sattamā kulaparivaṭṭā ābaddhasahāyāneva. Tesaṁ dvinnaṁ ekadivasameva gabbhaparihāramadaṁsu. Dasamāsaccayena jātānampi tesaṁ chasaṭṭhi dhātiyo paṭṭhapesuṁ. Nāmaggahaṇadivase rūpasārībrāhmaṇiyā puttassa upatissagāme jeṭṭhakulassa puttattā upatissoti nāmaṁ kariṁsu. Itarassa kolitagāme jeṭṭhakulassa puttattā kolitoti nāmaṁ kariṁsu. Te ubhopi mahatā parivārena vaḍḍhantā vuddhimanvāya sabbasippānaṁ pāraṁ agamaṁsu.",
  "atk-s0510a1:561": "Athekadivasaṁ te rājagahe giraggasamajjaṁ passantā mahājanaṁ sannipatitaṁ disvā ñāṇassa paripākaṁ gatattā yoniso ummujjantā ‘‘sabbepime oraṁ vassasatāva maccumukhaṁ pavisantī’’ti saṁvegaṁ paṭilabhitvā ‘‘amhehi mokkhadhammo pariyesitabbo, tañca pariyesantehi ekā pabbajjā laddhuṁ vaṭṭatī’’ti nicchayaṁ katvā pañcamāṇavakasatehi saddhiṁ sañcayassa paribbājakassa santike pabbajiṁsu. Tesaṁ pabbajitakālato paṭṭhāya sañcayo lābhaggayasaggappatto ahosi. Te katipāheneva sabbaṁ sañcayassa samayaṁ parimajjitvā tattha sāraṁ adisvā tato nibbijjitvā tattha tattha paṇḍitasammate samaṇabrāhmaṇe pañhaṁ pucchanti, te tehi puṭṭhā na sampādenti. Aññadatthu teyeva tesaṁ pañhaṁ vissajjenti. Evaṁ te mokkhaṁ pariyesantā katikaṁ akaṁsu – ‘‘amhesu yo paṭhamaṁ amataṁ adhigacchati, so itarassa ārocetū’’ti.",
  "atk-s0510a1:562": "Tena ca samayena amhākaṁ satthari paṭhamābhisambodhiṁ patvā pavattitavaradhammacakke anupubbena uruvelakassapādike sahassajaṭile dametvā rājagahe viharante ekadivasaṁ upatisso paribbājako paribbājakārāmaṁ gacchanto āyasmantaṁ assajittheraṁ rājagahe piṇḍāya carantaṁ disvā ‘‘na mayā evarūpo ākappasampanno pabbajito diṭṭhapubbo, santadhammena nāma ettha bhavitabba’’nti sañjātapasādo pañhaṁ pucchituṁ āyasmantaṁ udikkhanto piṭṭhito piṭṭhito anubandhi. Theropi laddhapiṇḍapāto paribhuñjituṁ patirūpaṁ okāsaṁ gato. Paribbājako attano paribbājakapīṭhaṁ paññāpetvā adāsi. Bhattakiccapariyosāne cassa attano kuṇḍikāya udakaṁ adāsi. Evaṁ so ācariyavattaṁ katvā katabhattakiccena therena saddhiṁ paṭisanthāraṁ katvā – ‘‘ko vā te satthā, kassa vā tvaṁ dhammaṁ rocesī’’ti pucchi. Thero sammāsambuddhaṁ apadisi. Puna tena ‘‘kiṁ vādī panāyasmato satthā’’ti puṭṭho ‘‘imassa sāsanassa gambhīrataṁ dassessāmī’’ti attano navakabhāvaṁ pavedetvā saṅkhepavasena cassa sāsanadhammaṁ kathento ‘‘ye dhammā hetuppabhavā’’ti (mahāva. 60; apa. thera 1.1.286) gāthamāha. Paribbājako paṭhamapadadvayameva sutvā sahassanayasampanne sotāpattimaggaphale patiṭṭhahi. Itaraṁ padadvayaṁ sotāpannakāle niṭṭhāsi. Gāthāpariyosāne pana sotāpanno hutvā uparivisese apavattante ‘‘bhavissati ettha kāraṇa’’nti sallakkhetvā theraṁ āha – ‘‘mā, bhante, upari dhammadesanaṁ vaḍḍhayittha, ettakameva alaṁ, kahaṁ amhākaṁ satthā vasatī’’ti? ‘‘Veḷuvane’’ti. ‘‘Bhante, tumhe purato gacchatha, ahaṁ mayhaṁ sahāyassa katapaṭiññaṁ mocetvā taṁ gahetvā āgamissāmī’’ti pañcapatiṭṭhitena vanditvā padakkhiṇaṁ katvā theraṁ uyyojetvā paribbājakārāmaṁ agamāsi.",
  "atk-s0510a1:563": "Kolitaparibbājako taṁ dūratova āgacchantaṁ disvā ‘‘mukhavaṇṇo na aññadivasesu viya addhānena amataṁ adhigataṁ bhavissatī’’ti tenevassa visesādhigamaṁ sambhāvetvā amatādhigamaṁ pucchi. Sopissa ‘‘āvuso, amatamadhigata’’nti paṭijānitvā tameva gāthaṁ abhāsi. Gāthāpariyosāne kolito sotāpattiphale patiṭṭhahitvā āha – ‘‘kahaṁ no satthā’’ti? ‘‘Veḷuvane’’ti. ‘‘Tena hi, āvuso, āyāma, satthāraṁ passissāmā’’ti. Upatisso sabbakālampi ācariyapūjakova, tasmā sañcayassa satthu guṇe pakāsetvā tampi satthu santikaṁ netukāmo ahosi. So lābhāsāpakato antevāsikabhāvaṁ anicchanto ‘‘na sakkomi cāṭi hutvā udakasiñcanaṁ hotu’’nti paṭikkhipi. Te anekehi kāraṇehi taṁ saññāpetuṁ asakkontā attano ovāde vattamānehi aḍḍhuteyyasatehi antevāsikehi saddhiṁ veḷuvanaṁ agamaṁsu. Satthā te dūratova āgacchante disvā ‘‘etaṁ me sāvakayugaṁ bhavissati, aggaṁ bhaddayuga’’nti vatvā tesaṁ parisāya cariyavasena dhammaṁ desetvā arahatte patiṭṭhāpetvā ehibhikkhubhāvena upasampadaṁ adāsi. Yathā tesaṁ evaṁ aggasāvakānampi iddhimayapattacīvaraṁ āgatameva. Uparimaggattayakiccaṁ pana na niṭṭhāsi. Kasmā? Sāvakapāramīñāṇassa mahantatāya.",
  "atk-s0510a1:564": "Tesu āyasmā mahāmoggallāno pabbajitato sattame divase magadharaṭṭhe kallavālagāme samaṇadhammaṁ karonto thinamiddhe okkamante satthārā saṁvejito thinamiddhaṁ vinodetvā dhātukammaṭṭhānaṁ suṇanto eva uparimaggattayaṁ adhigantvā sāvakapāramīñāṇassa matthakaṁ pāpuṇi. Āyasmā sāriputto pabbajjāya addhamāsaṁ atikkamitvā satthārā saddhiṁ rājagahe sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante (ma. ni. 2.201 ādayo) desiyamāne desanānusārena ñāṇaṁ pesetvā parassa vaḍḍhitaṁ bhattaṁ bhuñjanto viya sāvakapāramīñāṇassa matthakaṁ pāpuṇi. Iti dvinnaṁ aggasāvakānaṁ satthu samīpe eva sāvakapāramīñāṇaṁ matthakaṁ pattaṁ.",
  "atk-s0510a1:565": "Evaṁ pattasāvakapāramīñāṇo āyasmā sāriputto ‘‘kena kammena ayaṁ sampatti laddhā’’ti āvajjento taṁ ñatvā pītisomanassavasena udānaṁ udānento ‘‘himavantassa avidūre’’tiādimāha. Tena vuttaṁ –",
  "atk-s0510a1:566": "141.",
  "atk-s0510a1:567": " ‘‘Himavantassa avidūre, lambako nāma pabbato;",
  "atk-s0510a1:568": "Assamo sukato mayhaṁ, paṇṇasālā sumāpitā’’ti.",
  "atk-s0510a1:569": "Tattha himavantassāti himo assa atthīti himavā, tassa himavantassa avidūre samīpe, himālayapaṭibaddhavanehi attho. Lambako nāma pabbatoti evaṁnāmako paṁsumissakapabbato. Assamo sukato mayhanti tasmiṁ lambake pabbate mayhaṁ mamatthāya kato assamo araññavāso āsamantato samoti assamo. Natthi paviṭṭhānaṁ samo parissamo etthāti vā assamo, so itthambhūto araññavāso suṭṭhu kato, rattiṭṭhānadivāṭṭhānakuṭimaṇḍapādivasena sundarenākārena katoti attho. Paṇṇasālāti usīrapabbajādīhi paṇṇehi chāditā nivasanapaṇṇasālāti attho.",
  "atk-s0510a1:570": "142.",
  "atk-s0510a1:571": " ‘‘Uttānakūlā nadikā, supatitthā manoramā;",
  "atk-s0510a1:572": "Susuddhapulinākiṇṇā, avidūre mamassamaṁ’’.",
  "atk-s0510a1:573": "Tattha uttānakūlāti agambhīrā nadī. Supatitthāti sundarapatitthā. Manoramā manallīnā manāpā. Susuddhapulinākiṇṇāti suṭṭhu dhavalamuttādalasadisavālukākiṇṇā gahanībhūtāti attho. Sā itthambhūtā nadikā kunnadī mamassamaṁ mayhaṁ assamassa avidūre samīpe ahosīti attho. ‘‘Assama’’nti ca sattamyatthe upayogavacananti veditabbaṁ.",
  "atk-s0510a1:574": "143.",
  "atk-s0510a1:575": " ‘‘Asakkharā apabbhārā, sādu appaṭigandhikā;",
  "atk-s0510a1:576": "Sandatī nadikā tattha, sobhayantā mamassamaṁ’’.",
  "atk-s0510a1:577": "Tattha asakkharāti ‘‘pulinākiṇṇā’’ti vuttattā asakkharā sakkharavirahitā. Apabbhārāti pabbhāravirahitā, agambhīrakūlāti attho. Sādu appaṭigandhikāti sādurasodakā duggandharahitā mayhaṁ assamapadaṁ sobhayantī nadikā khuddakanadī sandati pavattatīti attho.",
  "atk-s0510a1:578": "144.",
  "atk-s0510a1:579": " ‘‘Kumbhīlā makarā cettha, susumārā ca kacchapā;",
  "atk-s0510a1:580": "Sandati nadikā tattha, sobhayantā mamassamaṁ’’.",
  "atk-s0510a1:581": "Tattha kumbhīlamacchā makaramacchā ca susumārā caṇḍamacchā ca kacchapamacchā ca ettha etissaṁ nadiyaṁ kīḷantā ahesunti sambandho. Mamassamaṁ sobhayantā nadikā khuddakanadī sandati pavattatīti sambandho.",
  "atk-s0510a1:582": "145.",
  "atk-s0510a1:583": " ‘‘Pāṭhīnā pāvusā macchā, balajā muñjarohitā;",
  "atk-s0510a1:584": "Vaggaḷā papatāyantā, sobhayanti mamassamaṁ’’.",
  "atk-s0510a1:585": "Pāṭhīnamacchā ca pāvusā macchā ca balajamacchā ca muñjamacchā rohitamacchā ca vaggaḷamacchā ca ete sabbe macchajātikā ito cito ca papatāyantā nadiyā saddhiṁ pavattantā mama assamapadaṁ sobhayantīti attho.",
  "atk-s0510a1:586": "146.",
  "atk-s0510a1:587": " ‘‘Ubho kūlesu nadiyā, pupphino phalino dumā;",
  "atk-s0510a1:588": "Ubhato abhilambantā, sobhayanti mamassamaṁ’’.",
  "atk-s0510a1:589": "Tattha ubho kūlesūti tassā nadiyā ubhosu passesu dhuvapupphino dhuvaphalino rukkhā ubhato abhilambantā nadiyā ubho tīre heṭṭhā onamantā mama assamaṁ sobhayantīti attho.",
  "atk-s0510a1:590": "147.",
  "atk-s0510a1:591": " ‘‘Ambā sālā ca tilakā, pāṭalī sinduvārakā;",
  "atk-s0510a1:592": "Dibbagandhā sampavanti, pupphitā mama assame’’.",
  "atk-s0510a1:593": "Tattha ambāti madhupiṇḍiambā ca sālarukkhā ca tilakarukkhā ca pāṭalirukkhā ca sinduvārakarukkhā ca ete rukkhā niccakālaṁ pupphitā pupphantā. Dibbā gandhā iva mama assame sugandhā sampavanti samantato pavāyantīti attho.",
  "atk-s0510a1:594": "148.",
  "atk-s0510a1:595": " ‘‘Campakā saḷalā nīpā, nāgapunnāgaketakā;",
  "atk-s0510a1:596": "Dibbagandhā sampavanti, pupphitā mama assame’’.",
  "atk-s0510a1:597": "Tattha campakarukkhā ca saḷalarukkhā ca suvaṇṇavaṭṭalasadisapupphā nīparukkhā ca nāgarukkhā ca punnāgarukkhā ca sugandhayantā ketakarukkhā ca ete sabbe rukkhā dibbā gandhāriva mama assame pupphitā phullitā sampavanti sugandhaṁ suṭṭhu pavāyantīti attho.",
  "atk-s0510a1:598": "149.",
  "atk-s0510a1:599": " Asokā ca‘‘adhimuttā asokā ca, bhaginīmālā ca pupphitā;",
  "atk-s0510a1:600": "Aṅkolā bimbijālā ca, pupphitā mama assame’’.",
  "atk-s0510a1:601": "Tattha pupphitā adhimuttakarukkhā ca pupphitā asokarukkhā ca pupphitā bhaginīmālā ca pupphitā aṅkolā ca pupphitā bimbijālā ca ete rukkhā mama assame phullitā sobhayantīti sambandho.",
  "atk-s0510a1:602": "150.",
  "atk-s0510a1:603": " ‘‘Ketakā kandali ceva, godhukā tiṇasūlikā;",
  "atk-s0510a1:604": "Dibbagandhaṁ sampavantā, sobhayanti mamassamaṁ’’.",
  "atk-s0510a1:605": "Tattha ketakāti sugandhaketakagacchā ca. Kandalirukkhā ca godhukarukkhā ca tiṇasūlikagacchā ca ete sabbe rukkhajātikā dibbagandhaṁ pavāyamānā mama assamaṁ sakalaṁ sobhayantīti attho.",
  "atk-s0510a1:606": "151.",
  "atk-s0510a1:607": " ‘‘Kaṇikārā kaṇṇikā ca, asanā ajjunā bahū;",
  "atk-s0510a1:608": "Dibbagandhaṁ sampavantā, sobhayanti mamassamaṁ’’.",
  "atk-s0510a1:609": "Ete kaṇikārādayo rukkhā mama assamaṁ sakalaṁ sobhayantā dibbagandhaṁ sampavāyantīti sambandho.",
  "atk-s0510a1:610": "152.",
  "atk-s0510a1:611": " ‘‘Punnāgā giripunnāgā, koviḷārā ca pupphitā;",
  "atk-s0510a1:612": "Dibbagandhaṁ sampavantā, sobhayanti mamassamaṁ’’.",
  "atk-s0510a1:613": "Punnāgādayo rukkhā dibbagandhaṁ pavāyamānā mama assamaṁ sobhayantīti attho.",
  "atk-s0510a1:614": "153.",
  "atk-s0510a1:615": " ‘‘Uddālakā ca kuṭajā, kadambā vakulā bahū;",
  "atk-s0510a1:616": "Dibbagandhaṁ sampavantā, sobhayanti mamassamaṁ’’.",
  "atk-s0510a1:617": "Uddālakādayo rukkhā dibbagandhaṁ vāyamānā mama assamaṁ sobhayantīti sambandho.",
  "atk-s0510a1:618": "154.",
  "atk-s0510a1:619": " ‘‘Āḷakā isimuggā ca, kadalimātuluṅgiyo;",
  "atk-s0510a1:620": "Gandhodakena saṁvaḍḍhā, phalāni dhārayanti te’’.",
  "atk-s0510a1:621": "Tattha ete āḷakādayo gacchā candanādisugandhagandhodakena vaḍḍhitvā suvaṇṇaphalāni dhārentā mama assamaṁ sobhayantīti attho.",
  "atk-s0510a1:622": "155.",
  "atk-s0510a1:623": " ‘‘Aññe pupphanti padumā, aññe jāyanti kesarī;",
  "atk-s0510a1:624": "Aññe opupphā padumā, pupphitā taḷāke tadā’’.",
  "atk-s0510a1:625": "Tattha aññe pupphanti padumāti mama assamassa avidūre taḷāke aññe ekacce padumā pupphanti, ekacce kesarī padumā jāyanti nibbattanti, ekacce padumā opupphā vigalitapattakesarāti attho.",
  "atk-s0510a1:626": "156.",
  "atk-s0510a1:627": " ‘‘Gabbhaṁ gaṇhanti padumā, niddhāvanti muḷāliyo;",
  "atk-s0510a1:628": "Siṅghāṭipattamākiṇṇā, sobhanti taḷāke tadā’’.",
  "atk-s0510a1:629": "Tattha gabbhaṁ gaṇhanti padumāti tadā tāpasena hutvā mama vasanasamaye ekacce padumā taḷākabbhantare makuḷapupphādayo gaṇhanti. Muḷāliyo padumamūlā niddhāvanti ito kaddamabbhantarato hatthidāṭhā viya gacchantīti attho. Pattapupphamākiṇṇā gahanībhūtā siṅghāṭiyo sobhayantīti attho.",
  "atk-s0510a1:630": "157.",
  "atk-s0510a1:631": " ‘‘Nayitā ambagandhī ca, uttalī bandhujīvakā;",
  "atk-s0510a1:632": "Dibbagandhā sampavanti, pupphitā taḷāke tadā’’.",
  "atk-s0510a1:633": "Tadā mama vasanasamaye taḷākassa samīpe nayitā ca gacchā ambagandhī ca gacchā uttalī nāma gacchā ca bandhujīvakā ca ete sabbe gacchā pupphitā pupphadhāritā sugandhavāhakā taḷākaṁ sobhayantīti attho.",
  "atk-s0510a1:634": "158.",
  "atk-s0510a1:635": " ‘‘Pāṭhīnā pāvusā macchā, balajā muñjarohitā;",
  "atk-s0510a1:636": "Saṁgulā maggurā ceva, vasanti taḷāke tadā’’.",
  "atk-s0510a1:637": "Tadā mama vasanasamaye nibbhītā pāṭhīnādayo macchā taḷāke vasantīti sambandho.",
  "atk-s0510a1:638": "159.",
  "atk-s0510a1:639": " ‘‘Kumbhīlā susumārā ca, tantigāhā ca rakkhasā;",
  "atk-s0510a1:640": "Oguhā ajagarā ca, vasanti taḷāke tadā’’.",
  "atk-s0510a1:641": "Tadā mama vasanasamaye mama assamasamīpe taḷāke ete kumbhīlādayo macchā nibbhītā nirūpaddavā vasantīti sambandho.",
  "atk-s0510a1:642": "160.",
  "atk-s0510a1:643": " ‘‘Pārevatā ravihaṁsā, cakkavākā nadīcarā;",
  "atk-s0510a1:644": "Kokilā sukasāḷikā, upajīvanti taṁ saraṁ’’.",
  "atk-s0510a1:645": "Tattha mama assamasamīpe saraṁ nissāya pārevatāpakkhī ca ravihaṁsāpakkhī ca nadīcarā cakkavākapakkhī ca kokilāpakkhī ca sukapakkhī ca sāḷikāpakkhī ca taṁ saraṁ upanissāya jīvantīti sambandho.",
  "atk-s0510a1:646": "161.",
  "atk-s0510a1:647": " ‘‘Kukutthakā kuḷīrakā, vane pokkharasātakā;",
  "atk-s0510a1:648": "Dindibhā suvapotā ca, upajīvanti taṁ saraṁ’’.",
  "atk-s0510a1:649": "Tattha kukutthakāti evaṁnāmikā pakkhī ca. Kuḷīrakāti evaṁnāmikā pakkhī ca. Vane pokkharasātakā pakkhī ca dindibhā pakkhī ca suvapotā pakkhī ca ete sabbe pakkhino taṁ mama assamasamīpe saraṁ nissāya jīvantīti sambandho.",
  "atk-s0510a1:650": "162.",
  "atk-s0510a1:651": " ‘‘Haṁsā koñcā mayūrā ca, kokilā tambacūḷakā;",
  "atk-s0510a1:652": "Pammakā jīvaṁjīvā ca, upajīvanti taṁ saraṁ’’.",
  "atk-s0510a1:653": "Sabbe ete haṁsādayo pakkhino taṁ saraṁ upanissāya jīvanti jīvikaṁ pālentīti attho.",
  "atk-s0510a1:654": "163.",
  "atk-s0510a1:655": " ‘‘Kosikā poṭṭhasīsā ca, kurarā senakā bahū;",
  "atk-s0510a1:656": "Mahākāḷā ca sakuṇā, upajīvanti taṁ saraṁ’’.",
  "atk-s0510a1:657": "Tattha kosikā ca pakkhī poṭṭhasīsā ca pakkhī kurarā ca pakkhī senakā ca pakkhī mahākāḷā ca pakkhī thale bahū pakkhino taṁ saraṁ tassa sarassa samīpe jīvanti jīvikaṁ kappentīti attho.",
  "atk-s0510a1:658": "164.",
  "atk-s0510a1:659": " ‘‘Pasadā ca varāhā ca, camarā gaṇḍakā bahū;",
  "atk-s0510a1:660": "Rohiccā sukapotā ca, upajīvanti taṁ saraṁ’’.",
  "atk-s0510a1:661": "Tattha pasadādayo ete migā taṁ saraṁ tasmiṁ sarasamīpe, bhummatthe upayogavacanaṁ, jīvitaṁ paripālentā viharantīti attho.",
  "atk-s0510a1:662": "165.",
  "atk-s0510a1:663": " ‘‘Sīhabyagghā ca dīpī ca, acchakokataracchakā;",
  "atk-s0510a1:664": "Tidhā pabhinnamātaṅgā, upajīvanti taṁ saraṁ’’.",
  "atk-s0510a1:665": "Ete sīhādayo catuppadā sarasamīpe upaddavarahitā jīvantīti sambandho.",
  "atk-s0510a1:666": "166.",
  "atk-s0510a1:667": " ‘‘Kinnarā vānarā ceva, athopi vanakammikā;",
  "atk-s0510a1:668": "Cetā ca luddakā ceva, upajīvanti taṁ saraṁ’’.",
  "atk-s0510a1:669": "Ettha ete evaṁnāmikā kinnarādayo sattā tasmiṁ sarasamīpe vasantīti attho.",
  "atk-s0510a1:670": "167.",
  "atk-s0510a1:671": " ‘‘Tindukāni piyālāni, madhukekā sumāriyo;",
  "atk-s0510a1:672": "Dhuvaṁ phalāni dhārenti, avidūre mamassamaṁ’’.",
  "atk-s0510a1:673": "Tattha ete tindukādayo rukkhā dhuvaṁ hemantagimhavassānasaṅkhāte kālattaye mama assamato avidūre ṭhāne madhuraphalāni dhārentīti sambandho.",
  "atk-s0510a1:674": "168.",
  "atk-s0510a1:675": " ‘‘Kosambā saḷalā nimbā, sāduphalasamāyutā;",
  "atk-s0510a1:676": "Dhuvaṁ phalāni dhārenti, avidūre mamassamaṁ’’.",
  "atk-s0510a1:677": "Tattha ete kosambādayo rukkhā sāraphalā madhuraphalā uttamaphalā samāyutā saṁ suṭṭhu āyutā samaṅgībhūtā niccaṁ phaladhārino mama assamasamīpe sobhantīti attho.",
  "atk-s0510a1:678": "169.",
  "atk-s0510a1:679": " ‘‘Harītakā āmalakā, ambajambuvibhītakā;",
  "atk-s0510a1:680": "Kolā bhallātakā billā, phalāni dhārayanti te’’.",
  "atk-s0510a1:681": "Te harītakādayo rukkhā mama assamasamīpe jātā niccaṁ phalāni dhārayantīti sambandho.",
  "atk-s0510a1:682": "170.",
  "atk-s0510a1:683": " ‘‘Āluvā ca kaḷambā ca, biḷālītakkaḷāni ca;",
  "atk-s0510a1:684": "Jīvakā sutakā ceva, bahūkā mama assame’’.",
  "atk-s0510a1:685": "Ete āluvādayo mūlaphalā khuddā madhurasā mama assamasamīpe bahū santīti sambandho.",
  "atk-s0510a1:686": "171.",
  "atk-s0510a1:687": " ‘‘Assamassāvidūramhi, taḷākāsuṁ sunimmitā;",
  "atk-s0510a1:688": "Acchodakā sītajalā, supatitthā manoramā’’.",
  "atk-s0510a1:689": "Tattha assamassāvidūramhi assamassa samīpe sunimmitā suṭṭhu ārohanaorohanakkhamaṁ katvā nimmitā acchodakā vippasannodakā sītajalā sītodakā supatitthā sundaratitthā manoramā somanassakarā taḷākā āsuṁ ahesunti attho.",
  "atk-s0510a1:690": "172.",
  "atk-s0510a1:691": " ‘‘Padumuppalasañchannā, puṇḍarīkasamāyutā;",
  "atk-s0510a1:692": "Mandālakehi sañchannā, dibbagandhopavāyati’’.",
  "atk-s0510a1:693": "Tattha padumehi ca uppalehi ca sañchannā paripuṇṇā puṇḍarīkehi samāyutā samaṅgībhūtā mandālakehi ca sañchannā gahanībhūtā taḷākā dibbagandhāni upavāyanti samantato vāyantīti attho.",
  "atk-s0510a1:694": "173.",
  "atk-s0510a1:695": " ‘‘Evaṁ sabbaṅgasampanne, pupphite phalite vane;",
  "atk-s0510a1:696": "Sukate assame ramme, viharāmi ahaṁ tadā’’.",
  "atk-s0510a1:697": "Tattha evaṁ sabbaṅgasampanneti abbehi nadikādiavayavehi sampanne paripuṇṇe pupphaphalarukkhehi gahanībhūte vane sukate ramaṇīye assame araññāvāse tadā tāpasabhūtakāle ahaṁ viharāmīti attho.",
  "atk-s0510a1:698": "Ettāvatā assamasampattiṁ dassetvā idāni attano sīlādiguṇasampattiṁ dassento –",
  "atk-s0510a1:699": "174.",
  "atk-s0510a1:700": " ‘‘Sīlavā vatasampanno, jhāyī jhānarato sadā;",
  "atk-s0510a1:701": "Pañcābhiññābalappatto, suruci nāma tāpaso’’ti. – āha;",
  "atk-s0510a1:702": "Tattha sīlavāti jhānasampayuttacatupārisuddhisīlasadisehi pañcahi sīlehi sampuṇṇoti attho. Vatasampannoti ‘‘ito paṭṭhāya gharāvāsaṁ pañca kāmaguṇe vā na sevissāmī’’ti vatasamādānena sampanno. Jhāyīti lakkhaṇūpanijjhānaārammaṇūpanijjhānehi jhāyī jhāyanasīlo. Jhānaratoti etesu jhānesu rato allīno sadā sampuṇṇo. Pañcābhiññābalappattoti iddhividhadibbasotaparacittavijānanapubbenivāsānussatidibbacakkhusaṅkhātāhi pañcahi abhiññāhi visesapaññāhi balasampanno, paripuṇṇoti attho. Nāmena suruci nāma tāpaso hutvā viharāmīti sambandho.",
  "atk-s0510a1:703": "Ettakena attano guṇasampattiṁ dassetvā parisasampattiṁ dassento –",
  "atk-s0510a1:704": "175.",
  "atk-s0510a1:705": " ‘‘Catuvīsasahassāni, sissā mayhaṁ upaṭṭhahuṁ;",
  "atk-s0510a1:706": "Sabbe maṁ brāhmaṇā ete, jātimanto yasassino’’ti. – ādimāha;",
  "atk-s0510a1:707": "Tattha ete sabbe catuvīsatisahassabrāhmaṇā mayhaṁ sissā jātimanto jātisampannā yasassino parivārasampannā maṁ upaṭṭhahunti sambandho.",
  "atk-s0510a1:708": "176.",
  "atk-s0510a1:709": " ‘‘Lakkhaṇe itihāse ca, sanighaṇḍusakeṭubhe;",
  "atk-s0510a1:710": "Padakā veyyākaraṇā, sadhamme pāramiṁ gatā’’.",
  "atk-s0510a1:711": "Tattha lakkhaṇeti lakkhaṇasatthe. Sabbalokiyānaṁ itthipurisānaṁ ‘‘imehi lakkhaṇehi samannāgatā dukkhitā bhavanti, imehi sukhitā bhavantī’’ti lakkhaṇaṁ jānāti. Tappakāsako gantho lakkhaṇaṁ, tasmiṁ lakkhaṇe ca. Itihāseti ‘‘itiha āsa itiha āsā’’ti vuttavacanapaṭidīpake ganthe. Lakkhaṇe ca itihāse ca pāramiṁ pariyosānaṁ gatāti sambandho. Rukkhapabbatādīnaṁ nāmappakāsakaganthaṁ ‘‘nighaṇḍū’’ti vuccati. Keṭūbheti kiriyākappavikappānaṁ kavīnaṁ upakārako gantho. Nighaṇḍuyā saha vattatīti sanighaṇḍu, keṭubhena saha vattatīti sakeṭubhaṁ, tasmiṁ sanighaṇḍusakeṭubhe vedattaye pāramiṁ gatāti sambandho. Padakāti nāmapadasamāsataddhitākhyātakitakādipadesu chekā . Veyyākaraṇāni candapāṇinīyakalāpādibyākaraṇe chekā. Sadhamme pāramiṁ gatāti attano dhamme brāhmaṇadhamme vedattaye pāramiṁ pariyosānaṁ gatā pattāti attho.",
  "atk-s0510a1:712": "177.",
  "atk-s0510a1:713": " ‘‘Uppātesu nimittesu, lakkhaṇesu ca kovidā;",
  "atk-s0510a1:714": "Pathabyā bhūmantalikkhe, mama sissā susikkhitā’’.",
  "atk-s0510a1:715": "Tattha ukkāpātabhūmikampādikesu uppātesu ca subhanimittāsubhanimittesu ca itthilakkhaṇapurisalakkhaṇamahāpurisalakkhaṇesu ca kovidā chekā. Pathaviyā ca bhūmiyā ca sakalaloke ca antalikkhe ākāse cāti sabbattha mama sissā susikkhitā.",
  "atk-s0510a1:716": "178.",
  "atk-s0510a1:717": " ‘‘Appicchā nipakā ete, appāhārā alolupā;",
  "atk-s0510a1:718": "Lābhālābhena santuṭṭhā, parivārenti maṁ sadā’’.",
  "atk-s0510a1:719": "Tattha appicchāti appakenāpi yāpentā. Nipakāti nepakkasaṅkhātāya paññāya samannāgatā. Appāhārāti ekāhārā ekabhattikāti attho. Alolupāti lolupataṇhāya appavattanakā. Lābhālābhenāti lābhena alābhena ca santuṭṭhā somanassā ete mama sissā sadā niccakālaṁ maṁ parivārenti upaṭṭhahantīti attho.",
  "atk-s0510a1:720": "179.",
  "atk-s0510a1:721": " ‘‘Jhāyī jhānaratā dhīrā, santacittā samāhitā;",
  "atk-s0510a1:722": "Ākiñcaññaṁ patthayantā, parivārenti maṁ sadā’’.",
  "atk-s0510a1:723": "Tattha jhāyīti lakkhaṇūpanijjhānaārammaṇūpanijjhānehi samannāgatā. Jhāyanasīlā vā. Jhānaratāti tesu ca jhānesu ratā allīnā. Dhīrāti dhitisampannā. Santacittāti vūpasantamanā. Samāhitāti ekaggacittā. Ākiñcaññanti nippalibodhabhāvaṁ. Patthayantāti icchantā. Itthambhūtā me sissā sadā maṁ parivārentīti sambandho.",
  "atk-s0510a1:724": "180.",
  "atk-s0510a1:725": " ‘‘Abhiññāpāramippattā, pettike gocare ratā;",
  "atk-s0510a1:726": "Antalikkhacarā dhīrā, parivārenti maṁ sadā’’.",
  "atk-s0510a1:727": "Tattha abhiññāpāramippattāti pañcasu abhiññāsu pāramiṁ pariyosānaṁ pattā pūritāti attho. Pettike gocare ratāti buddhānuññātāya aviññattiyā laddhe āhāre ratāti attho. Antalikkhacarāti antalikkhena ākāsena gacchantā āgacchantā cāti attho. Dhīrāti thirabhūtā sīhabyagghādiparissaye acchambhitasabhāvāti attho. Evaṁbhūtā mama tāpasā sadā maṁ parivārentīti attho.",
  "atk-s0510a1:728": "181.",
  "atk-s0510a1:729": " ‘‘Saṁvutā chasu dvāresu, anejā rakkhitindriyā;",
  "atk-s0510a1:730": "Asaṁsaṭṭhā ca te dhīrā, mama sissā durāsadā’’.",
  "atk-s0510a1:731": "Tattha cakkhādīsu chasu dvāresu rūpādīsu chasu ārammaṇesu saṁvutā pihitā paṭicchannā, rakkhitagopitadvārāti attho. Anejā nittaṇhā rakkhitindriyā gopitacakkhādiindriyā asaṁsaṭṭhā ñātīhi gahaṭṭhehi amissībhūtāti attho. Durāsadāti duṭṭhu āsadā, āsādetuṁ ghaṭṭetuṁ asakkuṇeyyā ayoggāti attho.",
  "atk-s0510a1:732": "182.",
  "atk-s0510a1:733": " ‘‘Pallaṅkena nisajjāya, ṭhānacaṅkamanena ca;",
  "atk-s0510a1:734": "Vītināmenti te rattiṁ, mama sissā durāsadā’’.",
  "atk-s0510a1:735": "Tattha mama sissā pallaṅkena ūrubaddhāsanena seyyaṁ vihāya nisajjāya ca ṭhānena ca caṅkamena ca sakalaṁ rattiṁ visesena atināmenti atikkāmentīti sambandho.",
  "atk-s0510a1:736": "183.",
  "atk-s0510a1:737": " ‘‘Rajanīye na rajjanti, dussanīye na dussare;",
  "atk-s0510a1:738": "Mohanīye na muyhanti, mama sissā durāsadā’’.",
  "atk-s0510a1:739": "Te itthambhūtā mama sissā tāpasā rajanīye rajjitabbe vatthusmiṁ na rajjanti rajjaṁ na uppādenti. Dussanīye dussitabbe dosaṁ uppādetuṁ yutte vatthumhi na dussare dosaṁ na karonti. Mohanīye mohituṁ yutte vatthumhi na muyhanti mohaṁ na karonti, paññāsampayuttā bhavantīti attho.",
  "atk-s0510a1:740": "184.",
  "atk-s0510a1:741": " ‘‘Iddhiṁ vīmaṁsamānā te, vattanti niccakālikaṁ;",
  "atk-s0510a1:742": "Pathaviṁ te pakampenti, sārambhena durāsadā’’.",
  "atk-s0510a1:743": "Te mama sissā ‘‘ekopi hutvā bahudhā hoti, bahudhāpi hutvā eko hotī’’tiādikaṁ (paṭi. ma. 1.102) iddhivikubbanaṁ niccakālikaṁ vīmaṁsamānā vattantīti sambandho. Te mama sissā ākāsepi udakepi pathaviṁ nimminitvā iriyāpathaṁ pakampentīti attho. Sārambhena yugaggāhena kalahakaraṇena na āsādetabbāti attho.",
  "atk-s0510a1:744": "185.",
  "atk-s0510a1:745": " ‘‘Kīḷamānā ca te sissā, kīḷanti jhānakīḷitaṁ;",
  "atk-s0510a1:746": "Jambuto phalamānenti, mama sissā durāsadā’’.",
  "atk-s0510a1:747": "Te mama sissā kīḷamānā paṭhamajjhānādikīḷaṁ kīḷanti laḷanti ramantīti attho. Jambutophalamānentīti himavantamhi satayojanubbedhajamburukkhato ghaṭappamāṇaṁ jambuphalaṁ iddhiyā gantvā ānentīti attho.",
  "atk-s0510a1:748": "186.",
  "atk-s0510a1:749": " ‘‘Aññe gacchanti goyānaṁ, aññe pubbavidehakaṁ;",
  "atk-s0510a1:750": "Aññe ca uttarakuruṁ, esanāya durāsadā’’.",
  "atk-s0510a1:751": "Tesaṁ mama sissānaṁ antare aññe ekacce goyānaṁ aparagoyānaṁ dīpaṁ gacchanti, ekacce pubbavidehakaṁ dīpaṁ gacchanti, ekacce uttarakuruṁ dīpaṁ gacchanti, te durāsadā etesu ṭhānesu esanāya gavesanāya paccayapariyesanāya gacchantīti sambandho.",
  "atk-s0510a1:752": "187.",
  "atk-s0510a1:753": " ‘‘Purato pesenti khāriṁ, pacchato ca vajanti te;",
  "atk-s0510a1:754": "Catuvīsasahassehi, chāditaṁ hoti ambaraṁ’’.",
  "atk-s0510a1:755": "Te mama sissā ākāsena gacchamānā khāriṁ tāpasaparikkhārabharitaṁ kājaṁ purato pesenti paṭhamaṁ abhimukhañca taṁ pesetvā sayaṁ tassa pacchato gacchantīti attho. Evaṁ gacchamānehi catuvīsasahassehi tāpasehi ambaraṁ ākāsatalaṁ chāditaṁ paṭicchannaṁ hotīti sambandho.",
  "atk-s0510a1:756": "188.",
  "atk-s0510a1:757": " ‘‘Aggipākī anaggī ca, dantodukkhalikāpi ca;",
  "atk-s0510a1:758": "Asmena koṭṭitā keci, pavattaphalabhojanā’’.",
  "atk-s0510a1:759": "Tattha keci ekacce mama sissā aggipākī phalāphalapaṇṇādayo pacitvā khādanti, ekacce anaggī aggīhi apacitvā āmakameva khādanti, ekacce dantikā dantehiyeva tacaṁ uppāṭetvā khādanti. Ekacce udukkhalikā udukkhalehi koṭṭetvā khādanti. Ekacce asmena koṭṭitā pāsāṇena koṭṭetvā khādanti. Ekacce sayaṁpatitaphalāhārāti sambandho.",
  "atk-s0510a1:760": "189.",
  "atk-s0510a1:761": " ‘‘Udakorohaṇā keci, sāyaṁ pāto sucīratā;",
  "atk-s0510a1:762": "Toyābhisecanakarā, mama sissā durāsadā’’.",
  "atk-s0510a1:763": "Durāsadā mama sissā keci sucīratā suddhikāmā sāyaṁ pāto ca udakorohaṇā udakapavesakāti attho. Keci toyābhisecanakarā udakena attani abhisiñcanakarāti attho.",
  "atk-s0510a1:764": "190.",
  "atk-s0510a1:765": " ‘‘Parūḷhakacchanakhalomā , paṅkadantā rajassirā;",
  "atk-s0510a1:766": "Gandhitā sīlagandhena, mama sissā durāsadā’’.",
  "atk-s0510a1:767": "Tattha te durāsadā mama sissā kacchesu ubhayakacchesu ca hatthapādesu ca parūḷhā sañjātā, dīghanakhalomāti attho. Khurakammarahitattā amaṇḍitā apasādhitāti adhippāyo. Paṅkadantāti iṭṭhakacuṇṇakhīrapāsāṇacuṇṇādīhi dhavalamakatattā malaggahitadantāti attho. Rajassirāti telamakkhanādirahitattā dhūlīhi makkhitasīsāti attho. Gandhitā sīlagandhenāti jhānasamādhisamāpattīhi sampayuttasīlena samaṅgībhūtattā lokiyasīlagandhena sabbattha sugandhībhūtāti attho. Mama sissā durāsadāti imehi vuttappakāraguṇehi samannāgatattā āsādetuṁ ghaṭṭetuṁ asakkuṇeyyā mama sissāti sambandho.",
  "atk-s0510a1:768": "191.",
  "atk-s0510a1:769": " ‘‘Pātova sannipatitvā, jaṭilā uggatāpanā;",
  "atk-s0510a1:770": "Lābhālābhaṁ pakittetvā, gacchanti ambare tadā’’.",
  "atk-s0510a1:771": "Tattha pātova sannipatitvāti sattamyatthe topaccayo, pātarāsakāleyeva mama santike rāsibhūtāti attho. Uggatāpanā pākaṭatapā patthaṭatapā jaṭilā jaṭādhārino tāpasā. Lābhālābhaṁ pakittetvā khuddake ca mahante ca lābhe pākaṭe katvā tadā tasmiṁ kāle ambare ākāsatale gacchantīti sambandho.",
  "atk-s0510a1:772": "192. Puna tesaṁyeva guṇe pakāsento etesaṁ pakkamantānantiādimāha. Tattha ākāse vā thale vā pakkamantānaṁ gacchantānaṁ etesaṁ tāpasānaṁ vākacīrajanito mahāsaddo pavattatīti attho. Muditā honti devatāti evaṁ mahāsaddaṁ pavattetvā gacchantānaṁ ajinacammasaddena santuṭṭhā ‘‘sādhu sādhu, ayyā’’ti somanassajātā devatā muditā santuṭṭhā hontīti sambandho.",
  "atk-s0510a1:773": "193.Disodisanti te isayo antalikkhacarā ākāsacārino dakkhiṇādisānudisaṁ pakkamanti gacchantīti sambandho. Sake balenupatthaddhāti attano sarīrabalena vā jhānabalena vā samannāgatā yadicchakaṁ yattha yattha gantukāmā, tattha tattheva gacchantīti sambandho.",
  "atk-s0510a1:774": "194. Puna tesamevānubhāvaṁ pakāsento pathavīkampakā etetiādimāha. Tadā ete sabbattha icchācārā pathavīkampakā medanīsañcalanajātikā nabhacārino ākāsacārino. Uggatejāti uggatatejā patthaṭatejā duppasahā pasayha abhibhavitvā pavattituṁ asakkuṇeyyāti duppasahā. Sāgarova akhobhiyāti aññehi akhobhiyo anāluḷito sāgaro iva samuddo viya aññehi akhobhiyā kampetuṁ asakkuṇeyyā hontīti sambandho.",
  "atk-s0510a1:775": "195.Ṭhānacaṅkamino kecīti tesaṁ mama sissānaṁ antare ekacce isayo ṭhāniriyāpathacaṅkamaniriyāpathasampannā, ekacce isayo nesajjikā nisajjiriyāpathasampannā, ekacce isayo pavattabhojanā sayaṁpatitapaṇṇāhārā evarūpehi guṇehi yuttattā durāsadāti sambandho.",
  "atk-s0510a1:776": "196. Te sabbe thomento mettāvihārinotiādimāha. Tattha ‘‘aparimāṇesu cakkavāḷesu aparimāṇā sattā sukhī hontū’’tiādinā sinehalakkhaṇāya mettāya pharitvā viharanti, attabhāvaṁ pavattentīti mettāvihārino ete mama sissāti attho. Sabbe te isayo sabbapāṇinaṁ sabbesaṁ sattānaṁ hitesī hitagavesakā. Anattukkaṁsakā attānaṁ na ukkaṁsakā amānino kassaci kañci puggalaṁ na vambhenti nīcaṁ katvā na maññantīti attho.",
  "atk-s0510a1:777": "197. Te mama sissā sīlasamādhisamāpattiguṇayuttattā sīharājā iva acchambhītā nibbhayā, gajarājā iva hatthirājā viya thāmavā sarīrabalajhānabalasampannā byaggharājā iva, durāsadā ghaṭṭetumasakkuṇeyyā mama santike āgacchantīti sambandho.",
  "atk-s0510a1:778": "198. Tato attano ānubhāvassa dassanalesena pakāsento vijjādharātiādimāha. Tattha mantasajjhāyādivijjādharā ca rukkhapabbatādīsu vasantā bhummadevatā ca bhūmaṭṭhathalaṭṭhā nāgā ca gandhabbadevā ca caṇḍā rakkhasā ca kumbhaṇḍā devā ca dānavā devā ca icchiticchitanimmānasamatthā garuḷā ca taṁ saraṁ upajīvantīti sambandho, tasmiṁ sare sarassa samīpe vasantīti attho.",
  "atk-s0510a1:779": "199. Punapi tesaṁyeva attano sissatāpasānaṁ guṇe vaṇṇento te jaṭā khāribharitātiādimāha. Taṁ sabbaṁ uttānatthameva. Khāribhāranti udañcanakamaṇḍaluādikaṁ tāpasaparikkhāraṁ.",
  "atk-s0510a1:780": "207. Punapi attano guṇe pakāsento uppāte supine cāpītiādimāha. Tattha brāhmaṇasippesu nipphattiṁ gatattā nakkhattapāṭhe ca chekattā ‘‘imassa rājakumārassa uppannanakkhattaṁ subhaṁ asubha’’nti uppātalakkhaṇe ca supine ca pavattiṁ pucchitena ‘‘idaṁ supinaṁ subhaṁ, idaṁ asubha’’nti supinanipphattikathane ca sabbesaṁ itthipurisānaṁ hatthapādalakkhaṇakathane ca suṭṭhu sikkhito sakalajambudīpe pavattamānaṁ mantapadaṁ lakkhaṇamantakoṭṭhāsaṁ sabbaṁ ahaṁ tadā mama tāpasakāle dhāremīti sambandho.",
  "atk-s0510a1:781": "208. Attano byākaraṇaṁ buddhaguṇapubbaṅgamaṁ pakāsento anomadassītiādimāha. Tattha na omakanti anomaṁ. Maṁsacakkhudibbacakkhusamantacakkhudhammacakkhubuddhacakkhūhi sabbasattānaṁ passanaṁ dassanaṁ nāma, anomaṁ dassanaṁ yassa bhagavato so bhagavā anomadassī. Bhāgyavantatādīhi kāraṇehi bhagavā lokassa jeṭṭhaseṭṭhattā lokajeṭṭho usabho nisabho āsabhoti tayo gavajeṭṭhakā. Tattha gavasatajeṭṭhako usabho, gavasahassajeṭṭhako nisabho, gavasatasahassajeṭṭhako āsabho, narānaṁ āsabho narāsabho paṭividdhasabbadhammo, sambuddho vivekakāmo ekībhāvaṁ icchanto himavantaṁ himālayapabbataṁ upāgamīti sambandho.",
  "atk-s0510a1:782": "209.Ajjhogāhetvā himavantanti himavantasamīpaṁ ogāhetvā pavisitvāti attho. Sesaṁ uttānatthameva.",
  "atk-s0510a1:783": "210-1.Jalitaṁ jalamānaṁ indīvarapupphaṁ iva, hutāsanaṁ homassa āsanaṁ, ādittaṁ ābhāyutaṁ aggikkhandhaṁ iva, gagane ākāse jotamānaṁ vijju iva, suṭṭhu phullaṁ sālarājaṁ iva, nisinnaṁ lokanāyakaṁ addasanti sambandho.",
  "atk-s0510a1:784": "213. Devānaṁ devo devadevo, taṁ devadevaṁ disvāna tassa lakkhaṇaṁ dvattiṁsamahāpurisalakkhaṇasañjānanakāraṇaṁ. ‘‘Buddho nu kho na vā buddho’’ti upadhārayiṁ vicāresiṁ. Cakkhumaṁ pañcahi cakkhūhi cakkhumantaṁ jinaṁ kena kāraṇena passāmīti sambandho.",
  "atk-s0510a1:785": "214.Caraṇuttame uttamapādatale sahassārāni cakkalakkhaṇāni dissanti, ahaṁ tassa bhagavato tāni lakkhaṇāni disvā tathāgate niṭṭhaṁ gacchiṁ sanniṭṭhānaṁ agamāsi, nissandeho āsinti attho. Sesaṁ uttānatthameva.",
  "atk-s0510a1:786": "218.Sayambhū sayameva bhūtā. Amitodaya amitānaṁ aparimāṇānaṁ guṇānaṁ udaya uṭṭhānaṭṭhāna , idaṁ padadvayaṁ ālapanameva. Imaṁ lokaṁ imaṁ sattalokaṁ saṁ suṭṭhu uddharasi saṁsārato uddharitvā nibbānathalaṁ pāpesīti attho. Te sabbe sattā tava dassanaṁ āgamma āgantvā kaṅkhāsotaṁ vicikicchāmahoghaṁ taranti atikkamantīti sambandho.",
  "atk-s0510a1:787": "219. Bhagavantaṁ thomento tāpaso tuvaṁ satthātiādimāha. Tattha, bhante, sabbaññu tuvaṁ sadevakassa lokassa satthā ācariyo uttamaṭṭhena tvameva ketu ucco, sakalaloke pakāsanaṭṭhena tvameva dhajo, lokattaye uggatattā tvameva yūpo ussāpitathambhasadiso, pāṇinaṁ sabbasattānaṁ tvameva parāyaṇo uttamagamanīyaṭṭhānaṁ tvameva patiṭṭhā patiṭṭhaṭṭhānaṁ lokassa mohandhakāravidhamanato tvameva dīpo telapadīpo viya, dvipaduttamo dvipadānaṁ devabrahmamanussānaṁ uttamo seṭṭhoti sambandho.",
  "atk-s0510a1:788": "220. Puna bhagavantaṁyeva thomento sakkā samudde udakantiādimāha. Tattha caturāsītiyojanasahassagambhīre samudde udakaṁ āḷhakena pametuṁ minituṁ sakkā bhaveyya, bhante, sabbaññu tava ñāṇaṁ ‘‘ettakaṁ pamāṇa’’nti pametave minituṁ na tveva sakkāti attho.",
  "atk-s0510a1:789": "221.Tulamaṇḍale tulapañjare ṭhapetvā pathaviṁ medaniṁ dhāretuṁ sakkā, bhante, sabbaññu tava ñāṇaṁ dhāretuṁ na tu eva sakkāti sambandho.",
  "atk-s0510a1:790": "222. Bhante, sabbaññu ākāso sakalantalikkhaṁ rajjuyā vā aṅgulena vā minituṁ sakkā bhaveyya, tava pana ñāṇaṁ ñāṇākāsaṁ na tu eva pametave minituṁ sakkāti attho.",
  "atk-s0510a1:791": "223.Mahāsamudde udakanti caturāsītiyojanasahassagambhīre sāgare akhilaṁ udakañca, catunahutādhikadviyojanasatasahassabahalaṁ akhilaṁ pathaviñca jahe jaheyya atikkameyya samaṁ kareyya buddhassa ñāṇaṁ upādāya gahetvā tuleyya samaṁ kareyya. Upamāto upamāvasena na yujjare na yojeyyuṁ. Ñāṇameva adhikanti attho.",
  "atk-s0510a1:792": "224.Cakkhuma pañcahi cakkhūhi cakkhumanta, ālapanametaṁ. Saha devehi pavattassa lokassa, bhummatthe sāmivacanaṁ. Sadevake lokasmiṁ antare yesaṁ yattakānaṁ sattānaṁ cittaṁ pavattati. Ete tattakā sacittakā sattā tava ñāṇamhi antojālagatā ñāṇajālasmiṁ anto paviṭṭhāti sambandho, ñāṇajālena sabbasatte passasīti attho.",
  "atk-s0510a1:793": "225. Bhante , sabbaññu sabbadhammajānanaka, tvaṁ yena ñāṇena catumaggasampayuttena sakalaṁ uttamaṁ bodhiṁ nibbānaṁ patto adhigato asi bhavasi, tena ñāṇena paratitthiye aññatitthiye maddasī abhibhavasīti sambandho.",
  "atk-s0510a1:794": "226. Tena tāpasena thomitākāraṁ pakāsentā dhammasaṅgāhakā therā imā gāthā thavitvānāti āhaṁsu. Tattha imā gāthāti ettakāhi gāthāhi thavitvāna thomanaṁ katvāna nāmena suruci nāma tāpaso sesaṭṭhakathāsu (a. ni. aṭṭha. 1.1.189-190; dha. pa. aṭṭha. 1.sāriputtattheravatthu) pana ‘‘saradamāṇavo’’ti āgato. So aṭṭhakathānayato pāṭhoyeva pamāṇaṁ, atha vā sundarā ruci ajjhāsayo nibbānālayo assāti suruci. Sarati gacchati indriyadamanāya pavattatīti sarado, iti dvayampi tasseva nāmaṁ. So surucitāpaso ajinacammaṁ pattharitvāna pathaviyaṁ nisīdi, accāsannādayo cha nisajjadose vajjetvā sarado nisīdīti attho.",
  "atk-s0510a1:795": "227. Tattha nisinno tāpaso tassa bhagavato ñāṇameva thomento cullāsītisahassānītiādimāha . Tattha cullāsītisahassānīti caturāsītisahassāni, girirājā merupabbatarājā, mahaṇṇave sāgare ajjhogāḷho adhiogāḷho paviṭṭho, tāvadeva tattakāni caturāsītisahassāni accuggato atiuggato idāni pavuccatīti sambandho.",
  "atk-s0510a1:796": "228.Tāva accuggato tathā atiuggato neru, so mahāneru āyato uccato ca vitthārato ca evaṁ mahanto nerurājā koṭisatasahassiyo saṅkhāṇubhedena cuṇṇito cuṇṇavicuṇṇaṁ kato asi.",
  "atk-s0510a1:797": "229. Bhante, sabbaññu tava ñāṇaṁ lakkhe ṭhapiyamānamhi ñāṇe sataṁ vā sahassaṁ vā satasahassaṁ vā ekekaṁ binduṁ katvā ṭhapite tadeva mahānerussa cuṇṇaṁ khayaṁ gaccheyya, tava ñāṇaṁ pametave pamāṇaṁ kātuṁ eva na sakkāti sambandho.",
  "atk-s0510a1:798": "230.Sukhumacchikena sukhumacchiddena jālena yo sakalamahāsamudde udakaṁ parikkhipe samantato parikkhaṁ kareyya, evaṁ parikkhite ye keci pāṇā udake jātā sabbe te antojālagatā siyuṁ bhaveyyunti attho.",
  "atk-s0510a1:799": "231. Tamupameyyaṁ dassento tatheva hītiādimāha. Tattha yathā udajā pāṇā antojālagatā honti, tatheva mahāvīra mahābodhiadhigamāya vīriyakara. Ye keci puthu anekā titthiyā micchā titthakarā diṭṭhigahanapakkhandā diṭṭhisaṅkhātagahanaṁ paviṭṭhā parāmāsena sabhāvato parato āmasanalakkhaṇāya diṭṭhiyā mohitā pihitā santi.",
  "atk-s0510a1:800": "232. Tava suddhena nikkilesena ñāṇena anāvaraṇadassinā sabbadhammānaṁ āvaraṇarahitadassanasīlena ete sabbe titthiyā antojālagatā ñāṇajālassanto pavesitā vā tathevāti sambandho. Ñāṇaṁ te nātivattareti tava ñāṇaṁ te titthiyā nātikkamantīti attho.",
  "atk-s0510a1:801": "233. Evaṁ vuttathomanāvasāne bhagavato attano byākaraṇārabbhaṁ dassetuṁ bhagavā tamhi samayetiādimāha. Tattha yasmiṁ samaye tāpaso bhagavantaṁ thomesi, tasmiṁ thomanāya pariyosānakāle saṅkhyātikkantaparivāratāya mahāyaso anomadassī bhagavā kilesamārādīnaṁ jitattā jino. Samādhimhā appitasamādhito vuṭṭhahitvā sakalajambudīpaṁ dibbacakkhunā olokesīti sambandho.",
  "atk-s0510a1:802": "234-5. Tassa anomadassissa bhagavato munino monasaṅkhātena ñāṇena samannāgatassa nisabho nāma sāvako santacittehi vūpasantakilesamānasehi tādīhi iṭṭhāniṭṭhesu akampiyasabhāvattā, tādibhi khīṇāsavehi suddhehi parisuddhakāyakammādiyuttehi chaḷabhiññehi tādīhi aṭṭhahi lokadhammehi akampanasabhāvehi satasahassehi parivuto buddhassa cittaṁ, aññāya jānitvā lokanāyakaṁ upesi, tāvadeva samīpaṁ agamāsīti sambandho.",
  "atk-s0510a1:803": "236. Te tathā āgatā samānā tattha bhagavato samīpe. Antalikkhe ākāse ṭhitā bhagavantaṁ padakkhiṇaṁ akaṁsu. Te sabbe pañjalikā namassamānā ākāsato buddhassa santike otaruṁ orohiṁsūti sambandho.",
  "atk-s0510a1:804": "237. Puna byākaraṇadānassa pubbabhāgakāraṇaṁ pakāsento sitaṁ pātukarītiādimāha. Taṁ sabbaṁ uttānatthameva.",
  "atk-s0510a1:805": "241.Yo maṁ pupphenāti yo tāpaso mayi cittaṁ pasādetvā anekapupphena maṁ pūjesi, ñāṇañca me anu punappunaṁ thavi thomesi, tamahanti taṁ tāpasaṁ ahaṁ kittayissāmi pākaṭaṁ karissāmi, mama bhāsato bhāsantassa vacanaṁ suṇotha savanavisayaṁ karotha manasi karotha.",
  "atk-s0510a1:806": "250.Pacchimebhavasampatteti byākaraṇaṁ dadamāno bhagavā āha. Tattha pacchime pariyosānabhūte bhave sampatte sati. Manussattaṁ manussajātiṁ gamissati, manussaloke uppajjissatīti attho. Rūpasāradhanasāravayasārakulasārabhogasārapuññasārādīhi sārehi sāravantatāya sārī nāma brāhmaṇī kucchinā dhārayissati.",
  "atk-s0510a1:807": "253. Byākaraṇamūlamārabhi aparimeyye ito kappeti. Ettha dvinnaṁ aggasāvakānaṁ ekaṁ asaṅkhyeyyaṁ kappasatasahassañca pāramī pūritā, tathāpi gāthābandhasukhatthaṁ antarakappāni upādāya evaṁ vuttanti daṭṭhabbaṁ.",
  "atk-s0510a1:808": "254. ‘‘Sāriputtoti nāmena, hessati aggasāvako’’ti byākaraṇamadāsi, byākaraṇaṁ datvā taṁ thomento so bhagavā ayaṁ bhāgīrathītiādimāha. Gaṅgā, yamunā, sarabhū, mahī, aciravatīti imāsaṁ pañcannaṁ gaṅgānaṁ antare ayaṁ bhāgīrathī nāma paṭhamamahāgaṅgā himavantā pabhāvitā himavantato āgatā anotattadahato pabhavā, mahodadhiṁ mahāudakakkhandhaṁ appayanti pāpuṇanti, mahāsamuddaṁ mahāsāgaraṁ appeti upagacchati yathā, tathā eva ayaṁ sāriputto sake tīsu visārado attano kule pavattamānesu tīsu vedesu visārado apakkhalitañāṇo patthaṭañāṇo. Paññāya pāramiṁ gantvā attano sāvakañāṇassa pariyosānaṁ gantvā, pāṇine sabbasatte tappayissati santappessati suhittabhāvaṁ karissatīti attho.",
  "atk-s0510a1:809": "257.Himavantamupādāyāti himālayapabbataṁ ādiṁ katvā mahodadhiṁ mahāsamuddaṁ udakabhāraṁ sāgaraṁ pariyosānaṁ katvā etthantare etesaṁ dvinnaṁ pabbatasāgarānaṁ majjhe yaṁ pulinaṁ yattakā vālukarāsi atthi, gaṇanāto gaṇanavasena asaṅkhiyaṁ saṅkhyātikkantaṁ .",
  "atk-s0510a1:810": "258.Tampi sakkā asesenāti taṁ pulinampi nisesena saṅkhātuṁ sakkā sakkuṇeyya bhaveyya, sā gaṇanā yathā hotīti sambandho. Tathā sāriputtassa paññāya anto pariyosānaṁ na tveva bhavissatīti attho.",
  "atk-s0510a1:811": "259.Lakkhe…pe…bhavissatīti lakkhe ñāṇalakkhe ñāṇassa ekasmiṁ kale ṭhapiyamānamhi ṭhapite sati gaṅgāya vālukā khīye parikkhayaṁ gaccheyyāti attho.",
  "atk-s0510a1:812": "260.Mahāsamuddeti caturāsītiyojanasahassagambhīre catumahāsāgare ūmiyo gāvutādibhedā taraṅgarāsayo gaṇanāto asaṅkhiyā saṅkhyāvirahitā yathā honti, tatheva sāriputtassa paññāya anto pariyosānaṁ na hessati na bhavissatīti sambandho.",
  "atk-s0510a1:813": "261. So evaṁ paññavā sāriputto gotamagottattā gotamaṁ sakyakule jeṭṭhakaṁ sakyapuṅgavaṁ sambuddhaṁ ārādhayitvā vattapaṭipattisīlācārādīhi cittārādhanaṁ katvā paññāya sāvakañāṇassa pāramiṁ pariyosānaṁ gantvā tassa bhagavato aggasāvako hessatīti sambandho.",
  "atk-s0510a1:814": "262. So evaṁ aggasāvakaṭṭhānaṁ patto sakyaputtena bhagavatā iṭṭhāniṭṭhesu akampiyasabhāvena pavattitaṁ pākaṭaṁ kataṁ dhammacakkaṁ saddhammaṁ anuvattessati avinassamānaṁ dhāressati. Dhammavuṭṭhiyo dhammadesanāsaṅkhātā vuṭṭhiyo vassento desento pakāsento vivaranto vibhajanto uttānīkaronto pavattissatīti attho.",
  "atk-s0510a1:815": "263. Gotamo sakyapuṅgavo bhagavā etaṁ sabbaṁ abhiññāya visesena ñāṇena jānitvā bhikkhusaṅghe ariyapuggalamajjhe nisīditvā aggaṭṭhāne sakalapaññādiguṇagaṇābhirame uccaṭṭhāne ṭhapessatīti sambandho.",
  "atk-s0510a1:816": "264. Evaṁ so laddhabyākaraṇo somanassappatto pītisomanassavasena udānaṁ udānento aho me sukataṁ kammantiādimāha. Tattha ahoti vimhayatthe nipāto. Anomadassissa bhagavato satthuno garuno sukataṁ suṭṭhu kataṁ saddahitvā kataṁ kammaṁ puññakoṭṭhāsaṁ aho vimhayaṁ acinteyyānubhāvanti attho. Yassa bhagavato ahaṁ kāraṁ puññasambhāraṁ katvā sabbattha sakalaguṇagaṇe pāramiṁ pariyosānaṁ gato paramaṁ koṭiṁ sampatto, so bhagavā aho vimhayoti sambandho.",
  "atk-s0510a1:817": "265.Aparimeyyeti saṅkhyātikkantakālasmiṁ kataṁ kusalakammaṁ, me mayhaṁ idha imasmiṁ pacchimattabhāve phalaṁ vipākaṁ dassesi. Sumutto suṭṭhu vimutto chekena dhanuggahena khitto saravego iva ahaṁ tena puññaphalena kilese jhāpayiṁ jhāpesinti attho.",
  "atk-s0510a1:818": "266. Attano eva vīriyaṁ pakāsento asaṅkhatantiādimāha. Tattha asaṅkhatanti na saṅkhataṁ, paccayehi samāgamma na katanti attho. Taṁ asaṅkhataṁ nibbānaṁ kilesakālussiyābhāvena acalaṁ katasambhārānaṁ patiṭṭhaṭṭhena padaṁ gavesanto pariyesanto sabbe titthiye sakale titthakare diṭṭhuppādake puggale vicinaṁ upaparikkhanto esāhaṁ eso ahaṁ bhave kāmabhavādike bhave saṁsariṁ paribbhaminti sambandho.",
  "atk-s0510a1:819": "267-8. Attano adhippāyaṁ pakāsento yathāpi byādhito posotiādimāha. Tattha byādhitoti byādhinā pīḷito poso puriso osadhaṁ pariyeseyya yathā, tathā ahaṁ asaṅkhataṁ amataṁ padaṁ nibbānaṁ gavesanto abbokiṇṇaṁ avicchinnaṁ nirantaraṁ, pañcasataṁ jātipañcasatesu attabhāvesu isipabbajjaṁ pabbajinti sambandho.",
  "atk-s0510a1:820": "271.Kutitthe sañcariṁ ahanti lāmake titthe gamanamagge ahaṁ sañcariṁ.",
  "atk-s0510a1:821": "272.Sāratthiko poso sāragavesī puriso. Kadaliṁ chetvāna phālayeti kadalikkhandhaṁ chetvā dvedhā phāleyya. Na tattha sāraṁ vindeyyāti phāletvā ca pana tattha kadalikkhandhe sāraṁ na vindeyya na labheyya, so puriso sārena rittako tucchoti sambandho.",
  "atk-s0510a1:822": "273. Yathā kadalikkhandho sārena ritto tuccho, tatheva tathā eva loke titthiyā nānādiṭṭhigatikā bahujjanā asaṅkhatena nibbānena rittā tucchāti sambandho. Seti nipātamattaṁ.",
  "atk-s0510a1:823": "274.Pacchimabhave pariyosānajātiyaṁ brahmabandhu brāhmaṇakule jāto ahaṁ ahosinti attho. Mahābhogaṁ chaḍḍetvānāti mahantaṁ bhogakkhandhaṁ kheḷapiṇḍaṁ iva chaḍḍetvā, anagāriyaṁ kasivāṇijjādikammavirahitaṁ tāpasapabbajjaṁ pabbajiṁ paṭipajjinti attho.",
  "atk-s0510a1:824": "Paṭhamabhāṇavāravaṇṇanā samattā.",
  "atk-s0510a1:825": "275-7.Ajjhāyako…pe… muniṁ mone samāhitanti monaṁ vuccati ñāṇaṁ, tena monena samannāgato muni, tasmiṁ mone sammā āhitaṁ ṭhapitaṁ samāhitaṁ cittanti attho. Āgusaṅkhātaṁ pāpaṁ na karotīti nāgo, assajitthero, taṁ mahānāgaṁ suṭṭhu phullaṁ vikasitapadumaṁ yathā virocamānanti attho.",
  "atk-s0510a1:826": "278-281.Disvā me…pe…pucchituṁ amataṁ padanti uttānatthameva.",
  "atk-s0510a1:827": "282.Vīthintareti vīthiantare anuppattaṁ sampattaṁ upagataṁ taṁ theraṁ upagantvāna samīpaṁ gantvā ahaṁ pucchinti sambandho.",
  "atk-s0510a1:828": "284.Kīdisaṁ te mahāvīrāti sakaladhitipurisasāsane arahantānamantare paṭhamaṁ dhammacakkapavattane, arahattappattamahāvīra, anujātaparivārabahulatāya mahāyasa te tava buddhassa kīdisaṁ sāsanaṁ dhammaṁ dhammadesanāsaṅkhātaṁ sāsananti sambandho. So bhadramukha, me mayhaṁ sādhu bhaddakaṁ sāsanaṁ kathayassu kathehīti attho.",
  "atk-s0510a1:829": "285. Tato kathitākāraṁ dassento so me puṭṭhotiādimāha. Tattha soti assajitthero, me mayā puṭṭho ‘‘sāsanaṁ kīdisa’’nti kathito sabbaṁ kathaṁ kathesi. Sabbaṁ sāsanaṁ satthagambhīratāya gambhīraṁ desanādhammapaṭivedhagambhīratāya gambhīraṁ paramatthasaccavibhāvitādivasena nipuṇaṁ padaṁ nibbānaṁ taṇhāsallassa hantāraṁ vināsakaraṁ sabbassa saṁsāradukkhassa apanudanaṁ khepanakaraṁ dhammanti sambandho.",
  "atk-s0510a1:830": "286. Tena kathitākāraṁ dassento ye dhammātiādimāha. Hetuppabhavā hetuto kāraṇato uppannā jātā bhūtā sañjātā nibbattā abhinibbattā, ye dhammā ye sappaccayā sabhāvadhammā santi saṁvijjanti upalabhantīti sambandho. Tesaṁ dhammānaṁ hetuṁ kāraṇaṁ tathāgato āha kathesi. Tesañca yo nirodhoti tesaṁ hetudhammānaṁ yo nirodho nirujjhanasabhāvo, evaṁvādī mahāsamaṇoti sīlasamādhipaññādiguṇaparivāramahantatāya samitapāpattā viddhaṁsitapāpattā ca mahāsamaṇo bhagavā evaṁvādī hetuvūpasamanādivadanasīlo kathetāti attho.",
  "atk-s0510a1:831": "287. Tato vuttadhammaṁ sutvā attanā paccakkhakatappakāraṁ dassento sohantiādimāha. Taṁ uttānameva.",
  "atk-s0510a1:832": "289.Eseva dhammo yaditāvadevāti sacepi ito uttariṁ natthi, ettakameva idaṁ sotāpattiphalameva pattabbaṁ. Tathā eso eva dhammoti attho. Paccabyatha paṭividdhatha tumhe asokaṁ padaṁ nibbānaṁ. Amhehi nāma idaṁ padaṁ bahukehi kappanahutehi adiṭṭhameva abbhatītaṁ.",
  "atk-s0510a1:833": "290.Yvāhaṁdhammaṁ gavesantoti yo ahaṁ dhammaṁ santipadaṁ gavesanto pariyesanto kutitthe kucchitatitthe ninditabbatitthe sañcariṁ paribbhaminti attho. So me attho anuppattoti so pariyesitabbo attho mayā anuppatto sampatto, idāni pana me mayhaṁ nappamajjituṁ appamādena bhavituṁ kāloti attho.",
  "atk-s0510a1:834": "291. Ahaṁ assajinā therena tosito katasomanasso, acalaṁ niccalaṁ nibbānapadaṁ, patvāna pāpuṇitvā sahāyakaṁ kolitamāṇavaṁ gavesanto pariyesanto assamapadaṁ agamāsinti attho.",
  "atk-s0510a1:835": "292.Dūratova mamaṁ disvāti assamapadato dūratova āgacchantaṁ mamaṁ disvā susikkhito me mama sahāyo ṭhānanisajjādiiriyāpathehi sampanno samaṅgībhūto idaṁ upari vuccamānavacanaṁ abravi kathesīti attho.",
  "atk-s0510a1:836": "293. Bho sahāya, pasannamukhanettāsi pasannehi sobhanehi daddallamānehi mukhanettehi samannāgato asi. Munibhāvo iva te dissati paññāyati. Itthambhūto tvaṁ amatādhigato amataṁ nibbānaṁ adhigato asi, kacci accutaṁ nibbānapadaṁ adhigato adhigacchīti pucchāmīti attho.",
  "atk-s0510a1:837": "294.Subhānurūpoāyāsīti subhassa pasannavaṇṇassa anurūpo hutvā āyāsi āgacchasi. Āneñjakārito viyāti tomarādīhi kārito āneñjo hatthī viya dantova tīhi māsehi susikkhito iva bāhitapāpattā, brāhmaṇa dantadamatho sikkhitasikkho nibbānapade upasanto asīti pucchi.",
  "atk-s0510a1:838": "295. Tena puṭṭho amataṁ mayātiādimāha. Taṁ uttānatthameva.",
  "atk-s0510a1:839": "299.Apariyositasaṅkappoti ‘‘anāgate ekassa buddhassa aggasāvako bhaveyya’’nti patthitapatthanāya koṭiṁ appattasaṅkappoti attho. Kutitthe agantabbamagge ahaṁ sañcariṁ paribbhamiṁ. Bhante gotama, lokajeṭṭha tava dassanaṁ āgamma patvā, mama saṅkappo mayhaṁ patthanā pūrito arahattamaggādhigamena sāvakapāramīñāṇassa pāpuṇanena paripuṇṇoti adhippāyo.",
  "atk-s0510a1:840": "300.Pathaviyaṁpatiṭṭhāyāti pathaviyaṁ nibbattā samaye hemantakāle pupphanti vikasanti, dibbagandhā sugandhā suṭṭhu pavanti pavāyanti, sabbapāṇinaṁ sabbe devamanusse tosenti somanassayutte karonti yathā.",
  "atk-s0510a1:841": "301.Tathevāhaṁ mahāvīrāti mahāvīriyavantasakyakulapasutamahāparivāra te tava sāsane patiṭṭhāya ahaṁ patiṭṭhahitvā pupphituṁ arahattamaggañāṇena vikasituṁ samayaṁ kālaṁ esāmi gavesāmi tathevāti sambandho.",
  "atk-s0510a1:842": "302.Vimuttipupphanti sabbakilesehi vimuccanato vimocanato vā vimutti arahattaphalavimuttisaṅkhātaṁ pupphaṁ esanto gavesento, tañca kho bhavasaṁsāramocanaṁ kāmabhavādibhavesu saṁsaraṇaṁ gamanaṁ bhavasaṁsāraṁ, tato mocanaṁ bhavasaṁsāramocanaṁ. Vimuttipupphalābhenāti vimuccanaṁ vimuccanti vā katasambhārā etāyāti vimutti, aggaphalaṁ. Pupphanti vikasanti veneyyā etenāti pupphaṁ. Vimutti eva pupphaṁ vimuttipupphaṁ. Labhanaṁ lābho, vimuttipupphassa lābho vimuttipupphalābho. Tena vimuttipupphalābhena adhigamanena sabbapāṇinaṁ sabbasatte tosemi somanassaṁ pāpemīti attho.",
  "atk-s0510a1:843": "303.‘‘Yāvatābuddhakhettamhī’’tiādīsu cakkhuma pañcahi cakkhūhi cakkhumanta yattake ṭhāne ratanasuttādīnaṁ parittānaṁ āṇā ānubhāvo pavattati, tattake satasahassakoṭicakkavāḷasaṅkhāte buddhakhette ṭhapetvāna mahāmuniṁ sammāsambuddhaṁ vajjetvā avasesesu sattesu añño koci tava puttassa tuyhaṁ puttena mayā paññāya sadiso samo natthīti sambandho. Sesaṁ uttānameva.",
  "atk-s0510a1:844": "308.Paṭipannāti catumaggasamaṅgino ca phalaṭṭhā arahattaphale ṭhitā ca sekhā phalasamaṅgino heṭṭhimehi tīhi phalehi samannāgatā ca ete aṭṭha ariyabhikkhū, uttamatthaṁ nibbānaṁ āsīsakā gavesakā, taṁ paññavantaṁ parivārenti sadā sabbakālaṁ sevanti bhajanti payirupāsantīti attho.",
  "atk-s0510a1:845": "310. Kāyavedanācittadhammānupassanāsaṅkhātānaṁ catunnaṁ satipaṭṭhānānaṁ kusalā chekā satisambojjhaṅgādīnaṁ sattannaṁ sambojjhaṅgānaṁ bhāvanāyavaḍḍhanāya ratā allīnā.",
  "atk-s0510a1:846": "314",
  "atk-s0510a1:847": ".Uḷurājāva tārakarājā iva ca sobhasi.",
  "atk-s0510a1:848": "315. Rukkhapabbataratanasattādayo dhāretīti dharaṇī, dharaṇiyaṁ ruhā sañjātā vaḍḍhitā cāti dharaṇīruhā rukkhā. Pathaviyaṁ patiṭṭhāya ruhanti vaḍḍhanti vuddhiṁ virūḷhiṁ āpajjanti. Vepullataṁ vipulabhāvaṁ paripūrabhāvaṁ pāpuṇanti, te rukkhā kamena phalaṁ dassayanti phaladhārino honti.",
  "atk-s0510a1:849": "317-9. Punapi bhagavantameva thomento sindhu sarassatītiādimāha. Tattha sindhuvādi nāma gaṅgā ca sarassatī nāma gaṅgā ca nandiyagaṅgā ca candabhāgāgaṅgā ca gaṅgā nāma gaṅgā ca yamunā nāma gaṅgā ca sarabhū nāma gaṅgā ca mahī nāma gaṅgā ca. Sandamānānaṁ gacchantīnaṁ etāsaṁ gaṅgānaṁ sāgarova samuddo eva sampaṭicchati paṭiggaṇhāti dhāreti. Tadā etā sabbagaṅgā purimaṁ nāmaṁ sindhuvādigaṅgātyādikaṁ purimaṁ nāmapaññattivohāraṁ jahanti chaḍḍenti sāgaroteva sāgaro iti eva ñāyati pākaṭā bhavati yathā. Tatheva tathā eva imecatubbaṇṇā khattiyabrāhmaṇavessasuddasaṅkhātā cattāro kulā tavantike tava antike samīpe pabbajitvā pattakāsāyacīvaradhārino paricarantā purimaṁ nāmaṁ khattiyādināmadheyyaṁ paññattivohāraṁ jahanti cajanti, buddhaputtāti buddhassa orasāti ñāyare pākaṭā bhaveyyuṁ.",
  "atk-s0510a1:850": "320-4.Cando candamaṇḍalo abbhā mahikā rajo dhumo rāhūti pañcahi upakkilesehi virahitattā vimalo vigatamalo nimmalo, ākāsadhātuyā ākāsagabbhe gacchaṁ gacchanto, sabbe tārakasamūhe ābhāya maddamāno loke atirocati daddallati yathā. Tatheva tathā eva tvaṁ…pe….",
  "atk-s0510a1:851": "325-7.Udake jātā udake saṁvaḍḍhā kumudā mandālakā ca bahū saṅkhātikkantā, toyena udakena kaddamakalalena ca upalimpanti allīyanti yathā, tatheva bahukā sattā aparimāṇā sattā loke jātā saṁvaḍḍhā rāgena ca dosena ca aṭṭitā bandhitā virūhare viruhanti. Kaddame kumudaṁ yathā viruhati sañjāyati. Kesarīti padumaṁ.",
  "atk-s0510a1:852": "329-30.Rammake māseti kattikamāse ‘‘komudiyā cātumāsiniyā’’ti vuttattā. Vārijā padumapupphādayo bahū pupphā pupphanti vikasanti, taṁ māsaṁ taṁ kattikamāsaṁ nātivattanti vārijāti sambandho. Samayo pupphanāya soti so kattikamāso pupphanāya vikasanāya samayo kāloti attho. Yathā pupphanti tatheva tvaṁ, sakyaputta, pupphito vikasito asi. Pupphito te vimuttiyāti te tuyhaṁ sissā katasambhārā bhikkhū vimuttiyā arahattaphalañāṇena pupphito vikasito. Yathā vārijaṁ padumaṁ pupphanasamayaṁ nātikkamati, tathā te sāsanaṁ ovādānusāsaniṁ nātivattanti nātikkamantīti attho.",
  "atk-s0510a1:853": "333-4.Yathāpi selo himavāti himavā nāma selamayapabbato. Sabbapāṇinaṁ sabbesaṁ byādhitānaṁ sattānaṁ osadho osadhavanto sabbanāgānaṁ sabbaasurānaṁ sabbadevānañca ālayo agārabhūto yathā, tatheva tvaṁ, mahāvīra, sabbapāṇinaṁ jarābyādhimaraṇādīhi pamocanato osadho viya. Yathā so himavā nāgādīnaṁ ālayo, tathā tevijjāya ca chaḷabhiññāya ca iddhiyā ca pāramiṁ pariyosānaṁ gatā pattā tuvaṁ nissāya vasantīti sambandho. Heṭṭhā vā upari vā upamāupameyyavasena gāthānaṁ sambandhanayā suviññeyyāva.",
  "atk-s0510a1:854": "342.Āsayānusayaṁ ñatvāti ettha āsayoti ajjhāsayo cariyā, anusayoti thāmagatakileso. ‘‘Ayaṁ rāgacarito, ayaṁ dosacarito, ayaṁ mohacarito’’tiādinā āsayañca anusayaṁ kilesapavattiñca jānitvāti attho. Indriyānaṁ balābalanti saddhindriyādīnaṁ pañcannaṁ indriyānaṁ tikkhindriyo mudindriyo svākāro dvākāro suviññāpayo duviññāpayoti evaṁ balābalaṁ jānitvā. Bhabbābhabbe viditvānāti ‘‘mayā desitaṁ dhammaṁ paṭivijjhituṁ ayaṁ puggalo bhabbo samattho, ayaṁ puggalo abhabbo’’ti viditvā paccakkhaṁ katvā, bhante, sabbaññu tvaṁ cātuddīpikamahāmegho viya dhammadesanāsīhanādena abhītanādena gajjasi sakalaṁ cakkavāḷaṁ ekaninnādaṁ karosi.",
  "atk-s0510a1:855": "343-4.Cakkavāḷapariyantāti samantā cakkavāḷagabbhaṁ pūretvā parisā nisinnā bhaveyya. Te evaṁ nisinnā nānādiṭṭhī anekadassanagāhino vivadamānā dveḷhakajātā vivadanti, taṁ tesaṁ vimaticchedanāya dubuddhichindanatthāya sabbesaṁ sattānaṁ cittamaññāya cittācāraṁ ñatvā opammakusalo upamāupameyyesu dakkho tvaṁ, muni, ekaṁ pañhaṁ kathentova ekeneva pañhakathanena sakalacakkavāḷagabbhe nisinnānaṁ pāṇīnaṁ vimatiṁ saṁsayaṁ chindasi nikkaṅkhaṁ karotīti attho.",
  "atk-s0510a1:856": "345.Upadisasadisehevāti ettha udakassa upari dissanti pākaṭā hontīti upadisā, sevālā. Upadisehi sadisā upadisasadisā, manussā. Yathā hi upadisā sevālā udakaṁ adissamānaṁ katvā tassupari pattharitvā ṭhitā honti, tathā vasudhā pathavī tehi upadisasadisehi eva manussehi nirantaraṁ pattharitvā ṭhitehi pūritā bhaveyya. Te sabbeva pathaviṁ pūretvā ṭhitā manussā pañjalikā sirasi añjaliṁ paggahitā kittayuṁ lokanāyakaṁ lokanāyakassa buddhassa guṇaṁ katheyyuṁ.",
  "atk-s0510a1:857": "346.Te sabbe devamanussā kappaṁ vā sakalaṁ kappaṁ kittayantā guṇaṁ kathentāpi nānāvaṇṇehi nānappakārehi guṇehi kittayuṁ. Tathāpi te sabbe parimetuṁ guṇapamāṇaṁ kathetuṁ na pappeyyuṁ na sampāpuṇeyyuṁ na sakkuṇeyyuṁ. Appameyyo tathāgato sammāsambuddho aparimeyyo guṇātireko. Etena guṇamahantataṁ dīpeti.",
  "atk-s0510a1:858": "347.Sakena thāmena attano balena heṭṭhā upamāupameyyavasena jino jitakileso buddho mayā kittito thomito yathā ahosi, evameva sabbe devamanussā kappakoṭīpi kappakoṭisatepi kittentā pakittayuṁ katheyyunti attho.",
  "atk-s0510a1:859": "348. Punapi guṇānaṁ appamāṇataṁ dīpetuṁ sace hi koci devo vātiādimāha. Pūritaṁ parikaḍḍheyyāti mahāsamudde pūritaudakaṁ samantato ākaḍḍheyya. So puggalo vighātaṁ dukkhameva labheyya pāpuṇeyyāti attho.",
  "atk-s0510a1:860": "350.Vattemi jinasāsananti jinena bhāsitaṁ sakalaṁ piṭakattayaṁ vattemi pavattemi rakkhāmīti attho. Dhammasenāpatīti dhammena paññāya bhagavato catuparisasaṅkhātāya parisāya pati padhānoti dhammasenāpati. Sakyaputtassa bhagavato sāsane ajja imasmiṁ vattamānakāle cakkavattirañño jeṭṭhaputto viya sakalaṁ buddhasāsanaṁ pālemīti attho.",
  "atk-s0510a1:861": "352-3. Attano saṁsāraparibbhamaṁ dassento yo koci manujo bhārantiādimāha. Yo koci manujo mānuso bhāraṁ sīsabhāraṁ matthake sīse ṭhapetvā dhāreyya vaheyya, sadā sabbakālaṁ so manujo tena bhārena dukkhito pīḷito atibhūto assa bhaveyya. Bhāro bharitabhāro bharito atīva bhārito. Tathā tena pakārena ahaṁ rāgaggidosaggimohaggisaṅkhātehi tīhi aggīhi ḍayhamāno, giriṁ uddharito yathā mahāmerupabbataṁ uddharitvā ukkhipitvā sīse ṭhapito bhavabhārena bhavasaṁsāruppattibhārena, bharito dukkhito bhavesu saṁsariṁ paribbhaminti sambandho.",
  "atk-s0510a1:862": "354.Oropitoca me bhāroti idāni pabbajitakālato paṭṭhāya so bhavabhāro mayā oropito nikkhitto. Bhavā ugghāṭitā mayāti sabbe nava bhavā mayā viddhaṁsitā. Sakyaputtassa bhagavato sāsane yaṁ karaṇīyaṁ kattabbaṁ maggapaṭipāṭiyā kilesaviddhaṁsanakammaṁ atthi, taṁ sabbaṁ mayā katanti attho.",
  "atk-s0510a1:863": "355. Puna attano visesaṁ dassento yāvatā buddhakhettamhītiādimāha. Tattha yāvatā yattake dasasahassacakkavāḷasaṅkhāte buddhakhette sakyapuṅgavaṁ sakyakulajeṭṭhakaṁ bhagavantaṁ ṭhapetvā avasesasattesu kocipi paññāya me mayā samo natthīti dīpeti. Tenāha – ‘‘ahaṁ aggomhi paññāya, sadiso me na vijjatī’’ti.",
  "atk-s0510a1:864": "356. Puna attano ānubhāvaṁ pakāsento samādhimhītyādimāha. Taṁ suviññeyyameva.",
  "atk-s0510a1:865": "360.Jhānavimokkhānakhippapaṭilābhīti paṭhamajjhānādīnaṁ jhānānaṁ lokato vimuccanato ‘‘vimokkha’’nti saṅkhaṁ gatānaṁ aṭṭhannaṁ lokuttaravimokkhānañca khippalābhī sīghaṁ pāpuṇātīti attho.",
  "atk-s0510a1:866": "362. Evaṁ mahānubhāvassāpi attano sabrahmacārīsu gāravabahumānataṁ pakāsento uddhatavisovātiādimāha. Tattha uddhataviso uppāṭitaghoraviso sappo iva chinnavisāṇova chinditasiṅgo usabho iva ahaṁ idāni nikkhittamānadappova chaḍḍitagottamadādimānadappova gaṇaṁ saṅghassa santikaṁ garugāravena ādarabahumānena upemi upagacchāmi.",
  "atk-s0510a1:867": "363. Idāni attano paññāya mahattataṁ pakāsento yadirūpinītiādimāha. Evarūpā me mahatī paññā arūpinī samānā yadi rūpinī bhaveyya, tadā me mama paññā vasupatīnaṁ pathavissarānaṁ rājūnaṁ sameyya samā bhaveyyāti adhippāyo. Evaṁ attano paññāya mahattabhāvaṁ dassetvā tato pubbenivāsānussatiñāṇena pubbe kammaṁ saritvā anomadassissātiādimāha. Tattha anomadassissa bhagavato mayā katāya ñāṇathomanāya phalaṁ etaṁ mama paññāmahattanti attho.",
  "atk-s0510a1:868": "364.Pavattitaṁdhammacakkanti ettha cakka-saddo panāyaṁ ‘‘catucakkayāna’’ntiādīsu vāhane vattati. ‘‘Pavattite ca pana bhagavatā dhammacakke’’tiādīsu (mahāva. 17; saṁ. ni. 5.1081) desanāyaṁ. ‘‘Cakkaṁ vattaya sabbapāṇina’’ntiādīsu (jā. 1.7.149) dānamayapuññakiriyāyaṁ. ‘‘Cakkaṁ vatteti ahoratta’’ntiādīsu iriyāpathe. ‘‘Icchāhatassa posassa, cakkaṁ bhamati matthake’’tiādīsu (jā. 1.1.104; 1.5.103) khuracakke ‘‘rājā cakkavattī cakkānubhāvena vattanako’’tiādīsu (itivu. 22; dī. ni. 1.258) ratanacakke. Idha panāyaṁ desanāyaṁ. Tādinā tādiguṇasamannāgatena sakyaputtena gotamasambuddhena pavattitaṁ desitaṁ piṭakattayasaṅkhātaṁ dhammacakkaṁ ahaṁ sammā aviparītena anuvattemi anugantvā vattemi, desemi desanaṁ karomi. Idaṁ anuvattanaṁ desitassa anugantvā pacchā desanaṁ purimabuddhānaṁ katāya ñāṇathomanāya phalanti sambandho.",
  "atk-s0510a1:869": "365. Tato sappurisūpanissayayonisomanasikārādipuññaphalaṁ dassento mā me kadāci pāpicchotiādimāha. Tattha pāpiccho lāmakāya icchāya samannāgato pāpacārī puggalo ca ṭhānanisajjādīsu vattapaṭivattakaraṇe kusīto ca jhānasamādhimaggabhāvanādīsu hīnavīriyo ca ganthadhuravipassanādhuravirahitattā appassuto ca ācariyupajjhāyādīsu ācāravirahitattā anācāro ca puggalo kadāci kāle katthaci ṭhāne me mayā saha sameto samāgato mā ahu mā bhavatūti sambandho.",
  "atk-s0510a1:870": "366.Bahussutoti pariyattipaṭivedhavasena duvidho bahussuto ca puggalo. Medhāvīti medhāya paññāya samannāgato ca. Sīlesu susamāhitoti catupārisuddhisīlamaggasampayuttasīlaaṭṭhaṅguposathasīlādīsu suṭṭhu āhito ṭhapitacitto ca. Cetosamathānuyuttoti cittassa ekībhāvamanuyutto ca puggalo. Api muddhani tiṭṭhatu evarūpo puggalo mayhaṁ muddhani sirasi api tiṭṭhatūti attho.",
  "atk-s0510a1:871": "367. Attano laddhaphalānisaṁsaṁ vatvā tatthaññe niyojento taṁ vo vadāmi bhaddantetiādimāha. Taṁ suviññeyyameva.",
  "atk-s0510a1:872": "368-9.Yamahanti yaṁ assajittheraṁ ahaṁ paṭhamaṁ ādimhi disvā sotāpattimaggapaṭilābhena sakkāyadiṭṭhādīnaṁ kilesānaṁ pahīnattā vimalo malarahito ahuṁ ahosi, so assajitthero me mayhaṁ ācariyo lokuttaradhammasikkhāpako ahuṁ. Ahaṁ tassa savanāya anusāsanena ajja dhammasenāpati ahuṁ. Sabbattha sabbesu guṇesu pāramiṁ patto pariyosānaṁ patto anāsavo nikkileso viharāmi.",
  "atk-s0510a1:873": "370. Attano ācariye sagāravaṁ dassento yo me ācariyotiādimāha. Yo assaji nāma thero satthu sāvako me mayhaṁ ācariyo āsi ahosi, so thero yassaṁ disāyaṁ yasmiṁ disābhāge vasati, ahaṁ taṁ disābhāgaṁ ussīsamhi sīsuparibhāge karomīti sambandho.",
  "atk-s0510a1:874": "371. Tato attano ṭhānantarappattabhāvaṁ dassento mama kammantiādimāha. Gotamo bhagavā sakyapuṅgavo sakyakulaketu sabbaññutaññāṇena mama pubbe katakammaṁ saritvāna ñatvā bhikkhusaṅghamajjhe nisinno aggaṭṭhāne aggasāvakaṭṭhāne maṁ ṭhapesīti sambandho.",
  "atk-s0510a1:875": "374. Atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidāti imā catasso paṭisambhidā ca, tāsaṁ bhedo paṭisambhidāmagge (paṭi. ma. 1.76; vibha. 718) vuttoyeva. Catumaggacatuphalavasena vā rūpārūpajhānavasena vā aṭṭha vimokkhā saṁsāravimuccanadhammā ca iddhividhādayo cha abhiññāyo ca sacchikatā paccakkhaṁ katā. Kataṁ buddhassa sāsananti buddhassa anusiṭṭhi ovādasaṅkhātaṁ sāsanaṁ kataṁ arahattamaggañāṇena nipphāditanti attho.",
  "atk-s0510a1:876": "Itthaṁ sudanti ettha itthanti nidassanatthe nipāto, iminā pakārenāti attho. Tena sakalasāriputtāpadānaṁ nidasseti. Sudanti padapūraṇe nipāto. Āyasmāti garugāravādhivacanaṁ. Sāriputtoti mātu nāmavasena katanāmadheyyo thero. Imā gāthāyoti imā sakalā sāriputtattherāpadānagāthāyo abhāsi kathesi. Itisaddo parisamāpanatthe nipāto, sakalaṁ sāriputtāpadānaṁ niṭṭhitanti attho.",
  "atk-s0510a1:877": "Sāriputtattheraapadānavaṇṇanā samattā.",
  "atk-s0510a1:878": "3-2. Mahāmoggallānattheraapadānavaṇṇanā",
  "atk-s0510a1:879": "Anomadassībhagavātyādikaṁ āyasmato moggallānattherassa apadānaṁ. Ayañca thero purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāletiādi sāriputtattherassa dhammasenāpatino vatthumhi vuttameva. Thero hi pabbajitadivasato paṭṭhāya sattame divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe okkamante satthārā ‘‘moggallāna, mā tuccho tava vāyāmo’’tiādinā saṁvejito thinamiddhaṁ vinodetvā bhagavatā vuccamānaṁ dhātukammaṭṭhānaṁ suṇanto eva vipassanāpaṭipāṭiyā uparimaggattayaṁ adhigantvā aggaphalakkhaṇe sāvakañāṇassa matthakaṁ pāpuṇi.",
  "atk-s0510a1:880": "375. Evaṁ dutiyasāvakabhāvaṁ patvā āyasmā mahāmoggallānatthero attano pubbakammaṁ saritvā somanassavasena pubbacariyaṁ apadānaṁ pakāsento anomadassī bhagavātiādimāha. Tattha na omaṁ alāmakaṁ dassanaṁ passanaṁ assāti anomadassī. Tassa hi dvattiṁsamahāpurisalakkhaṇapaṭimaṇḍitasarīrattā sakalaṁ divasaṁ sakalaṁ māsaṁ sakalaṁ saṁvaccharaṁ saṁvaccharasatasahassampi passantānaṁ devamanussānaṁ atittikaraṁ dassananti, anomaṁ alāmakaṁ nibbānaṁ dassanasīloti vā ‘‘anomadassī’’ti laddhanāmo bhāgyavantatādīhi kāraṇehi bhagavā. Lokajeṭṭhoti sakalasattalokassa jeṭṭho padhāno. Āsabhasadisattā āsabho, narānaṁ āsabho narāsabho. So lokajeṭṭho narāsabho anomadassī bhagavā devasaṅghapurakkhato devasamūhehi parivārito. Himavantamhi vihāsīti sambandho.",
  "atk-s0510a1:881": "376. Yadā dutiyasāvakabhāvāya dutiyavāre patthanaṁ akāsi, tadā nāmena varuṇo nāma ahaṁ nāgarājā hutvā nibbatto ahosinti attho. Tena vuttaṁ – ‘‘varuṇo nāma nāmena, nāgarājā ahaṁ tadā’’ti. Kāmarūpīti yadicchitakāmanimmānasīlo. Vikubbāmīti vividhaṁ iddhivikubbanaṁ karomi. Mahodadhinivāsahanti mañjerikā nāgā, bhūmigatā nāgā, pabbataṭṭhā nāgā, gaṅgāvaheyyā nāgā, sāmuddikā nāgāti imesaṁ nāgānaṁ antare sāmuddikanāgo ahaṁ mahodadhimhi samudde nivāsiṁ, vāsaṁ kappesinti attho.",
  "atk-s0510a1:882": "377.Saṅgaṇiyaṁ gaṇaṁ hitvāti niccaparivārabhūtaṁ sakaparivāraṁ nāgasamūhaṁ hitvā vinā hutvā . Tūriyaṁ paṭṭhapesahanti ahaṁ tūriyaṁ paṭṭhapesiṁ, vajjāpesinti attho. Sambuddhaṁ parivāretvāti anomadassisambuddhaṁ samantato sevamānā accharā nāgamāṇavikā vādesuṁ dibbavādehi gītā vākyādīhi vādesuṁ laddhānurūpato vajjesuṁ tadāti attho.",
  "atk-s0510a1:883": "378.Vajjamānesu tūresūti manussanāgatūriyesu pañcaṅgikesu vajjamānesu . Devā tūrāni vajjayunti cātumahārājikā devā dibbatūriyāni vajjiṁsu vādesunti attho. Ubhinnaṁ saddaṁ sutvānāti ubhinnaṁ devamanussānaṁ bherisaddaṁ sutvā. Tilokagarusamānopi buddho sampabujjhatha jānāti suṇātīti attho.",
  "atk-s0510a1:884": "379.Nimantetvāna sambuddhanti sasāvakasaṅghaṁ sambuddhaṁ svātanāya nimantetvā parivāretvā. Sakabhavananti attano nāgabhavanaṁ upāgamiṁ. Gantvā ca āsanaṁ paññapetvānāti rattiṭṭhānadivāṭṭhānakuṭimaṇḍapasayananisīdanaṭṭhānāni paññāpetvā sajjetvāti attho. Kālamārocayiṁ ahanti evaṁ katapubbavidhāno ahaṁ ‘‘kālo, bhante, niṭṭhitaṁ bhatta’’nti kālaṁ ārocayiṁ viññāpesiṁ.",
  "atk-s0510a1:885": "380.Khīṇāsavasahassehīti tadā so bhagavā arahantasahassehi parivuto lokanāyako sabbā disā obhāsento me bhavanaṁ upāgami sampattoti attho.",
  "atk-s0510a1:886": "381. Attano bhavanaṁ paviṭṭhaṁ bhagavantaṁ bhojanākāraṁ dassento upaviṭṭhaṁ mahāvīrantiādimāha. Taṁ suviññeyyameva.",
  "atk-s0510a1:887": "386.Okkākakulasambhavoti okkākarañño paramparāgatarājakule uppanno sakalajambudīpe pākaṭarājakule uppanno vā gottena gottavasena gotamo nāma satthā manussaloke bhavissati.",
  "atk-s0510a1:888": "388.So pacchā pabbajitvānāti so nāgarājā pacchā pacchimabhave kusalamūlena puññasambhārena codito uyyojito sāsane pabbajitvā gotamassa bhagavato dutiyo aggasāvako hessatīti byākaraṇamakāsi.",
  "atk-s0510a1:889": "389.Āraddhavīriyoti ṭhānanisajjādīsu iriyāpathesu vīriyavā. Pahitattoti nibbāne pesitacitto . Iddhiyā pāramiṁ gatoti ‘‘etadaggaṁ, bhikkhave, mama sāvakānaṁ bhikkhūnaṁ iddhimantānaṁ yadidaṁ mahāmoggallāno’’ti (a. ni. 1.180, 190) adhiṭṭhāniddhivikubbaniddhikammavipākajiddhiādīsu pāramiṁ pariyosānaṁ gato patto. Sabbāsaveti ā samantato savanato pavattanato ‘‘āsavā’’ti laddhanāme kāmabhavadiṭṭhiavijjādhamme sabbe pariññāya samantato aññāya jānitvā pajahitvā anāsavo nikkileso. Nibbāyissatīti kilesakhandhaparinibbānena nibbāyissatīti sambandho.",
  "atk-s0510a1:890": "390. Evaṁ thero attano puññavasena laddhabyākaraṇaṁ vatvā puna pāpacariyaṁ pakāsento pāpamittopanissāyātiādimāha. Tattha pāpamitte pāpake lāmake mitte upanissāya nissaye katvā tehi saṁsaggo hutvāti attho.",
  "atk-s0510a1:891": "Tatrāyamanupubbī kathā – ekasmiṁ samaye titthiyā sannipatitvā mantesuṁ – ‘‘jānāthāvuso, kena kāraṇena samaṇassa gotamassa lābhasakkāro mahā hutvā nibbatto’’ti? ‘‘Na jānāma’’. ‘‘Tumhe pana na jānāthā’’ti? ‘‘Āma, jānāma’’ – moggallānaṁ nāma ekaṁ bhikkhuṁ nissāya uppanno . So hi devalokaṁ gantvā devatāhi katakammaṁ pucchitvā āgantvā manussānaṁ kathesi – ‘‘idaṁ nāma katvā evarūpaṁ sampattiṁ labhantī’’ti. Niraye nibbattānampi kammaṁ pucchitvā āgantvā manussānaṁ kathesi – ‘‘idaṁ nāma katvā evarūpaṁ dukkhaṁ anubhavantī’’ti. Manussā tassa kathaṁ sutvā mahantaṁ lābhasakkāraṁ abhiharanti. Sace taṁ māretuṁ sakkhissāma, so lābhasakkāro amhākaṁ nibbattissati, attheso upāyoti sabbe ekacchandā hutvā ‘‘yaṁkiñci katvā taṁ māressāmā’’ti attano upaṭṭhāke samādapetvā kahāpaṇasahassaṁ labhitvā purisaghātake core pakkosāpetvā ‘‘mahāmoggallānatthero nāma samaṇassa gotamassa sāvako kāḷasilāyaṁ vasati, tumhe tattha gantvā taṁ mārethā’’ti tesaṁ taṁ sahassaṁ adaṁsu. Corā dhanalābhena sampaṭicchitvā ‘‘theraṁ māressāmā’’ti gantvā tassa vasanaṭṭhānaṁ parivāresuṁ. Thero tehi parikkhittabhāvaṁ ñatvā kuñcikacchiddena nikkhamitvā pakkāmi. Corā taṁ divasaṁ theraṁ adisvā punekadivasaṁ tassa vasanaṭṭhānaṁ parikkhipiṁsu. Thero ñatvā kaṇṇikāmaṇḍalaṁ bhinditvā ākāsaṁ pakkhandi. Evaṁ te paṭhamamāsepi, majjhimamāsepi theraṁ gahetuṁ nāsakkhiṁsu. Pacchimamāse pana sampatte thero attanā katakammassa ākaḍḍhanabhāvaṁ ñatvā na apagacchi. Corā taṁ paharantā taṇḍulakamattāni aṭṭhīni karontā bhindiṁsu. Atha naṁ ‘‘mato’’ti saññāya ekasmiṁ gumbapiṭṭhe khipitvā pakkamiṁsu.",
  "atk-s0510a1:892": "Thero , ‘‘satthāraṁ passitvā vanditvāva parinibbāyissāmī’’ti attabhāvaṁ jhānaveṭhanena veṭhetvā ākāsena satthu santikaṁ gantvā satthāraṁ vanditvā ‘‘bhante, parinibbāyissāmī’’ti āha. ‘‘Parinibbāyissasi, moggallānā’’ti? ‘‘Āma, bhante’’ti. ‘‘Kattha gantvā parinibbāyissasī’’ti? ‘‘Kāḷasilāpadesaṁ, bhante’’ti. ‘‘Tena hi, moggallāna, mayhaṁ dhammaṁ kathetvā yāhi. Tādisassa hi me sāvakassa na dāni dassanaṁ atthī’’ti. So ‘‘evaṁ karissāmi, bhante’’ti satthāraṁ vanditvā ākāsaṁ uppatitvā sāriputtatthero viya parinibbānadivase nānappakārā iddhiyo katvā dhammaṁ kathetvā satthāraṁ vanditvā kāḷasilāpadesaṁ gantvā parinibbāyi. ‘‘Theraṁ kira corā māresu’’nti ayaṁ kathā sakalajambudīpe patthari.",
  "atk-s0510a1:893": "Rājā ajātasattu core pariyesanatthāya carapurise payojesi. Tesu coresu surāpāne suraṁ pivantesu maddesu eko ekassa piṭṭhiṁ paharitvā pātesi. So taṁ santajjento ‘‘ambho dubbinīta tvaṁ, kasmā me piṭṭhiṁ paharitvā pātesi, kiṁ pana, are duṭṭhacora, tayā mahāmoggallānatthero paṭhamaṁ pahato’’ti āha. ‘‘Kiṁ pana tvaṁ mayā paṭhamaṁ pahatabhāvaṁ na jānāsī’’ti? Evaṁ etesaṁ ‘‘mayā pahato, mayā pahato’’ti vadantānaṁ sutvā te carapurisā sabbe te core gahetvā rañño ārocesuṁ. Rājā te core pakkosāpetvā pucchi – ‘‘tumhehi thero mārito’’ti? ‘‘Āma, devā’’ti. ‘‘Kehi tumhe uyyojitā’’ti? ‘‘Naggasamaṇehi, devā’’ti. Rājā pañcasate naggasamaṇe gāhāpetvā pañcasatehi corehi saddhiṁ rājaṅgaṇe nābhipamāṇesu āvāṭesu nikhaṇāpetvā palālehi paṭicchādetvā aggiṁ dāpesi. Atha nesaṁ jhāmabhāvaṁ jānitvā ayanaṅgalehi kasāpetvā sabbe khaṇḍākhaṇḍaṁ kārāpesi. Tadā bhikkhū dhammasabhāyaṁ kathaṁ samuṭṭhāpesuṁ – ‘‘mahāmoggallānatthero attano ananurūpamaraṇaṁ patto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāma, bhante’’ti vutte ‘‘moggallānassa, bhikkhave, imasseva attabhāvassa ananurūpaṁ maraṇaṁ, pubbe pana tena katakammassa anurūpamevā’’ti vatvā ‘‘kiṁ panassa, bhante, pubbakamma’’nti puṭṭho taṁ vitthāretvā kathesi.",
  "atk-s0510a1:894": "Atīte, bhikkhave, bārāṇasiyaṁ eko kulaputto sayameva koṭṭanapacanādīni karonto mātāpitaro paṭijaggi. Athassa mātāpitaro ‘‘tāta, tvaṁ ekakova gehe ca araññe ca kammaṁ karonto kilamasi, ekaṁ te kumārikaṁ ānessāmā’’ti vatvā ‘‘ammatātā, yāva tumhe jīvatha, tāva vo sahatthā upaṭṭhahissāmī’’ti tena paṭikkhittāpi punappunaṁ yācitvā kumārikaṁ ānesuṁ. Sā katipāhameva te upaṭṭhahitvā pacchā tesaṁ dassanamapi anicchantī – ‘‘na sakkā tava mātāpitūhi saddhiṁ ekaṭṭhāne vasitu’’nti ujjhāyitvā tasmiṁ attano kathaṁ aggaṇhante tassa bahigatakāle makacivākakhaṇḍāni ca yāgupheṇake ca gahetvā tattha tattha ākiritvā tenāgantvā ‘‘kiṁ ida’’nti puṭṭhā ‘‘imesaṁ mahallakaandhānaṁ etaṁ kammaṁ, sabbaṁ gehaṁ kiliṭṭhā karontā vicaranti, na sakkā etehi saddhiṁ ekaṭṭhāne vasitu’’nti evaṁ tāya punappunaṁ kathiyamānāya evarūpopi pūritapāramī satto mātāpitūhi saddhiṁ bhijji. So ‘‘hotu, jānissāmi nesaṁ kattabbakamma’’nti te bhojetvā ‘‘ammatātā, asukaṭṭhāne nāma tumhākaṁ ñātakā āgamanaṁ paccāsīsanti, tattha gamissāmā’’ti te yānakaṁ āropetvā ādāya gacchanto aṭavimajjhaṁ pattakāle ‘‘tāta, rasmiyo gaṇhatha, goṇā daṇḍasaññāya gamissanti, imasmiṁ ṭhāne corā vasanti, ahaṁ otaritvā carāmī’’ti pitu hatthe rasmiyo datvā otaritvā gacchanto saddaṁ parivattetvā corānaṁ uṭṭhitasaddamakāsi. Mātāpitaro saddaṁ sutvā ‘‘corā uṭṭhitā’’ti saññāya ‘‘tāta, corā uṭṭhitā, mahallakā mayaṁ, tvaṁ attānameva rakkhāhī’’ti āhaṁsu. So mātāpitaro viravantepi corasaddaṁ karonto koṭṭetvā māretvā aṭaviyaṁ khipitvā paccāgami.",
  "atk-s0510a1:895": "Satthā idaṁ tassa pubbakammaṁ kathetvā ‘‘bhikkhave, moggallāno ettakaṁ kammaṁ katvā anekavassasatasahassāni niraye paccitvā tāva pakkāvasesena attabhāvasate evameva koṭṭetvā saṁcuṇṇo maraṇaṁ patto, evaṁ moggallānena attano kammānurūpameva maraṇaṁ laddhaṁ. Pañcahi corasatehi saddhiṁ pañcatitthiyasatānipi mama puttaṁ appaduṭṭhaṁ dussetvā anurūpameva maraṇaṁ labhiṁsu. Appaduṭṭhesu hi padussanto dasahi kāraṇehi anayabyasanaṁ pāpuṇātiyevā’’ti anusandhiṁ ghaṭetvā dhammaṁ desento imā gāthā abhāsi –",
  "atk-s0510a1:896": "‘‘Yo daṇḍena adaṇḍesu, appaduṭṭhesu dussati;",
  "atk-s0510a1:897": "Dasannamaññataraṁ ṭhānaṁ, khippameva nigacchati.",
  "atk-s0510a1:898": "‘‘Vedanaṁ pharusaṁ jāniṁ, sarīrassa va bhedanaṁ;",
  "atk-s0510a1:899": "Garukaṁ vāpi ābādhaṁ, cittakkhepaṁ va pāpuṇe.",
  "atk-s0510a1:900": "‘‘Rājato vā upasaggaṁ, abbhakkhānaṁ va dāruṇaṁ;",
  "atk-s0510a1:901": "Parikkhayaṁ va ñātīnaṁ, bhogānaṁ va pabhaṅgunaṁ.",
  "atk-s0510a1:902": "‘‘Athavassa agārāni, aggi ḍahati pāvako;",
  "atk-s0510a1:903": "Kāyassa bhedā duppañño, nirayaṁ sopapajjatī’’ti. (dha. pa. 137-140);",
  "atk-s0510a1:904": "393.Pavivekamanuyuttoti pakārena vivekaṁ ekībhāvaṁ anuyutto yojito yuttappayutto. Samādhibhāvanāratoti paṭhamajjhānādibhāvanāya rato allīno ca. Sabbāsave sakalakilese, pariññāya jānitvā pajahitvā, anāsavo nikkileso viharāmīti sambandho.",
  "atk-s0510a1:905": "394. Idāni attano puññasambhāravasena pubbacaritassa phalaṁ dassento dharaṇimpi sugambhīrantiādimāha.",
  "atk-s0510a1:906": "Tatrāyamanupubbīkathā – buddhena coditoti sammāsambuddhena codito uyyojito. Bhikkhusaṅghassa pekkhatoti mahato bhikkhusaṅghassa passantassa. Migāramātupāsādaṁ, pādaṅguṭṭhena kampayīti pubbārāme visākhāya mahāupāsikāya kāritaṁ sahassatthambhapaṭimaṇḍitaṁ mahāpāsādaṁ attano pādaṅguṭṭhena kampesiṁ. Ekasmiñhi samaye pubbārāme yathāvuttapāsāde bhagavati viharante sambahulā navakatarā bhikkhū uparipāsāde nisinnā satthārampi acintetvā tiracchānakathaṁ kathetumāraddhā. Taṁ sutvā bhagavā te saṁvejetvā attano dhammadesanāya bhājanabhūte kātukāmo āyasmantaṁ mahāmoggallānattheraṁ āmantesi – ‘‘passasi tvaṁ, moggallāna, nave bhikkhū tiracchānakathamanuyutte’’ti taṁ sutvā thero satthu ajjhāsayaṁ ñatvā abhiññāpādakaṁ āpokasiṇārammaṇaṁ catutthajjhānaṁ samāpajjitvā vuṭṭhāya ‘‘pāsādassa patiṭṭhitokāsaṁ udakaṁ hotū’’ti adhiṭṭhāya pāsādamatthake thupikaṁ pādaṅguṭṭhena pahari, pāsādo onamitvā ekena passena aṭṭhāsi. Punapi pahari, aparenapi passena aṭṭhāsi. Te bhikkhū bhītā saṁviggā pāsādassa patanabhayena tato nikkhamitvā bhagavato samīpe aṭṭhaṁsu. Satthā tesaṁ ajjhāsayaṁ oloketvā dhammaṁ desesi. Taṁ sutvā tesu keci sotāpattiphale patiṭṭhahiṁsu, keci sakadāgāmiphale, keci anāgāmiphale, keci arahattaphale patiṭṭhahiṁsu. Svāyamattho pāsādakampanasuttena dīpetabbo.",
  "atk-s0510a1:907": "Vejayantapāsādanti so vejayantapāsādo tāvatiṁsabhavane yojanasahassubbedho anekasahassaniyyūhakūṭāgārapaṭimaṇḍito devāsurasaṅgāme asure jinitvā sakke devānaminde nagaramajjhe ṭhite uṭṭhito vijayantena nibbattattā ‘‘vejayanto’’ti laddhanāmo pāsādo, taṁ sandhāyāha – ‘‘vejayantapāsāda’’nti, tampi ayaṁ thero pādaṅguṭṭhena kampeti. Ekasmiñhi samaye bhagavantaṁ pubbārāme viharantaṁ sakko devarājā upasaṅkamitvā taṇhāsaṅkhayavimuttiṁ pucchi. Tassa bhagavā vissajjesi. So taṁ sutvā attamano pamudito abhivādetvā padakkhiṇaṁ katvā attano devalokameva gato. Athāyasmā mahāmoggallāno evaṁ cintesi – ‘‘ayaṁ sakko bhagavantaṁ upasaṅkamitvā evarūpaṁ gambhīranibbānapaṭisaṁyuttaṁ pañhaṁ pucchi, bhagavatā ca pañho vissajjito, kiṁ nu kho jānitvā gato, udāhu ajānitvā . Yaṁnūnāhaṁ devalokaṁ gantvā tamatthaṁ jāneyya’’nti? So tāvadeva tāvatiṁsabhavanaṁ gantvā sakkaṁ devānamindaṁ tamatthaṁ pucchi. Sakko dibbasampattiyā pamatto hutvā vikkhepaṁ akāsi. Thero tassa saṁvegajananatthaṁ vejayantapāsādaṁ pādaṅguṭṭhena kampesi. Tena vuttaṁ –",
  "atk-s0510a1:908": "‘‘Yo vejayantapāsādaṁ, pādaṅguṭṭhena kampayi;",
  "atk-s0510a1:909": "Iddhibalenupatthaddho, saṁvejesi ca devatā’’ti. (ma. ni. 1.513);",
  "atk-s0510a1:910": "Ayaṁ panattho – cūḷataṇhāsaṅkhayavimuttisuttena (ma. ni. 1.390 ādayo) dīpetabbo. Kampitākāro heṭṭhā vuttoyeva. ‘‘Sakkaṁ so paripucchatī’’ti (ma. ni. 1.513) yathāvuttameva therassa taṇhāsaṅkhayavimuttipucchaṁ sandhāya vuttaṁ. Tenāha – ‘‘apāvuso, jānāsi, taṇhakkhayavimuttiyo’’ti? Tassa sakko viyākāsi. Idaṁ therena pāsādakampane kate saṁviggahadayena pamādaṁ pahāya yoniso manasi karitvā pañhassa byākatabhāvaṁ sandhāya vuttaṁ. Satthārā desitaniyāmeneva hi so tadā kathesi. Tenāha – ‘‘pañhaṁ puṭṭho yathātatha’’nti (ma. ni. 1.513). Tattha sakkaṁ so paripucchatīti sakkaṁ devarājaṁ mahāmoggallānatthero satthārā desitāya taṇhāsaṅkhayavimuttiyā sammadeva gahitabhāvaṁ pucchi. Atītatthe hi idaṁ vattamānavacanaṁ. Apāvuso, jānāsīti āvuso, api jānāsi, kiṁ jānāsi? Taṇhakkhayavimuttiyoti (ma. ni. 1.513) taṇhāsaṅkhayavimuttiyo satthārā tuyhaṁ desitā, tathā ‘‘kiṁ jānāsī’’ti pucchati. Taṇhakkhayavimuttiyoti vā taṇhāsaṅkhayavimuttisuttassa desanaṁ pucchati.",
  "atk-s0510a1:911": "Brahmānanti mahābrahmānaṁ. Sudhammāyābhito sabhanti (ma. ni. 1.513) sudhammāya sabhāya. Ayaṁ pana brahmaloke sudhammā sabhā, na tāvatiṁsabhavane. Sudhammāsabhāvirahito devaloko nāma natthi. ‘‘Ajjāpi te, āvuso, sā diṭṭhi, yā te diṭṭhi pure ahū’’ti imaṁ brahmalokaṁ upagantuṁ samattho natthi koci samaṇo vā brāhmaṇo vā. Satthu idhāgamanato pubbe yā tuyhaṁ diṭṭhi ahosi, kiṁ ajjāpi idānipi sā diṭṭhi na vigatāti? Passasi vītivattantaṁbrahmaloke pabhassaranti brahmaloke vītipatantaṁ mahākappinamahākassapādīhi sāvakehi parivāritassa tejodhātuṁ samāpajjitvā nisinnassa sasāvakassa bhagavato okāsaṁ passasīti attho. Ekasmiñhi samaye bhagavā brahmaloke sudhammāya sabhāya sannipatitvā sannisinnassa ‘‘atthi nu kho koci samaṇo vā brāhmaṇo vā evaṁmahiddhiko, so idha āgantuṁ sakkuṇeyyā’’ti cintentassa brahmuno cittamaññāya tattha gantvā brahmuno matthake ākāse nisinno tejodhātuṁ samāpajjitvā obhāsaṁ muñcanto mahāmoggallānādīnaṁ āgamanaṁ cintesi. Saha cintanena tepi tattha gantvā satthāraṁ vanditvā satthu ajjhāsayaṁ ñatvā tejodhātuṁ samāpajjitvā paccekadisāsu nisīditvā obhāsaṁ vissajjesuṁ. Sakalabrahmaloko ekobhāso ahosi. Satthā brahmuno kallacittataṁ ñatvā catusaccapakāsanaṁ dhammaṁ desesi. Desanāpariyosāne anekāni brahmasahassāni maggaphalesu patiṭṭhahiṁsu. Taṁ sandhāya codento ajjāpi te, āvuso, sā diṭṭhīti gāthamāha. Ayaṁ panattho bakabrahmasuttena (saṁ. ni. 1.175) dīpetabbo. Vuttaṁ hetaṁ (saṁ. ni. 1.176) –",
  "atk-s0510a1:912": "‘‘Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti – ‘natthi samaṇo vā brāhmaṇo vā yo idha āgaccheyyā’ti. Atha kho bhagavā tassa brahmuno cetasā cetoparivitakkamaññāya seyyathāpi nāma balavā puriso samiñjitaṁ vā bāhaṁ pasāreyya , pasāritaṁ vā bāhaṁ samiñjeyya; evameva jetavane antarahito tasmiṁ brahmaloke pāturahosi. Atha kho bhagavā tassa brahmuno uparivehāsaṁ pallaṅkena nisīdi tejodhātuṁ samāpajjitvā.",
  "atk-s0510a1:913": "‘‘Atha kho āyasmato mahāmoggallānassa etadahosi ‘kahaṁ nu kho bhagavā etarahi viharatī’ti? Addasa kho āyasmā mahāmoggallāno bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva jetavane antarahito tasmiṁ brahmaloke pāturahosi. Atha kho āyasmā mahāmoggallāno puratthimaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0510a1:914": "‘‘Atha kho āyasmato mahākassapassa etadahosi – ‘kahaṁ nu kho bhagavā etarahi viharatī’ti? Addasa kho āyasmā mahākassapo bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi. Atha kho āyasmā mahākassapo dakkhiṇaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0510a1:915": "‘‘Atha kho āyasmato mahākappinassa etadahosi – ‘kahaṁ nu kho bhagavā etarahi viharatī’ti? Addasa kho āyasmā mahākappino bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi. Atha kho āyasmā mahākappino pacchimaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0510a1:916": "‘‘Atha kho āyasmato anuruddhassa etadahosi – ‘kahaṁ nu kho bhagavā etarahi viharatī’ti? Addasa kho āyasmā anuruddho bhagavantaṁ dibbena cakkhunā visuddhena atikkantamānusakena tassa brahmuno uparivehāsaṁ pallaṅkena nisinnaṁ tejodhātuṁ samāpannaṁ. Disvāna seyyathāpi nāma balavā puriso…pe… evameva jetavane antarahito tasmiṁ brahmaloke pāturahosi. Atha kho āyasmā anuruddho uttaraṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato’’.",
  "atk-s0510a1:917": "Atha kho āyasmā mahāmoggallāno taṁ brahmānaṁ gāthāya ajjhabhāsi –",
  "atk-s0510a1:918": "‘‘Ajjāpi te āvuso sā diṭṭhi, yā te diṭṭhi pure ahu;",
  "atk-s0510a1:919": "Passasi vītivattantaṁ, brahmaloke pabhassara’’nti.",
  "atk-s0510a1:920": "‘‘Na me mārisa sā diṭṭhi, yā me diṭṭhi pure ahu;",
  "atk-s0510a1:921": "Passāmi vītivattantaṁ, brahmaloke pabhassaraṁ;",
  "atk-s0510a1:922": "Svāhaṁ ajja kathaṁ vajjaṁ, ahaṁ niccomhi sassato’’ti.",
  "atk-s0510a1:923": "‘‘Atha kho bhagavā taṁ brahmānaṁ saṁvejetvā seyyathāpi nāma balavā puriso…pe… evameva tasmiṁ brahmaloke antarahito jetavane pāturahosi. Atha kho so brahmā aññataraṁ brahmapārisajjaṁ āmantesi – ‘ehi tvaṁ, mārisa, yenāyasmā mahāmoggallāno tenupasaṅkama, upasaṅkamitvā āyasmantaṁ mahāmoggallānaṁ evaṁ vadehi – ‘‘atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno kassapo kappino anuruddho’’ti? ‘Evaṁ, mārisā’ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami, upasaṅkamitvā āyasmantaṁ mahāmoggallānaṁ etadavoca – ‘atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno kassapo kappino anuruddho’ti ? Atha kho āyasmā mahāmoggallāno taṁ brahmapārisajjaṁ gāthāya ajjhabhāsi –",
  "atk-s0510a1:924": "‘‘Tevijjā iddhipattā ca, cetopariyāyakovidā;",
  "atk-s0510a1:925": "Khīṇāsavā arahanto, bahū buddhassa sāvakā’’ti.",
  "atk-s0510a1:926": "‘‘Atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā yena so brahmā tenupasaṅkami, upasaṅkamitvā taṁ brahmānaṁ etadavoca – ‘āyasmā mārisa mahāmoggallāno evamāha –",
  "atk-s0510a1:927": "‘‘‘Tevijjā iddhipattā ca, cetopariyāyakovidā;",
  "atk-s0510a1:928": "Khīṇāsavā arahanto, bahū buddhassa sāvakā’’’ti. –",
  "atk-s0510a1:929": "Idamavoca so brahmapārisajjo. Attamano ca so brahmā tassa brahmapārisajjassa bhāsitaṁ abhinandīti (saṁ. ni. 1.176).",
  "atk-s0510a1:930": "Idaṁ sandhāya vuttaṁ – ‘‘ayaṁ panattho bakabrahmasuttena dīpetabbo’’ti.",
  "atk-s0510a1:931": "Mahānerunokūṭanti (ma. ni. 1.513) kūṭasīsena sakalameva sinerupabbatarājaṁ vadasi. Vimokkhena apassayīti (ma. ni. 1.513) jhānavimokkhena nissayena abhiññāyena passayīti adhippāyo. Vananti (ma. ni. 1.513) jambudīpaṁ. So hi vanabāhullatāya ‘‘vana’’nti vutto. Tenāha ‘‘jambumaṇḍassa issaro’’ti. Pubbavidehānanti (ma. ni. 1.513) pubbavidehaṭṭhānañca pubbavidehanti attho. Ye ca bhūmisayā narāti (ma. ni. 1.513) bhūmisayā narā nāma aparagoyānauttarakurukā ca manussā. Te hi gehābhāvato ‘‘bhūmisayā’’ti vuttā. Tepi sabbe apassayīti sambandho. Ayaṁ panattho nandopanandadamanena dīpetabbo – ekasmiṁ kira samaye anāthapiṇḍiko gahapati bhagavato dhammadesanaṁ sutvā ‘‘sve, bhante, pañcahi bhikkhusatehi saddhiṁ mayhaṁ gehe bhikkhaṁ gaṇhathā’’ti nimantetvā pakkāmi. Taṁdivasañca bhagavato paccūsasamaye dasasahassilokadhātuṁ olokentassa nandopanando nāma nāgarājā ñāṇamukhe āpāthaṁ āgacchi. Bhagavā ‘‘ayaṁ nāgarājā mayhaṁ ñāṇamukhe āpāthaṁ āgacchati, kiṁ nu kho bhavissatī’’ti āvajjento saraṇagamanassa upanissayaṁ disvā ‘‘ayaṁ micchādiṭṭhiko tīsu ratanesu appasanno, ko nu kho imaṁ micchādiṭṭhiko vimoceyyā’’ti āvajjento mahāmoggallānattheraṁ addasa. Tato pabhātāya rattiyā sarīrapaṭijagganaṁ katvā āyasmantaṁ ānandaṁ āmantesi – ‘‘ānanda, pañcannaṁ bhikkhusatānaṁ ārocehi – ‘tathāgato devacārikaṁ gacchatī’’’ti. Taṁdivasañca nandopanandassa āpānabhūmiṁ sajjayiṁsu. So dibbaratanapallaṅke dibbena setacchattena dhāriyamāno tividhanāṭakehi ceva nāgaparisāya ca parivuto dibbabhājanesu upaṭṭhāpitaannapānaṁ olokayamāno nisinno hoti. Atha kho bhagavā yathā nāgarājā passati, tathā katvā tassa vimānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.",
  "atk-s0510a1:932": "Tena kho pana samayena nandopanandassa nāgarājassa evarūpaṁ pāpakaṁ diṭṭhigataṁ uppannaṁ hoti ‘‘ime hi nāma muṇḍasamaṇakā amhākaṁ uparibhavanena devānaṁ tāvatiṁsānaṁ bhavanaṁ pavisantipi nikkhamantipi, na dāni ito paṭṭhāya imesaṁ amhākaṁ matthake pādapaṁsuṁ okirantānaṁ gantuṁ dassāmī’’ti uṭṭhāya sinerupādaṁ gantvā taṁ attabhāvaṁ vijahitvā sineruṁ sattakkhattuṁ bhogehi parikkhipitvā upari phaṇaṁ katvā tāvatiṁsabhavanaṁ avakujjena phaṇena pariggahetvā adassanaṁ gamesi.",
  "atk-s0510a1:933": "Atha kho āyasmā raṭṭhapālo bhagavantaṁ etadavoca – ‘‘pubbe, bhante, imasmiṁ padese ṭhito sineruṁ passāmi, sineruparibhaṇḍaṁ passāmi, tāvatiṁsaṁ passāmi, vejayantaṁ passāmi, vejayantassa pāsādassa uparidhajaṁ passāmi. Ko nu kho, bhante, hetu ko paccayo, yaṁ etarahi neva sineruṁ passāmi…pe… na vejayantassa pāsādassa uparidhajaṁ passāmī’’ti. ‘‘Ayaṁ, raṭṭhapāla, nandopanando nāma nāgarājā tumhākaṁ kupito sineruṁ sattakkhattuṁ bhogehi parikkhipitvā upari phaṇena paṭicchādetvā andhakāraṁ katvā ṭhito’’ti. ‘‘Damemi naṁ, bhante’’ti. Na bhagavā naṁ anujāni. Atha kho āyasmā bhaddiyo, āyasmā rāhuloti anukkamena sabbepi bhikkhū uṭṭhahiṁsu. Bhagavā anujāni.",
  "atk-s0510a1:934": "Avasāne mahāmoggallānatthero – ‘‘ahaṁ, bhante, damemi na’’nti āha. ‘‘Damehi, moggallānā’’ti bhagavā anujāni. Thero attabhāvaṁ vijahitvā mahantaṁ nāgarājavaṇṇaṁ abhinimminitvā nandopanandaṁ cuddasakkhattuṁ bhogehi parikkhipitvā tassa phaṇamatthake attano phaṇaṁ ṭhapetvā sinerunā saddhiṁ abhinippīḷesi. Nāgarājā dhūmāyi. Theropi ‘‘na tuyhaṁyeva sarīre dhūmo atthi, mayhampi atthī’’ti dhūmāyi. Nāgarājassa dhūmo theraṁ na bādhati, therassa pana dhūmo nāgarājaṁ bādhati. Tato nāgarājā pajjali, theropi ‘‘na tuyhaṁyeva sarīre aggi atthi, mayhampi atthī’’ti pajjali. Nāgarājassa tejo theraṁ na bādhati, therassa pana tejo nāgarājānaṁ bādhati. Nāgarājā – ‘‘ayaṁ maṁ sinerunā abhinippīḷetvā dhūmāyati ceva pajjalati cā’’ti cintetvā ‘‘bho, tuvaṁ kosī’’ti paṭipucchi. ‘‘Ahaṁ kho, nanda, moggallāno’’ti. ‘‘Bhante, attano bhikkhubhāvena tiṭṭhāhī’’ti.",
  "atk-s0510a1:935": "Thero taṁ attabhāvaṁ vijahitvā tassa dakkhiṇakaṇṇasotena pavisitvā vāmakaṇṇasotena nikkhami, vāmakaṇṇasotena pavisitvā dakkhiṇakaṇṇasotena nikkhami. Tathā dakkhiṇanāsasotena pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami. Tato nāgarājā mukhaṁ vivari, thero mukhena pavisitvā antokucchiyaṁ pācīnena ca pacchimena ca caṅkamati. Bhagavā – ‘‘moggallāna, manasi karohi, mahiddhiko nāgo’’ti āha. Thero ‘‘mayhaṁ kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, tiṭṭhatu, bhante, nandopanando, ahaṁ nandopanandasadisānaṁ nāgarājānaṁ satampi sahassampi dameyya’’ntiādimāha.",
  "atk-s0510a1:936": "Nāgarājā cintesi – ‘‘pavisanto tāva me na diṭṭho, nikkhamanakāle dāni naṁ dāṭhantare pakkhipitvā khādissāmī’’ti cintetvā ‘‘nikkhamatha, bhante, mā maṁ antokucchiyaṁ aparāparaṁ caṅkamanto bādhayitthā’’ti āha. Thero nikkhamitvā bahi aṭṭhāsi. Nāgarājā ‘‘ayaṁ so’’ti disvā nāsavātaṁ vissajji, thero catutthajjhānaṁ samāpajji, lomakūpampissa vāto cāletuṁ nāsakkhi. Avasesā bhikkhū kira ādito paṭṭhāya sabbapāṭihāriyāni kātuṁ sakkuṇeyyuṁ, imaṁ pana ṭhānaṁ patvā evaṁ khippanisantino hutvā samāpajjituṁ na sakkhissantīti nesaṁ bhagavā nāgarājadamanaṁ nānujāni.",
  "atk-s0510a1:937": "Nāgarājā ‘‘ahaṁ imassa samaṇassa nāsavātena lomakūpampi cāletuṁ nāsakkhi, mahiddhiko so samaṇo’’ti cintesi. Thero attabhāvaṁ vijahitvā supaṇṇarūpaṁ abhinimminitvā supaṇṇavātaṁ dassento nāgarājānaṁ anubandhi. Nāgarājā taṁ attabhāvaṁ vijahitvā māṇavakavaṇṇaṁ abhinimminitvā ‘‘bhante, tumhākaṁ saraṇaṁ gacchāmī’’ti vadanto therassa pāde vandi. Thero ‘‘satthā, nanda, āgato, ehi gamissāmā’’ti nāgarājānaṁ dametvā nibbisaṁ katvā gahetvā bhagavato santikaṁ agamāsi. Nāgarājā bhagavantaṁ vanditvā ‘‘bhante, tumhākaṁ saraṇaṁ gacchāmī’’ti āha. Bhagavā ‘‘sukhī hohi, nāgarājā’’ti vatvā bhikkhusaṅghaparivuto anāthapiṇḍikassa nivesanaṁ agamāsi.",
  "atk-s0510a1:938": "Anāthapiṇḍiko ‘‘kiṁ, bhante, atidivā āgatatthā’’ti āha. ‘‘Moggallānassa ca nandopanandassa ca saṅgāmo ahosī’’ti. ‘‘Kassa pana, bhante, jayo, kassa parājayo’’ti? ‘‘Moggallānassa jayo, nandassa parājayo’’ti. Anāthapiṇḍiko ‘‘adhivāsetu me, bhante, bhagavā sattāhaṁ ekapaṭipāṭiyā bhattaṁ sattāhaṁ therassa sakkāraṁ karissāmī’’ti vatvā sattāhaṁ buddhappamukhānaṁ pañcannaṁ bhikkhusatānaṁ mahāsakkāraṁ akāsi. Tena vuttaṁ – ‘‘nandopanandadamanena dīpetabbo’’ti.",
  "atk-s0510a1:939": "Ekasmiñhi samaye pubbārāme visākhāya mahāupāsikāya kāritasahassagabbhapaṭimaṇḍite pāsāde bhagavati viharante…pe… saṁvejesi ca devatāti. Tena vuttaṁ –",
  "atk-s0510a1:940": "‘‘Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0510a1:941": "Vāmaṅguṭṭhena khobheyyaṁ, iddhiyā pāramiṁ gato’’ti.",
  "atk-s0510a1:942": "Tattha iddhiyā pāramiṁ gatoti vikubbaniddhiādiiddhiyā pariyosānaṁ gato patto.",
  "atk-s0510a1:943": "395.Asmimānanti ahamasmi paññāsīlasamādhisampannotiādi asmimānaṁ na passāmi na akkhāmīti attho. Tadeva dīpento māno mayhaṁ na vijjatīti āha. Sāmaṇere upādāyāti sāmaṇere ādiṁ katvā sakale bhikkhusaṅghe garucittaṁ gāravacittaṁ ādarabahumānaṁ ahaṁ karomīti attho.",
  "atk-s0510a1:944": "396.Aparimeyye ito kappeti ito amhākaṁ uppannakappato antarakappādīhi aparimeyye ekaasaṅkhyeyyassa upari satasahassakappamatthaketi attho. Yaṁ kammamabhinīharinti aggasāvakabhāvassa padaṁ puññasampattiṁ pūresiṁ. Tāhaṁ bhūmimanuppattoti ahaṁ taṁ sāvakabhūmiṁ anuppatto āsavakkhayasaṅkhātaṁ nibbānaṁ patto asmi amhīti attho.",
  "atk-s0510a1:945": "397. Atthapaṭisambhidādayo catasso paṭisambhidā sotāpattimaggādayo aṭṭha vimokkhā iddhividhādayo cha abhiññāyo me mayā sacchikatā paccakkhaṁ katā. Buddhassa bhagavato ovādānusāsanīsaṅkhātaṁ sāsanaṁ mayā kataṁ sīlapaṭipattinipphādanavasena pariyosāpitanti attho.",
  "atk-s0510a1:946": "Itthanti iminā pakārena heṭṭhā vuttakkamena. Evaṁ so ekasseva anomadassībuddhassa santike dvikkhattuṁ byākaraṇaṁ labhi. Kathaṁ? Heṭṭhā vuttanayena seṭṭhi hutvā tassa bhagavato santike laddhabyākaraṇo tato cuto sāmuddike nāgabhavane nibbatto tasseva bhagavato santike dīghāyukabhāvena upahāraṁ katvā nimantetvā bhojetvā mahāpūjaṁ akāsi. Tadāpi bhagavā byākaraṇaṁ kathesi. Sudanti padapūraṇe nipāto. Āyasmāti piyavacanaṁ garugāravādhivacanaṁ. Mahāmoggallānatthero imā apadānagāthāyo abhāsittha kathesi. Itīti parisamāpanatthe nipāto.",
  "atk-s0510a1:947": "Mahāmoggallānattheraapadānavaṇṇanā samattā.",
  "atk-s0510a1:948": "3-3. Mahākassapattheraapadānavaṇṇanā",
  "atk-s0510a1:949": "Padumuttarassabhagavatotyādikaṁ āyasmato mahākassapattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññasambhārāni upacinanto padumuttarabhagavato kāle haṁsavatīnagare vedeho nāma asītikoṭivibhavo kuṭumbiko ahosi. So buddhamāmako, dhammamāmako, saṅghamāmako, upāsako hutvā viharanto ekasmiṁ uposathadivase pātova subhojanaṁ bhuñjitvā uposathaṅgāni adhiṭṭhāya gandhapupphādīni gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0510a1:950": "Tasmiñca khaṇe satthā mahānisabhattheraṁ nāma tatiyasāvakaṁ ‘‘etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ nisabho’’ti etadagge ṭhapesi. Upāsako taṁ sutvā pasanno dhammakathāvasāne mahājane uṭṭhāya gate satthāraṁ vanditvā ‘‘sve, bhante, mayhaṁ bhikkhaṁ adhivāsethā’’ti nimantesi. ‘‘Mahā kho, upāsaka, bhikkhusaṅgho’’ti. ‘‘Kittako, bhante’’ti? ‘‘Aṭṭhasaṭṭhibhikkhusatasahassa’’nti. ‘‘Bhante, ekaṁ sāmaṇerampi vihāre asesetvā mayhaṁ bhikkhaṁ gaṇhathā’’ti. Satthā adhivāsesi. Upāsako satthu adhivāsanaṁ ñatvā gehaṁ gantvā mahādānaṁ sajjetvā punadivase satthu kālaṁ ārocāpesi. Satthā pattacīvaramādāya bhikkhusaṅghaparivuto upāsakassa gharaṁ gantvā paññattāsane nisinno dakkhiṇodakāvasāne yāguādīni sampaṭicchanto bhattavissaggaṁ akāsi. Upāsakopi satthu santike nisīdi.",
  "atk-s0510a1:951": "Tasmiṁ antare mahānisabhatthero piṇḍāya caranto tameva vīthiṁ paṭipajji. Upāsako disvā uṭṭhāya gantvā theraṁ vanditvā ‘‘pattaṁ, bhante, dethā’’ti āha. Thero pattaṁ adāsi. ‘‘Bhante, idheva pavisatha, satthāpi gehe nisinno’’ti. ‘‘Na vaṭṭissati, upāsakā’’ti. So therassa pattaṁ gahetvā piṇḍapātassa pūretvā adāsi. Tato theraṁ anugantvā nivatto satthu santike nisīditvā evamāha – ‘‘mahānisabhatthero, bhante, ‘satthāpi gehe nisinno’ti vuttepi pavisituṁ na icchi. Atthi nu kho etassa tumhākaṁ guṇehi atirekaguṇo’’ti? Buddhānañca vaṇṇamaccheraṁ nāma natthi, tasmā satthā evamāha – ‘‘upāsaka, mayaṁ bhikkhaṁ āgamayamānā gehe nisīdāma, so bhikkhu na evaṁ nisīditvā bhikkhaṁ udikkhati. Mayaṁ gāmantasenāsane vasāma, so araññeyeva vasati. Mayaṁ channe vasāma, so abbhokāseyeva vasatī’’ti bhagavā ‘‘ayañca ayañcetassa guṇo’’ti mahāsamuddaṁ pūrayamāno viya tassa guṇaṁ kathesi.",
  "atk-s0510a1:952": "Upāsakopi pakatiyā jalamānadīpo telena āsitto viya suṭṭhutaraṁ pasanno hutvā cintesi – ‘‘kiṁ mayhaṁ aññāya sampattiyā, yaṁnūnāhaṁ anāgate ekassa buddhassa santike dhutavādānaṁ aggabhāvatthāya patthanaṁ karissāmī’’ti. So punapi satthāraṁ nimantetvā teneva niyāmena satta divase mahādānaṁ datvā sattame divase buddhappamukhassa mahābhikkhusaṅghassa ticīvarāni datvā satthu pādamūle nipajjitvā evamāha – ‘‘yaṁ me, bhante, satta divase dānaṁ dentassa mettaṁ kāyakammaṁ mettaṁ vacīkammaṁ mettaṁ manokammaṁ paccupaṭṭhitaṁ, imināhaṁ na aññaṁ devasampattiṁ vā sakkamārabrahmasampattiṁ vā patthemi, idaṁ pana me kammaṁ anāgate ekassa buddhassa santike mahānisabhattherena pattaṭṭhānantaraṁ pāpuṇanatthāya terasadhutaṅgadharānaṁ aggabhāvassa adhikāro hotū’’ti. Satthā ‘‘mahantaṁ ṭhānaṁ iminā patthitaṁ, samijjhissati nu kho, no’’ti olokento samijjhanabhāvaṁ disvā āha – ‘‘manāpaṁ te ṭhānaṁ patthitaṁ, anāgate satasahassakappāvasāne gotamo nāma buddho uppajjissati, tassa tvaṁ tatiyasāvako mahākassapatthero nāma bhavissasī’’ti byākāsi. Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya taṁ sampattiṁ amaññittha. So yāvatāyukaṁ dānaṁ datvā sīlaṁ samādāya rakkhitvā nānappakāraṁ puññakammaṁ katvā kālaṁkatvā sagge nibbatti.",
  "atk-s0510a1:953": "Tato paṭṭhāya devamanussesu sampattiṁ anubhavanto ito ekanavutikappe vipassisammāsambuddhe bandhumatīnagaraṁ upanissāya kheme migadāye viharante devalokā cavitvā aññatarasmiṁ parijiṇṇabrāhmaṇakule nibbatti. Tasmiñca kāle vipassī bhagavā sattame saṁvacchare dhammaṁ kathesi, mahantaṁ kolāhalaṁ ahosi. Sakalajambudīpe devatā ‘‘satthā dhammaṁ kathessatī’’ti ārocesuṁ. Brāhmaṇo taṁ sāsanaṁ assosi. Tassa nivāsanasāṭako ekoyeva, tathā brāhmaṇiyā. Pārupanaṁ pana dvinnampi ekameva. So sakalanagare ‘‘ekasāṭakabrāhmaṇo’’ti paññāyi . So brāhmaṇo kenacideva kiccena brāhmaṇānaṁ sannipāte sati brāhmaṇiṁ gehe ṭhapetvā sayaṁ taṁ vatthaṁ pārupitvā gacchati, brāhmaṇīnaṁ sannipāte sati sayaṁ gehe acchati, brāhmaṇī taṁ vatthaṁ pārupitvā gacchati. Tasmiṁ pana divase so brāhmaṇiṁ āha – ‘‘bhoti, kiṁ tvaṁ rattiṁ dhammaṁ suṇissasi, udāhu divā’’ti? ‘‘Sāmi, ahaṁ mātugāmo bhīrukajātikā rattiṁ sotuṁ na sakkomi, divā sossāmī’’ti taṁ brāhmaṇaṁ gehe ṭhapetvā taṁ vatthaṁ pārupitvā upāsikāhi saddhiṁ vihāraṁ gantvā satthāraṁ vanditvā ekamantaṁ nisinnā dhammaṁ sutvā upāsikāhi saddhiṁ agamāsi. Atha brāhmaṇo taṁ gehe ṭhapetvā taṁ vatthaṁ pārupitvā vihāraṁ gato.",
  "atk-s0510a1:954": "Tasmiñca samaye satthā parisamajjhe alaṅkatadhammāsane nisinno cittabījaniṁ gahetvā ākāsagaṅgaṁ otārento viya sineruṁ manthaṁ katvā sāgaraṁ nimmanthento viya ca dhammakathaṁ kathesi. Brāhmaṇassa parisapariyantena nisinnassa dhammaṁ suṇantassa paṭhamayāmeyeva sakalasarīraṁ pūrayamānā pañcavaṇṇā pīti uppajji. So pārutavatthaṁ saṅgharitvā ‘‘dasabalassa dassāmī’’ti cintesi. Athassa ādīnavasahassaṁ dassayamānaṁ maccheraṁ uppajji. So ‘‘brāhmaṇiyā tuyhañca ekameva vatthaṁ, aññaṁ kiñci pārupanaṁ nāma natthi, apārupitvā bahi vicarituṁ na sakkomī’’ti sabbathāpi adātukāmo ahosi. Athassa nikkhante paṭhame majjhimayāmeti tatheva pīti uppajji. So tatheva cintetvā tatheva adātukāmo ahosi. Athassa majjhime yāme nikkhante pacchimayāmepi tatheva pīti uppajji. Tadā so maccheraṁ jinitvā vatthaṁ saṅgharitvā satthu pādamūle ṭhapesi. Tato vāmahatthaṁ ābhujitvā dakkhiṇena hatthena apphoṭetvā ‘‘jitaṁ me, jitaṁ me’’ti tikkhattuṁ nadi.",
  "atk-s0510a1:955": "Tasmiṁ samaye bandhumā rājā dhammāsanassa pacchato antosāṇiyaṁ nisinno dhammaṁ suṇāti. Rañño ca nāma ‘‘jitaṁ me’’ti saddo amanāpo hoti. Rājā purisaṁ āṇāpesi ‘‘gaccha, bhaṇe, etaṁ puccha – ‘kiṁ so vadatī’’’ti? Brāhmaṇo tenāgantvā pucchito ‘‘avasesā hatthiyānādīni āruyha asicammādīni gahetvā parasenaṁ jinanti, na taṁ acchariyaṁ. Ahaṁ pana pacchato āgacchantassa kūṭagoṇassa muggarena sīsaṁ bhinditvā taṁ palāpento viya maccheracittaṁ jinitvā pārutavatthaṁ dasabalassa adāsiṁ, taṁ me jitaṁ maccheraṁ acchariya’’nti āha. So āgantvā taṁ pavattiṁ rañño ārocesi. Rājā ‘‘amhe, bhaṇe, dasabalassa anurūpaṁ na jānāma, brāhmaṇo jānātī’’ti tassa pasīditvā vatthayugaṁ pesesi. Taṁ disvā brāhmaṇo cintesi – ‘‘rājā mayhaṁ tuṇhī nisinnassa paṭhamaṁ kiñci adatvā satthu guṇe kathentassa adāsi, satthu guṇe paṭicca idaṁ uppannaṁ, satthuyeva anucchavika’’nti tampi vatthayugaṁ dasabalassa adāsi. Rājā ‘‘kiṁ brāhmaṇena kata’’nti pucchitvā ‘‘tampi tena vatthayugaṁ tathāgatasseva dinna’’nti sutvā aññānipi dve vatthayugāni pesesi, so tānipi satthu adāsi. Puna rājā ‘aññānipi cattārī’ti evaṁ vatvā yāva evaṁ dvattiṁsa vatthayugāni pesesi. Atha brāhmaṇo ‘‘idaṁ vaḍḍhetvā vaḍḍhetvā gahaṇaṁ viya hotī’’ti attano atthāya ekaṁ, brāhmaṇiyā ekanti dve vatthayugāni gahetvā, tiṁsa yugāni tathāgatasseva adāsi. Tato paṭṭhāya ca so satthu vissāsiko jāto.",
  "atk-s0510a1:956": "Atha taṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanakaṁ attano pārutaṁ rattakambalaṁ datvā āha – ‘‘ito paṭṭhāya imaṁ pārupitvā dhammaṁ suṇāhī’’ti. So ‘‘kiṁ me iminā kambalena imasmiṁ pūtikāye upanītenā’’ti cintetvā antogandhakuṭiyaṁ tathāgatassa mañcassa upari vitānaṁ katvā agamāsi. Athekadivasaṁ rājā pātova vihāraṁ gantvā antogandhakuṭiyaṁ satthu santike nisīdi. Tasmiṁ khaṇe chabbaṇṇā buddharasmiyo kambale paṭihaññanti, kambalo ativiya virocittha. Rājā ullokento sañjānitvā āha – ‘‘amhākaṁ, bhante, esa kambalo, amhehi ekasāṭakabrāhmaṇassa dinno’’ti. ‘‘Tumhehi, mahārāja, brāhmaṇo pūjito, brāhmaṇena mayaṁ pūjitā’’ti. Rājā ‘‘brāhmaṇo yuttaṁ aññāsi, na maya’’nti pasīditvā yaṁ manussānaṁ upakārabhūtaṁ, taṁ sabbaṁ aṭṭhaṭṭhakaṁ katvā sabbaṭṭhakaṁ nāma dānaṁ datvā purohitaṭṭhāne ṭhapesi. Sopi ‘‘aṭṭhaṭṭhakaṁ nāma catusaṭṭhi hotī’’ti catusaṭṭhisalākabhattāni upaṭṭhapetvā yāvajīvaṁ dānaṁ datvā sīlaṁ rakkhitvā tato cuto sagge nibbatti.",
  "atk-s0510a1:957": "Puna tato cuto imasmiṁ kappe bhagavato koṇāgamanassa bhagavato kassapassa cāti dvinnaṁ antare bārāṇasiyaṁ kuṭumbiyakule nibbatto. So vaḍḍhimanvāya gharāvāsaṁ vasanto ekadivasaṁ araññe jaṅghavihāraṁ vicarati. Tasmiñca samaye paccekabuddho nadītīre cīvarakammaṁ karonto anuvāte appahonte saṅgharitvā ṭhapetumāraddho. So taṁ disvā ‘‘kasmā, bhante, saṅgharitvā ṭhapethā’’ti āha. ‘‘Anuvāto nappahotī’’ti. ‘‘Iminā, bhante, karothā’’ti uttarisāṭakaṁ datvā ‘‘nibbattanibbattaṭṭhāne me kāci hāni mā hotū’’ti patthanaṁ akāsi.",
  "atk-s0510a1:958": "Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi. Athassa bhaginī paccekabuddhassa piṇḍapātaṁ datvā tassa bhariyaṁ sandhāya – ‘‘evarūpaṁ bālaṁ yojanasate parivajjeyya’’nti patthanaṁ ṭhapesi. Sā gehaṅgaṇe ṭhitā sutvā ‘‘imāya dinnabhattaṁ esa mā bhuñjatū’’ti pattaṁ gahetvā bhattaṁ chaḍḍetvā kalalassa pūretvā adāsi. Itarā disvā ‘‘bāle, maṁ tāva akkosa vā pahara vā, evarūpassa pana dve asaṅkhyeyyāni pūritapāramissa paccekabuddhassa pattato bhattaṁ chaḍḍetvā kalalaṁ dātuṁ na yutta’’nti āha. Athassa bhariyāya paṭisaṅkhānaṁ uppajji. Sā ‘‘tiṭṭhatha, bhante’’ti kalalaṁ chaḍḍetvā pattaṁ dhovitvā gandhacuṇṇena ubbaṭṭetvā paṇītabhattassa catumadhurassa ca pūretvā upari āsittena padumagabbhavaṇṇena sappinā vijjotamānaṁ pattaṁ paccekabuddhassa hatthe ṭhapetvā ‘‘yathā ayaṁ piṇḍapāto obhāsajāto, evaṁ obhāsajātaṁ me sarīraṁ hotū’’ti patthanaṁ akāsi. Paccekabuddho anumoditvā ākāsaṁ pakkhandi. Tepi dve jāyampatikā yāvatāyukaṁ ṭhatvā tato cutā sagge nibbattiṁsu. Puna tato cavitvā upāsako kassapasammāsambuddhakāle bārāṇasiyaṁ asītikoṭivibhavasampanne kule nibbatti, itarāpi tādisasseva seṭṭhino dhītā hutvā nibbatti, tassa vayappattassa tameva seṭṭhidhītaraṁ ānayiṁsu. Tassā pubbe aniṭṭhavipākassa pāpakammassa ānubhāvena patikulaṁ paviṭṭhamattāya ummārantarato paṭṭhāya sakalaṁ gehaṁ ugghāṭitavaccakūpo viya duggandhaṁ jātaṁ. Kumāro ‘‘kassāyaṁ gandho’’ti pucchitvā ‘‘seṭṭhikaññāyā’’ti sutvā ‘‘nīharatha na’’nti tassāyeva kulagharaṁ pesesi. Sā teneva nīhārena sattasu ṭhānesu paṭinivatti.",
  "atk-s0510a1:959": "Tena samayena kassapadasabalo parinibbāyi. Tassa satasahasagghanikāhi suvaṇṇiṭṭhakāhi yojanubbedhaṁ cetiyaṁ ārabhiṁsu. Tasmiṁ cetiye kariyamāne sā seṭṭhidhītā cintesi – ‘‘ahaṁ sattasu ṭhānesu paṭinivattā, kiṁ me jīvitenā’’ti attano ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthiṇṇaṁ caturaṅgulubbedhaṁ. Tato haritālamanosilāpiṇḍaṁ gahetvā aṭṭha uppalapupphahatthake ādāya cetiyakaraṇaṭṭhānaṁ gatā. Tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti. Seṭṭhidhītā vaḍḍhakiṁ āha ‘‘imaṁ me iṭṭhakaṁ ettha ṭhapethā’’ti. ‘‘Amma bhaddake, kāle āgatāsi, sayameva ṭhapehī’’ti. Sā āruyha telena haritālamanosilāpiṇḍaṁ yojetvā tena bandhanena iṭṭhakaṁ patiṭṭhapetvā upari aṭṭhahi uppalapupphahatthakehi pūjaṁ katvā vanditvā ‘‘nibbattanibbattaṭṭhāne me kāyato candanagandho vāyatu, mukhato uppalagandho’’ti patthanaṁ katvā cetiyaṁ vanditvā padakkhiṇaṁ katvā gehaṁ agamāsi.",
  "atk-s0510a1:960": "Tasmiṁyeva khaṇe sā yassa seṭṭhiputtassa paṭhamaṁ gehaṁ nītā, tassa taṁ ārabbha sati udapādi. Nagarepi nakkhattaṁ saṅghuṭṭhaṁ hoti. So upaṭṭhāke āha ‘‘idha ānītā seṭṭhidhītā kuhi’’nti? ‘‘Kulagehe, sāmī’’ti. ‘‘Ānetha naṁ, nakkhattaṁ kīḷissāmī’’ti. Te gantvā taṁ vanditvā ṭhitā. ‘‘Kiṁ, tātā, āgatatthā’’ti tāya puṭṭhā tassā taṁ pavattiṁ ācikkhiṁsu. ‘‘Tātā, mayā ābharaṇabhaṇḍehi cetiyaṁ pūjitaṁ, ābharaṇaṁ me natthī’’ti. Te gantvā seṭṭhiputtassa ārocesuṁ. ‘‘Ānetha naṁ, piḷandhanaṁ labhissatī’’ti. Te taṁ ānayiṁsu. Tassā saha gehapavesanena sakalagehaṁ candanagandho ceva uppalagandho ca vāyi. Seṭṭhiputto taṁ pucchi – ‘‘bhadde, tava sarīrato paṭhamaṁ duggandho vāyi, idāni pana te sarīrato candanagandho, mukhato uppalagandho vāyati, kimeta’’nti? Sā ādito paṭṭhāya attanā katakammaṁ ārocesi. Seṭṭhiputto ‘‘niyyānikaṁ vata buddhasāsana’’nti pasīditvā yojanikaṁ suvaṇṇacetiyaṁ kambalakañcukena paṭicchādetvā tattha tattha rathacakkapamāṇehi suvaṇṇapadumehi alaṅkari. Tesaṁ dvādasahatthā olambakā honti.",
  "atk-s0510a1:961": "So tattha yāvatāyukaṁ ṭhatvā tato cuto sagge nibbattitvā, puna tato cavitvā bārāṇasito yojanamatte ṭhāne aññatarasmiṁ amaccakule nibbatti. Bhariyā panassa devalokato cavitvā rājakule jeṭṭharājadhītā hutvā nibbatti. Tesu vayappattesu kumārassa vasanagāme nakkhattaṁ saṅghuṭṭhaṁ. So mātaraṁ āha – ‘‘amma, sāṭakaṁ me dehi, nakkhattaṁ kīḷissāmī’’ti. Sā dhotavatthaṁ nīharitvā adāsi. ‘‘Amma, thūlamida’’nti āha. Sā aññaṁ nīharitvā adāsi. So tampi paṭikkhipi. Atha naṁ mātā āha – ‘‘tāta, yādise gehe mayaṁ jātā, natthi no ito sukhumatarassa paṭilābhāya puñña’’nti. ‘‘Tena hi labhanaṭṭhānaṁ gacchāmi, ammā’’ti. ‘‘Putta, ahaṁ ajjeva tuyhaṁ bārāṇasinagararajjapaṭilābhaṁ icchāmī’’ti. So mātaraṁ vanditvā ‘‘gacchāmi, ammā’’ti. ‘‘Gaccha, tātā’’ti. So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji. So ca bārāṇasirañño kālaṅkatassa sattamo divaso hoti.",
  "atk-s0510a1:962": "Amaccā rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītāva atthi, putto natthi, arājakaṁ rajjaṁ nassissati, ko rājā bhavituṁ arahatī’’ti? ‘‘Tvaṁ hohi, tvaṁ hohī’’ti. Purohito āha – ‘‘bahuṁ oloketuṁ na vaṭṭati, phussarathaṁ vissajjessāmā’’ti. Te kumudavaṇṇe cattāro sindhave yojetvā pañcavidharājakakudhabhaṇḍaṁ setacchattañca tasmiṁ ṭhapetvā rathaṁ vissajjetvā pacchato tūriyāni paggaṇhāpesuṁ. Ratho pācīnadvārena nikkhamitvā uyyānābhimukho agamāsi. ‘‘Paricayena uyyānābhimukho gacchati, nivattemā’’ti keci āhaṁsu. Purohito ‘‘mā nivattayitthā’’ti āha. Ratho gantvā kumāraṁ padakkhiṇaṁ katvā āruhanasajjo hutvā aṭṭhāsi. Purohito pārupanakaṇṇaṁ apanetvā pādatalāni olokento ‘‘tiṭṭhatu ayaṁ dīpo, dvisahassaparittadīpavāresu catūsu mahādīpesu esa rajjaṁ kāretuṁ yutto’’ti vatvā ‘‘tūriyāni paggaṇhathā’’ti tikkhattuṁ tūriyāni paggaṇhāpeti.",
  "atk-s0510a1:963": "Atha kumāro mukhaṁ vivaritvā olokento ‘‘kena kammena āgatatthā’’ti āha. ‘‘Deva, tumhākaṁ rajjaṁ pāpuṇātī’’ti. ‘‘Rājā vo kaha’’nti? ‘‘Devattaṁ gato, sāmī’’ti. ‘‘Kati divasā atikkantā’’ti ? ‘‘Ajja sattamo divaso’’ti. ‘‘Putto vā dhītā vā natthī’’ti ? ‘‘Dhītā atthi, deva, putto natthī’’ti. ‘‘Tena hi karissāmi rajja’’nti. Te tāvadeva abhisekamaṇḍapaṁ kāretvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu. Athassa katābhisekassa satasahassagghanakaṁ vatthaṁ upanayiṁsu. So ‘‘kimidaṁ, tātā’’ti āha. ‘‘Nivāsanavatthaṁ, devā’’ti. ‘‘Nanu, tātā, thūla’’nti? ‘‘Manussaparibhogavatthesu ito mudutaraṁ natthi, devā’’ti. ‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti. ‘‘Na maññe puññavā tumhākaṁ rājā’’ti ‘‘suvaṇṇabhiṅgāraṁ āharatha, labhissāmi vattha’’nti suvaṇṇabhiṅgāraṁ āharāpetvā uṭṭhāya hatthe dhovitvā mukhaṁ vikkhāletvā hatthena udakaṁ gahetvā puratthimadisāyaṁ abbhukkiri. Ghanapathaviṁ bhinditvā aṭṭha kapparukkhā uṭṭhahiṁsu. Puna udakaṁ gahetvā dakkhiṇapacchimauttaradisāyanti evaṁ catūsu disāsu abbhukkiri. Sabbadisāsu aṭṭhaaṭṭhakaṁ katvā dvattiṁsa kapparukkhā uṭṭhahiṁsu. So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo ‘mā suttaṁ kantiṁsū’ti evaṁ bheriṁ carāpethā’’ti vatvā chattaṁ ussāpetvā alaṅkatapaṭiyatto hatthikkhandhavaragato nagaraṁ pavisitvā pāsādaṁ abhiruyha mahāsampattiṁ anubhavi.",
  "atk-s0510a1:964": "Evaṁ gacchante kāle devī rañño sampattiṁ disvā ‘‘aho vata tapassī’’ti kāruññākāraṁ dassesi. ‘‘Kimidaṁ, devī’’ti puṭṭhā ‘‘atimahatī, deva, te sampatti, atīte buddhānaṁ saddahitvā katakalyāṇassa phalaṁ, idāni anāgatassa paccayaṁ puññaṁ na karothā’’ti āha. Kassa dassāma, sīlavanto natthīti. ‘‘Asuñño, deva, jambudīpo arahantehi; tumhe, deva, dānaṁ sajjetha, ahaṁ arahante lacchāmī’’ti āha. Punadivase rājā pācīnadvāre dānaṁ sajjāpesi. Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā ‘‘sace etissāya disāya arahanto atthi, sve āgantvā amhākaṁ bhikkhaṁ gaṇhantū’’ti āha. Tassaṁ disāyaṁ arahanto nāhesuṁ, taṁ sakkāraṁ kapaṇayācakānaṁ adaṁsu.",
  "atk-s0510a1:965": "Punadivase dakkhiṇadvāre sajjetvā tatheva dakkhiṇeyyaṁ nālattha, punadivasepi pacchimadvāre tatheva. Uttaradvāre sajjitadivasena pana deviyā tatheva nimantentiyā himavante vasantānaṁ padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi – ‘‘mārisā, nandarājā tumhe nimanteti, adhivāsetha tassā’’ti. Te adhivāsetvā punadivase anotattadahe mukhaṁ dhovitvā ākāsenāgantvā uttaradvāre otariṁsu. Manussā disvā gantvā ‘‘pañcasatā, deva, paccekabuddhā āgatā’’ti rañño ārocesuṁ. Rājā saddhiṁ deviyā gantvā vanditvā paccekabuddhe pāsādaṁ āropetvā tatra nesaṁ dānaṁ datvā bhattakiccāvasāne rājā saṅghattherassa, devī saṅghanavakassa pādamūle nipatitvā ‘‘ayyā, bhante, paccayehi na kilamissanti, mayañca puññena na parihāyissāmī, amhākaṁ yāvajīvaṁ idha nivāsāya paṭiññaṁ dethā’’ti paṭiññaṁ kāretvā uyyāne pañca paṇṇasālāsatāni, pañca caṅkamanasatānīti sabbākārena nivāsanaṭṭhānāni sampādetvā tattha vasāpesuṁ.",
  "atk-s0510a1:966": "Evaṁ kāle gacchante rañño paccante kupite rājā ‘‘ahaṁ paccantaṁ vūpasametuṁ gacchāmi, tvaṁ paccekabuddhesu mā pamajjā’’ti deviṁ ovaditvā gato. Tasmiṁ anāgateyeva paccekabuddhānaṁ āyusaṅkhārā khīṇā. Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamanasamaye ālambanaphalakaṁ ālambitvā ṭhitakova anupādisesāya nibbānadhātuyā parinibbāyi. Etenupāyena sesāpīti sabbeva parinibbutā. Punadivase devī paccekabuddhānaṁ nisīdanaṭṭhānāni sajjetvā pupphāni vikiritvā dhūpaṁ vāsetvā tesaṁ āgamanaṁ olokentī nisinnā āgamanaṁ adisvā purise pesesi – ‘‘gacchatha, tātā, jānātha kiṁ ayyānaṁ aphāsuka’’nti? Te gantvā mahāpadumassa paṇṇasālāya dvāraṁ vivaritvā tattha taṁ apassantā caṅkamanaṁ gantvā ālambanaphalakaṁ nissāya ṭhitaṁ disvā vanditvā ‘‘kālo, bhante’’ti āhaṁsu. Parinibbutasarīraṁ kiṁ kathessati, te ‘‘niddāyati maññe’’ti vatvā piṭṭhipāde hatthena parāmasitvā pādānaṁ sītalatāya ceva thaddhatāya ca parinibbutabhāvaṁ ñatvā dutiyassa santikaṁ gantvā tatheva ñatvā puna tatiyassāti evaṁ sabbepi parinibbutabhāvaṁ ñatvā rājakulaṁ āgamiṁsu. ‘‘Kahaṁ, tātā, paccekabuddhā’’ti puṭṭhā ‘‘parinibbutā, devī’’ti āhaṁsu. Devī kandantī rodantī nikkhamitvā nāgarehi saddhiṁ tattha gantvā sādhukīḷitaṁ kāretvā paccekabuddhānaṁ sarīrakiccaṁ kāretvā dhātuyo gāhāpetvā cetiyaṁ patiṭṭhāpesi.",
  "atk-s0510a1:967": "Rājā paccantaṁ vūpasametvā āgato paccuggamanaṁ āgataṁ deviṁ pucchi – ‘‘kiṁ, bhadde, tvaṁ paccekabuddhesu na pamajjasi, nirogā ca ayyā’’ti? ‘‘Parinibbutā, devā’’ti. Taṁ sutvā rājā cintesi – ‘‘evarūpānampi paṇḍitānaṁ maraṇaṁ uppajjati, amhākaṁ kuto mokkhā’’ti? So nagaraṁ apavisitvā uyyānameva gantvā jeṭṭhaputtaṁ pakkosāpetvā tassa rajjaṁ niyyātetvā sayaṁ samaṇapabbajjaṁ pabbaji. Devīpi ‘‘raññe pabbajite ahaṁ kiṁ karissāmī’’ti tatheva uyyāne pabbaji. Dvepi jhānaṁ bhāvetvā tato cutā brahmaloke nibbattiṁsu.",
  "atk-s0510a1:968": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena rājagahaṁ pāpuṇi. Satthari tattha paṭivasante ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa bhariyāya kucchimhi nibbatto. Ayaṁ bhaddakāpilānī maddaraṭṭhe sāgalanagare kosiyagottabrāhmaṇassa bhariyāya kucchimhi nibbattā. Tesaṁ anukkamena vaḍḍhamānānaṁ pippalimāṇavassa vīsatime, bhaddāya soḷasame vaye sampatte mātāpitaro puttaṁ oloketvā ‘‘tāta, tvaṁ vayappatto, kulavaṁsaṁ patiṭṭhapetuṁ yutto’’ti ativiya nippīḷiyiṁsu. Māṇavo āha – ‘‘mayhaṁ sotapathe evarūpaṁ kathaṁ mā kathayittha, ahaṁ yāva tumhe dharatha, tāva paṭijaggissāmi, tumhākaṁ accayena nikkhamitvā pabbajissāmī’’ti. Te katipāhaṁ atikkamitvā puna kathayiṁsu. Sopi puna paṭikkhipi. Tato paṭṭhāya mātā nirantaraṁ kathetiyeva.",
  "atk-s0510a1:969": "Māṇavo ‘‘mātaraṁ saññāpessāmī’’ti rattasuvaṇṇassa nikkhasahassaṁ datvā suvaṇṇakārehi itthirūpakaṁ kāretvā tassa majjanaghaṭṭanādikammapariyosāne taṁ rattavatthaṁ nivāsetvā suvaṇṇasampannehi pupphehi ceva nānālaṅkārehi ca alaṅkārāpetvā ‘‘amma, evarūpaṁ ārammaṇaṁ labhanto gehe vasissāmi, alabhanto na vasissāmī’’ti. Paṇḍitā brāhmaṇī cintesi – ‘‘mayhaṁ putto puññavā dinnadāno katābhinīhāro pubbe puññāni karonto na ekakova akāsi, addhā etena saha katapuññā suvaṇṇarūpakapaṭibhāgā bhavissatī’’ti. Aṭṭha brāhmaṇe pakkosāpetvā sabbabhogehi santappetvā suvaṇṇarūpakaṁ rathe āropetvā ‘‘gacchatha, tātā, yattha amhehi jātigottabhogādisamānakule evarūpaṁ dārikaṁ passatha, tattha idameva suvaṇṇarūpakaṁ saccākāraṁ katvā dethā’’ti uyyojesi.",
  "atk-s0510a1:970": "Te ‘‘amhākaṁ nāma etaṁ kamma’’nti nikkhamitvā ‘‘kattha labhissāma, maddaraṭṭhaṁ nāma itthāgāraṁ, maddaraṭṭhaṁ gamissāmā’’ti maddaraṭṭhe sāgalanagaraṁ agamaṁsu. Attha taṁ suvaṇṇarūpakaṁ nhānatitthe ṭhapetvā ekamantaṁ nisīdiṁsu. Atha bhaddāya dhātī bhaddaṁ nhāpetvā alaṅkaritvā sayaṁ nhāyituṁ udakatitthaṁ gantvā suvaṇṇarūpakaṁ disvā ‘‘kissāyaṁ avinītā idhāgantvā ṭhitā’’ti piṭṭhipasse paharitvā suvaṇṇarūpakaṁ ñatvā ‘‘ayyadhītā meti saññaṁ uppādesi, ayaṁ pana ayyadhītāya nivāsanapaṭiggahitāyapi asadisā’’ti āha. Atha naṁ te brāhmaṇā ‘‘evarūpā kira te sāmidhītā’’ti pucchiṁsu. Sā ‘‘imāya suvaṇṇapaṭimāya sataguṇena sahassaguṇena mayhaṁ ayyadhītā abhirūpatarā’’, tathā hi ‘‘appadīpepi dvādasahatthe gabbhe nisinnā sarīrobhāsena tamaṁ vidhamatī’’ti āha. ‘‘Tena hi tassā mātāpitūnaṁ santikaṁ gacchāmā’’ti suvaṇṇarūpakaṁ rathe āropetvā taṁ dhātiṁ anugantvā kosiyagottassa gharadvāre ṭhatvā āgamanaṁ ārocayiṁsu.",
  "atk-s0510a1:971": "Brāhmaṇo paṭisanthāraṁ katvā ‘‘kuto āgatatthā’’ti pucchi. Te ‘‘magadharaṭṭhe mahātitthagāme kapilabrāhmaṇassa gharato iminā nāma kāraṇena āgatamhā’’ti āhaṁsu. ‘‘Sādhu, tātā, amhehi samajātigottavibhavo so brāhmaṇo, dassāma dārika’’nti paṇṇākāraṁ gaṇhi. Te kapilabrāhmaṇassa sāsanaṁ pahiṇiṁsu – ‘‘laddhā no bhaddā nāma dārikā, kattabbaṁ jānāthā’’ti. Taṁ sāsanaṁ sutvā pippalimāṇavassa ārocayiṁsu ‘‘laddhā dārikā’’ti. Pippalimāṇavo ‘‘ahaṁ ‘na labhissantī’ti cintesiṁ, ime ‘laddhā’ti pesenti, anatthiko hutvā paṇṇaṁ pesessāmī’’ti rahogato paṇṇaṁ likhi ‘‘bhaddā attano jātigottabhogānurūpaṁ patiṁ labhatu, ahaṁ nikkhamitvā pabbajissāmi, mā pacchā vippaṭisārinī ahosī’’ti. Bhaddāpi ‘‘asukassa kira maṁ dātukāmā’’ti sutvā rahogatā paṇṇaṁ likhi – ‘‘ayyaputto attano jātigottabhogānurūpaṁ dārikaṁ labhatu, ahaṁ pabbajissāmi, mā pacchā vippaṭisārī bhavāhī’’ti. Dvepi paṇṇāni antarāmagge samāgacchiṁsu. ‘‘Idaṁ kassa paṇṇa’’nti? ‘‘Pippalimāṇavena bhaddāya pahita’’nti. ‘‘Idaṁ kassā’’ti? ‘‘Bhaddāya pippalimāṇavassa pahita’’nti ca vutte te dvepi vācetvā ‘‘passatha dārakānaṁ kamma’’nti phāletvā araññe chaḍḍetvā aññaṁ taṁsamānaṁ paṇṇaṁ likhitvā ito etto ca pesesuṁ. Iti kumārassa kumārikāya ca sadisaṁ paṇṇaṁ lokassādarahitamevāti anicchamānānampi tesaṁ dvinnaṁ samāgamo ahosi.",
  "atk-s0510a1:972": "Taṁdivasameva pippalimāṇavopi bhaddaṁ ekaṁ pupphadāmaṁ gaṇhāpesi. Bhaddāpi tāni sayanamajjhe ṭhapesi. Ubhopi bhuttasāyamāsā sayanaṁ āruhituṁ ārabhiṁsu. Tesu māṇavo dakkhiṇapassena sayanaṁ āruhi, bhaddā vāmapassena abhiruhitvā āha – ‘‘yassa passe pupphāni milāyanti, tassa rāgacittaṁ uppannanti vijānissāma, imaṁ pupphadāmaṁ na allīyitabba’’nti. Te pana aññamaññaṁ sarīrasamphassabhayena sakalarattiṁ niddaṁ anokkamantāva vītināmesuṁ. Divā pana hasitamattampi nākaṁsu. Te lokāmisena asaṁsaṭṭhā yāva mātāpitaro dharanti, tāva kuṭumbaṁ avicāretvā tesu kālaṅkatesu vicārayiṁsu. Mahatī māṇavassa sampatti. Ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇaṁ eva magadhanāḷiyā dvādasanāḷimattaṁ laddhuṁ vaṭṭati. Yantabaddhāni saṭṭhi mahātaḷākāni, kammanto dvādasayojaniko, anurādhapurappamāṇā cuddasagāmā, cuddasa hatthānīkāni, cuddasa assānīkāni, cuddasa rathānīkāni.",
  "atk-s0510a1:973": "So ekadivasaṁ alaṅkataassaṁ āruyha mahājanaparivuto kammantaṭṭhānaṁ gantvā khettakoṭiyaṁ ṭhito naṅgalehi chinnaṭṭhānato kākādayo sakuṇe gaṇḍuppādādike pāṇake uddharitvā khādante disvā ‘‘tātā, ime kiṁ khādantī’’ti pucchi. ‘‘Gaṇḍuppāde, ayyā’’ti. ‘‘Etehi katapāpaṁ kassa hotī’’ti? ‘‘Tumhākaṁ, ayyā’’ti. So cintesi – ‘‘sace etehi katapāpaṁ mayhaṁ hoti, kiṁ me karissati sattaasītikoṭidhanaṁ, dvādasayojanakammanto kiṁ karissati, kiṁ yantabaddhāni taḷākāni, kiṁ cuddasa gāmāni, sabbametaṁ bhaddāya kāpilāniyā niyyātetvā nikkhamma pabbajissāmī’’ti.",
  "atk-s0510a1:974": "Bhaddā kāpilānī tasmiṁ khaṇe antaravatthusmiṁ tayo tilakumbhe pattharitvā dhātīhi parivutā nisinnā kāke tilapāṇake khādamāne disvā ‘‘ammā, kiṁ ime khādantī’’ti pucchi. ‘‘Pāṇake, ayye’’ti. ‘‘Akusalaṁ kassa hotī’’ti? ‘‘Tumhākaṁ, ayye’’ti. Sā cintesi – ‘‘mayhaṁ catuhatthaṁ vatthaṁ nāḷikodanamattañca laddhuṁ vaṭṭati, yadi panetaṁ etehi kataṁ akusalaṁ mayhaṁ hoti, bhavasahassenapi vaṭṭato sīsaṁ ukkhipituṁ na sakkā, ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0510a1:975": "Māṇavo āgantvā nhatvā pāsādaṁ āruyha mahārahe pallaṅke nisīdi, athassa cakkavattino anucchavikabhojanaṁ upanayiṁsu. Dvepi bhuñjitvā parijane nikkhante rahogatā phāsukaṭṭhāne nisīdiṁsu. Tato māṇavo bhaddaṁ āha – ‘‘bhadde, imaṁ gharaṁ āgacchantī kittakaṁ dhanamāharasī’’ti? ‘‘Pañcapaṇṇāsa sakaṭasahassāni, ayyā’’ti. ‘‘Sabbaṁ taṁ, yā ca imasmiṁ ghare sattāsīti koṭiyo yantabaddhāni saṭṭhi taḷākānīti evamādibhedā sampatti atthi, taṁ sabbaṁ tuyheva niyyātemī’’ti. ‘‘Tumhe pana kuhiṁ gacchatha, ayyā’’ti? ‘‘Ahaṁ pabbajissāmī’’ti. ‘‘Ayya, ahampi tumhākaṁ āgamanaṁ olokayamānā nisinnā, ahampi pabbajissāmī’’ti. Tesaṁ ādittapaṇṇakuṭi viya tayo bhavā upaṭṭhahanti. Te ‘‘pabbajissāmā’’ti vatvā antarāpaṇato kāsāyarasapītāni cīvarāni mattikāpatte ca āharāpetvā aññamaññaṁ kese ohāretvā ‘‘ye loke arahanto atthi, te uddissa amhākaṁ pabbajjā’’ti pabbajitvā thavikāsu patte pakkhipitvā aṁse laggetvā pāsādato otariṁsu. Gehe dāsesu ca kammakāresu ca na koci sañjāni.",
  "atk-s0510a1:976": "Atha ne brāhmaṇagāmato nikkhamitvā dāsagāmadvārena gacchante ākappakutavasena dāsagāmavāsino sañjāniṁsu. Te rodantā pādesu patitvā ‘‘kiṁ amhe anāthe karotha, ayyā’’ti āhaṁsu. ‘‘Mayaṁ, bhaṇe, ‘tayo bhavā ādittapaṇṇasālā viyā’ti pabbajimha, sace tumhesu ekekaṁ bhujissaṁ karoma, vassasatampi nappahoti. Tumheva tumhākaṁ sīsaṁ dhovitvā bhujissā hutvā jīvathā’’ti vatvā tesaṁ rodantānaṁyeva pakkamiṁsu.",
  "atk-s0510a1:977": "Thero purato gacchanto nivattitvā olokento cintesi – ‘‘ayaṁ bhaddā kāpilānī sakalajambudīpagghanikā itthī mayhaṁ pacchato āgacchati, ṭhānaṁ kho panetaṁ vijjati, yaṁ kocideva evaṁ cinteyya ‘ime pabbajitāpi vinā bhavituṁ na sakkonti, ananucchavikaṁ karontī’ti. Evaṁ koci pāpakena manasā padūsetvā apāyapūrako bhaveyya, imaṁ pahāya mayā gantuṁ vaṭṭatī’’ti cittaṁ uppādetvā purato gacchanto dvedhāpathaṁ disvā tassa matthake aṭṭhāsi. Bhaddāpi āgantvā vanditvā aṭṭhāsi. Atha naṁ āha – ‘‘bhadde, tādisiṁ itthiṁ mama pacchato āgacchantiṁ disvā ‘ime pabbajitāpi vinā bhavituṁ na sakkontī’ti amhesu paduṭṭhacitto mahājano apāyapūrako bhaveyya. Imasmiṁ dvedhāpathe tvaṁ etaṁ gaṇha, ahaṁ ekena gamissāmī’’ti. ‘‘Āma, ayya, mātugāmo ‘pabbajitānaṁ palibodho, pabbajitāpi vinā na bhavantī’ti amhākaṁ dosaṁ dasseyyu’’nti tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ añjaliṁ paggayha ‘‘satasahassakappapamāṇe addhāne kato mittasanthavo ajja bhijjati, tumheva dakkhiṇā nāma, tumhākaṁ dakkhiṇamaggo vaṭṭati, mayaṁ mātugāmā nāma vāmajātikā, amhākaṁ vāmamaggo vaṭṭatī’’ti vanditvā maggaṁ paṭipajji. Tesaṁ dvedhābhūtakāle ayaṁ mahāpathavī ‘‘ahaṁ cakkavāḷasinerupabbatādayo dhāretuṁ sakkontīpi tumhākaṁ guṇe dhāretuṁ na sakkomī’’ti vadantī viya viravamānā akampittha. Ākāse asanisaddo viya pavatti, cakkavāḷapabbato unnādi.",
  "atk-s0510a1:978": "Sammāsambuddhopi veḷuvanamahāvihāre kuṭiyaṁ nisinno pathavīkampanasaddaṁ sutvā ‘‘kissa nu kho pathavī kampatī’’ti āvajjento ‘‘pippalimāṇavo ca bhaddā ca kāpilānī maṁ uddissa appameyyaṁ sampattiṁ pahāya pabbajitā, tesaṁ viyogaṭṭhāne ubhinnaṁ guṇabalena ayaṁ pathavīkampo jāto, mayāpi etesaṁ saṅgahaṁ kātuṁ vaṭṭatī’’ti gandhakuṭito nikkhamma sayameva pattacīvaramādāya asītimahātheresu kañci anāpucchā tigāvutamaggaṁ paccuggamanaṁ katvā rājagahassa ca nālandāya ca antare bahuputtanigrodhamūle pallaṅkaṁ ābhujitvā nisīdi. Nisinno pana aññatarapaṁsukūliko viya anisīditvā buddhavesaṁ gahetvā asītihatthā buddharaṁsiyo vissajjento nisīdi. Iti tasmiṁ khaṇe paṇṇacchattasakaṭacakkakūṭāgārādippamāṇā buddharaṁsiyo ito cito ca vippharantiyo vidhāvantiyo candasahassasūriyasahassauggamanakālaṁ viya kurumānā taṁ vanantaraṁ ekobhāsaṁ akaṁsu. Dvattiṁsamahāpurisalakkhaṇasiriyā samujjalatārāgaṇena viya gaganaṁ, supupphitakamalakuvalayena viya salilaṁ vanantaraṁ virocittha. Nigrodharukkhassa khandho pakatiyā seto hoti, pattāni nīlāni pakkāni rattāni. Tasmiṁ pana divase sabbo nigrodho suvaṇṇavaṇṇova ahosi.",
  "atk-s0510a1:979": "Mahākassapatthero taṁ disvā ‘‘ayaṁ amhākaṁ satthā bhavissati, imaṁ ahaṁ uddissa pabbajito’’ti diṭṭhaṭṭhānato paṭṭhāya onato gantvā tīsu ṭhānesu vanditvā ‘‘satthā me, bhante, bhagavā, sāvakohamasmi, satthā me, bhante, bhagavā, sāvakohamasmī’’ti (saṁ. ni. 2.154) āha. Atha naṁ bhagavā āha – ‘‘kassapa, sace tvaṁ imaṁ nipaccakāraṁ mahāpathaviyā kareyyāsi, sāpi dhāretuṁ na sakkuṇeyya. Tathāgatassa pana evaṁ guṇamahantataṁ jānatā tayā kato nipaccakāro mayhaṁ lomampi cāletuṁ na sakkoti. Nisīda, kassapa, dāyajjaṁ te dassāmī’’ti. Athassa bhagavā tīhi ovādehi upasampadaṁ adāsi. Datvā ca bahuputtanigrodhamūlato nikkhamitvā theraṁ pacchāsamaṇaṁ katvā maggaṁ paṭipajji. Satthu sarīraṁ dvattiṁsamahāpurisalakkhaṇavicittaṁ, mahākassapassa sattamahāpurisalakkhaṇapaṭimaṇḍitaṁ, so kañcananāvāya pacchābaddho viya satthu padānupadikaṁ anugañchi. Satthā thokaṁ maggaṁ gantvā maggā okkamma aññatarasmiṁ rukkhamūle nisajjākāraṁ dassesi. Thero ‘‘satthā nisīditukāmo’’ti ñatvā attano paṭapilotikaṁ saṅghāṭiṁ catugguṇaṁ katvā paññapesi.",
  "atk-s0510a1:980": "Satthā tattha nisīditvā hatthena cīvaraṁ parimajjanto ‘‘mudukā kho tyāyaṁ, kassapa, paṭapilotikā saṅghāṭī’’ti āha (saṁ. ni. 2.154). So ‘‘satthā me saṅghāṭiyā mudubhāvaṁ kathesi, pārupitukāmo bhavissatī’’ti ñatvā ‘‘pārupatu, bhante, bhagavā saṅghāṭi’’nti āha. ‘‘Kiṁ tvaṁ pārupissasi, kassapā’’ti? ‘‘Tumhākaṁ nivāsanaṁ labhanto pārupissāmi, bhante’’ti. ‘‘Kiṁ pana tvaṁ, kassapa, imaṁ paribhogajiṇṇaṁ paṁsukūlaṁ dhāretuṁ sakkhissasi, mayā hi imassa paṁsukūlassa gahitadivase udakapariyantaṁ katvā mahāpathavī kampi, imaṁ buddhaparibhogajiṇṇacīvaraṁ nāma na sakkā parittaguṇena dhāretuṁ, paṭibalenevidaṁ paṭipattipūraṇasamatthena jātipaṁsukūlikena dhāretuṁ vaṭṭatī’’ti vatvā therena saddhiṁ cīvaraṁ parivattesi.",
  "atk-s0510a1:981": "Evaṁ cīvaraṁ parivattetvā therassa cīvaraṁ bhagavā pārupi, satthu cīvaraṁ thero. Tasmiṁ khaṇe acetanāpi ayaṁ mahāpathavī ‘‘dukkaraṁ, bhante, akattha, attano pārutacīvaraṁ sāvakena parivattitapubbaṁ nāma nāhosi, ahaṁ tumhākaṁ guṇaṁ dhāretuṁ na sakkomī’’ti vadantī viya udakapariyantaṁ katvā kampi. Theropi ‘‘laddhaṁ me buddhānaṁ paribhogacīvaraṁ, kiṁ me idāni uttari kattabba’’nti unnatiṁ akatvā satthu santikeyeva terasa dhutaguṇe samādāya sattadivasamattaṁ puthujjano ahosi. Aṭṭhame divase saha paṭisambhidāhi arahattaṁ pāpuṇi. Atha naṁ satthā ‘‘kassapo, bhikkhave, candūpamo kulāni upasaṅkamati, apakasseva kāyaṁ apakassa cittaṁ niccanavako kulesu appagabbho’’ti (saṁ. ni. 2.146) evamādinā pasaṁsitvā aparabhāge ariyagaṇamajjhe nisinno ‘‘etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ mahākassapo’’ti (a. ni. 1.188, 191) dhutavādānaṁ aggaṭṭhāne ṭhapesi.",
  "atk-s0510a1:982": "398. Evaṁ bhagavatā etadaggaṭṭhāne ṭhapito āyasmā mahākassapo mahāsāvakabhāvaṁ patto attano pubbakammaṁ saritvā somanassavasenaṁ pubbacaritāpadānaṁ pakāsento padumuttarassa bhagavatotiādimāha. Tattha padumuttarassāti tassa kira bhagavato mātukucchito nikkhamanakālato paṭṭhāya pādānaṁ nikkhepanasamaye akkantakkantapāde satasahassapattā padumā pathaviṁ bhinditvā uṭṭhahiṁsu. Tasmāssa taṁ nāmaṁ ahosi. Sakalasattanikāyesu ekekena satasatapuññe kate tassa puññassa sataguṇapuññānaṁ katattā bhagavatoti attho. Lokajeṭṭhassa tādinoti sattalokassa padhānabhūtassa iṭṭhāniṭṭhesu akampiyabhāvaṁ pattattā tādino. Nibbute lokanāthamhīti sattalokassa paṭisaraṇabhūte bhagavati khandhaparinibbānena parinibbute, adassanaṁ gateti attho. Pūjaṁ kubbanti santhunoti sadevakassa lokassa sāsanato ‘‘satthā’’ti laddhanāmassa bhagavato sādhukīḷaṁ kīḷantā pūjaṁ karontīti sambandho.",
  "atk-s0510a1:983": "399.Aggiṁcinantī janatāti janasamūhā āḷāhanatthāya aggiṁ cinantā rāsiṁ karontā āsamantato moditā santuṭṭhā pakārena moditā santuṭṭhā pūjaṁ karontīti sambandho. Tesusaṁvegajātesūti tesu janasamūhesu saṁvegappattesu utrāsaṁ labhantesu me mayhaṁ pīti hāso udapajjatha pātubhavīti attho.",
  "atk-s0510a1:984": "400.Ñātimitte samānetvāti mama bandhusahāye samānetvā rāsiṁ katvā. Mahāvīro bhagavā parinibbuto adassanaṁ agamāsīti idaṁ vacanaṁ abraviṁ kathesinti sambandho. Handa pūjaṁ karomaseti handāti vossaggatthe nipāto, tena kāraṇena mayaṁ sabbe samāgatā pūjaṁ karomāti attho. Seti nipāto.",
  "atk-s0510a1:985": "401.Sādhūti te paṭissutvāti te mama ñātimittā sādhu iti sundaraṁ bhaddakaṁ iti paṭisuṇitvā mama vacanaṁ sampaṭichitvā me mayhaṁ bhiyyo atirekaṁ hāsaṁ pītiṁ janiṁsu uppādesunti attho.",
  "atk-s0510a1:986": "402. Tato attano katapuññasañcayaṁ dassento buddhasmiṁ lokanāthamhītiādimāha. Satahatthaṁ uggataṁ ubbiddhaṁ diyaḍḍhahatthasataṁ vitthataṁ, vimānaṁ nabhasi ākāse uggataṁ agghiyaṁ, sukataṁ sundarākārena kataṁ, katvā kāretvā ca puññasañcayaṁ puññarāsiṁ kāhāsiṁ akāsinti sambandho.",
  "atk-s0510a1:987": "403.Katvāna agghiyaṁ tatthāti tasmiṁ cetiyapūjanaṭṭhāne tālapantīhi tālapāḷīhi cittitaṁ sobhitaṁ agghiyaṁ katvāna kāretvā ca sakaṁ cittaṁ attano cittaṁ pasādetvā cetiyaṁ pūjayuttamanti uttamaṁ buddhadhātunidhāpitaṁ cetiyaṁ pūjayinti sambandho.",
  "atk-s0510a1:988": "404. Tassa cetiyassa mahimaṁ dassento aggikkhandhovātiādimāha. Tattha aggikkhandhovāti ākāse jalamāno aggikkhandhova aggirāsi iva taṁ cetiyaṁ sattahi ratanehi jalati phullito vikasitapuppho sālarukkharājā iva ākāse indalaṭṭhīva indadhanu iva ca catuddisā catūsu disāsu obhāsati vijjotatīti sambandho.",
  "atk-s0510a1:989": "405.Tatthacittaṁ pasādetvāti tasmiṁ jotamānadhātugabbhamhi cittaṁ manaṁ pasādetvā somanassaṁ katvā tena cittappasādena bahuṁ anekappakāraṁ kusalaṁ puññaṁ katvāna ‘‘dhātugabbhe ca sāsane ca ettakāni puññāni mayā katānī’’ti evaṁ puññakammaṁ saritvāna kālaṁkatvā tidasaṁ tāvatiṁsabhavanaṁ suttappabuddho viya ahaṁ upapajjiṁ jātoti sambandho.",
  "atk-s0510a1:990": "406. Attano uppannadevaloke laddhasampattiṁ dassento sahassayuttantiādimāha. Tattha hayavāhiṁ sindhavasahassayojitaṁ dibbarathaṁ adhiṭṭhito. Sattahi bhūmīhi saṁ suṭṭhu uggataṁ ubbiddhaṁ uccaṁ mayhaṁ bhavanaṁ vimānaṁ ahosīti attho.",
  "atk-s0510a1:991": "407. Tasmiṁ vimāne sabbasovaṇṇamayā sakalasovaṇṇamayāni kūṭāgārasahassāni ahuṁ ahesunti attho. Sakatejena attano ānubhāvena sabbā dasa disā pabhāsayaṁ obhāsentāni jalanti vijjotantīti sambandho.",
  "atk-s0510a1:992": "408. Tasmiṁ mayhaṁ pātubhūtavimāne aññepi niyyūhā pamukhasālāyo santi vijjanti. Kiṁ bhūtā? Lohitaṅgamayā rattamaṇimayā tadā tepi niyyūhā catasso disā ābhāya pabhāya jotantīti sambandho.",
  "atk-s0510a1:993": "410.Sabbedeve sakalachadevaloke deve abhibhomi abhibhavāmi. Kassa phalanti ce? Mayā katassa puññakammassa idaṁ phalanti attho.",
  "atk-s0510a1:994": "411. Tato manussasampattiṁ dassento saṭṭhikappasahassamhītiādimāha. Tattha ito kappato heṭṭhā saṭṭhisahassakappamatthake cāturanto catumahādīpavanto vijitāvī sabbaṁ paccatthikaṁ vijitavanto ahaṁ ubbiddho nāma cakkavattī rājā hutvā pathaviṁ āvasiṁ rajjaṁ kāresinti sambandho.",
  "atk-s0510a1:995": "412-4.Tatheva bhaddake kappeti pañcabuddhapaṭimaṇḍitattā bhaddake nāma kappe. Tiṁsakkhattuṁ tiṁsajātiyā catudīpamhi issaro padhāno cakkaratanādīhi sattahi ratanehi sampanno samaṅgībhūto sakakammābhiraddho attano kamme dasa rājadhamme abhiraddho allīno cakkavattī rājā amhī ahosinti sambandho. Attano cakkavattikāle anubhūtasampattiṁ dassento ‘‘tatthāpi bhavanaṁ mayha’’ntiādimāha. Tattha tasmiṁ cakkavattirajjamhi mayhaṁ bhavanaṁ mama pāsādaṁ indalaṭṭhīva uggataṁ ākāse ṭhitavijjotamānā vijjullatā iva uggataṁ sattabhūmikādibhedehi uccaṁ āyāmato dīghato ca uccato ca catuvīsatiyojanaṁ vitthārato dvādasayojanaṁ ahosīti sambandho. Sabbesaṁ janānaṁ manaṁ allīnabhāvena rammaṇaṁ nāma nagaraṁ ahosīti attho. Daḷhehi dvādasahatthehi vā tiṁsahatthehi vā uccehi pākāratoraṇehi sampannanti dasseti.",
  "atk-s0510a1:996": "415-20.Tadaḍḍhakaṁ tato aḍḍhakaṁ aḍḍhatiyasatayojananti attho. Pakkhittā paṇṇavīsatīti vīsatiāpaṇapakkhittaṁ nirantaraṁ vīthiparicchedanti attho. Brāhmaññakulasambhūtoti brāhmaṇakule sujāto. Sesaṁ vuttanayattā suviññeyyamevāti.",
  "atk-s0510a1:997": "Mahākassapattheraapadānavaṇṇanā samattā.",
  "atk-s0510a1:998": "3-4. Anuruddhattheraapadānavaṇṇanā",
  "atk-s0510a1:999": "Sumedhaṁbhagavantāhantiādikaṁ āyasmato anuruddhattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle vibhavasampanne kuṭumbikakule nibbatti. Vayappatto ekadivasaṁ vihāraṁ gantvā satthu santike dhammaṁ suṇanto satthārā ekaṁ bhikkhuṁ dibbacakkhukānaṁ aggaṭṭhāne ṭhapentaṁ disvā sayampi taṁ dānaṁ patthetvā satasahassabhikkhuparivārassa bhagavato sattāhaṁ mahādānaṁ pavattetvā sattame divase bhagavato bhikkhusaṅghassa ca uttamāni vatthāni datvā paṇidhānaṁ akāsi. Satthāpissa anantarāyena samijjhanabhāvaṁ disvā ‘‘anāgate gotamassa sammāsambuddhassa sāsane dibbacakkhukānaṁ aggo bhavissatī’’ti byākāsi. Sopi tattha puññāni karonto satthari parinibbute sattayojanike kanakathūpe bahukaṁsapātiyo dīparukkhehi dīpakapallikāhi ca ‘‘dibbacakkhuñāṇassa upanissayo hotū’’ti uḷāraṁ dīpapūjaṁ akāsi. Evaṁ yāvajīvaṁ puññāni katvā devamanussesu saṁsaranto kassapassa bhagavato kāle bārāṇasiyaṁ kuṭumbikagehe nibbattitvā viññutaṁ patto satthari parinibbute niṭṭhite yojanike kanakathūpe bahukaṁsapātiyo sappimaṇḍassa pūretvā majjhe ca ekekaṁ guḷapiṇḍaṁ ṭhapetvā mukhavaṭṭiyā mukhavaṭṭiṁ phusāpento cetiyaṁ parikkhipāpesi. Attanā gahitakaṁsapātiṁ sappimaṇḍassa pūretvā sahassavaṭṭiyo jālāpetvā sīse ṭhapetvā sabbarattiṁ cetiyaṁ anupariyāyi.",
  "atk-s0510a1:1000": "Evaṁ tasmimpi attabhāve yāvajīvaṁ kusalaṁ katvā devaloke nibbattitvā tattha yāvatāyukaṁ ṭhatvā tato cuto anuppanne buddhe bārāṇasiyaṁyeva duggatakule nibbatti, ‘‘annabhāro’’tissa nāmaṁ ahosi. So sumanaseṭṭhissa nāma gehe kammaṁ karonto jīvati. Ekadivasaṁ so upariṭṭhaṁ nāma paccekabuddhaṁ nirodhasamāpattito vuṭṭhāya gandhamādanapabbatato ākāsenāgantvā bārāṇasīnagaradvāre otaritvā cīvaraṁ pārupitvā nagare piṇḍāya carantaṁ disvā pasannamānaso pattaṁ gahetvā attano atthāya ṭhapitaṁ bhāgabhattaṁ patte pakkhipitvā paccekabuddhassa dātukāmo ārabhi. Bhariyāpissa attano bhāgabhattañca tattheva pakkhipi. So taṁ netvā paccekabuddhassa hatthe ṭhapesi. Paccekabuddho taṁ gahetvā anumodanaṁ katvā pakkāmi. Taṁ divasaṁ sumanaseṭṭhissa chatte adhivatthā devatā – ‘‘aho dānaṁ, paramadānaṁ, upariṭṭhe suppatiṭṭhita’’nti mahāsaddena anumodi. Taṁ sutvā sumanaseṭṭhi – ‘‘evaṁ devatāya anumoditaṁ idameva uttamadāna’’nti cintetvā tattha pattiṁ yāci. Annabhāro pana tassa pattiṁ adāsi. Tena pasannacitto sumanaseṭṭhi tassa sahassaṁ datvā ‘‘ito paṭṭhāya tuyhaṁ sahatthena kammakaraṇakiccaṁ natthi, patirūpaṁ gehaṁ katvā niccaṁ vasāhī’’ti āha.",
  "atk-s0510a1:1001": "Yasmā nirodhasamāpattito vuṭṭhitassa paccekabuddhassa dinnapiṇḍapāto taṁ divasameva uḷāravipāko hoti, tasmā sumanaseṭṭhi rañño santikaṁ gacchanto taṁ gahetvā agamāsi. Rājā pana taṁ ādaravasena olokesi. Seṭṭhi – ‘‘mahārāja, ayaṁ oloketabbayuttoyevā’’ti vatvā tadā tena katakammaṁ attanāpissa sahassadinnabhāvañca kathesi. Taṁ sutvā rājā tassa tussitvā sahassaṁ datvā ‘‘asukasmiṁ ṭhāne gehaṁ katvā vasāhī’’ti gehaṭṭhānamassa āṇāpesi. Tassa taṁ ṭhānaṁ sodhāpentassa mahantā mahantā nidhikumbhiyo uṭṭhahiṁsu. So tā disvā rañño ārocesi. Rājā sabbaṁ dhanaṁ uddharāpetvā rāsikataṁ disvā – ‘‘ettakaṁ dhanaṁ imasmiṁ nagare kassa gehe atthī’’ti pucchi. ‘‘Na kassaci, devā’’ti. ‘‘Tena hi ayaṁ annabhāro imasmiṁ nagare mahādhanaseṭṭhi nāma hotū’’ti taṁ divasameva tassa seṭṭhichattaṁ ussāpesi.",
  "atk-s0510a1:1002": "So seṭṭhi hutvā yāvajīvaṁ kalyāṇakammaṁ katvā devaloke nibbatto, dīgharattaṁ devamanussesu saṁsaritvā amhākaṁ bhagavato uppajjanakakāle kapilavatthunagare sukkodanasakkassa gehe paṭisandhiṁ gaṇhi. Tassa jātassa anuruddhoti nāmaṁ akaṁsu. So mahānāmasakkassa kaniṭṭhabhātā bhagavato cūḷapitu putto paramasukhumālo mahāpuñño ahosi. Suvaṇṇapātiyaṁyeva cassa bhattaṁ uppajji. Athassa mātā ekadivasaṁ ‘‘mama putto natthīti padaṁ na jānāti, taṁ jānāpessāmī’’ti cintetvā ekaṁ suvaṇṇapātiṁ tucchakaṁyeva aññāya suvaṇṇapātiyā pidahitvā tassa pesesi, antarāmagge devatā taṁ, dibbapūvehi pūresuṁ. Evaṁ mahāpuñño tiṇṇaṁ utūnaṁ anucchavikesu tīsu pāsādesu alaṅkatanāṭakitthīhi parivuto devo viya mahāsampattiṁ anubhavi.",
  "atk-s0510a1:1003": "Amhākampi bodhisatto tasmiṁ samaye tusitapurā cavitvā suddhodanamahārājassa aggamahesiyā kucchimhi nibbattitvā anukkamena vuddhippatto ekūnatiṁsa vassāni agāramajjhe vasitvā mahābhinikkhamanaṁ nikkhamitvā anukkamena paṭividdhasabbaññutaññāṇo bodhimaṇḍe sattasattāhaṁ vītināmetvā isipatane migadāye dhammacakkaṁ pavattetvā lokānuggahaṁ karonto rājagahaṁ gantvā veḷuvane vihāsi. Tadā suddhodanamahārājā – ‘‘putto kira me rājagahaṁ anuppatto; gacchatha, bhaṇe, mama puttaṁ ānethā’’ti sahassasahassaparivāre dasa amacce pesesi. Te sabbe ehibhikkhupabbajjāya pabbajiṁsu. Tesu udāyittherena cārikāgamanaṁ āyācito bhagavā vīsatisahassakhīṇāsavaparivuto rājagahato nikkhamitvā kapilavatthupuraṁ gantvā ñātisamāgame anekāni pāṭihāriyāni dassetvā pāṭihāriyavicittaṁ dhammadesanaṁ kathetvā mahājanaṁ amatapānaṁ pāyetvā dutiyadivase pattacīvaramādāya nagaradvāre ṭhatvā ‘‘kiṁ nu kho kulanagaraṁ āgatānaṁ sabbabuddhānaṁ āciṇṇa’’nti āvajjamāno ‘‘sapadānaṁ piṇḍāya caraṇaṁ āciṇṇa’’nti ñatvā sapadānaṁ piṇḍāya carati. Rājā ‘‘putto te piṇḍāya caratī’’ti sutvā turitaturito āgantvā antaravīthiyaṁ dhammaṁ sutvā attano nivesanaṁ pavesetvā mahantaṁ sakkārasammānaṁ akāsi. Bhagavā tattha kattabbaṁ ñātisaṅgahaṁ katvā rāhulakumāraṁ pabbājetvā nacirasseva kapilavatthunagarato mallaraṭṭhe cārikaṁ caramāno anupiyambavanaṁ pāpuṇi.",
  "atk-s0510a1:1004": "Tasmiṁ samaye suddhodanamahārājā sākiyagaṇaṁ sannipātetvā āha – ‘‘sace mama putto agāraṁ ajjhāvasissa, rājā abhavissa cakkavattī sattaratanasampanno khattiyagaṇaparivāro, nattāpi me rāhulakumāro khattiyagaṇena saddhiṁ taṁ parivāretvā acarissa, tumhepi etamatthaṁ jānātha. Idāni pana mama putto buddho jāto, khattiyāvāssa parivārā hontu, tumhe ekekakulato ekekaṁ dārakaṁ dethā’’ti. Evaṁ vutte ekappahāreneva dveasītisahassakhattiyakumārā pabbajiṁsu.",
  "atk-s0510a1:1005": "Tasmiṁ samaye mahānāmo sakko kuṭumbasāmiko, so attano kaniṭṭhaṁ anuruddhaṁ sakkaṁ upasaṅkamitvā etadavoca – ‘‘etarahi, tāta anuruddha, abhiññātā abhiññātā sakyakumārā bhagavantaṁ pabbajitaṁ anupabbajanti, amhākañca kulā natthi koci agārasmā anagāriyaṁ pabbajito, tena hi tvaṁ vā pabbajāhi, ahaṁ vā pabbajissāmī’’ti. Taṁ sutvā anuruddho gharāvāse ruciṁ akatvā attasattamo agārasmā anagāriyaṁ pabbajito. Tassa pabbajjānukkamo saṅghabhedakakkhandhake (cūḷava. 330 ādayo) āgatoyeva. Evaṁ anupiyaṁ gantvā pabbajitesu pana tesu tasmiṁyeva antovasse bhaddiyatthero arahattaṁ pāpuṇi, anuruddhatthero dibbacakkhuṁ nibbattesi, devadatto aṭṭha samāpattiyo nibbattesi, ānandatthero sotāpattiphale patiṭṭhāsi, bhagutthero ca kimilatthero ca pacchā arahattaṁ pāpuṇiṁsu. Tesaṁ sabbesampi therānaṁ attano attano āgataṭṭhānesu pubbapatthanābhinīhāro āvi bhavissati. Ayaṁ anuruddhatthero dhammasenāpatissa santike kammaṭṭhānaṁ gahetvā cetiyaraṭṭhe pācīnavaṁsadāyaṁ gantvā samaṇadhammaṁ karonto satta mahāpurisavitakke vitakkesi, aṭṭhame kilamati. Satthā ‘‘anuruddho aṭṭhame mahāpurisavitakke kilamatī’’ti ñatvā ‘‘tassa saṅkappaṁ pūressāmī’’ti tattha gantvā paññattavarabuddhāsane nisinno aṭṭhamaṁ mahāpurisavitakkaṁ pūretvā catupaccayasantosabhāvanārāmapaṭimaṇḍitaṁ mahāariyavaṁsapaṭipadaṁ kathetvā ākāse uppatitvā bhesakalāvanameva gato.",
  "atk-s0510a1:1006": "Thero tathāgate gatamatteyeva tevijjo mahākhīṇāsavo hutvā ‘‘satthā mayhaṁ manaṁ jānitvā āgantvā aṭṭhamaṁ mahāpurisavitakkaṁ pūretvā adāsi, so ca me manoratho matthakaṁ patto’’ti buddhānaṁ dhammadesanaṁ attano ca paṭivedhadhammaṁ ārabbha imā udānagāthā abhāsi –",
  "atk-s0510a1:1007": "‘‘Mama saṅkappamaññāya, satthā loke anuttaro;",
  "atk-s0510a1:1008": "Manomayena kāyena, iddhiyā upasaṅkami.",
  "atk-s0510a1:1009": "‘‘Yadā me ahu saṅkappo, tato uttari desayi;",
  "atk-s0510a1:1010": "Nippapañcarato buddho, nippapañcamadesayi.",
  "atk-s0510a1:1011": "‘‘Tassāhaṁ dhammamaññāya, vihāsiṁ sāsane rato;",
  "atk-s0510a1:1012": "Tisso vijjā anuppattā, kataṁ buddhassa sāsana’’nti. (theragā. 901-903);",
  "atk-s0510a1:1013": "Atha naṁ aparabhāge satthā jetavane mahāvihāre viharanto ‘‘dibbacakkhukānaṁ bhikkhūnaṁ anuruddho aggo’’ti (a. ni. 1.192) aggaṭṭhāne ṭhapesi.",
  "atk-s0510a1:1014": "421. Evaṁ so bhagavato santikā dibbacakkhukānaṁ aggaṭṭhānaṁ labhitvā attano pubbakammaṁ saritvā somanassavasena pubbacaritāpadānaṁ pakāsento sumedhaṁ bhagavantāhantiādimāha. Tattha sundarā upaṭṭhāpanapaññā maggaphalapaññā vipassanāpaññā catupaṭisambhidādisaṅkhātā medhā yassa bhagavato so sumedho, taṁ sumedhaṁ bhāgyasampannattā bhagavantaṁ lokassa jeṭṭhaṁ seṭṭhaṁ padhānabhūtaṁ saṁsārato paṭhamaṁ niggataṁ narānaṁ āsabhaṁ purecārikaṁ vūpakaṭṭhaṁ vivekabhūtaṁ gaṇasaṅgaṇikārāmato apagataṁ viharantaṁ ahaṁ addasanti sambandho.",
  "atk-s0510a1:1015": "422. Sabbadhammānaṁ sayameva buddhattā sambuddhaṁ, upagantvāna samīpaṁ gantvāti attho. Añjaliṁ paggahetvānāti dasaṅgulipuṭaṁ muddhani katvāti attho. Sesaṁ uttānatthameva.",
  "atk-s0510a1:1016": "430.Divā rattiñca passāmīti tadā devaloke ca manussaloke ca uppannakāle maṁsacakkhunā samantato yojanaṁ passāmīti attho.",
  "atk-s0510a1:1017": "431.Sahassalokaṁ ñāṇenāti paññācakkhunā sahassacakkavāḷaṁ passāmīti attho. Satthu sāsaneti idāni gotamassa bhagavato sāsane. Dīpadānassa dīpapūjāya idaṁ phalaṁ, iminā phalena dibbacakkhuṁ anuppatto paṭiladdho uppādesinti attho.",
  "atk-s0510a1:1018": "Anuruddhattheraapadānavaṇṇanā samattā.",
  "atk-s0510a1:1019": "3-5. Puṇṇamantāṇiputtattheraapadānavaṇṇanā",
  "atk-s0510a1:1020": "Ajjhāyakomantadharotiādikaṁ āyasmato puṇṇassa mantāṇiputtattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato uppattito puretarameva haṁsavatīnagare brāhmaṇamahāsālakule nibbattitvā anukkamena viññutaṁ patto. Aparabhāge padumuttare bhagavati uppajjitvā bodhaneyyānaṁ dhammaṁ desente heṭṭhā vuttanayena mahājanena saddhiṁ vihāraṁ gantvā parisapariyante nisīditvā dhammaṁ suṇanto satthāraṁ ekaṁ bhikkhuṁ dhammakathikānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti cintetvā desanāvasāne uṭṭhitāya parisāya satthāraṁ upasaṅkamitvā nimantetvā heṭṭhā vuttanayena mahāsakkāraṁ katvā bhagavantaṁ evamāha – ‘‘bhante, ahaṁ iminā adhikārena na aññaṁ sampattiṁ patthemi, yathā paneso bhikkhu sattamadivasamatthake tumhehi dhammakathikānaṁ aggaṭṭhāne ṭhapito, evaṁ ahampi anāgate ekassa buddhassa sāsane dhammakathikānaṁ aggo bhaveyya’’nti patthanaṁ akāsi. Satthā anāgataṁ oloketvā tassa patthanāya samijjhanabhāvaṁ disvā ‘‘anāgate kappasatasahassamatthake gotamo nāma buddho uppajjissati, tassa sāsane pabbajitvā tvaṁ dhammakathikānaṁ aggo bhavissasī’’ti byākāsi.",
  "atk-s0510a1:1021": "So yāvatāyukaṁ kalyāṇakammaṁ katvā tato cuto kappasatasahassaṁ puññasambhāraṁ sambharanto devamanussesu saṁsaritvā amhākaṁ bhagavato kāle kapilavatthunagarassa avidūre doṇavatthunāmake brāhmaṇagāme brāhmaṇamahāsālakule aññāsikoṇḍaññattherassa bhāgineyyo hutvā nibbatti. Tassa puṇṇoti nāmaṁ akaṁsu. So satthari abhisambodhiṁ patvā pavattitavaradhammacakke anukkamena rājagahaṁ upanissāya viharante aññāsikoṇḍaññassa santike pabbajitvā laddhūpasampado padhānamanuyuñjanto sabbaṁ pabbajitakiccaṁ matthakaṁ pāpetvā ‘‘dasabalassa santikaṁ gamissāmī’’ti mātulattherena saddhiṁ satthu santikaṁ āgantvā kapilavatthusāmantāyeva ohiyitvā yoniso manasikāre kammaṁ karonto nacirasseva vipassanaṁ ussukkāpetvā arahattaṁ pāpuṇi.",
  "atk-s0510a1:1022": "Tassa pana puṇṇattherassa santike pabbajitā kulaputtā pañcasatā ahesuṁ. Thero te dasakathāvatthūhi ovadi. Tepi sabbe dasakathāvatthūhi ovaditā tassa ovāde ṭhatvā arahattaṁ pāpuṇitvā attano pabbajitakiccaṁ matthakappattaṁ ñatvā upajjhāyaṁ upasaṅkamitvā āhaṁsu – ‘‘bhante, mayaṁ pabbajitakiccassa matthakaṁ pattā, dasannañca kathāvatthūnaṁ lābhino, samayo dāni no dasabalaṁ passitu’’nti, thero tesaṁ vacanaṁ sutvā cintesi – ‘‘mayhaṁ dasakathāvatthulābhitaṁ satthā jānāti. Ahaṁ dhammaṁ desento dasakathāvatthūni amuñcitvāva desemi, mayi ca gacchante sabbepime bhikkhū maṁ parivāretvā gacchissanti, evaṁ me gaṇena saddhiṁ gantvā ayuttaṁ dasabalaṁ passituṁ, ime tāva dasabalaṁ passituṁ gacchantū’’ti. Atha te evamāha – ‘‘āvuso, tumhe purato gantvā dasabalaṁ passatha, mama vacanena tathāgatassa pāde vandatha, ahampi tumhākaṁ gatamaggena āgacchissāmī’’ti. Tepi therā sabbe dasabalassa jātibhūmiraṭṭhavāsino sabbe khīṇāsavā sabbe dasakathāvatthulābhino upajjhāyassa ovādaṁ acchinditvā theraṁ vanditvā anupubbena cārikaṁ carantā saṭṭhiyojanamaggaṁ atikkamma rājagahe veḷuvanamahāvihāraṁ gantvā dasabalassa pāde vanditvā ekamantaṁ nisīdiṁsu. Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammoditunti bhagavā tehi saddhiṁ ‘‘kacci, bhikkhave, khamanīya’’ntiādinā nayena madhurapaṭisanthāraṁ katvā ‘‘kuto ca tumhe, bhikkhave, āgatatthā’’ti pucchitvā puna tehi ‘‘jātibhūmito’’ti vutte ‘‘ko nu kho, bhikkhave, jātibhūmiyaṁ jātibhūmakānaṁ bhikkhūnaṁ sabrahmacārīnaṁ evaṁ sambhāvito ‘attanā ca appiccho appicchakathañca bhikkhūnaṁ kattā’’’ti (ma. ni. 1.252) dasakathāvatthulābhiṁ bhikkhuṁ pucchi. Tepi ‘‘puṇṇo nāma, bhante, āyasmā mantāṇiputto’’ti ārocayiṁsu.",
  "atk-s0510a1:1023": "Tesaṁ kathaṁ sutvā āyasmā sāriputto theraṁ dassanakāmo ahosi. Atha satthā rājagahato sāvatthiṁ agamāsi. Puṇṇattheropi dasabalassa tattha āgatabhāvaṁ sutvā ‘‘satthāraṁ passissāmī’’ti gantvā antogandhakuṭiyaṁyeva tathāgataṁ sampāpuṇi. Satthā tassa dhammaṁ desesi. Thero dhammaṁ sutvā dasabalaṁ vanditvā paṭisallānatthāya andhavanaṁ gantvā aññatarasmiṁ rukkhamūle divāvihāraṁ nisīdi. Sāriputtattheropi tassāgamanaṁ sutvā sīsānulokiko gantvā okāsaṁ sallakkhetvā tasmiṁ rukkhamūle nisinnakaṁ upasaṅkamitvā therena saddhiṁ sammoditvā taṁ visuddhikkamaṁ (ma. ni. 1.257) pucchi. Sopissa pucchitapucchitaṁ byākaronto rathavinītūpamāya ativiya cittaṁ ārādhesi. Te aññamaññassa subhāsitaṁ samanumodiṁsu.",
  "atk-s0510a1:1024": "434. Atha naṁ satthā aparabhāge bhikkhusaṅghassa majjhe nisinno theraṁ ‘‘etadaggaṁ, bhikkhave , mama sāvakānaṁ bhikkhūnaṁ dhammakathikānaṁ yadidaṁ puṇṇo’’ti (a. ni. 1.188, 196) etadagge ṭhapesi. So pubbakammaṁ saritvā somanassavasena pubbacaritāpadānaṁ vibhāvento ajjhāyakotiādimāha. Tattha ajjhāyakoti anekabrāhmaṇānaṁ vācetā sikkhāpetā. Mantadharoti mantānaṁ dhāretāti attho, vedasaṅkhātassa catutthavedassa sajjhāyanasavanadānānaṁ vasena dhāretāti vuttaṁ hoti. Tiṇṇaṁ vedānanti iruvedayajuvedasāmavedasaṅkhātānaṁ tiṇṇaṁ vedānaṁ ñāṇena dhāretabbatā ‘‘vedo’’ti laddhanāmesu tīsu vedaganthesu pāraṁ pariyosānaṁ gatoti attho . Purakkhatomhi sissehīti mama niccaparivārabhūtehi sissehi parivuto ahaṁ amhi. Upagacchiṁ naruttamanti narānaṁ uttamaṁ bhagavantaṁ upasaṅkamiṁ, samīpaṁ gatoti attho. Sesaṁ suviññeyyameva.",
  "atk-s0510a1:1025": "438.Abhidhammanayaññūhanti ahaṁ tadā tassa buddhassa kāle abhidhammanayakovidoti attho. Kathāvatthuvisuddhiyāti kathāvatthuppakaraṇe visuddhiyā cheko, appicchasantuṭṭhikathādīsu dasasu kathāvatthūsu vā cheko, tāya kathāvatthuvisuddhiyā sabbesaṁ yatijanānaṁ paṇḍitānaṁ viññāpetvāna bodhetvāna anāsavo nikkileso viharāmi vāsaṁ kappemi.",
  "atk-s0510a1:1026": "439.Ito pañcasate kappeti ito pañcabuddhapaṭimaṇḍitato bhaddakappato pañcasate kappe suppakāsakā suṭṭhu pākaṭā cakkaratanādi sattahi ratanehi sampannā jambudīpādicatudīpamhi issarā padhānā caturo cattāro cakkavattirājāno ahesunti attho. Sesaṁ vuttanayamevāti.",
  "atk-s0510a1:1027": "Puṇṇamantāṇiputtattheraapadānavaṇṇanā samattā.",
  "atk-s0510a1:1028": "3-6. Upālittheraapadānavaṇṇanā",
  "atk-s0510a1:1029": "Nagarehaṁsavatiyātiādikaṁ āyasmato upālittherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare vibhavasampanne brāhmaṇakule nibbatto. Ekadivasaṁ satthu santike dhammakathaṁ suṇanto satthāraṁ ekaṁ bhikkhuṁ vinayadharānaṁ aggaṭṭhāne ṭhapentaṁ disvā satthu adhikārakammaṁ katvā taṁ ṭhānantaraṁ patthesi.",
  "atk-s0510a1:1030": "So yāvajīvaṁ kusalaṁ katvā devamanussesu saṁsaranto imasmiṁ buddhuppāde kappakagehe nibbatto. Upālītissa nāmaṁ akaṁsu. So vayappatto anuruddhādīnaṁ channaṁ khattiyānaṁ piyasahāyo hutvā tathāgate anupiyambavane viharante pabbajjāya nikkhamantehi chahi khattiyehi saddhiṁ nikkhamitvā pabbaji. Tassa pabbajjāvidhānaṁ pāḷiyaṁ (cūḷava. 330 ādayo) āgatameva. So pabbajitvā upasampanno hutvā satthu santike kammaṭṭhānaṁ gahetvā ‘‘mayhaṁ, bhante, araññavāsaṁ anujānāthā’’ti āha. ‘‘Bhikkhu araññe vasantassa ekameva dhuraṁ vaḍḍhissati, mayhaṁ pana santike vasantassa vipassanādhurañca ganthadhurañca paripūressatī’’ti. So satthu vacanaṁ sampaṭicchitvā vipassanāya kammaṁ karonto nacirasseva arahattaṁ pāpuṇi. Satthāpi naṁ sayameva sakalaṁ vinayapiṭakaṁ uggaṇhāpesi. So aparabhāge bhārukacchavatthuṁ ajjukavatthuṁ kumārakassapavatthunti imāni tīṇi vatthūni vinicchini. Satthā ekekasmiṁ vinicchaye sādhukāraṁ datvā tayo vinicchaye aṭṭhuppattiṁ katvā theraṁ vinayadharānaṁ aggaṭṭhāne ṭhapesi.",
  "atk-s0510a1:1031": "441. Evaṁ so etadaggaṭṭhānaṁ patvā attano pubbakammaṁ saritvā somanassappatto taṁ pubbacaritāpadānaṁ pakāsento nagare haṁsavatiyātiādimāha. Tattha haṁsavatiyāti haṁsāvaṭṭaākārena vati pākāraparikkhepo yasmiṁ nagare, taṁ nagaraṁ haṁsavatī. Atha vā anekasaṅkhā haṁsā taḷākapokkharaṇīsarapallalādīsu nivasantā ito cito ca vidhāvamānā vasanti etthāti haṁsavatī, tassā haṁsavatiyā. Sujāto nāma brāhmaṇoti suṭṭhu jātoti sujāto, ‘‘akkhitto anupakuṭṭho’’ti vacanato agarahito hutvā jātoti attho. Asītikoṭinicayoti asītikoṭidhanarāsiko pahūtadhanadhaññavā asaṅkhyeyyadhanadhaññavā brāhmaṇo sujāto nāma ahosinti sambandho.",
  "atk-s0510a1:1032": "442. Punapi tasseva mahantabhāvaṁ dassento ajjhāyakotiādimāha. Tattha ajjhāyakoti paresaṁ vedattayādiṁ vācetā. Mantadharoti mantā vuccati paññā, athabbanavedabyākaraṇādijānanapaññavāti attho. Tiṇṇaṁ vedāna pāragūti iruvedayajuvedasāmavedasaṅkhātānaṁ tiṇṇaṁ vedānaṁ pariyosānaṁ pattoti attho. Lakkhaṇeti lakkhaṇasatthe, buddhapaccekabuddhacakkavattiitthipurisānaṁ hatthapādādīsu dissamānalakkhaṇapakāsanakaganthe cāti attho. Itihāseti ‘‘itiha āsa itiha āsā’’ti porāṇakathāppakāsake ganthe. Sadhammeti sakadhamme brāhmaṇadhamme pāramiṁ gato pariyosānaṁ koṭiṁ gato pattoti attho.",
  "atk-s0510a1:1033": "443.Paribbājāti ye nigaṇṭhasāvakā, te sabbe nānādiṭṭhikā tadā mahiyā pathavītale carantīti sambandho.",
  "atk-s0510a1:1034": "445. Yāva yattakaṁ kālaṁ jino nuppajjati, tāva tattakaṁ kālaṁ buddhoti vacanaṁ natthīti attho.",
  "atk-s0510a1:1035": "446.Accayena ahorattanti aho ca ratti ca ahorattaṁ, bahūnaṁ saṁvaccharānaṁ atikkamenāti attho. Sesaṁ suviññeyyameva.",
  "atk-s0510a1:1036": "454.Mantāṇiputtoti mantāṇīnāmāya kappakadhītuyā putto, māsapuṇṇatāya divasapuṇṇatāya puṇṇoti laddhanāmoti attho. Tassa satthussa sāvako hessati bhavissatīti sambandho.",
  "atk-s0510a1:1037": "455.Evaṁ kittayi so buddhoti so padumuttaro bhagavā evaṁ iminā pakārena sunandaṁ sundarākārena somanassadāyakaṁ kittayi byākaraṇamadāsīti attho. Sabbaṁ janaṁ sakalajanasamūhaṁ sādhukaṁ hāsayanto somanassaṁ karonto sakaṁ balaṁ attano balaṁ dassayanto pākaṭaṁ karontoti sambandho.",
  "atk-s0510a1:1038": "456. Tato anantaraṁ attano ānubhāvaṁ aññāpadesena dassento katañjalītiādimāha. Tadā tasmiṁ buddhuppādato purimakāle sunandaṁ tāpasaṁ katañjalipuṭā sabbe janā namassantīti sambandho. Buddhe kāraṁ karitvānāti evaṁ so sabbajanapūjitopi samāno ‘‘pūjitomhī’’ti mānaṁ akatvā buddhasāsane adhikaṁ kiccaṁ katvā attano gatiṁ jātiṁ sodhesi parisuddhamakāsīti attho.",
  "atk-s0510a1:1039": "457.Sutvāna munino vacanti tassa sammāsambuddhassa vācaṁ, gāthābandhasukhatthaṁ ā-kārassa rassaṁ katvā ‘‘vaca’’nti vuttaṁ. ‘‘Anāgatamhi addhāne gotamo nāma nāmena satthā loke bhavissatī’’ti imaṁ munino vacanaṁ sutvā yathā yena pakārena gotamaṁ bhagavantaṁ passāmi, tathā tena pakārena kāraṁ adhikakiccaṁ puññasambhāraṁ kassāmi karissāmīti me mayhaṁ saṅkappo cetanāmanasikāro ahu ahosīti sambandho.",
  "atk-s0510a1:1040": "458.Evāhaṁ cintayitvānāti ‘‘ahaṁ kāraṁ karissāmī’’ti evaṁ cintetvā. Kiriyaṁ cintayiṁ mamāti ‘‘mayā kīdisaṁ puññaṁ kattabbaṁ nu kho’’ti kiriyaṁ kattabbakiccaṁ cintayinti attho. Kyāhaṁ kammaṁ ācarāmīti ahaṁ kīdisaṁ puññakammaṁ ācarāmi pūremi nu khoti attho. Puññakkhette anuttareti uttaravirahite sakalapuññassa bhājanabhūte ratanattayeti attho.",
  "atk-s0510a1:1041": "459.Ayañca pāṭhiko bhikkhūti ayaṁ bhikkhu sarabhaññavasena ganthapāṭhapaṭhanato vācanato ‘‘pāṭhiko’’ti laddhanāmo bhikkhu. Buddhasāsane sabbesaṁ pāṭhīnaṁ pāṭhakavācakānaṁ antare vinaye ca agganikkhitto aggo iti ṭhapito. Taṁ ṭhānaṁ tena bhikkhunā pattaṭṭhānantaraṁ ahaṁ patthaye patthemīti attho.",
  "atk-s0510a1:1042": "460. Tato paraṁ attano puññakaraṇūpāyaṁ dassento idaṁ me amitaṁ bhogantiādimāha. Me mayhaṁ amitaṁ pamāṇavirahitaṁ bhogarāsiṁ akkhobhaṁ khobhetuṁ asakkuṇeyyaṁ sāgarūpamaṁ sāgarasadisaṁ tena bhogena tādisena dhanena buddhassa ārāmaṁ māpayeti sambandho. Sesaṁ uttānatthameva.",
  "atk-s0510a1:1043": "474. Bhikkhusaṅghe nisīditvā sambuddho tena suṭṭhu māpitaṁ kāritaṁ saṅghārāmaṁ paṭiggahetvā tassārāmassānisaṁsadīpakaṁ idaṁ vacanaṁ abravi kathesīti sambandho.",
  "atk-s0510a1:1044": "475. Kathaṁ? Yo soti yo saṅghārāmadāyako tāpaso sumāpitaṁ kuṭileṇamaṇḍapapāsādahammiyapākārādinā suṭṭhu sajjitaṁ saṅghārāmaṁ buddhassa pādāsi pa-kārena somanassasampayuttacittena adāsi. Tamahaṁ kittayissāmīti taṁ tāpasaṁ ahaṁ pākaṭaṁ karissāmi, uttāniṁ karissāmīti attho. Suṇātha mama bhāsatoti bhāsantassa mayhaṁ vacanaṁ suṇātha, ohitasotā avikkhittacittā manasi karothāti attho.",
  "atk-s0510a1:1045": "476. Tena dinnārāmassa phalaṁ dassento hatthī assā rathā pattītiādimāha. Taṁ suviññeyyameva.",
  "atk-s0510a1:1046": "477.Saṅghārāmassidaṁ phalanti idaṁ āyatiṁ anubhavitabbasampattisaṅkhātaṁ iṭṭhaphalaṁ saṅghārāmadānassa phalaṁ vipākanti attho.",
  "atk-s0510a1:1047": "478.Chaḷāsītisahassānīti chasahassāni asītisahassāni samalaṅkatā suṭṭhu alaṅkatā sajjitā nāriyo itthiyo vicittavatthābharaṇāti vicittehi anekarūpehi vatthehi ābharaṇehi ca samannāgatā. Āmuttamaṇikuṇḍalāti olambitamuttāhāramaṇikañcitakaṇṇāti attho.",
  "atk-s0510a1:1048": "479. Tāsaṁ itthīnaṁ rūpasobhātisayaṁ vaṇṇento āḷārapamhātiādimāha. Tattha āḷārāni mahantāni akkhīni maṇiguḷasadisāni yāsaṁ itthīnaṁ tā āḷārapamhā bhamarānamiva mandalocanāti attho. Hasulā hāsapakati, līlāvilāsāti attho. Susaññāti sundarasaññitabbasarīrāvayavā. Tanumajjhimāti khuddakaudarapadesā. Sesaṁ uttānameva.",
  "atk-s0510a1:1049": "484.Tassadhammesu dāyādoti tassa gotamassa bhagavato dhammesu dāyādo dhammakoṭṭhāsabhāgī. Orasoti urasi jāto, sithiladhanitādidasavidhabyañjanabuddhisampannaṁ kaṇṭhatāluoṭṭhādipañcaṭṭhāne ghaṭṭetvā desitadhammaṁ sutvā sotāpattimaggādimaggapaṭipāṭiyā sabbakilese khepetvā arahatte ṭhitabhāvena urasi jātaputtoti attho. Dhammanimmitoti dhammena samena adaṇḍena asatthena nimmito pākaṭo bhavissasīti attho. Upāli nāma nāmenāti kiñcāpi so mātu nāmena mantāṇiputtanāmo, anuruddhādīhi pana saha gantvā pabbajitattā khattiyānaṁ upasamīpe allīno yutto kāyacittehi samaṅgībhūtoti upālīti nāmena satthu sāvako hessati bhavissatīti attho.",
  "atk-s0510a1:1050": "485.Vinaye pāramiṁ patvāti vinayapiṭake koṭiṁ pariyosānaṁ patvā pāpuṇitvā. Ṭhānāṭṭhāne ca kovidoti kāraṇākāraṇe ca dakkho chekoti attho. Jinasāsanaṁ dhārentoti jinena vuttānusāsaniṁ jinassa piṭakattayaṁ vācanasavanacintanadhāraṇādivasena dhārento, sallakkhentoti attho. Viharissatināsavoti nikkileso catūhi iriyāpathehi aparipatantaṁ attabhāvaṁ harissati pavattessatīti attho.",
  "atk-s0510a1:1051": "487.Aparimeyyupādāyāti anekasatasahasse ādiṁ katvā. Patthemi tava sāsananti ‘‘gotamassa bhagavato sāsane vinayadharānaṁ aggo bhaveyya’’nti tuyhaṁ sāsanaṁ patthemi icchāmīti attho. So me atthoti so etadaggaṭṭhānantarasaṅkhāto attho me mayā anuppattoti attho. Sabbasaṁyojanakkhayoti sabbesaṁ saṁyojanānaṁ khayo mayā anuppattoti sambandho, nibbānaṁ adhigatanti attho.",
  "atk-s0510a1:1052": "488. Rājadaṇḍena tajjito pīḷito sūlāvuto sūle āvuto āvuṇito poso puriso sūle sātaṁ madhurasukhaṁ avindanto nānubhavanto parimuttiṁva parimocanameva icchati yathāti sambandho.",
  "atk-s0510a1:1053": "489-90.Mahāvīra vīrānamantare vīruttama ahaṁ bhavadaṇḍena jātidaṇḍena, tajjito pīḷito kammasūlāvuto kusalākusalakammasūlasmiṁ āvuto santo saṁvijjamāno, pipāsāvedanāya pipāsāturabhāvena aṭṭito abhibhūto dukkhāpito bhave sātaṁ saṁsāre madhuraṁ sukhaṁ na vindāmi na labhāmi. Rāgaggidosaggimohaggisaṅkhātehi, narakaggikappuṭṭhānaggidukkhaggisaṅkhātehi vā tīhi aggīhi ḍayhanto parimuttiṁ parimuccanupāyaṁ gavesāmi pariyesāmi tathevāti sambandho. Yathā rājadaṇḍaṁ ito gato patto parimuttiṁ gavesati, tathā ahaṁ bhavadaṇḍappatto parimuttiṁ gavesāmīti sambandho.",
  "atk-s0510a1:1054": "491-2. Puna saṁsārato mocanaṁ upamopameyyavasena dassento yathāvisādotiādimāha. Tattha visena sappavisena ā samantato daṁsīyittha daṭṭho hotīti visādo, sappadaṭṭhoti attho. Atha vā visaṁ halāhalavisaṁ adati gilatīti visādo, visakhādakoti attho. Yo puriso visādo, tena tādisena visena paripīḷito, tassa visassa vighātāya vināsāya upāyanaṁ upāyabhūtaṁ agadaṁ osadhaṁ gaveseyya pariyeseyya, taṁ gavesamāno visaghātakaṁ visanāsakaṁ agadaṁ osadhaṁ passeyya dakkheyya. So taṁ attano diṭṭhaṁ osadhaṁ pivitvā visamhā visato parimuttiyā parimocanakāraṇā sukhī assa bhaveyya yathāti sambandho.",
  "atk-s0510a1:1055": "493.Tathevāhanti yathā yena pakārena so naro visahato, savisena sappena daṭṭho visakhādako vā osadhaṁ pivitvā sukhī bhaveyya, tatheva tena pakārena ahaṁ avijjāya mohena saṁ suṭṭhu pīḷito. Saddhammāgadamesahanti ahaṁ saddhammasaṅkhātaṁ osadhaṁ esaṁ pariyesantoti attho.",
  "atk-s0510a1:1056": "494-5.Dhammāgadaṁ gavesantoti saṁsāradukkhavisassa vināsāya dhammosadhaṁ gavesanto. Addakkhiṁ sakyasāsananti sakyavaṁsapabhavassa gotamassa sāsanaṁ saddakkhinti attho. Aggaṁ sabbosadhānaṁ tanti sabbesaṁ osadhānaṁ antare taṁ sakyasāsanasaṅkhātaṁ dhammosadhaṁ aggaṁ uttamanti attho. Sabbasallavinodananti rāgasallādīnaṁ sabbesaṁ sallānaṁ vinodanaṁ vūpasamakaraṁ dhammosadhaṁ dhammasaṅkhātaṁ osadhaṁ pivitvā sabbaṁ visaṁ sakalasaṁsāradukkhavisaṁ samūhaniṁ nāsesinti sambandho. Ajarāmaranti taṁ dukkhavisaṁ samūhanitvā ajaraṁ jarāvirahitaṁ amaraṁ maraṇavirahitaṁ sītibhāvaṁ rāgapariḷāhādivirahitattā sītalabhūtaṁ nibbānaṁ ahaṁ phassayiṁ paccakkhamakāsinti sambandho.",
  "atk-s0510a1:1057": "496. Puna kilesatamassa upamaṁ dassento yathā bhūtaṭṭitotiādimāha. Tattha yathā yena pakārena bhūtaṭṭito bhūtena yakkhena aṭṭito pīḷito poso puriso bhūtaggāhena yakkhaggāhena pīḷito dukkhito bhūtasmā yakkhaggāhato parimuttiyā mocanatthāya bhūtavejjaṁ gaveseyya.",
  "atk-s0510a1:1058": "497. Taṁ gavesamāno ca bhūtavijjāya suṭṭhu kovidaṁ chekaṁ bhūtavejjaṁ passeyya, so bhūtavejjo tassa yakkhaggahitassa purisassa āvesabhūtaṁ vihane vināseyya, samūlañca mūlena saha āyatiṁ anāsevakaṁ katvā vināsaye viddhaṁseyyāti sambandho.",
  "atk-s0510a1:1059": "498.Mahāvīra vīruttama tamaggāhena kilesandhakāraggāhena pīḷito ahaṁ tatheva tena pakāreneva tamato kilesandhakārato parimuttiyā mocanatthāya ñāṇālokaṁ paññāālokaṁ gavesāmīti sambandho.",
  "atk-s0510a1:1060": "499. Atha tadanantaraṁ kilesatamasodhanaṁ kilesandhakāranāsakaṁ sakyamuniṁ addasanti attho. So sakyamuni me mayhaṁ tamaṁ andhakāraṁ kilesatimiraṁ bhūtavejjova bhūtakaṁ yakkhaggahitaṁ iva vinodesi dūrī akāsīti sambandho.",
  "atk-s0510a1:1061": "500. So ahaṁ evaṁ vimutto saṁsārasotaṁ saṁsārapavāhaṁ saṁ suṭṭhu chindiṁ chedesiṁ, taṇhāsotaṁ taṇhāmahoghaṁ nivārayiṁ niravasesaṁ appavattiṁ akāsinti attho. Bhavaṁ ugghāṭayiṁ sabbanti kāmabhavādikaṁ sabbaṁ navabhavaṁ ugghāṭayiṁ vināsesinti attho. Mūlato vināsento bhūtavejjo iva mūlato ugghāṭayinti sambandho.",
  "atk-s0510a1:1062": "501. Tato nibbānapariyesanāya upamaṁ dassento yathātiādimāha. Tattha garuṁ bhāriyaṁ nāgaṁ gilatīti garuḷo. Garuṁ vā nāgaṁ lāti ādadātīti garuḷo, garuḷarājā. Attano bhakkhaṁ sakagocaraṁ pannagaṁ pakārena parahatthaṁ na gacchatīti pannagoti laddhanāmaṁ nāgaṁ gahaṇatthāya opatati avapatati, samantā samantato yojanasataṁ satayojanappamāṇaṁ mahāsaraṁ mahāsamuddaṁ attano pakkhavātehi vikkhobheti āloḷeti yathāti sambandho.",
  "atk-s0510a1:1063": "502.So supaṇṇo vihaṅgamo vehāsagamanasīlo pannagaṁ nāmaṁ gahetvā adhosīsaṁ olambetvā viheṭhayaṁ tattha tattha vividhena heṭhanena heṭhento ādāya daḷhaṁ gahetvā yena kāmaṁ yattha gantukāmo, tattha pakkamati gacchatīti sambandho.",
  "atk-s0510a1:1064": "503. Bhante mahāvīra, yathā garuḷo balī balavā pannagaṁ gahetvā pakkamati, tathā eva ahaṁ asaṅkhataṁ paccayehi akataṁ nibbānaṁ gavesanto paṭipattipūraṇavasena pariyesanto dose sakaladiyaḍḍhakilesasahasse vikkhālayiṁ visesena samucchedappahānena sodhesiṁ ahanti sambandho.",
  "atk-s0510a1:1065": "504. Yathā garuḷo pannagaṁ gahetvā bhuñjitvā viharati, tathā ahaṁ dhammavaraṁ uttamadhammaṁ diṭṭho passanto etaṁ santipadaṁ nibbānapadaṁ anuttaraṁ uttaravirahitaṁ maggaphalehi ādāya gahetvā vaḷañjetvā viharāmīti sambandho.",
  "atk-s0510a1:1066": "505. Idāni nibbānassa dullabhabhāvaṁ dassento āsāvatī nāma latātiādimāha. Tattha sabbesaṁ devānaṁ āsā icchā etissaṁ latāyaṁ atthīti āsāvatī nāma latā, cittalatāvane anekavicittāhi latāhi gahanībhūte vane uyyāne jātā nibbattāti attho. Tassā latāya vassasahassena vassasahassaccayena ekaṁ phalaṁ nibbattate ekaṁ phalaṁ gaṇhāti.",
  "atk-s0510a1:1067": "506.Taṁ devāti taṁ āsāvatiṁ lataṁ tāva dūraphalaṁ tattakaṁ cirakālaṁ atikkamitvā phalaṁ gaṇhantaṁ saṁvijjamānaṁ devā tāvatiṁsadevatā payirupāsanti bhajanti, sā āsāvatī nāma latuttamā latānaṁ antare uttamalatā evaṁ devānaṁ piyā ahosīti sambandho.",
  "atk-s0510a1:1068": "507.Satasahassupādāyāti satasahassasaṁvaccharaṁ ādiṁ katvā. Tāhaṁ paricare munīti monaṁ vuccati ñāṇaṁ, bhante, muni ñāṇavanta sabbaññu, ahaṁ taṁ bhagavantaṁ paricare payirupāsāmi. Sāyaṁpātaṁ namassāmīti sāyanhasamayañca pubbaṇhasamayañcāti dvikkhattuṁ namassāmi paṇāmaṁ karomi. Yathā devā tāvatiṁsā devā viya āsāvatīlataṁ sāyaṁpātañca payirupāsantīti sambandho.",
  "atk-s0510a1:1069": "508.Avañjhā pāricariyāti yasmā buddhadassanahetu nibbānappatti ahosi, tasmā buddhapāricariyā vattapaṭipattikiriyā avañjhā atucchā namassanā paṇāmakiriyā ca amoghā atucchā. Tathā hi dūrāgataṁ dūrato saṁsāraddhānato āgatampi, santaṁ saṁvijjamānaṁ khaṇoyaṁ ayaṁ buddhuppādakkhaṇo na virādhayi nātikkami, maṁ atikkamitvā na gatoti attho.",
  "atk-s0510a1:1070": "509. Buddhadassanahetu nibbānappatto ahaṁ āyatiṁ uppajjanakabhave mama paṭisandhiṁ vicinanto upaparikkhanto na passāmīti sambandho. Nirūpadhi khandhūpadhikilesūpadhīhi virahito vippamutto sabbakilesehi vinābhūto upasanto kilesapariḷāhābhāvena santamānaso carāmi ahanti sambandho.",
  "atk-s0510a1:1071": "510. Puna attano buddhadassanāya upamaṁ dassento yathāpi padumaṁ nāmātiādimāha. Sūriyaraṁsena sūriyaraṁsisamphassena yathā padumaṁ nāma api pupphati vikasati mahāvīra vīruttama ahaṁ tathā eva buddharaṁsena buddhena bhagavatā desitadhammaraṁsippabhāvena pupphitoti attho.",
  "atk-s0510a1:1072": "511-12. Puna buddhadassanena nibbānadassanaṁ dīpento yathā balākātiādimāha. Tattha balākayonimhi balākajātiyaṁ sadā sabbasmiṁ kāle pumā puriso yathā na vijjati. Pume avijjamāne kathaṁ balākānaṁ gabbhaggahaṇaṁ hotīti ce? Meghesu gajjamānesu saddaṁ karontesu meghagajjanaṁ sutvā tā balākiniyo sadā sabbakāle gabbhaṁ gaṇhanti aṇḍaṁ dhārentīti attho. Yāva yattakaṁ kālaṁ megho na gajjati megho saddaṁ na karoti, tāva tattakaṁ kālaṁ ciraṁ cirakālena gabbhaṁ aṇḍaṁ dhārenti. Yadā yasmiṁ kāle megho pavassati pakārena gajjitvā vassati vuṭṭhidhāraṁ paggharati, tadā tasmiṁ kāle bhārato gabbhadhāraṇato parimuccanti aṇḍaṁ pātentīti attho.",
  "atk-s0510a1:1073": "513. Tato paraṁ upameyyasampadaṁ dassento padumuttarabuddhassātiādimāha. Padumuttarassa buddhassa dhammameghena vohāraparamatthadesanāsaṅkhātameghena gajjato gajjantassa desentassa dhammameghassa saddena ghosānusārena ahaṁ tadā dhammagabbhaṁ vivaṭṭūpanissayaṁ dānasīlādipuññasambhāragabbhaṁ agaṇhiṁ gahesiṁ tathāti sambandho.",
  "atk-s0510a1:1074": "514.Satasahassupādāya kappasatasahassaṁ ādiṁ katvā puññagabbhaṁ dānasīlādipuññasambhāraṁ ahaṁ dharemi pūremi. Yāva dhammamegho dhammadesanā na gajjati buddhena na desīyati, tāva ahaṁ bhārato saṁsāragabbhabhārato nappamuccāmi na mocemi na visuṁ bhavāmīti sambandho.",
  "atk-s0510a1:1075": "515. Bhante, sakyamuni sakyavaṁsappabhava yadā yasmiṁ kāle suddhodanamahārājassa tava pitu ramme ramaṇīye kapilavatthave kapilavatthunāmake nagare tuvaṁ dhammameghena gajjati ghoseti, tadā tasmiṁ kāle ahaṁ bhārato saṁsāragabbhabhārato parimucciṁ mutto ahosinti sambandho.",
  "atk-s0510a1:1076": "516. Tato paraṁ attanā adhigate maggaphale dassento suññatantiādimāha. Tattha attaattaniyādīnaṁ abhāvato suññataṁ vimokkhañca rāgadosamohasabbakilesanimittānaṁ abhāvato, animittaṁ vimokkhañca taṇhāpaṇidhissa abhāvato, appaṇihitaṁ vimokkhañca ariyamaggaṁ adhigañchiṁ bhāvesinti sambandho. Caturo ca phale sabbeti cattāri sāmaññaphalāni sabbāni sacchi akāsinti attho. Dhammevaṁ vijaṭayiṁ ahanti ahaṁ evaṁ sabbadhamme jaṭaṁ gahanaṁ vijaṭayiṁ viddhaṁsesinti attho.",
  "atk-s0510a1:1077": "Dutiyabhāṇavāravaṇṇanā samattā.",
  "atk-s0510a1:1078": "517. Tato paraṁ attanā adhigatavisesameva dassento aparimeyyupādāyātiādimāha. Tattha na parimeyyoti aparimeyyo, saṁvaccharagaṇanavasena pametuṁ saṅkhātuṁ asakkuṇeyyoti attho. Taṁ aparimeyyaṁ kappaṁ upādāya ādiṁ katvā tava sāsanaṁ tuyhaṁ sāsanaṁ ‘‘anāgate gotamassa bhagavato sāsane vinayadharānaṁ aggo bhaveyya’’nti evaṁ patthemi. Atītatthe vattamānavacanaṁ, patthesinti attho. So me atthoti so patthanāsaṅkhāto attho me mayā anuppatto nipphāditoti attho. Anuttaraṁ santipadaṁ nibbānaṁ anuppattaṁ adhigatanti sambandho.",
  "atk-s0510a1:1079": "518. So ahaṁ adhigatattā vinaye vinayapiṭake pāramiṁ patto pariyosānappatto. Yathāpi pāṭhiko isīti yathā padumuttarassa bhagavato sāsane vinayadharānaṁ aggo isi bhikkhu pāṭhiko pākaṭo ahosi, tathevāhanti attho. Na me samasamo atthīti vinayadhāritāya me mayā samasamo samāno añño na atthīti attho. Sāsanaṁ ovādānusāsanīsaṅkhātaṁ sāsanaṁ dhāremi pūremīti attho.",
  "atk-s0510a1:1080": "519. Punapi attano visesaṁ dassento vinaye khandhake cāpītiādimāha. Tattha vinayeti ubhatovibhaṅge. Khandhaketi mahāvaggacūḷavagge. Tikacchede cāti tikasaṅghādisesatikapācittiyādike ca. Pañcameti parivāre ca. Ettha etasmiṁ sakale vinayapiṭake mayhaṁ vimati dveḷhakaṁ natthi na saṁvijjati. Akkhareti vinayapiṭakapariyāpanne a-kārādike akkhare. Byañjaneti ka-kārādike byañjane vā me vimati saṁsayo natthīti sambandho.",
  "atk-s0510a1:1081": "520.Niggahepaṭikamme cāti pāpabhikkhūnaṁ niggahe ca sāpattikānaṁ bhikkhūnaṁ parivāsadānādike paṭikamme ca ṭhānāṭṭhāne ca kāraṇe ca akāraṇe ca kovido chekoti attho. Osāraṇe ca tajjanīyādikammassa paṭippassaddhivasena osāraṇe pavesane ca. Vuṭṭhāpane ca āpattito vuṭṭhāpane nirāpattikaraṇe ca chekoti sambandho. Sabbattha pāramiṁ gatoti sabbasmiṁ vinayakamme pariyosānaṁ patto, dakkho chekoti attho.",
  "atk-s0510a1:1082": "521.Vinaye khandhake cāpīti vuttappakāre vinaye ca khandhake ca, padaṁ suttapadaṁ nikkhipitvā paṭṭhapetvā. Ubhato viniveṭhetvāti vinayato khandhakato cāti ubhayato nibbattetvā vijaṭetvā nayaṁ āharitvā. Rasatoti kiccato. Osareyyaṁ osāraṇaṁ karomīti attho.",
  "atk-s0510a1:1083": "522.Niruttiyā ca kusaloti ‘‘rukkho paṭo kumbho mālā citta’’ntiādīsu vohāresu cheko. Atthānatthe ca kovidoti atthe vaḍḍhiyaṁ anatthe hāniyañca kovido dakkhoti attho. Anaññātaṁ mayā natthīti vinayapiṭake sakale vā piṭakattaye mayā anaññātaṁ aviditaṁ apākaṭaṁ kiñci natthīti attho. Ekaggo satthu sāsaneti buddhasāsane ahameva eko vinayadharānaṁ aggo seṭṭho uttamoti attho.",
  "atk-s0510a1:1084": "523.Rūpadakkhe ahaṁ ajjāti ajja etarahi kāle sakyaputtassa bhagavato sāsane pāvacane ahaṁ rūpadakkhe rūpadassane vinayavinicchayadassane sabbaṁ kaṅkhaṁ sakalaṁ saṁsayaṁ vinodemi vināsemīti sambandho. Chindāmi sabbasaṁsayanti ‘‘ahosiṁ nu kho ahamatītamaddhāna’’ntiādikaṁ (ma. ni. 1.18; saṁ. ni. 2.20; mahāni. 174) kālattayaṁ ārabbha uppannaṁ sabbaṁ soḷasavidhaṁ kaṅkhaṁ chindāmi vūpasamemi sabbaso viddhaṁsemīti attho.",
  "atk-s0510a1:1085": "524.Padaṁ anupadañcāpīti padaṁ pubbapadañca anupadaṁ parapadañca akkharaṁ ekekamakkharañca byañjanaṁ sithiladhanitādidasavidhaṁ byañjanavidhānañca. Nidāneti tena samayenātiādike nidāne ca. Pariyosāneti nigamane. Sabbattha kovidoti sabbesu chasu ṭhānesu chekoti attho.",
  "atk-s0510a1:1086": "525. Tato paraṁ bhagavatoyeva guṇe pakāsento yathāpi rājā balavātiādimāha. Tattha yathā balavā thāmabalasampanno senābalasampanno vā rājā, paraṁ paresaṁ paṭirājūnaṁ senaṁ niggaṇhitvā nissesato gahetvā palāpetvā vā, tape tapeyya santapeyya dukkhāpeyya. Vijinitvāna saṅgāmanti saṅgāmaṁ parasenāya samāgamaṁ yuddhaṁ vijinitvā visesena jinitvā jayaṁ patvā. Nagaraṁ tattha māpayeti tattha tasmiṁ vijitaṭṭhāne nagaraṁ pāsādahammiyādivibhūsitaṁ vasanaṭṭhānaṁ māpaye kārāpeyyāti attho.",
  "atk-s0510a1:1087": "526.Pākāraṁ parikhañcāpīti tattha māpitanagare pākāraṁ sudhādhavalaiṭṭhakāmayapākārañca kārayeti sambandho. Parikhañcāpi kaddamaparikhaṁ, udakaparikhaṁ, sukkhaparikhañca api kāraye. Esikaṁ dvārakoṭṭhakanti nagarasobhanatthaṁ ussāpitaesikāthambhañca mahantaṁ koṭṭhakañca catubhūmakādidvārakoṭṭhakañca kāraye. Aṭṭālake ca vividheti catubhūmakādibhede atiuccaaṭṭālake ca vividhe nānappakārake bahū kāraye kārāpeyyāti sambandho.",
  "atk-s0510a1:1088": "527.Siṅghāṭakaṁ caccarañcāti na kevalaṁ pākārādayo kāraye, siṅghāṭakaṁ catumaggasandhiñca caccaraṁ antarāvīthiñca kārayeti sambandho. Suvibhattantarāpaṇanti suṭṭhu vibhattaṁ vibhāgato koṭṭhāsavantaṁ antarāpaṇaṁ anekāpaṇasahassaṁ kārāpeyyāti attho. Kārayeyya sabhaṁ tatthāti tasmiṁ māpitanagare sabhaṁ dhammādhikaraṇasālaṁ kāraye. Atthānatthavinicchayaṁ vaḍḍhiñca avaḍḍhiñca vinicchayakaraṇatthaṁ vinicchayasālaṁ kārayeti sambandho.",
  "atk-s0510a1:1089": "528.Nigghātatthaṁ amittānanti paṭirājūnaṁ paṭibāhanatthaṁ. Chiddāchiddañca jānitunti dosañca adosañca jānituṁ. Balakāyassa rakkhāyāti hatthiassarathapattisaṅkhātassa balakāyassa senāsamūhassa ārakkhaṇatthāya so nagarasāmiko rājā, senāpaccaṁ senāpatiṁ senānāyakaṁ mahāmattaṁ ṭhapeti ṭhānantare patiṭṭhapetīti attho.",
  "atk-s0510a1:1090": "529.Ārakkhatthāyabhaṇḍassāti jātarūparajatamuttāmaṇiādirājabhaṇḍassa ārakkhaṇatthāya samantato gopanatthāya me mayhaṁ bhaṇḍaṁ mā vinassīti nidhānakusalaṁ rakkhaṇe kusalaṁ chekaṁ naraṁ purisaṁ bhaṇḍarakkhaṁ bhaṇḍarakkhantaṁ so rājā bhaṇḍāgāre ṭhapetīti sambandho.",
  "atk-s0510a1:1091": "530.Mamatto hoti yo raññoti yo paṇḍito rañño mamatto māmako pakkhapāto hoti. Vuddhiṁ yassa ca icchatīti assa rañño vuddhiñca virūḷhiṁ yo icchati kāmeti, tassa itthambhūtassa paṇḍitassa rājā adhikaraṇaṁ vinicchayādhipaccaṁ deti mittassa mittabhāvassa paṭipajjitunti sambandho.",
  "atk-s0510a1:1092": "531.Uppātesūti ukkāpātadisāḍāhādiuppātesu ca. Nimittesūti mūsikacchinnādīsu ‘‘idaṁ nimittaṁ subhaṁ, idaṁ nimittaṁ asubha’’nti evaṁ nimittajānanasatthesu ca. Lakkhaṇesu cāti itthipurisānaṁ hatthapādalakkhaṇajānanasatthesu ca kovidaṁ chekaṁ ajjhāyakaṁ anekesaṁ sissānaṁ byākaraṇavācakaṁ mantadharaṁ vedattayasaṅkhātamantadhārakaṁ paṇḍitaṁ so rājā porohicce purohitaṭṭhānantare ṭhapetīti sambandho.",
  "atk-s0510a1:1093": "532.Etehaṅgehi sampannoti etehi vuttappakārehi aṅgehi avayavehi sampanno samaṅgībhūto so rājā ‘‘khattiyo’’ti pavuccati kathīyatīti sambandho. Sadā rakkhanti rājānanti ete senāpaccādayo amaccā sadā sabbakālaṁ taṁ rājānaṁ rakkhanti gopenti. Kimiva? Cakkavākova dukkhitaṁ dukkhappattaṁ sakañātiṁ rakkhanto cakkavāko pakkhī ivāti attho.",
  "atk-s0510a1:1094": "533.Tatheva tvaṁ mahāvīrāti vīruttama, yathā so rājā senāpaccādiaṅgasampanno nagaradvāraṁ thaketvā paṭivasati, tatheva tuvaṁ hatāmitto nihatapaccatthiko khattiyo iva sadevakassa lokassa saha devehi pavattamānassa lokassa dhammarājā dhammena samena rājā dasapāramitādhammaparipūraṇena rājabhūtattā ‘‘dhammarājā’’ti pavuccati kathīyatīti sambandho.",
  "atk-s0510a1:1095": "534.Titthiye nīharitvānāti dhammarājabhāvena paṭipakkhabhūte sakalatitthiye nīharitvā nissesena haritvā nibbisevanaṁ katvā sasenakaṁ dhārañcāpi senāya saha vasavattimārampi nīharitvā . Tamandhakāraṁvidhamitvāti tamasaṅkhātaṁ mohandhakāraṁ vidhamitvā viddhaṁsetvā. Dhammanagaraṁ sattatiṁsabodhipakkhiyadhammasaṅkhātaṁ, khandhāyatanadhātupaṭiccasamuppādabalabojjhaṅgagambhīranayasamantapaṭṭhānadhammasaṅkhātaṁ vā nagaraṁ amāpayi nimmini patiṭṭhāpesīti attho.",
  "atk-s0510a1:1096": "535.Sīlaṁ pākārakaṁ tatthāti tasmiṁ patiṭṭhāpite dhammanagare catupārisuddhisīlaṁ pākāraṁ. Ñāṇaṁ te dvārakoṭṭhakanti te tuyhaṁ sabbaññutaññāṇaāsayānusayañāṇaanāgataṁsañāṇaatītaṁsañāṇādikameva ñāṇaṁ dvārakoṭṭhakanti attho. Saddhā te esikā vīrāti, bhante, asithilaparakkama te tuyhaṁ dīpaṅkarapādamūlato pabhuti sabbaññutaññāṇakāraṇā saddahanasaddhā ussāpitaalaṅkāraalaṅkatathambhoti attho. Dvārapālo ca saṁvaroti te tuyhaṁ chadvārikasaṁvaro rakkhāvaraṇagutti dvārapālo dvārarakkhakoti attho.",
  "atk-s0510a1:1097": "536.Satipaṭṭhānamaṭṭālanti te tuyhaṁ catusatipaṭṭhānaaṭṭālamuṇḍacchadanaṁ. Paññā te caccaraṁ muneti, bhante, mune ñāṇavanta te tuyhaṁ pāṭihāriyādianekavidhā paññā caccaraṁ maggasamodhānaṁ nagaravīthīti attho. Iddhipādañca siṅghāṭanti tuyhaṁ chandavīriyacittavīmaṁsasaṅkhātā cattāro iddhipādā siṅghāṭaṁ catumaggasanti. Dhammavīthi sumāpitanti sattatiṁsabodhipakkhiyadhammasaṅkhātāya vīthiyā suṭṭhu māpitaṁ sajjitaṁ, taṁ dhammanagaranti attho.",
  "atk-s0510a1:1098": "537.Suttantaṁ abhidhammañcāti tava tuyhaṁ ettha dhammanagare suttantaṁ abhidhammaṁ vinayañca kevalaṁ sakalaṁ suttageyyādikaṁ navaṅgaṁ buddhavacanaṁ dhammasabhā dhammādhikaraṇasālāti attho.",
  "atk-s0510a1:1099": "538.Suññataṁ animittañcāti anattānupassanāvasena paṭiladdhaṁ suññatavihārañca, aniccānupassanāvasena paṭiladdhaṁ animittavihārañca. Vihārañcappaṇihitanti dukkhānupassanāvasena paṭiladdhaṁ appaṇihitavihārañca. Āneñjañcāti acalaṁ aphanditaṁ catusāmaññaphalasaṅkhātaṁ āneñjavihārañca. Nirodho cāti sabbadukkhanirodhaṁ nibbānañca. Esā dhammakuṭī tavāti esā sabbanavalokuttaradhammasaṅkhātā tava tuyhaṁ dhammakuṭi vasanagehanti attho.",
  "atk-s0510a1:1100": "539.Paññāyaaggo nikkhittoti paññāvasena paññavantānaṁ aggo. Iti bhagavatā nikkhitto ṭhapito thero paṭibhāne ca paññāya kattabbe kicce, yuttamuttapaṭibhāne vā kovido cheko nāmena sāriputtoti pākaṭo tava tuyhaṁ dhammasenāpati tayā desitassa piṭakattayadhammasamūhassa dhāraṇato pati padhāno hutvā senākiccaṁ karotīti attho.",
  "atk-s0510a1:1101": "540.Cutūpapātakusaloti bhante muni, cutūpapāte cutiyā upapattiyā ca kusalo cheko. Iddhiyā pāramiṁ gatoti ‘‘ekopi hutvā bahudhā hoti, bahudhāpi hutvā eko hotī’’tiādinā (dī. ni. 1.238; paṭi. ma. 1.102) vuttāya iddhippabhedāya pāramiṁ pariyosānaṁ gato patto nāmena kolito nāma moggallānatthero porohicco tava tuyhaṁ purohitoti sambandho.",
  "atk-s0510a1:1102": "541.Porāṇakavaṁsadharoti bhante mune, ñāṇavantaṁ porāṇassa vaṁsassa dhārako, paramparajānanako vā uggatejo pākaṭatejo, durāsado āsādetuṁ ghaṭṭetuṁ dukkho asakkuṇeyyoti attho. Dhutavādiguṇenaggoti tecīvarikaṅgādīni terasa dhutaṅgāni vadati ovadatīti dhutavādīguṇena dhutaṅgaguṇena aggo seṭṭho mahākassapatthero tava tuyhaṁ akkhadasso vohārakaraṇe padhānoti attho.",
  "atk-s0510a1:1103": "542.Bahussuto dhammadharoti bhante mune, bahūnaṁ caturāsītidhammakkhandhasahassānaṁ sutattā bhagavatā bhikkhusaṅghato ca uggahitattā bahussuto anekesaṁ chasatasahassasaṅkhyānaṁ āgamadhammānaṁ satipaṭṭhānādīnañca paramatthadhammānaṁ dhāraṇato dhammadharo ānando. Sabbapāṭhī ca sāsaneti buddhasāsane sabbesaṁ pāṭhīnaṁ paṭhantānaṁ sajjhāyantānaṁ bhikkhūnaṁ aggo seṭṭhoti sabbapāṭhī nāmena ānando nāma thero. Dhammārakkho tavāti tava tuyhaṁ dhammassa piṭakattayadhammabhaṇḍassa ārakkho rakkhako pālako, dhammabhaṇḍāgārikoti attho.",
  "atk-s0510a1:1104": "543.Etesabbe atikkammāti bhagavā bhagyavā sammāsambuddho ete sāriputtādayo mahānubhāvepi there atikkamma vajjetvā mamaṁyeva pamesi pamāṇaṁ akāsi, manasi akāsīti attho. Vinicchayaṁ me pādāsīti vinayaññūhi paṇḍitehi desitaṁ pakāsitaṁ vinaye vinicchayaṁ dosavicāraṇaṁ me mayhaṁ bhagavā pādāsi pakārena adāsi, mayhameva bhāraṁ akāsīti sambandho.",
  "atk-s0510a1:1105": "544.Yo koci vinaye pañhanti yo koci bhikkhu buddhasāvako vinayanissitaṁ pañhaṁ maṁ pucchati, tattha tasmiṁ pucchitapañhe me mayhaṁ cintanā vimati kaṅkhā natthi. Tañhevatthaṁ taṁ eva pucchitaṁ atthaṁ ahaṁ kathemīti sambandho.",
  "atk-s0510a1:1106": "545.Yāvatā buddhakhettamhīti yāvatā yattake ṭhāne buddhassa āṇākhette taṁ mahāmuniṁ sammāsambuddhaṁ ṭhapetvā vinaye vinayapiṭake vinayavinicchayakaraṇe vā mādiso mayā sadiso natthi, ahameva aggo, bhiyyo mamādhiko kuto bhavissatīti sambandho.",
  "atk-s0510a1:1107": "546.Bhikkhusaṅghe nisīditvā bhikkhusaṅghamajjhe nisinno gotamo bhagavā evaṁ gajjati sīhanādaṁ karoti. Kathaṁ? Vinaye ubhatovibhaṅge, khandhakesu mahāvaggacūḷavaggesu, ca-saddena parivāre, upālissa upālinā samo sadiso natthīti evaṁ gajjati.",
  "atk-s0510a1:1108": "547.Yāvatāti yattakaṁ buddhabhaṇitaṁ buddhena desitaṁ navaṅgaṁ suttageyyādisatthusāsanaṁ satthunā pakāsitaṁ sabbaṁ vinayogadhaṁ taṁ vinaye antopaviṭṭhaṁ vinayamūlakaṁ iccevaṁ passino passantassa.",
  "atk-s0510a1:1109": "548.Mama kammaṁ saritvānāti gotamo sakyapuṅgavo sakyavaṁsappadhāno, mama kammaṁ mayhaṁ pubbapatthanākammaṁ atītaṁsañāṇena saritvāna paccakkhato ñatvā bhikkhusaṅghamajjhe gato ‘‘etadaggaṁ, bhikkhave, mama sāvakānaṁ bhikkhūnaṁ vinayadharānaṁ yadidaṁ upālī’’ti (a. ni. 1.219, 228) maṁ etadagge ṭhāne ṭhapesīti sambandho.",
  "atk-s0510a1:1110": "549.Satasahassupādāyāti satasahassakappe ādiṁ katvā yaṁ imaṁ ṭhānaṁ apatthayiṁ patthesiṁ, so me attho mayā anuppatto adhigato paṭiladdho vinaye pāramiṁ gato koṭiṁ pattoti attho.",
  "atk-s0510a1:1111": "550.Sakyānaṁ sakyavaṁsarājūnaṁ nandijanano somanassakārako ahaṁ pure pubbe kappako āsiṁ ahosiṁ, taṁ jātiṁ taṁ kulaṁ taṁ yoniṁ vijahitvā visesena jahitvā chaḍḍetvā mahesino sammāsambuddhassa putto jāto sakyaputtoti saṅkhyaṁ gato sāsanadhāraṇatoti attho.",
  "atk-s0510a1:1112": "551. Tato paraṁ attano dāsakule nibbattanāpadānaṁ dassento ito dutiyake kappetiādimāha. Tattha ito bhaddakappato heṭṭhā dutiye kappe nāmena añjaso nāma khattiyo eko rājā anantatejo saṅkhyātikkantatejo amitayaso pamāṇātikkantaparivāro mahaddhano anekakoṭisatasahassadhanavā bhūmipālo pathavīpālako rakkhako ahosīti sambandho.",
  "atk-s0510a1:1113": "552.Tassa raññoti tassa tādisassa rājino putto ahaṁ candano nāma khattiyo khattiyakumāro ahosinti sambandho. So ahaṁ jātimadena ca yasamadena ca bhogamadena ca upatthaddho thambhito unnatoti attho.",
  "atk-s0510a1:1114": "553.Nāgasatasahassānīti satasahassahatthino mātaṅgā mātaṅgakule jātā tidhā pabhinnā akkhikaṇṇakosasaṅkhātehi tīhi ṭhānehi pabhinnā madagaḷitā sabbālaṅkārabhūsitā sabbehi hatthālaṅkārehi alaṅkatā sadā sabbakālaṁ maṁ parivārentīti sambandho.",
  "atk-s0510a1:1115": "554.Sabalehi paretohanti tadā tasmiṁ kāle ahaṁ sabalehi attano senābalehi pareto parivārito uyyānaṁ gantukāmako icchanto sirikaṁ nāma nāgaṁ hatthiṁ āruyha abhiruhitvā nagarato nikkhaminti sambandho.",
  "atk-s0510a1:1116": "555.Caraṇena ca sampannoti sīlasaṁvarādipannarasacaraṇadhammena samannāgato guttadvāro pihitacakkhādichadvāro susaṁvuto suṭṭhu rakkhitakāyacitto devalo nāma sambuddho paccekasambuddho, mama mayhaṁ purato sammukhe āgacchi pāpuṇīti attho.",
  "atk-s0510a1:1117": "556.Pesetvāsirikaṁ nāganti taṁ āgataṁ paccekabuddhaṁ disvā ahaṁ sirikaṁ nāma nāgaṁ abhimukhaṁ pesetvā buddhaṁ āsādayiṁ ghaṭṭesiṁ padussesinti attho. Tato sañjātakopo soti tato tasmā mayā atīva pīḷetvā pesitattā so hatthināgo mayi sañjātakopo padaṁ attano pādaṁ nuddharate na uddharati, niccalova hotīti attho.",
  "atk-s0510a1:1118": "557.Nāgaṁ duṭṭhamanaṁ disvāti duṭṭhamanaṁ kuddhacittaṁ nādaṁ disvā ahaṁ buddhe paccekabuddhe kopaṁ akāsiṁ dosaṁ uppādesinti attho. Vihesayitvā sambuddhanti devalaṁ paccekasambuddhaṁ vihesayitvā viheṭhetvā ahaṁ uyyānaṁ agamāsinti sambandho.",
  "atk-s0510a1:1119": "558.Sātaṁ tattha na vindāmīti tasmiṁ āsādane sātaṁ na vindāmi. Āsādananimittaṁ madhuraṁ sukhaṁ na labhāmīti attho. Siro pajjalito yathāti siro mama sīsaṁ pajjalito yathā pajjalamānaṁ viya hotīti attho. Pariḷāhena ḍayhāmīti paccekabuddhe kopassa katattā pacchānutāpapariḷāhena ḍayhāmi uṇhacitto homīti attho.",
  "atk-s0510a1:1120": "559.Sasāgarantāti teneva pāpakammabalena sasāgarantā sāgarapariyosānā sakalamahāpathavī me mayhaṁ ādittā viya jalitā viya hoti khāyatīti attho. Pitu santikupāgammāti evaṁ bhaye uppanne ahaṁ attano pitu rañño santikaṁ upāgamma upagantvā idaṁ vacanaṁ abraviṁ kathesinti attho.",
  "atk-s0510a1:1121": "560.Āsīvisaṁvakupitanti āsīvisaṁ sabbaṁ kupitaṁ kuddhaṁ iva jalamānaṁ aggikkhandhaṁ iva mattaṁ tidhā pabhinnaṁ dantiṁ dantavantaṁ kuñjaraṁ uttamaṁ hatthiṁ iva ca āgataṁ yaṁ paccekabuddhaṁ sayambhuṁ sayameva buddhabhūtaṁ ahaṁ āsādayiṁ ghaṭṭesinti sambandho.",
  "atk-s0510a1:1122": "561.Āsādito mayā buddhoti so paccekabuddho mayā āsādito ghaṭṭito ghoro aññehi ghaṭṭetuṁ asakkuṇeyyattā ghoro, uggatapo pākaṭatapo jino pañca māre jitavā evaṁguṇasampanno paccekabuddho mayā ghaṭṭitoti attho. Purā sabbe vinassāmāti tasmiṁ paccekabuddhe kataanādarena sabbe mayaṁ vinassāma vividhenākārena nassāma, bhasmā viya bhavāmāti attho. Khamāpessāma taṁ muninti taṁ paccekabuddhaṁ muniṁ yāva na vinassāma, tāva khamāpessāmāti sambandho.",
  "atk-s0510a1:1123": "562.No ce taṁ nijjhāpessāmāti attadantaṁ damitacittaṁ samāhitaṁ ekaggacittaṁ taṁ paccekabuddhaṁ no ce nijjhāpessāma khamāpessāma. Orena sattadivasā sattadivasato orabhāge sattadivase anatikkamitvā sampuṇṇaṁ raṭṭhaṁ me sabbaṁ vidhamissati vinassissati.",
  "atk-s0510a1:1124": "563.Sumekhalo kosiyo cāti ete sumekhalādayo cattāro rājāno isayo āsādayitvā ghaṭṭetvā anādaraṁ katvā saraṭṭhakā saha raṭṭhajanapadavāsīhi duggatā vināsaṁ gatāti attho.",
  "atk-s0510a1:1125": "564.Yadākuppanti isayoti yadā yasmiṁ kāle saññatā kāyasaññamādīhi saññatā santā brahmacārino uttamacārino seṭṭhacārino isayo kuppanti domanassā bhavanti, tadā sasāgaraṁ sapabbataṁ sadevakaṁ lokaṁ vināsentīti sambandho.",
  "atk-s0510a1:1126": "565.Tiyojanasahassamhīti tesaṁ isīnaṁ ānubhāvaṁ ñatvā te khamāpetuṁ accayaṁ aparādhaṁ desanatthāya pakāsanatthāya tiyojanasahassappamāṇe padese purise sannipātayinti sambandho. Sayambhuṁ upasaṅkaminti sayambhuṁ paccekabuddhaṁ upasaṅkamiṁ samīpaṁ agamāsinti attho.",
  "atk-s0510a1:1127": "566.Allavatthāti mayā saddhiṁ rāsibhūtā sabbe janā allavatthā udakena tintavatthauttarāsaṅgā allasirā tintakesā pañjalīkatā muddhani kataañjalipuṭā buddhassa paccekamunino pāde pādasamīpe nipatitvā nipajjitvā idaṁ vacanamabravunti ‘‘khamassu tvaṁ, mahāvīrā’’tiādikaṁ vacanaṁ abravuṁ kathesunti attho.",
  "atk-s0510a1:1128": "567.Mahāvīra vīruttama bhante paccekabuddha, mayā tumhesu aññāṇena kataṁ aparādhaṁ khamassu tvaṁ vinodehi, mā manasi karohīti attho . Jano janasamūho taṁ bhagavantaṁ abhi visesena yācati. Pariḷāhaṁ dosamohehi katacittadukkhapariḷāhaṁ amhākaṁ vinodehi tanuṁ karohi, no amhākaṁ raṭṭhaṁ sakalaraṭṭhajanapadavāsino mā vināsaya mā vināsehīti attho.",
  "atk-s0510a1:1129": "568.Sadevamānusā sabbeti sabbe mānusā sadevā sadānavā pahārādādīhi asurehi saha sarakkhasā ayomayena kūṭena mahāmuggarena sadā sabbakālaṁ me siraṁ mayhaṁ matthakaṁ bhindeyyuṁ padāleyyuṁ.",
  "atk-s0510a1:1130": "569. Tato paraṁ buddhānaṁ khamitabhāvañca kopābhāvañca pakāsento dake aggi na saṇṭhātītiādimāha. Tattha yathā udake aggi na saṇṭhāti na patiṭṭhāti, yathā bījaṁ sele silāmaye pabbate na viruhati, yathā agade osadhe kimi pāṇako na saṇṭhāti. Tathā kopo cittappakopo dummanatā buddhe paṭividdhasacce paccekabuddhe na jāyati na uppajjatīti attho.",
  "atk-s0510a1:1131": "570. Punapi buddhānaṁ ānubhāvaṁ pakāsento yathā ca bhūmītiādimāha. Tattha yathā ca bhūmi pathavī acalā niccalā, tathā buddho acaloti attho. Yathā sāgaro mahāsamuddo appameyyo pametuṁ pamāṇaṁ gahetuṁ asakkuṇeyyo, tathā buddho appameyyoti attho. Yathā ākāso aphuṭṭhākāso anantako pariyosānarahito, evaṁ tathā buddho akkhobhiyo khobhetuṁ āloḷetuṁ asakkuṇeyyoti attho.",
  "atk-s0510a1:1132": "571. Tato paraṁ paccekabuddhassa khamanavacanaṁ dassento sadākhantā mahāvīrātiādimāha. Tattha mahāvīrā uttamavīriyavantā buddhā tapassino pāpānaṁ tapanato ‘‘tapo’’ti laddhanāmena vīriyena samannāgatā khantā ca khantiyā ca sampannā khamitā ca paresaṁ aparādhaṁ khamitā sahitā sadā sabbakālaṁ bhavantīti sambandho. Khantānaṁ khamitānañcāti tesaṁ buddhānaṁ khantānaṁ khantiyā yuttānaṁ khamitānaṁ parāparādhakhamitānaṁ sahitānañca gamanaṁ chandādīhi agatigamanaṁ na vijjatīti attho.",
  "atk-s0510a1:1133": "572. Iti idaṁ vacanaṁ vatvā sambuddho paccekasambuddho pariḷāhaṁ sattānaṁ uppannadāhaṁ vinodayaṁ vinodayanto mahājanassa purato sannipatitassa sarājakassa mahato janakāyassa sammukhato tadā tasmiṁ kāle nabhaṁ ākāsaṁ abbhuggami uggañchīti attho.",
  "atk-s0510a1:1134": "573.Tena kammenahaṁ dhīrāti dhīra dhitisampanna ahaṁ tena kammena paccekabuddhe katena anādarakammena imasmiṁ pacchimattabhave hīnattaṁ lāmakabhāvaṁ rājūnaṁ kappakakammakaraṇajātiṁ ajjhupāgato sampattoti attho. Samatikkamma taṁ jātinti taṁ parāyattajātiṁ saṁ suṭṭhu atikkamma atikkamitvā. Pāvisiṁ abhayaṁ puranti bhayarahitaṁ nibbānapuraṁ nibbānamahānagaraṁ pāvisiṁ paviṭṭho āsinti attho.",
  "atk-s0510a1:1135": "574.Tadāpi maṁ mahāvīrāti vīruttama tadāpi tasmiṁ paccekabuddhassa āsādanasamaye api sayambhū paccekabuddho pariḷāhaṁ āsādanahetu uppannaṁ kāyacittadarathaṁ vinodesi dūrīakāsi. Ḍayhamānaṁ tato eva pacchānutāpena kukkuccena ḍayhamānaṁ santapantaṁ maṁ susaṇṭhitaṁ dosaṁ dosato dassane suṭṭhu saṇṭhitaṁ disvā khamāpayi taṁ aparādhaṁ adhivāsesīti sambandho.",
  "atk-s0510a1:1136": "575.Ajjāpi maṁ mahāvīrāti vīruttama, ajjāpi tuyhaṁ samāgamakāle api, tihaggībhi rāgaggidosaggimohaggisaṅkhātehi vā nirayaggipetaggisaṁsāraggisaṅkhātehi vā tīhi aggīhi ḍayhamānaṁ dukkhamanubhavantaṁ maṁ bhagavā sītibhāvaṁ domanassavināsena santakāyacittasaṅkhātaṁ sītibhāvaṁ nibbānameva vā apāpayi sampāpesi. Tayo aggī vuttappakāre te tayo aggī nibbāpesi vūpasamesīti sambandho.",
  "atk-s0510a1:1137": "576. Evaṁ attano hīnāpadānaṁ bhagavato dassetvā idāni aññepi tassa savane niyojetvā ovadanto ‘‘yesaṁ sotāvadhānatthī’’tiādimāha. Tattha yesaṁ tumhākaṁ sotāvadhānaṁ sotassa avadhānaṁ ṭhapanaṁ atthi vijjati, te tumhe bhāsato sāsantassa mama vacanaṁ suṇātha manasi karotha. Atthaṁ tumhaṁ pavakkhāmīti yathā yena pakārena mama mayā diṭṭhaṁ padaṁ nibbānaṁ, tathā tena pakārena nibbānasaṅkhātaṁ paramatthaṁ tumhākaṁ pavakkhāmīti sambandho.",
  "atk-s0510a1:1138": "577. Taṁ dassento sayambhuṁ taṁ vimānetvātiādimāha. Tattha sayambhuṁ sayameva bhūtaṁ ariyāya jātiyā jātaṁ santacittaṁ samāhitaṁ paccekabuddhaṁ vimānetvā anādaraṁ katvā tena kammena katenākusalena ajja imasmiṁ vattamānakāle ahaṁ nīcayoniyaṁ parāyattajātiyaṁ kappakajātiyaṁ jāto nibbatto amhi bhavāmi.",
  "atk-s0510a1:1139": "578.Mā vo khaṇaṁ virādhethāti buddhuppādakkhaṇaṁ vo tumhe mā virādhetha gaḷitaṁ mā karotha, hi saccaṁ khaṇātītā buddhuppādakkhaṇaṁ atītā atikkantā sattā socare socanti, ‘‘mayaṁ alakkhikā dummedhā bhavāmā’’ti evaṁ socantīti attho. Sadatthe attano atthe vuḍḍhiyaṁ vāyameyyātha vīriyaṁ karotha. Vo tumhehi khaṇo buddhuppādakkhaṇo samayo paṭipādito nipphādito pattoti attho.",
  "atk-s0510a1:1140": "579. Tato paraṁ saṁsāragatānaṁ ādīnavaṁ upamāupameyyavasena dassento ekaccānañca vamanantiādimāha. Ekaccānaṁ kesañci puggalānaṁ vamanaṁ uddhaṁ uggiraṇaṁ ekaccānaṁ virecanaṁ adhopaggharaṇaṁ eke ekaccānaṁ halāhalaṁ visaṁ mucchākaraṇavisaṁ, ekaccānaṁ puggalānaṁ osadhaṁ rakkhanupāyaṁ bhagavā evaṁ paṭipāṭiyā akkhāsīti sambandho.",
  "atk-s0510a1:1141": "580.Vamanaṁ paṭipannānanti paṭipannānaṁ maggasamaṅgīnaṁ vamanaṁ saṁsārachaḍḍanaṁ saṁsāramocanaṁ bhagavā akkhāsīti sambandho. Phalaṭṭhānaṁ phale ṭhitānaṁ virecanaṁ saṁsārapaggharaṇaṁ akkhāsi. Phalalābhīnaṁ phalaṁ labhitvā ṭhitānaṁ nibbānaosadhaṁ akkhāsi. Gavesīnaṁ manussadevanibbānasampattiṁ gavesīnaṁ pariyesantānaṁ puññakhettabhūtaṁ saṅghaṁ akkhāsīti sambandho.",
  "atk-s0510a1:1142": "581.Sāsanena viruddhānanti sāsanassa paṭipakkhānaṁ halāhalaṁ kutūhalaṁ pāpaṁ akusalaṁ akkhāsīti sambandho. Yathā āsīvisoti assaddhānaṁ katapāpānaṁ puggalānaṁ saṁsāre dukkhāvahanato āsīvisasadisaṁ yathā āsīviso diṭṭhamattena bhasmakaraṇato diṭṭhaviso sappo attanā daṭṭhaṁ naraṁ jhāpeti ḍayhati dukkhāpeti. Taṁ naraṁ taṁ assaddhaṁ katapāpaṁ naraṁ halāhalavisaṁ evaṁ jhāpeti catūsu apāyesu ḍayhati sosesīti sambandho.",
  "atk-s0510a1:1143": "582.Sakiṁpītaṁ halāhalanti visaṁ halāhalaṁ pītaṁ sakiṁ ekavāraṁ jīvitaṁ uparundhati nāseti. Sāsanena sāsanamhi virajjhitvā aparādhaṁ katvā puggalo kappakoṭimhi koṭisaṅkhye kappepi ḍayhati nijjhāyatīti attho.",
  "atk-s0510a1:1144": "583. Evaṁ assaddhānaṁ puggalānaṁ phalavipākaṁ dassetvā idāni buddhānaṁ ānubhāvaṁ dassento khantiyātiādimāha. Tattha yo buddho vamanādīni akkhāsi, so buddho khantiyā khamanena ca avihiṁsāya sattānaṁ avihiṁsanena ca mettacittavatāya ca mettacittavantabhāvena ca sadevakaṁ saha devehi vattamānaṁ lokaṁ tāreti atikkamāpeti nibbāpeti, tasmā kāraṇā buddhā vo tumhehi avirādhiyā virujjhituṁ na sakkuṇeyyā, buddhasāsane paṭipajjeyyāthāti attho.",
  "atk-s0510a1:1145": "584. Lābhe ca alābhe ca na sajjanti na bhajanti na lagganti. Sammānane ādarakaraṇe ca vimānane anādarakaraṇe ca acalā pathavīsadisā buddhā bhavanti, tasmā kāraṇā te buddhā tumhehi na virodhiyā na virodhetabbā virujjhituṁ asakkuṇeyyāti attho.",
  "atk-s0510a1:1146": "585. Buddhānaṁ majjhattataṁ dassento devadattetiādimāha. Tattha vadhakāvadhakesu sabbesu sattesu samako samamānaso muni buddhamunīti attho.",
  "atk-s0510a1:1147": "586.Etesaṁ paṭigho natthīti etesaṁ buddhānaṁ paṭigho caṇḍikkaṁ dosacittataṁ natthi na saṁvijjati. Rāgomesaṁ na vijjatīti imesaṁ buddhānaṁ rāgopi rajjanaṁ allīyanaṁ na vijjati, na upalabbhati, tasmā kāraṇā, vadhakassa ca orasassa cāti sabbesaṁ samako samacitto buddho hotīti sambandho.",
  "atk-s0510a1:1148": "587. Punapi buddhānaṁyeva ānubhāvaṁ dassento panthe disvāna kāsāvantiādimāha. Tattha mīḷhamakkhitaṁ gūthasammissaṁ kāsāvaṁ kasāvena rajitaṁ cīvaraṁ isiddhajaṁ ariyānaṁ dhajaṁ parikkhāraṁ, panthe magge chaḍḍitaṁ disvāna passitvā añjaliṁ katvā dasaṅgulisamodhānaṁ añjalipuṭaṁ sirasi katvā sirasā sirena vanditabbaṁ isiddhajaṁ arahattaddhajaṁ buddhapaccekabuddhasāvakadīpakaṁ cīvaraṁ namassitabbaṁ mānetabbaṁ pūjetabbanti attho.",
  "atk-s0510a1:1149": "588.Abbhatītāti abhi atthaṅgatā nibbutā. Ye ca buddhā vattamānā idāni jātā ca ye buddhā anāgatā ajātā abhūtā anibbattā apātubhūtā ca ye buddhā. Dhajenānena sujjhantīti anena isiddhajena cīvarena ete buddhā sujjhanti visuddhā bhavanti sobhanti. Tasmā tena kāraṇena ete buddhā namassiyā namassitabbā vanditabbāti attho. ‘‘Etaṁ namassiya’’ntipi pāṭho, tassa etaṁ isiddhajaṁ namassitabbanti attho.",
  "atk-s0510a1:1150": "589. Tato paraṁ attano guṇaṁ dassento satthukappantiādimāha. Tattha satthukappaṁ buddhasadisaṁ suvinayaṁ sundaravinayaṁ sundarākārena dvārattayadamanaṁ hadayena cittena ahaṁ dhāremi savanadhāraṇādinā paccavekkhāmīti attho. Vinayaṁ vinayapiṭakaṁ namassamāno vandamāno vinaye ādaraṁ kurumāno viharissāmi sabbadā sabbasmiṁ kāle vāsaṁ kappemīti attho.",
  "atk-s0510a1:1151": "590.Vinayo āsayo mayhanti vinayapiṭakaṁ mayhaṁ okāsabhūtaṁ savanadhāraṇamanasikaraṇauggahaparipucchāpavattanavasena okāsabhūtaṁ gehabhūtanti attho. Vinayo ṭhānacaṅkamanti vinayo mayhaṁ savanādikiccakaraṇena ṭhitaṭṭhānañca caṅkamanaṭṭhānañca. Kappemi vinaye vāsanti vinayapiṭake vinayatantiyā savanadhāraṇapavattanavasena vāsaṁ sayanaṁ kappemi karomi. Vinayo mama gocaroti vinayapiṭakaṁ mayhaṁ gocaro āhāro bhojanaṁ niccaṁ dhāraṇamanasikaraṇavasenāti attho.",
  "atk-s0510a1:1152": "591.Vinaye pāramippattoti sakale vinayapiṭake pāramiṁ pariyosānaṁ patto. Samathe cāpi kovidoti pārājikādisattāpattikkhandhānaṁ samathe vūpasame ca vuṭṭhāne ca kovido cheko, adhikaraṇasamathe vā –",
  "atk-s0510a1:1153": "‘‘Vivādaṁ anuvādañca, āpattādhikaraṇaṁ tathā;",
  "atk-s0510a1:1154": "Kiccādhikaraṇañceva, caturādhikaraṇā matā’’ti. –",
  "atk-s0510a1:1155": "Vuttādhikaraṇesu ca –",
  "atk-s0510a1:1156": "‘‘Sammukhā sativinayo, amūḷhapaṭiññākaraṇaṁ;",
  "atk-s0510a1:1157": "Yebhuyya tassapāpiyya, tiṇavatthārako tathā’’ti. –",
  "atk-s0510a1:1158": "Evaṁ vuttesu ca sattasu adhikaraṇasamathesu atikovido chekoti attho. Upāli taṁ mahāvīrāti bhante mahāvīra, catūsu asaṅkhyeyyesu kappasatasahassesu sabbaññutaññāṇādhigamāya vīriyavanta satthuno devamanussānaṁ anusāsakassa taṁ tava pāde pādayuge upāli bhikkhu vandati paṇāmaṁ karotīti attho.",
  "atk-s0510a1:1159": "592. So ahaṁ pabbajitvā sambuddhaṁ namassamāno paṇāmaṁ kurumāno dhammassa ca tena bhagavatā desitassa navalokuttaradhammassa sudhammataṁ sundaradhammabhāvaṁ jānitvā dhammañca namassamāno gāmato gāmaṁ purato punaṁ nagarato nagaraṁ vicarissāmīti sambandho.",
  "atk-s0510a1:1160": "593.Kilesājhāpitā mayhanti mayā paṭividdhaarahattamaggañāṇena mayhaṁ cittasantānagatā sabbe diyaḍḍhasahassasaṅkhā kilesā jhāpitā sositā visositā viddhaṁsitā. Bhavā sabbe samūhatāti kāmabhavādayo sabbe nava bhavā mayā samūhatā saṁ suṭṭhu ūhatā khepitā viddhaṁsitā. Sabbāsavā parikkhīṇāti kāmāsavo, bhavāsavo, diṭṭhāsavo, avijjāsavoti sabbe cattāro āsavā parikkhīṇā parisamantato khayaṁ pāpitā. Idāni imasmiṁ arahattappattakāle punabbhavo punuppattisaṅkhāto bhavo bhavanaṁ jāti natthīti attho.",
  "atk-s0510a1:1161": "594. Uttari somanassavasena udānaṁ udānento svāgatantiādimāha. Tattha buddhaseṭṭhassa uttamabuddhassa santike samīpe ekanagare vā mama āgamanaṁ svāgataṁ suṭṭhu āgamanaṁ sundarāgamanaṁ vata ekantena āsi ahosīti sambandho. Tisso vijjāti pubbenivāsadibbacakkhuāsavakkhayavijjā anuppattā sampattā, paccakkhaṁ katāti attho. Kataṁ buddhassa sāsananti buddhena bhagavatā desitaṁ anusiṭṭhi sāsanaṁ kataṁ nipphāditaṁ vattapaṭipattiṁ pūretvā kammaṭṭhānaṁ manasi karitvā arahattamaggañāṇādhigamena sampāditanti attho.",
  "atk-s0510a1:1162": "595.Paṭisambhidā catassoti atthapaṭisambhidādayo catasso paññāyo sacchikatā paccakkhaṁ katā. Vimokkhāpi ca aṭṭhimeti cattāri maggañāṇāni cattāri phalañāṇānīti ime aṭṭha vimokkhā saṁsārato muccanūpāyā sacchikatāti sambandho. Chaḷabhiññā sacchikatāti –",
  "atk-s0510a1:1163": "‘‘Iddhividhaṁ dibbasotaṁ, cetopariyañāṇakaṁ;",
  "atk-s0510a1:1164": "Pubbenivāsañāṇañca, dibbacakkhāsavakkhaya’’nti. –",
  "atk-s0510a1:1165": "Imā cha abhiññā sacchikatā paccakkhaṁ katā. Imesaṁ ñāṇānaṁ sacchikaraṇena buddhassa sāsanaṁ katanti attho.",
  "atk-s0510a1:1166": "Itthanti iminā heṭṭhā vuttappakārena. Sudanti padapūraṇamatte nipāto. Āyasmā upāli theroti thirasīlādiguṇayutto sāvako imā pubbacaritāpadānadīpikā gāthāyo abhāsittha kathayitthāti attho.",
  "atk-s0510a1:1167": "Upālittheraapadānavaṇṇanā samattā.",
  "atk-s0510a1:1168": "3-7. Aññāsikoṇḍaññattheraapadānavaṇṇanā",
  "atk-s0510a1:1169": "Padumuttarasambuddhantiādikaṁ āyasmato aññāsikoṇḍaññattherassa apadānaṁ. Ayaṁ kira purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare gahapatimahāsālakule nibbattitvā viññutaṁ patvā ekadivasaṁ satthu santike dhammaṁ suṇanto satthāraṁ ekaṁ bhikkhuṁ attano sāsane paṭhamaṁ paṭividdhadhammarattaññūnaṁ aggaṭṭhāne ṭhapentaṁ disvā sayampi taṁ ṭhānantaraṁ patthento satasahassabhikkhuparivārassa bhagavato sattāhaṁ mahādānaṁ pavattetvā paṇidhānaṁ akāsi. Satthāpissa anantarāyataṁ disvā bhāviniṁ sampattiṁ byākāsi. So yāvajīvaṁ puññāni karonto satthari parinibbute cetiye patiṭṭhāpiyamāne antocetiye ratanagharaṁ kārāpesi, cetiyaṁ parivāretvā sahassaratanagghikāni ca kāresi.",
  "atk-s0510a1:1170": "So evaṁ puññāni katvā tato cavitvā devamanussesu saṁsaranto vipassissa bhagavato kāle mahākālo nāma kuṭumbiko hutvā aṭṭhakarīsamatte khette sāligabbhaṁ phāletvā gahitasālitaṇḍulehi asambhinnakhīrapāyāsaṁ sampādetvā tattha madhusappisakkarādayo pakkhipitvā buddhappamukhassa saṅghassa adāsi. Sāligabbhaṁ phāletvā gahitagahitaṭṭhānaṁ puna pūrati. Puthukakāle puthukaggaṁ nāma adāsi. Lāyane lāyanaggaṁ, veṇikaraṇe veṇaggaṁ, kalāpādikaraṇe kalāpaggaṁ, khalaggaṁ, bhaṇḍaggaṁ, minaggaṁ koṭṭhagganti evaṁ ekasasse nava vāre aggadānaṁ adāsi, tampi sassaṁ atirekataraṁ sampannaṁ ahosi.",
  "atk-s0510a1:1171": "Evaṁ yāvajīvaṁ puññāni katvā tato cuto devaloke nibbattitvā devesu ca manussesu ca saṁsaranto amhākaṁ bhagavato uppattito puretarameva kapilavatthunagarassa avidūre doṇavatthunāmake brāhmaṇagāme brāhmaṇamahāsālakule nibbatti. Tassa koṇḍaññoti gottato āgataṁ nāmaṁ ahosi. So vayappatto tayo vede uggahetvā lakkhaṇamantesu ca pāraṁ agamāsi. Tena samayena amhākaṁ bodhisatto tusitapurato cavitvā kapilavatthupure suddhodanamahārājassa gehe nibbatti. Tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha brāhmaṇā lakkhaṇapariggahaṇatthaṁ mahātalaṁ upanītā. So tesu sabbanavako hutvā mahāpurisassa lakkhaṇanipphattiṁ disvā ‘‘ekaṁsena ayaṁ buddho bhavissatī’’ti niṭṭhaṁ gantvā mahāsattassa abhinikkhamanaṁ udikkhanto vicarati.",
  "atk-s0510a1:1172": "Bodhisattopi kho mahatā parivārena vaḍḍhamāno anukkamena vuddhippatto ñāṇaparipākaṁ gantvā ekūnatiṁsatime vasse mahābhinikkhamanaṁ nikkhamanto anomānadītīre pabbajitvā anukkamena uruvelaṁ gantvā padhānaṁ padahi. Tadā koṇḍañño māṇavo mahāsattassa pabbajitabhāvaṁ sutvā lakkhaṇapariggāhakabrāhmaṇānaṁ puttehi vappamāṇavādīhi saddhiṁ attapañcamo pabbajitvā anukkamena bodhisattassa santikaṁ upasaṅkamitvā chabbassāni taṁ upaṭṭhahanto tassa oḷārikāhāraparibhogena nibbinno apakkamitvā isipatanaṁ agamāsi. Atha kho bodhisatto oḷārikāhāraparibhogena laddhakāyabalo vesākhapuṇṇamāyaṁ bodhirukkhamūle aparājitapallaṅke nisinno tiṇṇaṁ mārānaṁ matthakaṁ madditvā abhisambuddho hutvā sattasattāhaṁ bodhimaṇḍeyeva vītināmetvā pañcavaggiyānaṁ ñāṇaparipākaṁ ñatvā āsāḷhīpuṇṇamāyaṁ isipatanaṁ gantvā tesaṁ dhammacakkapavattanasuttantaṁ (mahāva. 13 ādayo; saṁ. ni. 5.1081) kathesi. Desanāpariyosāne koṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāsi. Atha pañcamiyaṁ pakkhassa anattalakkhaṇasuttantadesanāya (mahāva. 20 ādayo; saṁ. ni. 3.59) arahattaṁ sacchākāsi.",
  "atk-s0510a1:1173": "596. Evaṁ so arahattaṁ patvā ‘‘kiṁ kammaṁ katvā ahaṁ lokuttarasukhaṁ adhigatomhī’’ti upadhārento attano pubbakammaṁ paccakkhato ñatvā somanassavasena pubbacaritāpadānaṁ udānavasena dassento padumuttarasambuddhantiādimāha. Tassattho heṭṭhā vuttoyeva. Lokajeṭṭhaṁ vināyakanti sakalassa sattalokassa jeṭṭhaṁ padhānanti attho. Visesena veneyyasatte saṁsārasāgarassa paratīraṁ amatamahānibbānaṁ neti sampāpetīti vināyako, taṁ vināyakaṁ. Buddhabhūmimanuppattanti buddhassa bhūmi patiṭṭhānaṭṭhānanti buddhabhūmi, sabbaññutaññāṇaṁ, taṁ anuppatto paṭividdhoti buddhabhūmimanuppatto, taṁ buddhabhūmimanuppattaṁ, sabbaññutappattaṁ buddhabhūtanti attho. Paṭhamaṁ addasaṁ ahanti paṭhamaṁ vesākhapuṇṇamiyā rattiyā paccūsasamaye buddhabhūtaṁ padumuttarasambuddhaṁ ahaṁ addakkhinti attho.",
  "atk-s0510a1:1174": "597.Yāvatā bodhiyā mūleti yattakā bodhirukkhasamīpe yakkhā samāgatā rāsibhūtā sambuddhaṁ buddhabhūtaṁ taṁ buddhaṁ pañjalīkatā dasaṅgulisamodhānaṁ añjalipuṭaṁ sirasi ṭhapetvā vandanti namassantīti sambandho.",
  "atk-s0510a1:1175": "598.Sabbe devā tuṭṭhamanāti buddhabhūtaṭṭhānaṁ āgatā te sabbe devā tuṭṭhacittā ākāse sañcarantīti sambandho. Andhakāratamonudoti ativiya andhakāraṁ mohaṁ nudo khepano ayaṁ buddho anuppattoti attho.",
  "atk-s0510a1:1176": "599.Tesaṁ hāsaparetānanti hāsehi pītisomanassehi samannāgatānaṁ tesaṁ devānaṁ mahānādo mahāghoso avattatha pavattati, sammāsambuddhasāsane kilese saṁkilese dhamme jhāpayissāmāti sambandho.",
  "atk-s0510a1:1177": "600.Devānaṁ giramaññāyāti vācāya thutivacanena saha udīritaṁ devānaṁ saddaṁ jānitvā haṭṭho haṭṭhena cittena somanassasahagatena cittena ādibhikkhaṁ paṭhamaṁ āhāraṁ buddhabhūtassa ahaṁ adāsinti sambandho.",
  "atk-s0510a1:1178": "602.Sattāhaṁabhinikkhammāti mahābhinikkhamanaṁ nikkhamitvā sattāhaṁ padhānaṁ katvā sabbaññutaññāṇapadaṭṭhānaṁ arahattamaggañāṇasaṅkhātaṁ bodhiṁ ajjhagamaṁ adhigañchiṁ ahanti attho. Idaṁ me paṭhamaṁ bhattanti idaṁ bhattaṁ sarīrayāpanaṁ brahmacārissa uttamacārissa me mayhaṁ iminā devaputtena paṭhamaṁ dinnaṁ ahosīti attho.",
  "atk-s0510a1:1179": "603.Tusitā hi idhāgantvāti tusitabhavanato idha manussaloke āgantvā yo devaputto me mama bhikkhaṁ upānayi adāsi, taṁ devaputtaṁ kittayissāmi kathessāmi pākaṭaṁ karissāmi. Bhāsato bhāsantassa mama vacanaṁ suṇāthāti sambandho. Ito paraṁ anuttānapadameva vaṇṇayissāma.",
  "atk-s0510a1:1180": "607.Tidasāti tāvatiṁsabhavanā. Agārāti attano uppannabrāhmaṇagehato nikkhamitvā pabbajitvā cha saṁvaccharāni dukkarakārikaṁ karontena bodhisattena saha vasissatīti sambandho.",
  "atk-s0510a1:1181": "608.Tato sattamake vasseti tato pabbajitakālato paṭṭhāya sattame saṁvacchare. Buddho saccaṁ kathessatīti chabbassāni dukkarakārikaṁ katvā sattamasaṁvacchare buddho hutvā bārāṇasiyaṁ isipatane migadāye dhammacakkapavattanasuttantadesanāya dukkhasamudayanirodhamaggasaccasaṅkhātaṁ catusaccaṁ kathessatīti attho. Koṇḍañño nāma nāmenāti nāmena gottanāmavasena koṇḍañño nāma. Paṭhamaṁ sacchikāhitīti pañcavaggiyānamantare paṭhamaṁ ādito eva sotāpattimaggañāṇaṁ sacchikāhiti paccakkhaṁ karissatīti attho.",
  "atk-s0510a1:1182": "609.Nikkhantenānupabbajinti nikkhantena bodhisattena saha nikkhamitvā anupabbajinti attho. Tathā anupabbajitvā mayā padhānaṁ vīriyaṁ sukataṁ suṭṭhu kataṁ daḷhaṁ katvā katanti attho. Kilese jhāpanatthāyāti kilese sosanatthāya viddhaṁsanatthāya anagāriyaṁ agārassa ahitaṁ kasivaṇijjādikammavirahitaṁ sāsanaṁ pabbajiṁ paṭipajjinti attho.",
  "atk-s0510a1:1183": "610.Abhigantvānasabbaññūti sabbaṁ atītānāgatapaccuppannaṁ vā saṅkhāravikāralakkhaṇanibbānapaññattisaṅkhātaṁ ñeyyaṁ vā jānanto devehi saha vattamāne satta loke buddho migāraññaṁ migadāya vihāraṁ abhigantvā upasaṅkamitvā me mayā sacchikatena iminā sotāpattimaggañāṇena amatabheriṁ amatamahānibbānabheriṁ ahari pahari dassesīti attho.",
  "atk-s0510a1:1184": "611.So dānīti so ahaṁ paṭhamaṁ sotāpanno idāni arahattamaggañāṇena amataṁ santaṁ vūpasantasabhāvaṁ padaṁ pajjitabbaṁ pāpuṇitabbaṁ, anuttaraṁ uttaravirahitaṁ nibbānaṁ patto adhigatoti attho. Sabbāsave pariññāyāti kāmāsavādayo sabbe āsave pariññāya pahānapariññāya pajahitvā anāsavo nikkileso viharāmi iriyāpathavihārena vāsaṁ kappemi. Paṭisambhidā catassotyādayo gāthāyo vuttatthāyeva.",
  "atk-s0510a1:1185": "Atha naṁ satthā aparabhāge jetavanamahāvihāre bhikkhusaṅghamajjhe paññattavarabuddhāsane nisinno paṭhamaṁ paṭividdhadhammabhāvaṁ dīpento ‘‘etadaggaṁ, bhikkhave, mama sāvakānaṁ bhikkhūnaṁ rattaññūnaṁ yadidaṁ aññāsikoṇḍañño’’ti (a. ni. 1.188) etadagge ṭhapesi. So dvīhi aggasāvakehi attani kariyamānaṁ paramanipaccakāraṁ, gāmantasenāsane ākiṇṇavihārañca pariharitukāmo, vivekābhiratiyā viharitukāmo ca attano santikaṁ upagatānaṁ gahaṭṭhapabbajitānaṁ paṭisanthārakaraṇampi papañcaṁ maññamāno satthāraṁ āpucchitvā himavantaṁ pavisitvā chaddantehi nāgehi upaṭṭhiyamāno chaddantadahatīre dvādasa vassāni vasi. Evaṁ tattha vasantaṁ theraṁ ekadivasaṁ sakko devarājā upasaṅkamitvā vanditvā ṭhito evamāha ‘‘sādhu me, bhante, ayyo dhammaṁ desetū’’ti. Thero tassa catusaccagabbhaṁ tilakkhaṇāhataṁ suññatāpaṭisaṁyuttaṁ nānānayavicittaṁ amatogadhaṁ buddhalīlāya dhammaṁ desesi. Taṁ sutvā sakko attano pasādaṁ pavedento –",
  "atk-s0510a1:1186": "‘‘Esa bhiyyo pasīdāmi, sutvā dhammaṁ mahārasaṁ;",
  "atk-s0510a1:1187": "Virāgo desito dhammo, anupādāya sabbaso’’ti. (theragā. 673) –",
  "atk-s0510a1:1188": "Thutiṁ akāsi. Thero chaddantadahatīre dvādasa vassāni vasitvā upakaṭṭhe parinibbāne satthāraṁ upasaṅkamitvā parinibbānaṁ anujānāpetvā tattheva gantvā parinibbāyīti.",
  "atk-s0510a1:1189": "Aññāsikoṇḍaññattheraapadānavaṇṇanā samattā.",
  "atk-s0510a1:1190": "3-8. Piṇḍolabhāradvājattheraapadānavaṇṇanā",
  "atk-s0510a1:1191": "Padumuttaronāma jinotiādikaṁ āyasmato piṇḍolabhāradvājassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle sīhayoniyaṁ nibbattitvā pabbatapāde guhāyaṁ vihāsi. Bhagavā tassa anuggahaṁ kātuṁ gocarāya pakkantakāle tassa sayanaguhaṁ pavisitvā nirodhaṁ samāpajjitvā nisīdi. Sīho gocaraṁ gahetvā nivatto guhadvāre ṭhatvā bhagavantaṁ disvā haṭṭhatuṭṭho jalajathalajapupphehi pūjaṁ katvā cittaṁ pasādento bhagavato ārakkhaṇatthāya aññe vāḷamige apanetuṁ tīsu velāsu sīhanādaṁ nadanto buddhagatāya satiyā aṭṭhāsi. Yathā paṭhamadivase, evaṁ sattāhaṁ pūjesi. Bhagavā ‘‘sattāhaccayena nirodhā vuṭṭhahitvā vaṭṭissati imassa ettako upanissayo’’ti tassa passantasseva ākāsaṁ pakkhanditvā vihārameva gato.",
  "atk-s0510a1:1192": "Sīho buddhaviyogadukkhaṁ adhivāsetuṁ asakkonto kālaṁ katvā haṁsavatīnagare mahābhogakule nibbattitvā vayappatto nagaravāsīhi saddhiṁ vihāraṁ gantvā satthu dhammadesanaṁ sutvā pasanno sattāhaṁ buddhappamukhassa bhikkhusaṅghassa mahādānaṁ pavattetvā yāvajīvaṁ puññāni katvā aparāparaṁ devamanussesu saṁsaranto amhākaṁ bhagavato kāle kosambiyaṁ rañño udenassa purohitassa putto hutvā nibbatti. Bhāradvājotissa nāmaṁ ahosi. So vayappato tayo vede uggahetvā pañca māṇavakasatāni mante vācento mahagghasabhāvena ananurūpācārattā tehi pariccatto rājagahaṁ gantvā bhagavato bhikkhusaṅghassa ca lābhasakkāraṁ disvā sāsane pabbajitvā bhojane amattaññū hutvā viharati. Satthārā upāyena mattaññutāya patiṭṭhāpento vipassanaṁ paṭṭhapetvā nacirasseva chaḷabhiñño ahosi. Chaḷabhiñño pana hutvā bhagavato sammukhā ‘‘yaṁ sāvakehi pattabbaṁ, taṁ mayā anuppatta’’nti, bhikkhusaṅghe ca ‘‘yassa magge vā phale vā kaṅkhā atthi, so maṁ pucchatū’’ti sīhanādaṁ nadi. Tena taṁ bhagavā – ‘‘etadaggaṁ, bhikkhave, mama sāvakānaṁ bhikkhūnaṁ sīhanādikānaṁ yadidaṁ piṇḍolabhāradvājo’’ti (a. ni. 1.188, 195) etadagge ṭhapesi.",
  "atk-s0510a1:1193": "613. Evaṁ etadaggaṁ ṭhānaṁ patvā pubbe katapuññasambhāraṁ saritvā somanassavasena attano puññakammāpadānaṁ vibhāvento padumuttarotiādimāha. Tassattho heṭṭhā vuttova. Purato himavantassāti himālayapabbatato pubbadisābhāgeti attho. Cittakūṭevasī tadāti yadā ahaṁ sīho migarājā hutvā himavantapabbatasamīpe vasāmi, tadā padumuttaro nāma satthā anekehi ca osadhehi, anekehi ca ratanehi cittavicittatāya cittakūṭe cittapabbatasikhare vasīti sambandho.",
  "atk-s0510a1:1194": "614.Abhītarūpo tatthāsinti abhītasabhāvo nibbhayasabhāvo migarājā tattha āsiṁ ahosinti attho. Catukkamoti catūhi disāhi kamo gantuṁ samattho. Yassa saddaṁ suṇitvānāti yassa migarañño sīhanādaṁ sutvā bahujjanā bahusattā vikkhambhanti visesena khambhanti bhāyanti.",
  "atk-s0510a1:1195": "615.Suphullaṁ padumaṁ gayhāti bhagavati pasādena supupphitapadumapupphaṁ ḍaṁsitvā. Narāsabhaṁ narānaṁ āsabhaṁ uttamaṁ seṭṭhaṁ sambuddhaṁ upagacchiṁ, samīpaṁ agaminti attho. Vuṭṭhitassa samādhimhāti nirodhasamāpattito vuṭṭhitassa buddhassa taṁ pupphaṁ abhiropayiṁ pūjesinti attho.",
  "atk-s0510a1:1196": "616.Catuddisaṁ namassitvāti catūsu disāsu namassitvā sakaṁ cittaṁ attano cittaṁ pasādetvā ādarena patiṭṭhapetvā sīhanādaṁ abhītanādaṁ anadiṁ ghosesinti attho.",
  "atk-s0510a1:1197": "617. Tato buddhena dinnabyākaraṇaṁ pakāsento padumuttarotiādimāha. Taṁ uttānatthameva.",
  "atk-s0510a1:1198": "618.Vadataṁ seṭṭhoti ‘‘mayaṁ buddhā, mayaṁ buddhā’’ti vadantānaṁ aññatitthiyānaṁ seṭṭho uttamo buddho āgatoti sambandho. Tassa āgatassa bhagavato taṁ dhammaṁ sossāma suṇissāmāti attho.",
  "atk-s0510a1:1199": "619.Tesaṁhāsaparetānanti hāsehi somanassehi paretānaṁ abhibhūtānaṁ samannāgatānaṁ tesaṁ devamanussānaṁ. Lokanāyakoti lokassa nāyako saggamokkhasampāpako mama saddaṁ mayhaṁ sīhanādaṁ pakittesi pakāsesi kathesi, dīghadassī anāgatakāladassī mahāmuni munīnamantare mahanto muni. Sesagāthā suviññeyyameva.",
  "atk-s0510a1:1200": "622. Nāmena padumo nāma cakkavattī hutvā catusaṭṭhiyā jātiyā issariyaṁ issarabhāvaṁ rajjaṁ kārayissatīti attho.",
  "atk-s0510a1:1201": "623.Kappasatasahassamhīti sāmyatthe bhummavacanaṁ, kappasatasahassānaṁ pariyosāneti attho.",
  "atk-s0510a1:1202": "624.Pakāsite pāvacaneti tena gotamena bhagavatā piṭakattaye pakāsite desiteti attho. Brahmabandhu bhavissatīti tadā gotamassa bhagavato kāle ayaṁ sīho migarājā brāhmaṇakule nibbattissatīti attho. Brahmaññā abhinikkhammāti brāhmaṇakulato nikkhamitvā tassa bhagavato sāsane pabbajissatīti sambandho.",
  "atk-s0510a1:1203": "625.Padhānapahitattoti vīriyakaraṇatthaṁ pesitacitto. Upadhisaṅkhātānaṁ kilesānaṁ abhāvena nirupadhi. Kilesadarathānaṁ abhāvena upasanto. Sabbāsave sakalāsave pariññāya pahāya anāsavo nikkileso nibbāyissati khandhaparinibbānena nibbuto bhavissatīti attho.",
  "atk-s0510a1:1204": "626.Vijane pantaseyyamhīti janasambādharahite dūrāraññasenāsaneti attho. Vāḷamigasamākuleti kāḷasīhādīhi caṇḍamigasaṅgehi ākule saṁkiṇṇeti attho. Sesaṁ vuttatthamevāti.",
  "atk-s0510a1:1205": "Piṇḍolabhāradvājattheraapadānavaṇṇanā samattā.",
  "atk-s0510a1:1206": "3-9. Khadiravaniyattheraapadānavaṇṇanā",
  "atk-s0510a1:1207": "Gaṅgābhāgīrathī nāmātiādikaṁ āyasmato khadiravaniyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare titthanāvikakule nibbattitvā mahāgaṅgāya payāgatitthe titthanāvāya kammaṁ karonto ekadivasaṁ sasāvakasaṅghaṁ bhagavantaṁ gaṅgātīraṁ upagataṁ disvā pasannamānaso nāvāsaṅghāṭaṁ yojetvā mahantena pūjāsakkārena paratīraṁ pāpetvā aññataraṁ bhikkhuṁ satthārā āraññakānaṁ bhikkhūnaṁ aggaṭṭhāne ṭhapiyamānaṁ disvā taṁ ṭhānantaraṁ patthetvā bhagavato bhikkhusaṅghassa ca mahādānaṁ pavattetvā paṇidhānaṁ akāsi. Bhagavā tassa patthanāya avañjhabhāvaṁ byākāsi.",
  "atk-s0510a1:1208": "So tato paṭṭhāya puññāni upacinanto devamanussesu saṁsaranto ubhayasampattiyo anubhavitvā imasmiṁ buddhuppāde magadharaṭṭhe nālakagāme rūpasāriyā nāma brāhmaṇiyā kucchimhi nibbatti. Taṁ vayappattaṁ mātāpitaro gharabandhanena bandhitukāmā hutvā tassa ārocesuṁ. So sāriputtattherassa pabbajitabhāvaṁ sutvā ‘‘mayhaṁ jeṭṭhabhātā ayyo upatisso imaṁ vibhavaṁ chaḍḍetvā pabbajito, tena vantaṁ kheḷapiṇḍaṁ kathāhaṁ anubhavissāmī’’ti jātasaṁvego pāsaṁ anupagacchamānamigo viya ñātake vañcetvā hetusampattiyā codiyamāno bhikkhūnaṁ santikaṁ gantvā dhammasenāpatino kaniṭṭhabhāvaṁ nivedetvā attano pabbajjāya chandaṁ ārocesi. Bhikkhū taṁ pabbājetvā paripuṇṇavīsativassaṁ upasampādetvā kammaṭṭhāne niyojesuṁ. So kammaṭṭhānaṁ gahetvā khadiravanaṁ pavisitvā vissamanto ghaṭento vāyamanto ñāṇassa paripākaṁ gatattā nacirasseva chaḷabhiñño arahā ahosi. So arahā hutvā satthāraṁ dhammasenāpatiñca vandituṁ senāsanaṁ saṁsāmetvā pattacīvaramādāya nikkhamitvā anupubbena sāvatthiṁ patvā jetavanaṁ pavisitvā satthāraṁ dhammasenāpatiñca vanditvā katipāhaṁ jetavane vihāsi. Atha naṁ satthā ariyagaṇamajjhe nisinno āraññakānaṁ bhikkhūnaṁ aggaṭṭhāne ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ āraññakānaṁ yadidaṁ revato’’ti (a. ni. 1.198, 203).",
  "atk-s0510a1:1209": "628. Evaṁ etadaggaṭṭhānaṁ patvā attano pubbakammaṁ saritvā pītisomanassavasena pubbacaritāpadānaṁ pakāsento gaṅgā bhāgīrathītiādimāha. Tattha gaṅgāti gāyamānā ghosaṁ kurumānā gacchatīti gaṅgā. Atha vā go vuccati pathavī, tasmiṁ gatā pavattāti gaṅgā. Anotattadahaṁ tikkhattuṁ padakkhiṇaṁ katvā gataṭṭhāne āvaṭṭagaṅgāti ca pabbatamatthakena gataṭṭhāne bahalagaṅgāti ca tiracchānapabbataṁ vijjhitvā gataṭṭhāne umaṅgagaṅgāti ca tato bahalapabbataṁ paharitvā pañcayojanaṁ ākāsena gataṭṭhāne ākāsagaṅgāti ca tassā patitaṭṭhānaṁ bhinditvā jātaṁ pañca yojanaṁ pokkharaṇīkūlaṁ bhinditvā tattha pana pañcaṅguli viya pañca dhārā hutvā gaṅgā yamunā sarabhū mahī aciravatīti pañca nāmā hutvā jambudīpaṁ pañca bhāgaṁ pañca koṭṭhāsaṁ katvā pañca bhāge pañca koṭṭhāse itā gatā pavattāti bhāgīrathī. Gaṅgā ca sā bhāgīrathī ceti gaṅgābhāgīrathī. ‘‘Bhāgīrathī gaṅgā’’ti vattabbe gāthābandhasukhatthaṁ pubbacariyavasena vuttanti daṭṭhabbaṁ. Himavantā pabhāvitāti satte hiṁsati sītena hanati matheti āloḷetīti himo, himo assa atthīti himavā, tato himavantato paṭṭhāya pabhāvitā pavattā sandamānāti himavantapabhāvitā. Kutitthe nāviko āsinti tassā gaṅgāya caṇḍasotasamāpanne visamatitthe kevaṭṭakule uppanno nāviko āsiṁ ahosinti attho. Orime ca tariṁ ahanti sampattasampattamanusse pārimā tīrā orimaṁ tīraṁ ahaṁ tariṁ tāresinti attho.",
  "atk-s0510a1:1210": "629.Padumuttaro nāyakoti dvipadānaṁ uttamo satte nibbānaṁ nāyako pāpanako padumuttarabuddho mama puññasampattiṁ nipphādento. Vasīsatasahassehi khīṇāsavasatasahassehi gaṅgāsotaṁ tarituṁ titthaṁ pattoti sambandho.",
  "atk-s0510a1:1211": "630.Bahū nāvā samānetvāti sampattaṁ taṁ sammāsambuddhaṁ disvā vaḍḍhakīhi suṭṭhu saṅkhataṁ kataṁ nipphāditaṁ bahū nāvāyo samānetvā dve dve nāvāyo ekato katvā tassā nāvāya upari maṇḍapachadanaṁ katvā narāsabhaṁ padumuttarasambuddhaṁ paṭimāniṁ pūjesinti attho.",
  "atk-s0510a1:1212": "631.Āgantvānaca sambuddhoti evaṁ saṅghaṭitāya nāvāya tattha āgantvāna tañca nāvakaṁ nāvamuttamaṁ āruhīti sambandho. Vārimajjhe ṭhito satthāti nāvamārūḷho satthā gaṅgājalamajjhe ṭhito samāno imā somanassapaṭisaṁyuttagāthā abhāsatha kathesīti sambandho.",
  "atk-s0510a1:1213": "632.Yo so tāresi sambuddhanti yo so nāviko gaṅgāsotāya sambuddhaṁ atāresi. Saṅghañcāpi anāsavanti na kevalameva sambuddhaṁ tāresi, anāsavaṁ nikkilesaṁ saṅghañcāpi tāresīti attho. Tena cittapasādenāti tena nāvāpājanakāle uppannena somanassasahagatacittapasādena devaloke chasu kāmasaggesu ramissati dibbasampattiṁ anubhavissatīti attho.",
  "atk-s0510a1:1214": "633.Nibbattissatite byamhanti devaloke uppannassa te tuyhaṁ byamhaṁ vimānaṁ sukataṁ suṭṭhu nibbattaṁ nāvasaṇṭhitaṁ nāvāsaṇṭhānaṁ nibbattissati pātubhavissatīti attho. Ākāse pupphachadananti nāvāya uparimaṇḍapakatakammassa nissandena sabbadā gatagataṭṭhāne ākāse pupphachadanaṁ dhārayissatīti sambandho.",
  "atk-s0510a1:1215": "634.Aṭṭhapaññāsakappamhīti ito puññakaraṇakālato paṭṭhāya aṭṭhapaṇṇāsakappaṁ atikkamitvā nāmena tārako nāma cakkavattī khattiyo cāturanto catūsu dīpesu issaro vijitāvī jitavanto bhavissatīti sambandho. Sesagāthā uttānatthāva.",
  "atk-s0510a1:1216": "637.Revato nāma nāmenāti revatīnakkhattena jātattā ‘‘revato’’ti laddhanāmo brahmabandhu brāhmaṇaputtabhūto bhavissati brāhmaṇakule uppajjissatīti attho.",
  "atk-s0510a1:1217": "639.Nibbāyissatināsavoti nikkileso khandhaparinibbānena nibbāyissati.",
  "atk-s0510a1:1218": "640.Vīriyaṁ me dhuradhorayhanti evaṁ padumuttarena bhagavatā byākato ahaṁ kamena pāramitākoṭiṁ patvā me mayhaṁ vīriyaṁ asithilavīriyaṁ dhuradhorayhaṁ dhuravāhaṁ dhurādhāraṁ yogehi khemassa nibbhayassa nibbānassa adhivāhanaṁ āvahanaṁ ahosīti attho. Dhāremi antimaṁ dehanti idānāhaṁ sammāsambuddhasāsane pariyosānasarīraṁ dhāremīti sambandho.",
  "atk-s0510a1:1219": "So aparabhāge attano jātagāmaṁ gantvā ‘‘cālā, upacālā, sīsūpacālā’’ti tissannaṁ bhaginīnaṁ putte ‘‘cālā, upacālā, sīsūpacālā’’ti tayo bhāgineyye ānetvā pabbājetvā kammaṭṭhāne niyojesi. Te kammaṭṭhānaṁ anuyuttā vihariṁsu.",
  "atk-s0510a1:1220": "Tasmiñca samaye therassa kocideva ābādho uppanno, taṁ sutvā sāriputtatthero – ‘‘revatassa gilānapucchanaṁ adhigamapucchanañca karissāmī’’ti upagañchi. Revatatthero dhammasenāpatiṁ dūratova āgacchantaṁ disvā tesaṁ sāmaṇerānaṁ satuppādavasena ovadiyamāno cāletigāthaṁ abhāsittha. Tattha cāle upacāle sīsūpacāleti tesaṁ ālapanaṁ. Cālā, upacālā, sīsūpacālāti hi itthiliṅgavasena laddhanāmā tayo dārakā pabbajitāpi tathā vohariyyanti. ‘‘Cālī, upacālī, sīsūpacālīti tesaṁ nāmānī’’ti ca vadanti. Yadatthaṁ ‘‘cāle’’tiādinā āmantanaṁ kataṁ, taṁ dassento ‘‘patissatā nu kho viharathā’’ti vatvā tattha kāraṇaṁ āha – ‘‘āgato vo vālaṁ viya vedhī’’ti. Patissatāti patissatikā . Khoti avadhāraṇe. Āgatoti āgañchi. Voti tumhākaṁ. Vālaṁ viya vedhīti vālavedhi viya. Ayañhettha saṅkhepattho – tikkhajavananibbedhikapaññatāya vālavedhirūpo satthukappo tumhākaṁ mātulatthero āgato, tasmā samaṇasaññaṁ upaṭṭhapetvā satisampajaññayuttā eva hutvā viharatha, yathādhigate vihāre appamattā bhavathāti.",
  "atk-s0510a1:1221": "Taṁ sutvā te sāmaṇerā dhammasenāpatissa paccuggamanādivattaṁ katvā ubhinnaṁ mātulattherānaṁ paṭisanthāravelāyaṁ nātidūre samādhiṁ samāpajjitvā nisīdiṁsu. Dhammasenāpati revatattherena saddhiṁ paṭisanthāraṁ katvā uṭṭhāyāsanā te sāmaṇere upasaṅkami. Te tathā kālaparicchedassa katattā there upasaṅkamante uṭṭhahitvā vanditvā aṭṭhaṁsu. Thero – ‘‘katarakataravihārena viharathā’’ti pucchitvā tehi ‘‘imāya imāyā’’ti vutte dārakepi evaṁ vinento – ‘‘mayhaṁ bhātiko saccavādī vata dhammassa anudhammacāri’’nti theraṁ pasaṁsanto pakkāmi. Sesamettha uttānatthamevāti.",
  "atk-s0510a1:1222": "Khadiravaniyattheraapadānavaṇṇanā samattā.",
  "atk-s0510a1:1223": "3-10. Ānandattheraapadānavaṇṇanā",
  "atk-s0510a1:1224": "Ārāmadvārā nikkhammātiādikaṁ āyasmato ānandattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare satthu vemātikabhātā hutvā nibbatti. Sumanotissa nāmaṁ ahosi. Pitā panassa nandarājā nāma. So attano puttassa sumanakumārassa vayappattassa haṁsavatīnagarato vīsayojanasate ṭhāne bhoganagaraṁ adāsi. So kadāci kadāci āgantvā satthārañca pitarañca passati. Tadā rājā satthārañca satasahassaparimāṇaṁ bhikkhusaṅghañca sayameva sakkaccaṁ upaṭṭhahi, aññesaṁ upaṭṭhātuṁ na deti.",
  "atk-s0510a1:1225": "Tena samayena paccanto kupito ahosi. Kumāro tassa kupitabhāvaṁ rañño anārocetvā sayameva taṁ vūpasamesi. Taṁ sutvā rājā tuṭṭhamānaso ‘‘varaṁ te tāva dammi, gaṇhāhī’’ti āha. Kumāro ‘‘satthāraṁ bhikkhusaṅghañca temāsaṁ upaṭṭhahanto jīvitaṁ avañjhaṁ kātuṁ icchāmī’’ti āha. ‘‘Etaṁ na sakkā, aññaṁ vadehī’’ti. ‘‘Deva, khattiyānaṁ dve kathā nāma natthi, etaṁ me dehi, na mayhaṁ aññenattho, sace satthā anujānāti, dinnamevā’’ti. So ‘‘satthu cittaṁ jānissāmī’’ti vihāraṁ gato. Tena ca samayena bhagavā gandhakuṭiṁ paviṭṭho hoti. So bhikkhū upasaṅkamitvā ‘‘ahaṁ, bhante, bhagavantaṁ dassanāya āgato, dassetha ma’’nti. Bhikkhū ‘‘sumano nāma thero satthu upaṭṭhāko, tassa santikaṁ gacchāhī’’ti āhaṁsu. So therassa santikaṁ gantvā ‘‘satthāraṁ, bhante, dassethā’’ti āha. Atha thero tassa passantasseva pathaviyaṁ nimujjitvā bhagavantaṁ upasaṅkamitvā ‘‘rājaputto, bhante, tumhākaṁ dassanāya āgato’’ti āha. ‘‘Tena hi bhikkhu bahi āsanaṁ paññapehī’’ti. Thero punapi buddhāsanaṁ gahetvā antogandhakuṭiyaṁ nimujjitvā tassa passantassa bahipariveṇe pātubhavitvā gandhakuṭipariveṇe āsanaṁ paññāpesi. Kumāro taṁ disvā ‘‘mahanto vatāyaṁ bhikkhū’’ti cittaṁ uppādesi.",
  "atk-s0510a1:1226": "Bhagavāpi gandhakuṭito nikkhamitvā paññattāsane nisīdi. Rājaputto satthāraṁ vanditvā paṭisanthāraṁ katvā ‘‘ayaṁ, bhante, thero tumhākaṁ sāsane vallabho maññe’’ti? ‘‘Āma, kumāra, vallabho’’ti. ‘‘Kiṁ katvā, bhante, esa vallabho’’ti? ‘‘Dānādīni puññāni katvā’’ti. ‘‘Bhagavā, ahampi ayaṁ thero viya anāgate buddhasāsane vallabho hotukāmo’’ti so buddhappamukhassa saṅghassa sattāhaṁ khandhāvāre bhattaṁ datvā sattame divase, ‘‘bhante, mayā pitu santikā tumhākaṁ temāsaṁ paṭijagganavaro laddho, temāsaṁ me vassāvāsaṁ adhivāsethā’’ti vatvā satthu adhivāsanaṁ viditvā saparivāraṁ bhagavantaṁ gahetvā yojane yojane satthu bhikkhusaṅghassa ca vasanānucchavike vihāre kāretvā tattha tattha vasāpento attano vasanaṭṭhānasamīpe satasahassena kīte sobhananāmake uyyāne satasahassena kāritaṁ vihāraṁ pavesāpetvā –",
  "atk-s0510a1:1227": "‘‘Satasahassena me kītaṁ, satasahassena kāritaṁ;",
  "atk-s0510a1:1228": "Sobhanaṁ nāma uyyānaṁ, paṭiggaṇha mahāmunī’’ti. –",
  "atk-s0510a1:1229": "Udakaṁ pātesi. So vassūpanāyikadivase satthu mahādānaṁ pavattetvā ‘‘iminā nīhārena dānaṁ dadeyyāthā’’ti puttadāre amacce ca dāne kiccakaraṇe ca niyojetvā sayaṁ sumanattherassa vasanaṭṭhānasamīpeyeva vasanto evaṁ attano vasanaṭṭhāne satthāraṁ temāsaṁ upaṭṭhahi. Upakaṭṭhāya pana pavāraṇāya gāmaṁ pavisitvā sattāhaṁ mahādānaṁ pavattetvā sattame divase satthu bhikkhusaṅghassa ca pādamūle ticīvare ṭhapetvā vanditvā ‘‘bhante, yadetaṁ mayā khandhāvārato paṭṭhāya puññaṁ kataṁ, na taṁ sakkasampattiādīnaṁ atthāya kataṁ, atha kho ahampi sumanatthero viya anāgate ekassa buddhassa upaṭṭhāko vallabho bhaveyya’’nti patthanaṁ akāsi. Satthā tassa anantarāyataṁ disvā byākaritvā pakkāmi.",
  "atk-s0510a1:1230": "So tasmiṁ buddhuppāde vassasatasahassaṁ puññāni katvā tato parampi tattha tattha bhave uḷārāni puññakammāni upacinitvā devamanussesu saṁsaranto kassapabhagavato kāle kulagehe nibbatto viññutaṁ patvā ekassa therassa piṇḍāya carato pattaggahaṇatthaṁ uttarasāṭakaṁ katvā pūjaṁ akāsi. Puna sagge nibbattitvā tato cuto bārāṇasirājā hutvā aṭṭha paccekabuddhe disvā te bhojetvā attano maṅgaluyyāne aṭṭha paṇṇasālāyo kāretvā tesaṁ nisīdanatthāya aṭṭha sabbaratanamayapīṭhe ceva maṇiādhārake ca paṭiyādetvā dasavassasahassāni upaṭṭhānaṁ akāsi, etāni pākaṭāni.",
  "atk-s0510a1:1231": "Kappasatasahassaṁ pana tattha tattha bhave puññāni upacinanto amhākaṁ bodhisattena saddhiṁ tusitapure nibbattitvā tato cuto amitodanasakkassa gehe nibbattitvā sabbe ñātake ānandite karonto jātoti ānandotveva nāmaṁ labhi. So anukkamena vayappatto katābhinikkhamane sammāsambodhiṁ patvā pavattitavaradhammacakke paṭhamaṁ kapilavatthuṁ gantvā tato nikkhamante bhagavati tassa parivāratthaṁ pabbajituṁ nikkhamantehi bhaddiyādīhi saddhiṁ nikkhamitvā bhagavato santike pabbajitvā āyasmato puṇṇassa mantāṇiputtassa santike dhammakathaṁ sutvā sotāpattiphale patiṭṭhahi.",
  "atk-s0510a1:1232": "Tena ca samayena bhagavato paṭhamabodhiyaṁ vīsativassāni anibaddhā upaṭṭhākā ahesuṁ. Ekadā nāgasamālo pattacīvaraṁ gahetvā vicarati, ekadā nāgito, ekadā upavāno, ekadā sunakkhatto, ekadā cundo samaṇuddeso, ekadā sāgato, ekadā meghiyo, te yebhuyyena satthu cittaṁ nārādhayiṁsu. Athekadivasaṁ bhagavā gandhakuṭipariveṇe paññattavarabuddhāsane bhikkhusaṅghaparivuto nisinno bhikkhū āmantesi – ‘‘ahaṁ, bhikkhave, idāni mahallako ekacce bhikkhū ‘iminā maggena gacchāmī’ti vutte aññena maggena gacchanti, ekacce mayhaṁ pattacīvaraṁ bhūmiyaṁ nikkhipanti, mayhaṁ nibaddhupaṭṭhākaṁ ekaṁ bhikkhuṁ vijānathā’’ti. Taṁ sutvā bhikkhūnaṁ dhammasaṁvego udapādi. Athāyasmā sāriputto uṭṭhāya bhagavantaṁ vanditvā ‘‘ahaṁ, bhante, tumhe upaṭṭhahissāmī’’ti āha. Taṁ bhagavā paṭikkhipi. Etenupāyena mahāmoggallānaṁ ādiṁ katvā sabbe mahāsāvakā ‘‘ahaṁ upaṭṭhahissāmi , ahaṁ upaṭṭhahissāmī’’ti uṭṭhahiṁsu ṭhapetvā āyasmantaṁ ānandaṁ. Tepi bhagavā paṭikkhipi.",
  "atk-s0510a1:1233": "Ānando pana tuṇhīyeva nisīdi. Atha naṁ bhikkhū āhaṁsu – ‘‘āvuso, tvampi satthu upaṭṭhākaṭṭhānaṁ yācāhī’’ti. ‘‘Yācitvā laddhupaṭṭhānaṁ nāma kīdisaṁ hoti? Sace ruccati, satthā sayameva vakkhatī’’ti. Atha bhagavā – ‘‘na, bhikkhave, ānando aññehi ussāhetabbo, sayameva jānitvā maṁ upaṭṭhahissatī’’ti āha. Tato bhikkhū ‘‘uṭṭhehi, āvuso ānanda, satthāraṁ upaṭṭhākaṭṭhānaṁ yācāhī’’ti āhaṁsu. Thero uṭṭhahitvā ‘‘sace me, bhante, bhagavā attanā laddhaṁ paṇītaṁ cīvaraṁ na dassati, paṇītaṁ piṇḍapātaṁ na dassati, ekagandhakuṭiyaṁ vasituṁ na dassati, nimantanaṁ gahetvā na gamissati, evāhaṁ bhagavantaṁ upaṭṭhahissāmī’’ti āha. ‘‘Ettake guṇe labhato satthu upaṭṭhānaṁ ko bhāro’’ti upavādamocanatthaṁ ime cattāro paṭikkhepā, ‘‘sace, bhante, bhagavā mayā gahitaṁ nimantanaṁ gamissati, sacāhaṁ desantarato āgatāgate tāvadeva dassetuṁ labhāmi, yadā me kaṅkhā uppajjati, tāvadeva bhagavantaṁ upasaṅkamitvā pucchituṁ labhāmi, sace bhagavā parammukhā desitaṁ dhammaṁ puna mayhaṁ byākarissasi, evāhaṁ bhagavantaṁ upaṭṭhahissāmi’’. ‘‘Ettakampi satthu santike anuggahaṁ na labhatī’’ti upavādamocanatthañceva dhammabhaṇḍāgārikabhāvaparipūraṇatthañca imā catasso yācanāti ime aṭṭha vare gahetvā nibaddhupaṭṭhāko ahosi. Tasseva ṭhānantarassa atthāya kappasatasahassaṁ pūritānaṁ pāramīnaṁ phalaṁ pāpuṇi.",
  "atk-s0510a1:1234": "So upaṭṭhākaṭṭhānaṁ laddhadivasato paṭṭhāya dasabalaṁ duvidhena udakena tividhena dantakaṭṭhena hatthapādaparikammena piṭṭhiparikammena gandhakuṭipariveṇasammajjanenāti evamādīhi kiccehi upaṭṭhahanto – ‘‘imāya nāma velāya satthu idaṁ nāma laddhuṁ vaṭṭati, idaṁ nāma kātuṁ vaṭṭatī’’ti divasabhāgaṁ santikāvacaro hutvā rattibhāge mahantaṁ daṇḍadīpikaṁ gahetvā gandhakuṭipariveṇaṁ navavāre anupariyāyati satthari pakkosante paṭivacanadānāya, thinamiddhavinodanatthaṁ. Atha naṁ satthā jetavane ariyagaṇamajjhe nisinno anekapariyāyena pasaṁsitvā bahussutānaṁ satimantānaṁ gatimantānaṁ dhitimantānaṁ upaṭṭhākānañca bhikkhūnaṁ aggaṭṭhāne ṭhapesi.",
  "atk-s0510a1:1235": "Evaṁ satthārā pañcasu ṭhānesu etadagge ṭhapito catūhi acchariyabbhūtadhammehi samannāgato satthu dhammakosārakkho ayaṁ mahāthero sekhova samāno satthari parinibbute heṭṭhā vuttanayena bhikkhūhi samuttejito devatāya ca saṁvejito ‘‘sveyeva ca dāni dhammasaṅgīti kātabbā, na kho pana metaṁ patirūpaṁ, yvāyaṁ sekho sakaraṇīyo asekhehi therehi saddhiṁ dhammaṁ gāyituṁ sannipātaṁ gantu’’nti sañjātussāho vipassanaṁ paṭṭhapetvā bahudeva rattiṁ vipassanāya kammaṁ karonto caṅkame vīriyasamataṁ alabhitvā tato vihāraṁ pavisitvā sayane nisīditvā sayitukāmo kāyaṁ āvaṭṭesi. Apattañca sīsaṁ bimbohanaṁ, pādā ca bhūmito muttamattā, ekasmiṁ antare anupādāya āsavehi cittaṁ vimucci, chaḷabhiñño ahosi.",
  "atk-s0510a1:1236": "644. Evaṁ chaḷabhiññādiguṇapaṭimaṇḍito upaṭṭhākādiguṇehi etadaggaṭṭhānaṁ patto attano pubbakammaṁ saritvā somanassavasena pubbacaritāpadānaṁ dassento ārāmadvārā nikkhammātiādimāha. Tattha ārāmadvārāti sabbasattānaṁ dhammadesanatthāya vihāradvārato nikkhamitvā bahidvārasamīpe katamaṇḍapamajjhe supaññattavarabuddhāsane nisinno padumuttaro nāma mahāmuni sammāsambuddho. Vassanto amataṁ vuṭṭhinti dhammadesanāmahāamatadhārāhi dhammavassaṁ vassanto. Nibbāpesi mahājananti mahājanassa cittasantānagatakilesaggiṁ nibbāpesi vūpasamesi, mahājanaṁ nibbānāmatapānena santiṁ sītibhāvaṁ pāpesīti attho.",
  "atk-s0510a1:1237": "645.Satasahassaṁ te dhīrāti parivārasampattiṁ dassento āha. Chahi abhiññāhi iddhividhādiñāṇakoṭṭhāsehi samannāgatā anekasatasahassacakkavāḷesu khaṇena gantuṁ samatthāhi iddhīhi samannāgatattā mahiddhikāte dhīrā satasahassakhīṇāsavā chāyāva anapāyinīti katthaci anapagatā chāyā iva taṁ sambuddhaṁ padumuttaraṁ bhagavantaṁ parivārenti parivāretvā dhammaṁ suṇantīti attho.",
  "atk-s0510a1:1238": "646.Hatthikkhandhagato āsinti tadā bhagavato dhammadesanāsamaye ahaṁ hatthipiṭṭhe nisinno āsiṁ ahosinti attho. Setacchattaṁvaruttamanti patthetabbaṁ uttamaṁ setacchattaṁ mama matthake dhārayanto hatthipiṭṭhe nisinnoti sambandho. Sucārurūpaṁ disvānāti sundaraṁ cāruṁ manohararūpavantaṁ dhammaṁ desiyamānaṁ sambuddhaṁ disvā me mayhaṁ vitti santuṭṭhi somanassaṁ udapajjatha uppajjatīti attho.",
  "atk-s0510a1:1239": "647.Oruyha hatthikkhandhamhāti taṁ bhagavantaṁ nisinnaṁ disvā hatthipiṭṭhito oruyha orohitvā narāsabhaṁ naravasabhaṁ upagacchiṁ samīpaṁ gatoti attho. Ratanamayachattaṁ meti ratanabhūsitaṁ me mayhaṁ chattaṁ buddhaseṭṭhassa matthake dhārayinti sambandho.",
  "atk-s0510a1:1240": "648.Mama saṅkappamaññāyāti mayhaṁ pasādena uppannaṁ saṅkappaṁ ñatvā isīnaṁ antare mahantabhūto so padumuttaro bhagavā. Taṁ kathaṁ ṭhapayitvānāti taṁ attanā desiyamānaṁ dhammakathaṁ ṭhapetvā mama byākaraṇatthāya imā gāthā abhāsatha kathesīti attho.",
  "atk-s0510a1:1241": "649. Kathanti ce? Yo sotiādimāha. Soṇṇālaṅkārabhūsitaṁ chattaṁ yo so rājakumāro me matthake dhāresīti sambandho. Tamahaṁ kittayissāmīti taṁ rājakumāraṁ ahaṁ kittayissāmi pākaṭaṁ karissāmi. Suṇotha mama bhāsatoti bhāsantassa mama vacanaṁ suṇotha ohitasotā manasi karothāti attho.",
  "atk-s0510a1:1242": "650.Ito gantvā ayaṁ posoti ayaṁ rājakumāro ito manussalokato cuto tusitaṁ gantvā āvasissati tattha viharissati. Tattha accharāhi purakkhato parivārito tusitabhavanasampattiṁ anubhossatīti sambandho.",
  "atk-s0510a1:1243": "651.Catuttiṁsakkhattunti tusitabhavanato cavitvā tāvatiṁsabhavane uppanno catuttiṁsavāre devindo devarajjaṁ karissatīti sambandho. Balādhipo aṭṭhasatanti tāvatiṁsabhavanato cuto manussaloke uppanno balādhipo caturaṅginiyā senāya adhipo padhāno aṭṭhasatajātīsu padesarājā hutvā vasudhaṁ anekaratanavaraṁ pathaviṁ āvasissati puthabyaṁ viharissatīti attho.",
  "atk-s0510a1:1244": "652.Aṭṭhapaññāsakkhattunti aṭṭhapaññāsajātīsu cakkavattī rājā bhavissatīti attho. Mahiyā sakalajambudīpapathaviyā vipulaṁ asaṅkhyeyyaṁ padesarajjaṁ kārayissati.",
  "atk-s0510a1:1245": "654.Sakyānaṁkulaketussāti sakyarājūnaṁ kulassa dhajabhūtassa buddhassa ñātako bhavissatīti attho.",
  "atk-s0510a1:1246": "655.Ātāpīti vīriyavā. Nipakoti nepakkasaṅkhātāya paññāya samannāgato. Bāhusaccesu bahussutabhāvesu piṭakattayadhāraṇesu kovido cheko. Nivātavutti anavaññattiko athaddho kāyapāgabbiyādithaddhabhāvavirahito sabbapāṭhī sakalapiṭakattayadhārī bhavissatīti sambandho.",
  "atk-s0510a1:1247": "656.Padhānapahitatto soti so ānandatthero vīriyakaraṇāya pesitacitto. Upasanto nirūpadhīti rāgūpadhidosūpadhimohūpadhīhi virahito, sotāpattimaggena pahātabbakilesānaṁ pahīnattā upasanto santakāyacitto.",
  "atk-s0510a1:1248": "657.Santi āraññakāti araññe bhavā mahāvane jātā. Saṭṭhihāyanāti saṭṭhivassakāle hāyanabalā . Tidhā pabhinnāti akkhikaṇṇakosasaṅkhātehi tīhi ṭhānehi bhinnamadā. Mātaṅgāti mātaṅgahatthikule jātā. Īsādantāti rathīsāsadisadantā. Urūḷhavā rājavāhanā. Kuñjarasaṅkhātā nāgā hatthirājāno santi saṁvijjanti yathā, tathā satasahassasaṅkhyā khīṇāsavasaṅkhātā paṇḍitā mahiddhikā arahantanāgā santi, sabbe te arahantanāgā buddhanāgarājassa. Na honti paṇidhimhi teti te paṇidhimhi tādisā na honti, kiṁ sabbe te bhayabhītā sakabhāvena saṇṭhātuṁ asamatthāti attho. Sesaṁ vuttanayattā uttānatthamevāti.",
  "atk-s0510a1:1249": "Ānandattheraapadānavaṇṇanā samattā.",
  "atk-s0510a1:1250": "Ettāvatā paṭhamā buddhavaggavaṇṇanā samattā.",
  "atk-s0510a1:1251": "Paṭhamo bhāgo niṭṭhito.",
  "atk-s0510a1:1252": " Namo tassa bhagavato arahato sammāsambuddhassa",
  "atk-s0510a1:1253": "Khuddakanikāye",
  "atk-s0510a1:1254": "Apadāna-aṭṭhakathā",
  "atk-s0510a1:1255": "(Dutiyo bhāgo)",
  "atk-s0510a1:1256": "Therāpadānaṁ"
}