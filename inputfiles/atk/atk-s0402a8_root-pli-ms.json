{
  "atk-s0402a8:0": "(9) 4. Dhammavaggavaṇṇanā",
  "atk-s0402a8:1": "88. Catutthassa paṭhame cetovimuttīti phalasamādhi. Paññāvimuttīti phalapaññā.",
  "atk-s0402a8:2": "89. Dutiye paggāhoti vīriyaṁ. Avikkhepoti cittekaggatā.",
  "atk-s0402a8:3": "90. Tatiye nāmanti cattāro arūpakkhandhā. Rūpanti rūpakkhandho. Iti imasmiṁ sutte dhammakoṭṭhāsaparicchedañāṇaṁ nāma kathitaṁ.",
  "atk-s0402a8:4": "91. Catutthe vijjāti phalañāṇaṁ. Vimuttīti taṁsampayuttā sesadhammā.",
  "atk-s0402a8:5": "92. Pañcame bhavadiṭṭhīti sassatadiṭṭhi. Vibhavadiṭṭhīti ucchedadiṭṭhi. Chaṭṭhasattamāni uttānatthāneva.",
  "atk-s0402a8:6": "95. Aṭṭhame dovacassatāti dubbacabhāvo. Pāpamittatāti pāpamittasevanabhāvo. Navamaṁ vuttavipariyāyena veditabbaṁ.",
  "atk-s0402a8:7": "97. Dasame dhātukusalatāti aṭṭhārasa dhātuyo dhātūti jānanaṁ. Manasikārakusalatāti tāsaṁyeva dhātūnaṁ aniccādivasena lakkhaṇattayaṁ āropetvā jānanaṁ.",
  "atk-s0402a8:8": "98. Ekādasame āpattikusalatāti pañcannañca sattannañca āpattikkhandhānaṁ jānanaṁ. Āpattivuṭṭhānakusalatāti desanāya vā kammavācāya vā āpattīhi vuṭṭhānajānananti.",
  "atk-s0402a8:9": "Dhammavaggo catuttho."
}