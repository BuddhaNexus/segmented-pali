{
  "atk-s0403a27:0": "2. Sāraṇīyavaggo",
  "atk-s0403a27:1": "1. Paṭhamasāraṇīyasuttavaṇṇanā",
  "atk-s0403a27:2": "11. Dutiyassa paṭhame sāraṇīyāti saritabbayuttakā. Mettaṁ kāyakammanti mettena cittena kātabbaṁ kāyakammaṁ. Vacīkammamanokammesupi eseva nayo. Imāni ca pana bhikkhūnaṁ vasena āgatāni, gihīsupi labbhanti. Bhikkhūnañhi mettena cittena ābhisamācārikadhammapūraṇaṁ mettaṁ kāyakammaṁ nāma. Gihīnaṁ cetiyavandanatthāya bodhivandanatthāya saṅghanimantanatthāya gamanaṁ, gāmaṁ piṇḍāya paviṭṭhe bhikkhū disvā paccuggamanaṁ, pattapaṭiggahaṇaṁ, āsanapaññāpanaṁ, anugamananti evamādikaṁ mettaṁ kāyakammaṁ nāma.",
  "atk-s0403a27:3": "Bhikkhūnaṁ mettena cittena ācārapaṇṇattisikkhāpanaṁ, kammaṭṭhānakathanaṁ, dhammadesanā, tepiṭakampi buddhavacanaṁ mettaṁ vacīkammaṁ nāma. Gihīnaṁ ‘‘cetiyavandanāya gacchāma, bodhivandanāya gacchāma, dhammassavanaṁ karissāma, dīpamālāpupphapūjaṁ karissāma, tīṇi sucaritāni samādāya vattissāma, salākabhattādīni dassāma, vassāvāsikaṁ dassāma, ajja saṅghassa cattāro paccaye dassāma, saṅghaṁ nimantetvā khādanīyādīni saṁvidahatha, āsanāni paññāpetha, pānīyaṁ upaṭṭhāpetha, saṅghaṁ paccuggantvā ānetha, paññattāsane nisīdāpetvā ussāhajātā veyyāvaccaṁ karothā’’tiādivacanakāle mettaṁ vacīkammaṁ nāma.",
  "atk-s0403a27:4": "Bhikkhūnaṁ pātova uṭṭhāya sarīrapaṭijagganaṁ cetiyaṅgaṇavattādīni ca katvā vivittāsane nisīditvā ‘‘imasmiṁ vihāre bhikkhū sukhī hontu averā abyāpajjhā’’ti cintanaṁ mettaṁ manokammaṁ nāma. Gihīnaṁ ‘‘ayyā sukhī hontu averā abyāpajjhā’’ti cintanaṁ mettaṁ manokammaṁ nāma.",
  "atk-s0403a27:5": "Āvi ceva raho cāti sammukhā ca parammukhā ca. Tattha navakānaṁ cīvarakammādīsu sahāyabhāvagamanaṁ sammukhā mettaṁ kāyakammaṁ nāma, therānaṁ pana pādadhovanadānādibhedaṁ sabbampi sāmīcikammaṁ sammukhā mettaṁ kāyakammaṁ nāma. Ubhayehipi dunnikkhittānaṁ dārubhaṇḍādīnaṁ tesu avaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma. ‘‘Devatthero tissatthero’’ti evaṁ paggayha vacanaṁ sammukhā mettaṁ vacīkammaṁ nāma. Vihāre asantaṁ pana paṭipucchantassa ‘‘kahaṁ amhākaṁ devatthero, kahaṁ amhākaṁ tissatthero, kadā nu kho āgamissatī’’ti evaṁ mamāyanavacanaṁ parammukhā mettaṁ vacīkammaṁ nāma. Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma. ‘‘Devatthero tissatthero arogo hotu appābādho’’ti samannāharaṇaṁ parammukhā mettaṁ manokammaṁ nāma.",
  "atk-s0403a27:6": "Lābhāti cīvarādayo laddhapaccayā. Dhammikāti kuhanādibhedaṁ micchājīvaṁ vajjetvā dhammena samena bhikkhācariyavattena uppannā. Antamaso pattapariyāpannamattampīti pacchimakoṭiyā pattapariyāpannaṁ pattassa antogataṁ dvattikaṭacchubhikkhāmattampi. Appaṭivibhattabhogīti ettha dve paṭivibhattāni nāma āmisapaṭivibhattaṁ pana puggalapaṭivibhattañca. Tattha ‘‘ettakaṁ dassāmi, ettakaṁ na dassāmī’’ti evaṁ cittena paṭivibhajanaṁ āmisapaṭivibhattaṁ nāma. ‘‘Asukassa dassāmi, asukassa na dassāmī’’ti evaṁ cittena vibhajanaṁ pana puggalapaṭivibhattaṁ nāma. Tadubhayampi akatvā yo appaṭivibhattaṁ bhuñjati, ayaṁ appaṭivibhattabhogī nāma. Sīlavantehi sabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ – yaṁ yaṁ paṇītaṁ labhati, taṁ taṁ neva lābhenalābhaṁ-nijigīsanatāmukhena gihīnaṁ deti, na attanā paribhuñjati, paṭiggaṇhanto ca ‘‘saṅghena sādhāraṇaṁ hotū’’ti gahetvā ghaṇṭiṁ paharitvā paribhuñjitabbaṁ saṅghasantakaṁ viya passati.",
  "atk-s0403a27:7": "Imaṁ pana sāraṇīyadhammaṁ ko pūreti, ko na pūreti? Dussīlo tāva na pūreti. Na hi tassa santakaṁ sīlavantā gaṇhanti. Parisuddhasīlo pana vattaṁ akhaṇḍento pūreti. Tatridaṁ vattaṁ – yo hi odissakaṁ katvā mātu vā pitu vā ācariyupajjhāyādīnaṁ vā deti, so dātabbaṁ deti. Sāraṇīyadhammo panassa na hoti, palibodhajagganaṁ nāma hoti. Sāraṇīyadhammo hi muttapalibodhassa vaṭṭati. Tena pana odissakaṁ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṁ ajānantassa dātabbaṁ. Etesaṁ datvā avasesaṁ therāsanato paṭṭhāya thokaṁ thokaṁ adatvā yo yattakaṁ gaṇhāti, tassa tattakaṁ dātabbaṁ. Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ, taṁ taṁ datvā sesaṁ bhuñjitabbaṁ. ‘‘Sīlavantehī’’ti vacanato dussīlassa adātumpi vaṭṭati.",
  "atk-s0403a27:8": "Ayaṁ pana sāraṇīyadhammo susikkhitāya parisāya supūro hoti, susikkhitāya hi parisāya yo aññato labhati, so na gaṇhāti. Aññato alabhantopi pamāṇayuttameva gaṇhati, na atirekaṁ. Ayaṁ pana sāraṇīyadhammo evaṁ punappunaṁ piṇḍāya caritvā laddhaṁ laddhaṁ dentassāpi dvādasahi vassehi pūreti, na tato oraṁ. Sace hi dvādasame vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nhāyituṁ gacchati, saṅghatthero ca ‘‘kasseso patto’’ti vatvā ‘‘sāraṇīyadhammapūrakassā’’ti vutte ‘‘āharatha na’’nti sabbaṁ piṇḍapātaṁ vicāretvāva bhuñjitvā rittapattaṁ ṭhapeti. Atha kho so bhikkhu rittapattaṁ disvā ‘‘mayhaṁ asesetvāva paribhuñjiṁsū’’ti domanassaṁ uppādeti, sāraṇīyadhammo bhijjati, puna dvādasa vassāni pūretabbo hoti. Titthiyaparivāsasadiso hesa, sakiṁ khaṇḍe jāte puna pūretabbova. Yo pana ‘‘lābhā vata me, suladdhaṁ vata me, yassa me pattagataṁ anāpucchāva sabrahmacārī paribhuñjantī’’ti somanassaṁ janeti, tassa puṇṇo nāma hoti.",
  "atk-s0403a27:9": "Evaṁ pūritasāraṇīyadhammassa pana neva issā na macchariyaṁ hoti, manussānaṁ piyo hoti, amanussānaṁ piyo hoti, sulabhapaccayo. Pattagatamassa diyyamānampi na khīyati, bhājanīyabhaṇḍaṭṭhāne aggabhaṇḍaṁ labhati, bhaye vā chātake vā patte devatā ussukkaṁ āpajjanti.",
  "atk-s0403a27:10": "Tatrimāni vatthūni – senagirivāsī tissatthero kira mahāgirigāmaṁ upanissāya vasati, paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā kiñci aladdhā nikkhamiṁsu. Thero pavisanto te disvā pucchi – ‘‘laddhaṁ, bhante’’ti? Vicarimhā, āvusoti. So aladdhabhāvaṁ ñatvā āha – ‘‘bhante, yāvāhaṁ āgacchāmi, tāva idheva hothā’’ti. Mayaṁ, āvuso, paññāsa janā pattatemanamattampi na labhimhāti. Bhante, nevāsikā nāma paṭibalā honti, alabhantāpi bhikkhācāramaggasabhāgaṁ jānantīti. Therā āgamesuṁ. Thero gāmaṁ pāvisi. Dhurageheyeva mahāupāsikā khīrabhattaṁ sajjetvā theraṁ olokayamānā ṭhitā therassa dvāraṁ sampattasseva pattaṁ pūretvā adāsi. So taṁ ādāya therānaṁ santikaṁ gantvā ‘‘gaṇhatha , bhante’’ti saṅghattheraṁ āha. Thero ‘‘amhehi ettakehi kiñci na laddhaṁ, ayaṁ sīghameva gahetvā āgato, kiṁ nu kho’’ti sesānaṁ mukhaṁ olokesi. Thero olokanākāreneva ñatvā, ‘‘bhante, dhammena samena laddho, nikkukkuccā gaṇhathā’’ti ādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0403a27:11": "Atha naṁ bhattakiccāvasāne therā pucchiṁsu – ‘‘kadā, āvuso, lokuttaradhammaṁ paṭivijjhī’’ti? Natthi me, bhante, lokuttaradhammoti. Jhānalābhīsi, āvusoti. Etampi, bhante, natthīti? Nanu, āvuso, pāṭihāriyanti. Sāraṇīyadhammo me, bhante, pūrito, tassa me pūritakālato paṭṭhāya sacepi bhikkhusatasahassaṁ hoti, pattagataṁ na khīyatīti. Sādhu sādhu, sappurisa, anucchavikamidaṁ tuyhanti. Idaṁ tāva pattagataṁ na khīyatīti ettha vatthu.",
  "atk-s0403a27:12": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā ‘‘imasmiṁ dāne kiṁ varabhaṇḍa’’nti pucchi. Dve sāṭakā, bhanteti. Ete mayhaṁ pāpuṇissantīti? Taṁ sutvā amacco rañño ārocesi – ‘‘eko daharo evaṁ vadatī’’ti. ‘‘Daharassa evaṁ cittaṁ, mahātherānaṁ pana sukhumasāṭakā vaṭṭantī’’ti vatvā ‘‘mahātherānaṁ dassāmī’’ti ṭhapesi. Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ nārohanti, aññeva ārohanti. Daharassa dānakāle pana hatthaṁ āruḷhā. So tassa hatthe ṭhapetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā daharassa santike nisīditvā ‘‘kadā, bhante, imaṁ dhammaṁ paṭivijjhitthā’’ti āha. So pariyāyenapi asantaṁ avadanto ‘‘natthi mayhaṁ, mahārāja, lokuttaradhammo’’ti āha. Nanu, bhante, pubbeva avacutthāti. Āma, mahārāja, sāraṇīyadhammapūrako ahaṁ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti. ‘‘Sādhu sādhu, bhante, anucchavikamidaṁ tumhāka’’nti vatvā pakkāmi. Idaṁ bhājanīyabhaṇḍaṭṭhāne aggabhaṇḍaṁ pāpuṇātīti ettha vatthu.",
  "atk-s0403a27:13": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu. Therī paccūsasamaye ‘‘ativiya appanigghoso gāmo, upadhāretha tāvā’’ti daharabhikkhuniyo āha. Tā gantvā sabbesaṁ gatabhāvaṁ ñatvā āgamma theriyā ārocesuṁ. Sā sutvā ‘‘mā tumhe tesaṁ gatabhāvaṁ cintayittha, attano uddesaparipucchāyonisomanasikāresuyeva yogaṁ karothā’’ti vatvā bhikkhācāravelāyaṁ pārupitvā attadvādasamā gāmadvāre nigrodharukkhamūle aṭṭhāsi. Rukkhe adhivatthā devatā dvādasannampi bhikkhunīnaṁ piṇḍapātaṁ datvā, ‘‘ayye, aññattha mā gacchatha, niccaṁ idheva āgaccheyyāthā’’ti āha. Theriyā pana kaniṭṭhabhātā nāgatthero nāma atthi. So ‘‘mahantaṁ bhayaṁ, na sakkā yāpetuṁ, paratīraṁ gamissāmī’’ti attadvādasamova attano vasanaṭṭhānā nikkhanto ‘‘theriṁ disvā gamissāmī’’ti bhātaragāmaṁ āgato. Therī ‘‘therā āgatā’’ti sutvā tesaṁ santikaṁ gantvā ‘‘kiṁ ayyā’’ti pucchi. So taṁ pavattiṁ ārocesi. Sā ‘‘ajja ekadivasaṁ vihāreva vasitvā sve gamissathā’’ti āha. Therā vihāraṁ agamiṁsu.",
  "atk-s0403a27:14": "Therī punadivase rukkhamūle piṇḍāya caritvā theraṁ upasaṅkamitvā ‘‘imaṁ piṇḍapātaṁ paribhuñjathā’’ti āha. Thero ‘‘vaṭṭissati therī’’ti vatvā tuṇhī aṭṭhāsi. Dhammiko, tāta, piṇḍapāto, kukkuccaṁ akatvā paribhuñjathāti . Vaṭṭissati therīti? Sā pattaṁ gahetvā ākāse khipi, patto ākāse aṭṭhāsi. Thero ‘‘sattatālamatte ṭhitampi bhikkhunībhattameva therī’’ti vatvā ‘‘bhayaṁ nāma sabbakālaṁ na hoti, bhaye vūpasante ariyavaṁsaṁ kathayamāno, ‘bho piṇḍapātika, bhikkhunībhattaṁ bhuñjitvā vītināmayitthā’ti cittena anuvadiyamāno santhambhituṁ na sakkhissāmi, appamattā hotha theriyo’’ti maggaṁ paṭipajji.",
  "atk-s0403a27:15": "Rukkhadevatāpi ‘‘sace thero theriyā hatthato piṇḍapātaṁ paribhuñjissati, na taṁ nivattessāmi. Sace na paribhuñjissati, nivattessāmī’’ti cintayamānā ṭhatvā therassa gamanaṁ disvā rukkhā oruyha ‘‘pattaṁ, bhante, dethā’’ti vatvā pattaṁ gahetvā theraṁ rukkhamūlaṁyeva ānetvā āsanaṁ paññāpetvā piṇḍapātaṁ datvā katabhattakiccaṁ paṭiññaṁ kāretvā dvādasa bhikkhuniyo dvādasa ca bhikkhū satta vassāni upaṭṭhahi. Idaṁ devatā ussukkaṁ āpajjantīti ettha vatthu. Tatra hi therī sāraṇīyadhammapūrikā ahosi.",
  "atk-s0403a27:16": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti, tassa sīlaṁ pariyante chinnasāṭako viya khaṇḍaṁ nāma. Yassa pana vemajjhe bhinnaṁ, tassa chiddasāṭako viya chiddaṁ nāma hoti. Yassa paṭipāṭiyā dve tīṇi bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññataravaṇṇā gāvī viya sabalaṁ nāma hoti. Yassa antarantarā bhinnāni, tassa antarantarā visabhāgabinduvicitrā gāvī viya kammāsaṁ nāma hoti. Yassa pana sabbena sabbaṁ abhinnāni, tassa tāni sīlāni akhaṇḍāni acchiddāni asabalāni akammāsāni nāma honti. Tāni panetāni taṇhādāsabyato mocetvā bhujissabhāvakaraṇato bhujissāni, buddhādīhi viññūhi pasatthattā viññuppasatthāni, taṇhādiṭṭhīhi aparāmaṭṭhattā ‘‘idaṁ nāma tvaṁ āpannapubbo’’ti kenaci parāmaṭṭhuṁ asakkuṇeyyattā ca aparāmaṭṭhāni, upacārasamādhiṁ appanāsamādhiṁ vā saṁvattayantīti samādhisaṁvattanikānīti vuccanti.",
  "atk-s0403a27:17": "Sīlasāmaññagatoviharatīti tesu tesu disābhāgesu viharantehi bhikkhūhi saddhiṁ samānabhāvūpagatasīlo viharati. Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ sīlena samānameva hoti, natthi maggasīle nānattaṁ. Taṁ sandhāyetaṁ vuttaṁ.",
  "atk-s0403a27:18": "Yāyaṁ diṭṭhīti maggasampayuttā sammādiṭṭhi. Ariyāti niddosā. Niyyātīti niyyānikā. Takkarassāti yo tathākārī hoti. Dukkhakkhayāyāti sabbadukkhakkhayatthaṁ. Diṭṭhisāmaññagatoti samānadiṭṭhibhāvaṁ upagato hutvā viharatīti.",
  "atk-s0403a27:19": "2. Dutiyasāraṇīyasuttavaṇṇanā",
  "atk-s0403a27:20": "12. Dutiye yo te dhamme pūreti, taṁ sabrahmacārīnaṁ piyaṁ karontīti piyakaraṇā. Garuṁ karontīti garukaraṇā. Saṅgahāyāti saṅgaṇhanatthāya. Avivādāyāti avivadanatthāya. Sāmaggiyāti samaggabhāvatthāya. Ekībhāvāyāti ekabhāvatthāya ninnānākaraṇāya. Saṁvattantīti vattanti pavattanti.",
  "atk-s0403a27:21": "3. Nissāraṇīyasuttavaṇṇanā",
  "atk-s0403a27:22": "13. Tatiye nissāraṇīyā dhātuyoti nissaraṇadhātuyova. Mettā hi kho me cetovimuttīti ettha paccanīkadhammehi vimuttattā tikacatukkajjhānikā mettāva mettācetovimutti nāma . Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānasadisā katā. Vatthukatāti patiṭṭhā katā. Anuṭṭhitāti adhiṭṭhitā. Paricitāti samantato citā ācitā upacitā. Susamāraddhāti suppaguṇakaraṇena suṭṭhu samāraddhā. Pariyādāya tiṭṭhatīti pariyādiyitvā gahetvā tiṭṭhati. Mā hevantissa vacanīyoti yasmā abhūtabyākaraṇaṁ byākaroti, tasmā ‘‘mā evaṁ bhaṇī’’ti vattabbo. Yadidaṁ mettācetovimuttīti yā ayaṁ mettācetovimutti, idaṁ nissaraṇaṁ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṁ patvā ‘‘puna byāpādo natthī’’ti tatiyaphalena nibbānaṁ passati, tassa cittaṁ accantanissaraṇaṁ byāpādassa. Etenupāyena sabbattha attho veditabbo.",
  "atk-s0403a27:23": "Animittācetovimuttīti balavavipassanā. Dīghabhāṇakā pana arahattaphalasamāpattīti vadanti. Sā hi rāganimittādīnañceva rūpanimittādīnañca niccanimittādīnañca abhāvā animittāti vuttā. Nimittānusārīti vuttappabhedaṁ nimittaṁ anusaraṇasabhāvaṁ.",
  "atk-s0403a27:24": "Asmīti asmimāno. Ayamahamasmīti pañcasu khandhesu ayaṁ nāma ahaṁ asmīti. Ettāvatā arahattaṁ byākataṁ hoti. Vicikicchākathaṁkathāsallanti vicikicchābhūtaṁ kathaṁkathāsallaṁ. Mā hevantissa vacanīyoti sace te paṭhamamaggavajjhā vicikicchā uppajjati, arahattabyākaraṇaṁ micchā hoti, tasmā ‘‘mā abhūtaṁ gaṇhī’’ti vāretabbo. Asmītimānasamugghātoti arahattamaggo. Arahattamaggaphalavasena hi nibbāne diṭṭhe puna asmimāno natthīti arahattamaggo ‘‘asmīti mānasamugghāto’’ti vutto. Iti imasmiṁ sutte abhūtabyākaraṇaṁ nāma kathitaṁ.",
  "atk-s0403a27:25": "4. Bhaddakasuttavaṇṇanā",
  "atk-s0403a27:26": "14. Catutthe na bhaddakanti na laddhakaṁ. Tattha yo hi bhītabhīto marati, tassa na bhaddakaṁ maraṇaṁ hoti. Yo apāye paṭisandhiṁ gaṇhāti, tassa na bhaddikā kālakiriyā hoti. Kammārāmotiādīsu āramaṇaṁ ārāmo, abhiratīti attho. Vihārakaraṇādimhi navakamme ārāmo assāti kammārāmo. Tasmiṁyeva kamme ratoti kammarato. Tadeva kammārāmataṁ punappunaṁ yuttoti anuyutto. Esa nayo sabbattha. Ettha ca bhassanti ālāpasallāpo. Niddāti soppaṁ. Saṅgaṇikāti gaṇasaṅgaṇikā. Sā ‘‘ekassa dutiyo hoti, dvinnaṁ hoti tatiyako’’tiādinā nayena veditabbā. Saṁsaggoti dassanasavanasamullāpasambhogakāyasaṁsaggavasena pavatto saṁsaṭṭhabhāvo. Papañcoti taṇhādiṭṭhimānavasena pavatto madanākārasaṇṭhito kilesapapañco. Sakkāyanti tebhūmakavaṭṭaṁ. Sammā dukkhassa antakiriyāyāti hetunā nayena sakalavaṭṭadukkhassa parivaṭumaparicchedakaraṇatthaṁ. Magoti magasadiso. Nippapañcapadeti nibbānapade. Ārādhayīti paripūrayi taṁ sampādesīti.",
  "atk-s0403a27:27": "5. Anutappiyasuttavaṇṇanā",
  "atk-s0403a27:28": "15. Pañcame anutappāti anusocitabbā anutāpakārī. Imesu dvīsupi suttesu gāthāsu ca vaṭṭavivaṭṭaṁ kathitaṁ.",
  "atk-s0403a27:29": "6. Nakulapitusuttavaṇṇanā",
  "atk-s0403a27:30": "16. Chaṭṭhe bāḷhagilānoti adhimattagilāno. Etadavocāti sāmikassa bhesajjaṁ katvā byādhiṁ vūpasametuṁ asakkontī idāni sīhanādaṁ naditvā saccakiriyāya byādhiṁ vūpasametuṁ santike nisīditvā etaṁ ‘‘mā kho tva’’ntiādivacanaṁ avoca. Sāpekkhoti sataṇho. Na nakulamātāti ettha na-kāro na sakkhatīti evaṁ parapadena yojetabbo. Santharitunti nicchiddaṁ kātuṁ, saṇṭhapetunti attho. Veṇiṁ olikhitunti eḷakalomāni kappetvā vijaṭetvā veṇiṁ kātuṁ.",
  "atk-s0403a27:31": "Aññaṁ gharaṁ gamissatīti aññaṁ sāmikaṁ gaṇhissati. Soḷasa vassāni gahaṭṭhakaṁ brahmacariyaṁ samāciṇṇanti ito soḷasavassamatthake gahaṭṭhabrahmacariyavāso samāciṇṇo. Dassanakāmatarāti atirekena dassanakāmā. Imehi tīhi aṅgehi sīhanādaṁ naditvā ‘‘iminā saccena tava sarīre byādhi phāsu hotū’’ti saccakiriyaṁ akāsi.",
  "atk-s0403a27:32": "Idāni bhagavantaṁ sakkhiṁ katvā attano sīlādiguṇehipi saccakiriyaṁ kātuṁ siyā khopana tetiādimāha. Tattha paripūrakārinīti samattakārinī. Cetosamathassāti samādhikammaṭṭhānassa. Ogādhappattāti ogādhaṁ anuppavesaṁ pattā. Patigādhappattāti patigādhaṁ patiṭṭhaṁ pattā. Assāsappattāti assāsaṁ avassayaṁ pattā. Vesārajjappattāti somanassañāṇaṁ pattā. Aparappaccayāti parappaccayo vuccati parasaddhā parapattiyāyanā, tāya virahitāti attho. Imehi tīhi aṅgehi attano guṇe ārabbha saccakiriyaṁ akāsi. Gilānā vuṭṭhitoti gilāno hutvā vuṭṭhito. Yāvatāti yattikāyo. Tāsaṁ aññatarāti tāsaṁ antare ekā. Anukampikāti hitānukampikā. Ovādikāti ovādadāyikā. Anusāsikāti anusiṭṭhidāyikā.",
  "atk-s0403a27:33": "7. Soppasuttavaṇṇanā",
  "atk-s0403a27:34": "17. Sattame paṭisallānā vuṭṭhitoti ekībhāvāya dhammanijjhānakkhantito phalasamāpattivihārato vuṭṭhito. Yathāvihāranti attano attano vasanavihāraṁ. Navāti pabbajjāya navakā. Te pañcasatamattā ahesuṁ. Kākacchamānāti kākasaddaṁ karontā dante khādantā. Therāti thirabhāvaṁ pattā. Tena noti tena nu. Seyyasukhādīni heṭṭhā vuttatthāneva. Raṭṭhikoti yo raṭṭhaṁ bhuñjati. Pettaṇikoti yo pitarā bhuttānubhuttaṁ bhuñjati. Senāpatikoti senāya jeṭṭhako. Gāmagāmaṇikoti gāmabhojako. Pūgagāmaṇikoti gaṇajeṭṭhako. Avipassakokusalānaṁ dhammānanti kusalānaṁ dhammānaṁ anesako agavesako hutvā. Bodhipakkhiyānaṁ dhammānanti sattatiṁsāya bodhipakkhiyadhammānaṁ.",
  "atk-s0403a27:35": "8. Macchabandhasuttavaṇṇanā",
  "atk-s0403a27:36": "18. Aṭṭhame macchikanti macchaghātakaṁ. Hatthinā yātīti hatthiyāyī. Paratopi eseva nayo. Vajjheti vadhitabbe. Vadhāyanīteti vadhāya upanīte. Pāpakena manasāti lāmakena vadhakacittena. Pāḷiyaṁ pana vadhāyupanīteti likhanti. Māgavikoti migaghātako. Ko pana vādo manussabhūtanti yo manussabhūtaṁ pāpakena manasā anupekkhati, tassa sampattiyā abhāve kimeva vattabbaṁ. Idaṁ pāpakassa kammuno aniṭṭhaphalabhāvaṁ dassetuṁ vuttaṁ. Yesaṁ pana tādisaṁ kammaṁ karontānampi yasapaṭilābho hoti, tesaṁ taṁ akusalaṁ nissāya kusalaṁ vipaccatīti veditabbaṁ . Tena panassa akusalakammena upahatattā vipāko na ciraṭṭhitiko hoti. Imasmiṁ sutte akusalapakkhova kathito.",
  "atk-s0403a27:37": "9. Paṭhamamaraṇassatisuttavaṇṇanā",
  "atk-s0403a27:38": "19. Navame nātiketi evaṁnāmake gāme. Giñjakāvasatheti iṭṭhakāmaye pāsāde. Amatogadhāti nibbānogadhā, nibbānapatiṭṭhāti attho. Bhāvetha noti bhāvetha nu. Maraṇassatinti maraṇassatikammaṭṭhānaṁ. Aho vatāti patthanatthe nipāto. Bahuṁvata me kataṁ assāti tumhākaṁ sāsane mama kiccaṁ bahu kataṁ assa. Tadantaranti taṁ antaraṁ khaṇaṁ okāsaṁ. Assasitvā vā passasāmīti ettha assāso vuccati anto pavisanavāto, passāso bahi nikkhamanavāto. Iti ayaṁ bhikkhu yāva anto paviṭṭhavāto bahi nikkhamati, bahi nikkhanto vāto anto pavisati, tāva jīvitaṁ patthento evamāha. Dandhanti mandaṁ garukaṁ asīghappavattaṁ. Āsavānaṁ khayāyāti arahattaphalatthāya. Imasmiṁ sutte maraṇassati arahattaṁ pāpetvā kathitāti.",
  "atk-s0403a27:39": "10. Dutiyamaraṇassatisuttavaṇṇanā",
  "atk-s0403a27:40": "20. Dasame patigatāyāti paṭipannāya. Iti paṭisañcikkhatīti evaṁ paccavekkhati. So mamassa antarāyoti ettha tividho antarāyo jīvitantarāyo, samaṇadhammantarāyo, puthujjanakālakiriyaṁ karontassa saggantarāyo ceva maggantarāyo cāti. Taṁ sabbampi sandhāyevamāha. Byāpajjeyyāti ajiṇṇakādivasena vipajjeyya. Adhimattoti balavā. Chandoti kattukamyatāchando. Vāyāmoti payogavīriyaṁ. Ussāhoti ussāpanavīriyaṁ. Ussoḷhīti sampādanavīriyaṁ. Appaṭivānīti anukkaṇṭhanā appaṭisaṅgharaṇā. Sesaṁ sabbattha uttānatthamevāti.",
  "atk-s0403a27:41": "Sāraṇīyavaggo dutiyo."
}