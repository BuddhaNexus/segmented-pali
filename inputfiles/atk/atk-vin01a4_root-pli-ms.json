{
  "atk-vin01a4:0": "3. Aniyatakaṇḍaṁ",
  "atk-vin01a4:1": "1. Paṭhamaaniyatasikkhāpadavaṇṇanā",
  "atk-vin01a4:2": "443.Tenasamayena buddho bhagavāti paṭhamaaniyatasikkhāpadaṁ. Tattha kālayuttaṁ samullapantoti kālaṁ sallakkhetvā yadā na añño koci samīpena gacchati vā āgacchati vā tadā tadanurūpaṁ ‘‘kacci na ukkaṇṭhasi, na kilamasi, na chātāsī’’tiādikaṁ gehassitaṁ kathaṁ kathento. Kālayuttaṁ dhammaṁ bhaṇantoti kālaṁ sallakkhetvā yadā añño koci samīpena gacchati vā āgacchati vā tadā tadanurūpaṁ ‘‘uposathaṁ kareyyāsi, salākabhattaṁ dadeyyāsī’’tiādikaṁ dhammakathaṁ kathento.",
  "atk-vin01a4:3": "Bahū dhītaro ca puttā ca assāti bahuputtā. Tassā kira dasa puttā dasa dhītaro ahesuṁ, bahū nattāro assāti bahunattā. Yatheva hi tassā evamassā puttadhītānampi vīsati vīsati dārakā ahesuṁ, iti sā vīsuttaracatusataputtanattaparivārā ahosi. Abhimaṅgalasammatāti uttamamaṅgalasammatā. Yaññesūti dānappadānesu. Chaṇesūti āvāhavivāhamaṅgalādīsu antarussavesu. Ussavesūti āsāḷhīpavāraṇanakkhattādīsu mahussavesu. Paṭhamaṁ bhojentīti ‘‘imepi dārakā tayā samānāyukā nirogā hontū’’ti āyācantā paṭhamaṁyeva bhojenti, yepi saddhā honti pasannā, tepi bhikkhū bhojetvā tadanantaraṁ sabbapaṭhamaṁ taṁyeva bhojenti. Nādiyīti tassā vacanaṁ na ādiyi, na gaṇhi, na vā ādaramakāsīti attho.",
  "atk-vin01a4:4": "444-5.Alaṁkammaniyeti kammakkhamaṁ kammayogganti kammaniyaṁ, alaṁ pariyattaṁ kammaniyabhāvāyāti alaṁkammaniyaṁ, tasmiṁ alaṁkammaniye, yattha ajjhācāraṁ karontā sakkonti, taṁ kammaṁ kātuṁ tādiseti attho. Tenevassa padabhājane vuttaṁ – ‘‘sakkā hoti methunaṁ dhammaṁ paṭisevitu’’nti, yattha methunaṁ dhammaṁ sakkā hoti paṭisevitunti vuttaṁ hoti. Nisajjaṁkappeyyāti nisajjaṁ kareyya, nisīdeyyāti attho. Yasmā pana nisīditvāva nipajjati, tenassa padabhājane ubhayampi vuttaṁ. Tattha upanisinnoti upagantvā nisinno. Evaṁ upanipannopi veditabbo. Bhikkhu nisinneti bhikkhumhi nisinneti attho. Ubho vā nisinnāti dvepi apacchā apurimaṁ nisinnā. Ettha ca kiñcāpi pāḷiyaṁ ‘‘sotassa raho’’ti āgataṁ, cakkhussa raheneva pana paricchedo veditabbo. Sacepi hi pihitakavāṭassa gabbhassa dvāre nisinno viññū puriso hoti, neva anāpattiṁ karoti. Apihitakavāṭassa pana dvāre nisinno anāpattiṁ karoti. Na kevalañca dvāre antodvādasahatthepi okāse nisinno, sace sacakkhuko vikkhittopi niddāyantopi anāpattiṁ karoti. Samīpe ṭhitopi andho na karoti, cakkhumāpi nipajjitvā niddāyanto na karoti. Itthīnaṁ pana satampi anāpattiṁ na karotiyeva.",
  "atk-vin01a4:5": "Saddheyyavacasāti saddhātabbavacanā. Sā pana yasmā ariyasāvikāva hoti, tenassa padabhājane ‘‘āgataphalā’’tiādi vuttaṁ. Tattha āgataṁ phalaṁ assāti āgataphalā paṭiladdhasotāpattiphalāti attho. Abhisametāvinīti paṭividdhacatusaccā. Viññātaṁ sikkhattayasāsanaṁ etāyāti viññātasāsanā. Nisajjaṁ bhikkhu paṭijānamānoti kiñcāpi evarūpā upāsikā disvā vadati, atha kho bhikkhu nisajjaṁ paṭijānamānoyeva tiṇṇaṁ dhammānaṁ aññatarena kāretabbo, na appaṭijānamānoti attho.",
  "atk-vin01a4:6": "Yena vā sā saddheyyavacasā upāsikā vadeyya tena so bhikkhu kāretabboti nisajjādīsu ākāresu yena vā ākārena saddhiṁ methunadhammādīni āropetvā sā upāsikā vadeyya, paṭijānamānova tena so bhikkhu kāretabbo. Evarūpāyapi upāsikāya vacanamattena na kāretabboti attho. Kasmā? Yasmā diṭṭhaṁ nāma tathāpi hoti, aññathāpi hoti.",
  "atk-vin01a4:7": "Tadatthajotanatthañca idaṁ vatthuṁ udāharanti – mallārāmavihāre kira eko khīṇāsavatthero ekadivasaṁ upaṭṭhākakulaṁ gantvā antogehe nisīdi, upāsikāpi sayanapallaṅkaṁ nissāya ṭhitā hoti. Atheko piṇḍacāriko dvāre ṭhito disvā ‘‘thero upāsikāya saddhiṁ ekāsane nisinno’’ti saññaṁ paṭilabhitvā punappunaṁ olokesi. Theropi ‘‘ayaṁ mayi asuddhaladdhiko jāto’’ti sallakkhetvā katabhattakicco vihāraṁ gantvā attano vasanaṭṭhānaṁ pavisitvā antova nisīdi. Sopi bhikkhu ‘‘theraṁ codessāmī’’ti āgantvā ukkāsitvā dvāraṁ vivari. Thero tassa cittaṁ ñatvā ākāse uppatitvā kūṭāgārakaṇṇikaṁ nissāya pallaṅkena nisīdi. Sopi bhikkhu anto pavisitvā mañcañca heṭṭhāmañcañca oloketvā theraṁ apassanto uddhaṁ ullokesi, atha ākāse nisinnaṁ theraṁ disvā ‘‘bhante, evaṁ mahiddhikā nāma tumhe mātugāmena saddhiṁ ekāsane nisinnabhāvaṁ vadāpetha evā’’ti āha. Thero ‘‘antaragharasseveso āvuso doso, ahaṁ pana taṁ saddhāpetuṁ asakkonto evamakāsiṁ, rakkheyyāsi ma’’nti vatvā otarīti.",
  "atk-vin01a4:8": "446. Ito paraṁ sā ce evaṁ vadeyyātiādi sabbaṁ paṭiññāya kāraṇākāradassanatthaṁ vuttaṁ, tattha mātugāmassa methunaṁ dhammaṁ paṭisevantoti mātugāmassa magge methunaṁ dhammaṁ paṭisevantoti attho. Nisajjāya kāretabboti nisajjaṁ paṭijānitvā methunadhammapaṭisevanaṁ appaṭijānanto methunadhammapārājikāpattiyā akāretvā nisajjāmattena yaṁ āpattiṁ āpajjati tāya kāretabbo, pācittiyāpattiyā kāretabboti attho. Etena nayena sabbacatukkesu vinicchayo veditabbo.",
  "atk-vin01a4:9": "451. Sikkhāpadapariyosāne pana āpattānāpattiparicchedadassanatthaṁ vuttesu gamanaṁ paṭijānātītiādīsu gamanaṁ paṭijānātīti ‘‘rahonisajjassādatthaṁ gatomhī’’ti evaṁ gamanaṁ paṭijānāti, nisajjanti nisajjassādeneva nisajjaṁ paṭijānāti. Āpattinti tīsu aññataraṁ āpattiṁ. Āpattiyā kāretabboti tīsu yaṁ paṭijānāti, tāya kāretabbo. Sesamettha catukke uttānādhippāyameva. Dutiyacatukke pana gamanaṁ na paṭijānātīti raho nisajjassādavasena na paṭijānāti , ‘‘salākabhattādinā attano kammena gatomhi, sā pana mayhaṁ nisinnaṭṭhānaṁ āgatā’’ti vadati. Sesametthāpi uttānādhippāyameva.",
  "atk-vin01a4:10": "Ayaṁ pana sabbattha vinicchayo – raho nisajjassādoti methunadhammasannissitakileso vuccati. Yo bhikkhu tenassādena mātugāmassa santikaṁ gantukāmo akkhiṁ añjeti, dukkaṭaṁ. Nivāsanaṁ nivāseti, kāyabandhanaṁ bandhati, cīvaraṁ pārupati, sabbattha payoge payoge dukkaṭaṁ. Gacchati, padavāre padavāre dukkaṭaṁ. Gantvā nisīdati, dukkaṭameva. Mātugāme āgantvā nisinnamatte pācittiyaṁ. Sace sā itthī kenaci karaṇīyena uṭṭhāyuṭṭhāya punappunaṁ nisīdati, nisajjāya nisajjāya pācittiyaṁ. Yaṁ sandhāya gato, sā na diṭṭhā, aññā āgantvā nisīdati, assāde uppanne pācittiyaṁ. Mahāpaccariyaṁ pana ‘‘gamanakālato paṭṭhāya asuddhacittattā āpattiyevā’’ti vuttaṁ. Sace sambahulā āgacchanti, mātugāmagaṇanāya pācittiyāni. Sace uṭṭhāyuṭṭhāya punappunaṁ nisīdanti, nisajjāgaṇanāya pācittiyāni. Aniyametvā diṭṭhadiṭṭhāya saddhiṁ rahassādaṁ kappessāmīti gantvā nisinnassāpi āgatāgatānaṁ vasena punappunaṁ nisajjāvasena ca vuttanayeneva āpattiyo veditabbā. Sace suddhacittena gantvā nisinnassa santikaṁ āgantvā nisinnāya itthiyā rahassādo uppajjati anāpatti.",
  "atk-vin01a4:11": "Samuṭṭhānādīni paṭhamapārājikasadisānevāti.",
  "atk-vin01a4:12": "Paṭhamaaniyatasikkhāpadavaṇṇanā niṭṭhitā.",
  "atk-vin01a4:13": "2. Dutiyaaniyatasikkhāpadavaṇṇanā",
  "atk-vin01a4:14": "452.Tena samayena buddho bhagavāti dutiyaaniyatasikkhāpadaṁ. Tattha bhagavatā paṭikkhittantiādimhi ‘‘yaṁ eko ekāya raho paṭicchanne āsane alaṁkammaniye nisajjaṁ kappeyya, taṁ nisajjaṁ kappetuṁ paṭikkhitta’’nti evaṁ sambandho veditabbo. Itarathā hi ‘‘ekassa ekāyā’’ti vattabbaṁ siyā, kasmā? ‘‘Paṭikkhitta’’nti vuttattā. Sāmiatthe vā etaṁ paccattavacanaṁ veditabbaṁ.",
  "atk-vin01a4:15": "453.Na heva kho pana paṭicchannanti ettha pana yampi bahi parikkhittaṁ anto vivaṭaṁ pariveṇaṅgaṇādi, tampi antogadhanti veditabbaṁ. Evarūpañhi ṭhānaṁ appaṭicchanneyeva gahitanti mahāpaccariyaṁ vuttaṁ. Sesaṁ paṭhamasikkhāpadanayeneva veditabbaṁ. Kevalañhi idha itthīpi purisopi yo koci viññū anandho abadhiro antodvādasahatthe okāse ṭhito vā nisinno vā vikkhittopi niddāyantopi anāpattiṁ karoti. Badhiro pana cakkhumāpi andho vā abadhiropi na karoti. Pārājikāpattiñca parihāpetvā duṭṭhullavācāpatti vuttāti ayaṁ viseso. Sesaṁ purimasadisameva. Ubhayatthāpi ummattakaādikammikānaṁ anāpatti.",
  "atk-vin01a4:16": "Samuṭṭhānādīsu idaṁsikkhāpadaṁ tisamuṭṭhānaṁ – kāyacittato, vācācittato, kāyavācācittato ca samuṭṭhāti. Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, sukhamajjhattavedanāhi dvivedanaṁ. Sesaṁ uttānatthamevāti.",
  "atk-vin01a4:17": "Dutiyaaniyatasikkhāpadavaṇṇanā niṭṭhitā.",
  "atk-vin01a4:18": "Samantapāsādikāya vinayasaṁvaṇṇanāya",
  "atk-vin01a4:19": "Aniyatavaṇṇanā niṭṭhitā."
}