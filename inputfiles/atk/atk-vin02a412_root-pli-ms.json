{
  "atk-vin02a412:0": "Kathinabhedaṁ",
  "atk-vin02a412:1": "Kathinaatthatādivaṇṇanā",
  "atk-vin02a412:2": "403. Kathine – aṭṭha mātikāti khandhake vuttā pakkamanantikādikā aṭṭha. Palibodhānisaṁsāpi pubbe vuttā eva.",
  "atk-vin02a412:3": "404.Payogassāti cīvaradhovanādino sattavidhassa pubbakaraṇassatthāya yo udakāharaṇādiko payogo kayirati, tassa payogassa. Katame dhammā anantarapaccayena paccayoti anāgatavasena anantarā hutvā katame dhammā paccayā hontīti attho. Samanantarapaccayenāti suṭṭhu anantarapaccayena, anantarapaccayameva āsannataraṁ katvā pucchati. Nissayapaccayenāti uppajjamānassa payogassa nissayaṁ ādhārabhāvaṁ upagatā viya hutvā katame dhammā paccayā hontīti attho. Upanissayapaccayenāti upetena nissayapaccayena; nissayapaccayameva upagatataraṁ katvā pucchati. Purejātapaccayenāti iminā paṭhamaṁ uppannassa paccayabhāvaṁ pucchati. Pacchājātapaccayenāti iminā pacchā uppajjanakassa paccayabhāvaṁ pucchati. Sahajātapaccayenāti iminā apubbaṁ acarimaṁ uppajjamānānaṁ paccayabhāvaṁ pucchati. Pubbakaraṇassāti dhovanādino pubbakaraṇassa. Paccuddhārassāti purāṇasaṅghāṭiādīnaṁ paccuddharaṇassa. Adhiṭṭhānassāti kathinacīvarādhiṭṭhānassa. Atthārassāti kathinatthārassa. Mātikānañca palibodhānañcāti aṭṭhannaṁ mātikānaṁ dvinnañca palibodhānaṁ. Vatthussāti saṅghāṭiādino kathinavatthussa; sesaṁ vuttanayameva.",
  "atk-vin02a412:4": "Evaṁ yañca labbhati yañca na labbhati, sabbaṁ pucchitvā idāni yaṁ yassa labbhati, tadeva dassento pubbakaraṇaṁ payogassātiādinā nayena vissajjanamāha. Tassattho – yaṁ vuttaṁ ‘‘payogassa katame dhammā’’tiādi, tattha vuccate, pubbakaraṇaṁ payogassa anantarapaccayena paccayo, samanantaranissayaupanissayapaccayena paccayo. Payogassa hi sattavidhampi pubbakaraṇaṁ yasmā tena payogena nipphādetabbassa pubbakaraṇassatthāya so payogo kayirati, tasmā imehi catūhi paccayehi paccayo hoti. Purejātapaccaye panesa uddiṭṭhadhammesu ekadhammampi na labhati, aññadatthu pubbakaraṇassa sayaṁ purejātapaccayo hoti, payoge sati pubbakaraṇassa nipphajjanato . Tena vuttaṁ – ‘‘payogo pubbakaraṇassa purejātapaccayena paccayo’’ti. Pacchājātapaccayaṁ pana labhati, tena vuttaṁ – ‘‘pubbakaraṇaṁ payogassa pacchājātapaccayena paccayo’’ti. Pacchā uppajjanakassa hi pubbakaraṇassa atthāya so payogo kayirati. Sahajātapaccayaṁ pana mātikāpalibodhānisaṁsasaṅkhāte pannarasa dhamme ṭhapetvā añño payogādīsu ekopi dhammo na labhati, te eva hi pannarasa dhammā saha kathinatthārena ekato nipphajjantīti aññamaññaṁ sahajātapaccayā honti. Tena vuttaṁ – ‘‘pannarasa dhammā sahajātapaccayena paccayo’’ti. Etenupāyena sabbapadavissajjanāni veditabbāni.",
  "atk-vin02a412:5": "Pubbakaraṇanidānādivibhāgavaṇṇanā",
  "atk-vin02a412:6": "405.Pubbakaraṇaṁ kiṁnidānantiādipucchāvissajjanaṁ uttānameva.",
  "atk-vin02a412:7": "406-7. ‘‘Payogo kiṁnidāno’’tiādīsu pucchādvayavissajjanesu hetunidāno paccayanidānoti ettha cha cīvarāni hetu ceva paccayo cāti veditabbāni. Pubbapayogādīnañhi sabbesaṁ tāniyeva hetu, tāni paccayo. Na hi chabbidhe cīvare asati payogo atthi, na pubbakaraṇādīni, tasmā ‘‘payogo hetunidāno’’tiādi vuttaṁ.",
  "atk-vin02a412:8": "408. Saṅgahavāre – vacībhedenāti ‘‘imāya saṅghāṭiyā, iminā uttarāsaṅgena, iminā antaravāsakena kathinaṁ attharāmī’’ti etena vacībhedena. Katimūlādipucchāvissajjane – kiriyā majjheti paccuddhāro ceva adhiṭṭhānañca.",
  "atk-vin02a412:9": "411.Vatthuvipannaṁ hotīti akappiyadussaṁ hoti. Kālavipannaṁ nāma ajja dāyakehi dinnaṁ sve saṅgho kathinatthārakassa deti. Karaṇavipannaṁ nāma tadaheva chinditvā akataṁ.",
  "atk-vin02a412:10": "Kathinādijānitabbavibhāgavaṇṇanā",
  "atk-vin02a412:11": "412. Kathinaṁ jānitabbantiādipucchāya vissajjane – tesaññeva dhammānanti yesu rūpādidhammesu sati kathinaṁ nāma hoti, tesaṁ samodhānaṁ missībhāvo. Nāmaṁ nāmakammantiādinā pana ‘‘kathina’’nti idaṁ bahūsu dhammesu nāmamattaṁ, na paramatthato eko dhammo atthīti dasseti.",
  "atk-vin02a412:12": "Catuvīsatiyā ākārehīti ‘‘na ullikhitamattenā’’tiādīhi pubbe vuttakāraṇehi. Sattarasahi ākārehīti ‘‘ahatena atthataṁ hoti kathina’’ntiādīhi pubbe vuttakāraṇehi. Nimittakammādīsu yaṁ vattabbaṁ sabbaṁ kathinakkhandhakavaṇṇanāyaṁ vuttaṁ.",
  "atk-vin02a412:13": "416.Ekuppādā ekanirodhāti uppajjamānāpi ekato uppajjanti, nirujjhamānāpi ekato nirujjhanti. Ekuppādā nānānirodhāti uppajjamānā ekato uppajjanti, nirujjhamānā nānā nirujjhanti. Kiṁ vuttaṁ hoti ? Sabbepi atthārena saddhiṁ ekato uppajjanti, atthāre hi sati uddhāro nāma. Nirujjhamānā panettha purimā dve atthārena saddhiṁ ekato nirujjhanti, uddhārabhāvaṁ pāpuṇanti. Atthārassa hi nirodho etesañca uddhārabhāvo ekakkhaṇe hoti, itare nānā nirujjhanti. Tesu uddhārabhāvaṁ pattesupi atthāro tiṭṭhatiyeva. Sesaṁ sabbattha uttānamevāti.",
  "atk-vin02a412:14": "Samantapāsādikāya vinayasaṁvaṇṇanāya",
  "atk-vin02a412:15": "Kathinabhedavaṇṇanā niṭṭhitā.",
  "atk-vin02a412:16": "Paññattivaggavaṇṇanā niṭṭhitā."
}