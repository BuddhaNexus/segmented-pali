{
  "atk-s0402a13:0": "(14) 4. Santhāravaggavaṇṇanā",
  "atk-s0402a13:1": "152. Catutthassa paṭhame catūhi paccayehi attano ca parassa ca antarapaṭicchādanavasena santharaṇaṃ āmisasanthāro, dhammena santharaṇaṃ dhammasanthāro. Dutiye upasaggamattaṃ viseso.",
  "atk-s0402a13:2": "154. Tatiye vuttappakārassa āmisassa esanā āmisesanā, dhammassa esanā dhammesanā. Catutthe upasaggamattameva viseso.",
  "atk-s0402a13:3": "156. Pañcame matthakappattā āmisapariyesanā āmisapariyeṭṭhi, matthakappattāva dhammapariyesanā dhammapariyeṭṭhīti vuttā.",
  "atk-s0402a13:4": "157. Chaṭṭhe āmisena pūjanaṃ āmisapūjā, dhammena pūjanaṃ dhammapūjā.",
  "atk-s0402a13:5": "158. Sattame ātitheyyānīti āgantukadānāni. Atitheyyānītipi pāṭho.",
  "atk-s0402a13:6": "159. Aṭṭhame āmisaṃ ijjhanakasamijjhanakavasena āmisiddhi, dhammopi ijjhanakasamijjhanakavasena dhammiddhi.",
  "atk-s0402a13:7": "160. Navame āmisena vaḍḍhanaṃ āmisavuddhi, dhammena vaḍḍhanaṃ dhammavuddhi.",
  "atk-s0402a13:8": "161. Dasame ratikaraṇaṭṭhena āmisaṃ āmisaratanaṃ, dhammo dhammaratanaṃ.",
  "atk-s0402a13:10": "162. Ekādasame āmisassa cinanaṃ vaḍḍhanaṃ āmisasannicayo, dhammassa cinanaṃ vaḍḍhanaṃ dhammasannicayo.",
  "atk-s0402a13:11": "163. Dvādasame āmisassa vipulabhāvo āmisavepullaṃ, dhammassa vipulabhāvo dhammavepullanti.",
  "atk-s0402a13:12": "Santhāravaggo catuttho."
}