{
  "atk-s0502a16:0": "16. Piyavaggo",
  "atk-s0502a16:1": "1. Tayojanapabbajitavatthu",
  "atk-s0502a16:2": "Ayogeti imaṁ dhammadesanaṁ satthā jetavane viharanto tayo pabbajite ārabbha kathesi.",
  "atk-s0502a16:3": "Sāvatthiyaṁ kira ekasmiṁ kule mātāpitūnaṁ ekaputtako ahosi piyo manāpo. So ekadivasaṁ gehe nimantitānaṁ bhikkhūnaṁ anumodanaṁ karontānaṁ dhammakathaṁ sutvā pabbajitukāmo hutvā mātāpitaro pabbajjaṁ yāci. Te nānujāniṁsu. Tassa etadahosi – ‘‘ahaṁ mātāpitūnaṁ apassantānaṁyeva bahi gantvā pabbajissāmī’’ti. Athassa pitā bahi nikkhamanto ‘‘imaṁ rakkheyyāsī’’ti mātaraṁ paṭicchāpesi, mātā bahi nikkhamantī pitaraṁ paṭicchāpesi. Athassa ekadivasaṁ pitari bahi gate mātā ‘‘puttaṁ rakkhissāmī’’ti ekaṁ dvārabāhaṁ nissāya ekaṁ pādehi uppīḷetvā chamāya nisinnā suttaṁ kantati. So ‘‘imaṁ vañcetvā gamissāmī’’ti cintetvā, ‘‘amma, thokaṁ tāva apehi, sarīravalañjaṁ karissāmī’’ti vatvā tāya pāde samiñjite nikkhamitvā vegena vihāraṁ gantvā bhikkhū upasaṅkamitvā ‘‘pabbājetha maṁ, bhante’’ti yācitvā tesaṁ santike pabbaji.",
  "atk-s0502a16:4": "Athassa pitā āgantvā mātaraṁ pucchi – ‘‘kahaṁ me putto’’ti? ‘‘Sāmi, imasmiṁ padese ahosī’’ti. So ‘‘kahaṁ nu kho me putto’’ti olokento taṁ adisvā ‘‘vihāraṁ gato bhavissatī’’ti vihāraṁ gantvā puttaṁ pabbajitaṁ disvā kanditvā roditvā, ‘‘tāta, kiṁ maṁ nāsesī’’ti vatvā ‘‘mama putte pabbajite ahaṁ idāni gehe kiṁ karissāmī’’ti sayampi bhikkhū yācitvā pabbaji. Athassa mātāpi ‘‘kiṁ nu kho me putto ca pati ca cirāyanti, kacci vihāraṁ gantvā pabbajitā’’ti te olokentī vihāraṁ gantvā ubhopi pabbajite disvā ‘‘imesaṁ pabbajitakāle mama gehena ko attho’’ti sayampi bhikkhuniupassayaṁ gantvā pabbaji. Te pabbajitvāpi vinā bhavituṁ na sakkonti, vihārepi bhikkhuniupassayepi ekatova nisīditvā sallapantā divasaṁ vītināmenti. Tena bhikkhūpi bhikkhūniyopi ubbāḷhā honti.",
  "atk-s0502a16:5": "Athekadivasaṁ bhikkhū nesaṁ kiriyaṁ satthuṁ ārocesuṁ. Satthā te pakkosāpetvā ‘‘saccaṁ kira tumhe evaṁ karothā’’ti pucchitvā ‘‘sacca’’nti vutte ‘‘kasmā evaṁ karotha? Na hi esa pabbajitānaṁ yogo’’ti. ‘‘Bhante, vinā bhavituṁ na sakkomā’’ti. ‘‘Pabbajitakālato paṭṭhāya evaṁ karaṇaṁ ayuttaṁ. Piyānañhi adassanaṁ, appiyānañca dassanaṁ dukkhameva. Tasmā sattesu ca saṅkhāresu ca kañci piyaṁ vā appiyaṁ vā kātuṁ na vaṭṭatī’’ti vatvā imā gāthā abhāsi –",
  "atk-s0502a16:6": "209.",
  "atk-s0502a16:7": " ‘‘Ayoge yuñjamattānaṁ, yogasmiñca ayojayaṁ;",
  "atk-s0502a16:8": "Atthaṁ hitvā piyaggāhī, pihetattānuyoginaṁ.",
  "atk-s0502a16:9": "210.",
  "atk-s0502a16:10": " ‘‘Mā piyehi samāgañchi, appiyehi kudācanaṁ;",
  "atk-s0502a16:11": "Piyānaṁ adassanaṁ dukkhaṁ, appiyānañca dassanaṁ.",
  "atk-s0502a16:12": "211.",
  "atk-s0502a16:13": " ‘‘Tasmā piyaṁ na kayirātha, piyāpāyo hi pāpako;",
  "atk-s0502a16:14": "Ganthā tesaṁ na vijjanti, yesaṁ natthi piyāppiya’’nti.",
  "atk-s0502a16:15": "Tattha ayogeti ayuñjitabbe ayonisomanasikāre. Vesiyāgocarādibhedassa hi chabbidhassa agocarassa sevanaṁ idha ayonisomanasikāro nāma, tasmiṁ ayonisomanasikāre attānaṁ yuñjantoti attho. Yogasminti tabbiparīte ca yonisomanasikāre ayuñjantoti attho. Atthaṁ hitvāti pabbajitakālato paṭṭhāya adhisīlādisikkhattayaṁ attho nāma, taṁ atthaṁ hitvā. Piyaggāhīti pañcakāmaguṇasaṅkhātaṁ piyameva gaṇhanto. Pihetattānuyoginanti tāya paṭipattiyā sāsanato cuto gihibhāvaṁ patvā pacchā ye attānuyogaṁ anuyuttā sīlādīni sampādetvā devamanussānaṁ santikā sakkāraṁ labhanti, tesaṁ piheti, ‘‘aho vatāhampi evarūpo assa’’nti icchatīti attho.",
  "atk-s0502a16:16": "Mā piyehīti piyehi sattehi vā saṅkhārehi vā kudācanaṁ ekakkhaṇepi na samāgaccheyya, tathā appiyehi. Kiṁ kāraṇā? Piyā nañhi viyogavasena adassanaṁ appiyānañca upasaṅkamanavasena dassanaṁ nāma dukkhaṁ. Tasmāti yasmā idaṁ ubhayampi dukkhaṁ, tasmā kañci sattaṁ vā saṅkhāraṁ vā piyaṁ nāma na kareyya. Piyāpāyo hīti piyehi apāyo viyogo . Pāpakoti lāmako. Ganthā tesaṁ na vijjantīti yesaṁ piyaṁ natthi, tesaṁ abhijjhākāyagantho pahīyati. Yesaṁ appiyaṁ natthi, tesaṁ byāpādo kāyagantho. Tesu pana dvīsu pahīnesu sesaganthā pahīnā honti. Tasmā piyaṁ vā appiyaṁ vā na kattabbanti attho.",
  "atk-s0502a16:17": "Desanāvasāne bahū sotāpattiphalādīni pāpuṇiṁsūti. Tena pana tayo janā ‘‘mayaṁ vinā bhavituṁ na sakkomā’’ti vibbhamitvā gehameva agamiṁsūti.",
  "atk-s0502a16:18": "Tayojanapabbajitavatthu paṭhamaṁ.",
  "atk-s0502a16:19": "2. Aññatarakuṭumbikavatthu",
  "atk-s0502a16:20": "Piyato jāyatīti imaṁ dhammadesanaṁ satthā jetavane viharanto aññataraṁ kuṭumbikaṁ ārabbha kathesi.",
  "atk-s0502a16:21": "So hi attano putte kālakate puttasokābhibhūto āḷāhanaṁ gantvā rodati, puttasokaṁ sandhāretuṁ na sakkoti. Satthā paccūsakāle lokaṁ volokento tassa sotāpattimaggassūpanissayaṁ disvā piṇḍapātapaṭikkanto ekaṁ pacchāsamaṇaṁ gahetvā tassa gehadvāraṁ agamāsi. So satthu āgatabhāvaṁ sutvā ‘‘mayā saddhiṁ paṭisanthāraṁ kātukāmo bhavissatī’’ti satthāraṁ pavesetvā gehamajjhe āsanaṁ paññāpetvā satthari nisinne āgantvā ekamantaṁ nisīdi. Atha naṁ satthā ‘‘kiṁ nu kho, upāsaka, dukkhitosī’’ti pucchitvā tena puttaviyogadukkhe ārocite, ‘‘upāsaka, mā cintayi, idaṁ maraṇaṁ nāma na ekasmiṁyeva ṭhāne, na ca ekasseva hoti, yāvatā pana bhavuppatti nāma atthi, sabbasattānaṁ hotiyeva. Ekasaṅkhāropi nicco nāma natthi. Tasmā ‘maraṇadhammaṁ mataṁ, bhijjanadhammaṁ bhinna’nti yoniso paccavekkhitabbaṁ, na socitabbaṁ. Porāṇapaṇḍitāpi hi puttassa matakāle ‘maraṇadhammaṁ mataṁ, bhijjanadhammaṁ bhinna’nti sokaṁ akatvā maraṇassatimeva bhāvayiṁsū’’ti vatvā, ‘‘bhante, ke evamakaṁsu, kadā ca akaṁsu, ācikkhatha me’’ti yācito tassatthassa pakāsanatthaṁ atītaṁ āharitvā –",
  "atk-s0502a16:22": "‘‘Uragova tacaṁ jiṇṇaṁ, hitvā gacchati saṁ tanuṁ;",
  "atk-s0502a16:23": "Evaṁ sarīre nibbhoge, pete kālakate sati.",
  "atk-s0502a16:24": "‘‘Ḍayhamāno na jānāti, ñātīnaṁ paridevitaṁ;",
  "atk-s0502a16:25": "Tasmā etaṁ na socāmi, gato so tassa yā gatī’’ti. (jā. 1.5.19-20) –",
  "atk-s0502a16:26": "Imaṁ pañcakanipāte uragajātakaṁ vitthāretvā ‘‘evaṁ pubbe paṇḍitā piyaputte kālakate yathā etarahi tvaṁ kammante vissajjetvā nirāhāro rodanto vicarasi, tathā avicaritvā maraṇassatibhāvanābalena sokaṁ akatvā āhāraṁ paribhuñjiṁsu, kammantañca adhiṭṭhahiṁsu . Tasmā ‘piyaputto me kālakato’ti mā cintayi. Uppajjamāno hi soko vā bhayaṁ vā piyameva nissāya uppajjatī’’ti vatvā imaṁ gāthamāha –",
  "atk-s0502a16:27": "212.",
  "atk-s0502a16:28": " ‘‘Piyato jāyatī soko, piyato jāyatī bhayaṁ;",
  "atk-s0502a16:29": "Piyato vippamuttassa, natthi soko kuto bhaya’’nti.",
  "atk-s0502a16:30": "Tattha piyatoti vaṭṭamūlako hi soko vā bhayaṁ vā uppajjamānaṁ piyameva sattaṁ vā saṅkhāraṁ vā nissāya uppajjati, tato pana vippamuttassa ubhayampetaṁ natthīti attho.",
  "atk-s0502a16:31": "Desanāvasāne kuṭumbiko sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a16:32": "Aññatarakuṭumbikavatthu dutiyaṁ.",
  "atk-s0502a16:33": "3. Visākhāvatthu",
  "atk-s0502a16:34": "Pemato jāyatīti imaṁ dhammadesanaṁ satthā jetavane viharanto visākhaṁ upāsikaṁ ārabbha kathesi.",
  "atk-s0502a16:35": "Sā kira puttassa dhītaraṁ sudattaṁ nāma kumārikaṁ attano ṭhāne ṭhapetvā gehe bhikkhusaṅghassa veyyāvaccaṁ kāresi. Sā aparena samayena kālamakāsi. Sā tassā sarīranikkhepaṁ kāretvā sokaṁ sandhāretuṁ asakkontī dukkhinī dummanā satthu santikaṁ gantvā vanditvā ekamantaṁ nisīdi. Atha naṁ satthā ‘‘kiṁ nu kho tvaṁ, visākhe, dukkhinī dummanā assumukhā rodamānā nisinnā’’ti āha. Sā tamatthaṁ ārocetvā ‘‘piyā me, bhante, sā kumārikā vattasampannā, idāni tathārūpaṁ na passāmī’’ti āha. ‘‘Kittakā pana, visākhe, sāvatthiyaṁ manussā’’ti? ‘‘Bhante, tumhehiyeva me kathitaṁ satta janakoṭiyo’’ti. ‘‘Sace panāyaṁ ettako jano tava nattāya sadiso bhaveyya, iccheyyāsi na’’nti? ‘‘Āma, bhante’’ti. ‘‘Kati pana janā sāvatthiyaṁ devasikaṁ kālaṁ karontī’’ti? ‘‘Bahū, bhante’’ti. ‘‘Nanu evaṁ, bhante, tava asocanakālo na bhaveyya, rattindivaṁ rodantīyeva vicareyyāsī’’ti. ‘‘Hotu, bhante, ñātaṁ mayā’’ti. Atha naṁ satthā ‘‘tena hi mā soci, soko vā bhayaṁ vā pematova jāyatī’’ti vatvā imaṁ gāthamāha –",
  "atk-s0502a16:36": "213.",
  "atk-s0502a16:37": " ‘‘Pemato jāyatī soko, pemato jāyatī bhayaṁ;",
  "atk-s0502a16:38": "Pemato vippamuttassa, natthi soko kuto bhaya’’nti.",
  "atk-s0502a16:39": "Tattha pematoti puttadhītādīsu kataṁ pemameva nissāya soko jāyatīti attho.",
  "atk-s0502a16:40": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:41": "Visākhāvatthu tatiyaṁ.",
  "atk-s0502a16:42": "4. Licchavīvatthu",
  "atk-s0502a16:43": "Ratiyā jāyatīti imaṁ dhammadesanaṁ satthā vesāliṁ nissāya kūṭāgārasālāyaṁ viharanto licchavī ārabbha kathesi.",
  "atk-s0502a16:44": "Te kira ekasmiṁ chaṇadivase aññamaññaṁ asadisehi alaṅkārehi alaṅkaritvā uyyānagamanatthāya nagarā nikkhamiṁsu. Satthā piṇḍāya pavisanto te disvā bhikkhū āmantesi – ‘‘passatha, bhikkhave, licchavayo, yehi devā tāvatiṁsā na diṭṭhapubbā, te ime olokentū’’ti vatvā nagaraṁ pāvisi. Tepi uyyānaṁ gacchantā ekaṁ nagarasobhiniṁ itthiṁ ādāya gantvā taṁ nissāya issābhibhūtā aññamaññaṁ paharitvā lohitaṁ nadiṁ viya pavattayiṁsu. Atha ne mañcenādāya ukkhipitvā āgamaṁsu. Satthāpi katabhattakicco nagarā nikkhami. Bhikkhūpi licchavayo tathā nīyamāne disvā satthāraṁ āhaṁsu – ‘‘bhante, licchavirājāno pātova alaṅkatapaṭiyattā devā viya nagarā nikkhamitvā idāni ekaṁ itthiṁ nissāya imaṁ byasanaṁ pattā’’ti. Satthā, ‘‘bhikkhave, soko vā bhayaṁ vā uppajjamānaṁ ratiṁ nissāya uppajjatiyevā’’ti vatvā imaṁ gāthamāha –",
  "atk-s0502a16:45": "214.",
  "atk-s0502a16:46": " ‘‘Ratiyā jāyatī soko, ratiyā jāyatī bhayaṁ;",
  "atk-s0502a16:47": "Ratiyā vippamuttassa, natthi soko kuto bhaya’’nti.",
  "atk-s0502a16:48": "Tattha ratiyāti pañcakāmaguṇaratito, taṁ nissāyāti attho.",
  "atk-s0502a16:49": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:50": "Licchavīvatthu catutthaṁ.",
  "atk-s0502a16:51": "5. Anitthigandhakumāravatthu",
  "atk-s0502a16:52": "Kāmatoti imaṁ dhammadesanaṁ satthā jetavane viharanto anitthigandhakumāraṁ nāma ārabbha kathesi.",
  "atk-s0502a16:53": "So kira brahmalokā cutasatto sāvatthiyaṁ mahābhogakule nibbatto jātadivasato paṭṭhāya itthisamīpaṁ upagantuṁ na icchati, itthiyā gayhamāno rodati. Vatthacumbaṭakena naṁ gahetvā thaññaṁ pāyenti. So vayappatto mātāpitūhi, ‘‘tāta, āvāhaṁ te karissāmā’’ti vutte ‘‘na me itthiyā attho’’ti paṭikkhipitvā punappunaṁ yāciyamāno pañcasate suvaṇṇakāre pakkosāpetvā rattasuvaṇṇanikkhasahassaṁ dāpetvā ativiya pāsādikaṁ ghanakoṭṭimaṁ itthirūpaṁ kāretvā puna mātāpitūhi, ‘‘tāta, tayi āvāhaṁ akaronte kulavaṁso na patiṭṭhahissati, kumārikaṁ te ānessāmā’’ti vutte ‘‘tena hi sace me evarūpaṁ kumārikaṁ ānessatha, karissāmi vo vacana’’nti taṁ suvaṇṇarūpakaṁ dasseti. Athassa mātāpitaro abhiññāte brāhmaṇe pakkosāpetvā ‘‘amhākaṁ putto mahāpuñño, avassaṁ iminā saddhiṁ katapuññā kumārikā bhavissati, gacchatha imaṁ suvaṇṇarūpakaṁ gahetvā evarūpaṁ kumārikaṁ āharathā’’ti pahiṇiṁsu. Te ‘‘sādhū’’ti cārikaṁ carantā maddaraṭṭhe sāgalanagaraṁ gatā. Tasmiñca nagare ekā soḷasavassuddesikā abhirūpā kumārikā ahosi, taṁ mātāpitaro sattabhūmikassa pāsādassūparimatale parivāsesuṁ. Tepi kho brāhmaṇā ‘‘sace idha evarūpā kumārikā bhavissati, imaṁ disvā ‘ayaṁ asukassa kulassa dhītā viya abhirūpā’ti vakkhantī’’ti taṁ suvaṇṇarūpakaṁ titthamagge ṭhapetvā ekamantaṁ nisīdiṁsu.",
  "atk-s0502a16:54": "Athassa kumārikāya dhātī taṁ kumārikaṁ nhāpetvā sayampi nhāyitukāmā hutvā titthaṁ āgatā taṁ rūpakaṁ disvā ‘‘dhītā me’’ti saññāya ‘‘dubbinītāsi, idānevāhaṁ nhāpetvā nikkhantā, tvaṁ mayā puretaraṁ idhāgatāsī’’ti hatthena paharitvā thaddhabhāvañceva nibbikāratañca ñatvā ‘‘ahaṁ me, dhītāti saññamakāsiṁ, kiṁ nāmeta’’nti āha. Atha naṁ te brāhmaṇā ‘‘evarūpā te, amma, dhītā’’ti pucchiṁsu. Ayaṁ mama dhītu santike kiṁ agghatīti? Tena hi te dhītaraṁ amhākaṁ dassehīti. Sā tehi saddhiṁ gehaṁ gantvā sāmikānaṁ ārocesi. Te brāhmaṇehi saddhiṁ katapaṭisammodanā dhītaraṁ otāretvā heṭṭhāpāsāde suvaṇṇarūpakassa santike ṭhapesuṁ. Suvaṇṇarūpakaṁ nippabhaṁ ahosi, kumārikā sappabhā ahosi. Brāhmaṇā taṁ tesaṁ datvā kumārikaṁ paṭicchāpetvā gantvā anitthigandhakumārassa mātāpitūnaṁ ārocayiṁsu. Te tuṭṭhamānasā ‘‘gacchatha, naṁ sīghaṁ ānethā’’ti mahantena sakkārena pahiṇiṁsu.",
  "atk-s0502a16:55": "Kumāropi taṁ pavattiṁ sutvā ‘‘kañcanarūpatopi kira abhirūpatarā dārikā atthī’’ti savanavaseneva sinehaṁ uppādetvā ‘‘sīghaṁ ānentū’’ti āha. Sāpi kho yānaṁ āropetvā ānīyamānā atisukhumālatāya yānugghātena samuppāditavātarogā antarāmaggeyeva kālamakāsi. Kumāropi ‘‘āgatā’’ti nirantaraṁ pucchati, tassa atisinehena pucchantassa sahasāva anārocetvā katipāhaṁ vikkhepaṁ katvā tamatthaṁ ārocayiṁsu. So ‘‘tathārūpāya nāma itthiyā saddhiṁ samāgamaṁ nālattha’’nti uppannadomanasso pabbatena viya sokadukkhena ajjhotthaṭo ahosi. Satthā tassūpanissayaṁ disvā piṇḍāya caranto taṁ gehadvāraṁ agamāsi. Athassa mātāpitaro satthāraṁ antogehaṁ pavesetvā sakkaccaṁ parivisiṁsu. Satthā bhattakiccāvasāne ‘‘kahaṁ anitthigandhakumāro’’ti pucchi. ‘‘Eso, bhante, āhārūpacchedaṁ katvā antogabbhe nisinno’’ti. ‘‘Pakkosatha na’’nti. So āgantvā satthāraṁ vanditvā ekamantaṁ nisīdi. Satthā ‘‘kiṁ nu kho, kumāra, balavasoko uppanno’’ti vutte, ‘‘āma, bhante, ‘evarūpā nāma itthī antarāmagge kālakatā’ti sutvā balavasoko uppanno, bhattampi me nacchādetī’’ti. Atha naṁ satthā ‘‘jānāsi pana tvaṁ, kumāra, kiṁ te nissāya soko uppanno’’ti? ‘‘Na jānāmi, bhante’’ti. ‘‘Kāmaṁ nissāya, kumāra, balavasoko uppanno, soko vā bhayaṁ vā kāmaṁ nissāya uppajjatī’’ti vatvā imaṁ gāthamāha –",
  "atk-s0502a16:56": "215.",
  "atk-s0502a16:57": " ‘‘Kāmato jāyatī soko, kāmato jāyatī bhayaṁ;",
  "atk-s0502a16:58": "Kāmato vippamuttassa, natthi soko kuto bhaya’’nti.",
  "atk-s0502a16:59": "Tattha kāmatoti vatthukāmakilesakāmato, duvidhampetaṁ kāmaṁ nissāyāti attho.",
  "atk-s0502a16:60": "Desanāvasāne anitthigandhakumāro sotāpattiphale patiṭṭhahi.",
  "atk-s0502a16:61": "Anitthigandhakumāravatthu pañcamaṁ.",
  "atk-s0502a16:62": "6. Aññatarabrāhmaṇavatthu",
  "atk-s0502a16:63": "Taṇhāya jāyatīti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a16:64": "So kira micchādiṭṭhiko ekadivasaṁ nadītīraṁ gantvā khettaṁ sodheti. Satthā tassa upanissayasampattiṁ disvā tassa santikaṁ agamāsi. So satthāraṁ disvāpi sāmīcikammaṁ akatvā tuṇhī ahosi. Atha naṁ satthā puretaraṁ ālapitvā, ‘‘brāhmaṇa, kiṁ karosī’’ti āha. ‘‘Khettaṁ, bho gotama, sodhemī’’ti. Satthā ettakameva vatvā gato. Punadivasepi tassa khettaṁ kasituṁ āgatassa santikaṁ gantvā, ‘‘brāhmaṇa, kiṁ karosī’’ti pucchitvā ‘‘khettaṁ kasāmi, bho gotamā’’ti sutvā pakkāmi. Punadivasādīsupi tatheva gantvā pucchitvā, ‘‘bho gotama, khettaṁ vapāmi niddemi rakkhāmī’’ti sutvā pakkāmi. Atha naṁ ekadivasaṁ brāhmaṇo āha – ‘‘bho gotama, tvaṁ mama khettasodhanadivasato paṭṭhāya āgato. Sace me sassaṁ sampajjissati, tuyhampi saṁvibhāgaṁ karissāmi, tuyhaṁ adatvā sayaṁ na khādissāmi, ito dāni paṭṭhāya tvaṁ mama sahāyo’’ti.",
  "atk-s0502a16:65": "Athassa aparena samayena sassaṁ sampajji , tassa ‘‘sampannaṁ me sassaṁ, sve dāni lāyāpessāmī’’ti lāyanatthaṁ kattabbakiccassa rattiṁ mahāmegho vassitvā sabbaṁ sassaṁ hari, khettaṁ tacchetvā ṭhapitasadisaṁ ahosi. Satthā pana paṭhamadivasaṁyeva ‘‘taṁ sassaṁ na sampajjissatī’’ti aññāsi. Brāhmaṇo pātova ‘‘khettaṁ olokessāmī’’ti gato tucchaṁ khettaṁ disvā uppannabalavasoko cintesi – ‘‘samaṇo gotamo mama khettasodhanakālato paṭṭhāya āgato , ahampi naṁ ‘imasmiṁ sasse nipphanne tuyhampi saṁvibhāgaṁ karissāmi, tuyhaṁ adatvā sayaṁ na khādissāmi, ito paṭṭhāya dāni tvaṁ mama sahāyo’ti avacaṁ. Sopi me manoratho matthakaṁ na pāpuṇī’’ti āhārūpacchedaṁ katvā mañcake nipajji. Athassa satthā gehadvāraṁ agamāsi. So satthu āgamanaṁ sutvā ‘‘sahāyaṁ me ānetvā idha nisīdāpethā’’ti āha. Parijano tathā akāsi. Satthā nisīditvā ‘‘kahaṁ brāhmaṇo’’ti pucchitvā ‘‘gabbhe nipanno’’ti vutte ‘‘pakkosatha na’’nti pakkosāpetvā āgantvā ekamantaṁ nisinnaṁ āha ‘‘kiṁ, brāhmaṇā’’ti? Bho gotama, tumhe mama khettasodhanadivasato paṭṭhāya āgatā, ahampi ‘‘sasse nipphanne tumhākaṁ saṁvibhāgaṁ karissāmī’’ti avacaṁ. So me manoratho anipphanno, tena me soko uppanno, bhattampi me nacchādetīti. Atha naṁ satthā ‘‘jānāsi pana, brāhmaṇa, kiṁ te nissāya soko uppanno’’ti pucchitvā ‘‘na jānāmi, bho gotama, tvaṁ pana jānāsī’’ti vutte, ‘‘āma, brāhmaṇa, uppajjamāno soko vā bhayaṁ vā taṇhaṁ nissāya uppajjatī’’ti vatvā imaṁ gāthamāha –",
  "atk-s0502a16:66": "216.",
  "atk-s0502a16:67": " ‘‘Taṇhāya jāyatī soko, taṇhāya jāyatī bhayaṁ;",
  "atk-s0502a16:68": "Taṇhāya vippamuttassa, natthi soko kuto bhaya’’nti.",
  "atk-s0502a16:69": "Tattha taṇhāyāti chadvārikāya taṇhāya, etaṁ taṇhaṁ nissāya uppajjatīti attho.",
  "atk-s0502a16:70": "Desanāvasāne brāhmaṇo sotāpattiphale patiṭṭhahīti.",
  "atk-s0502a16:71": "Aññatarabrāhmaṇavatthu chaṭṭhaṁ.",
  "atk-s0502a16:72": "7. Pañcasatadārakavatthu",
  "atk-s0502a16:73": "Sīladassanasampannanti imaṁ dhammadesanaṁ satthā veḷuvane viharanto antarāmagge pañcasatadārake ārabbha kathesi.",
  "atk-s0502a16:74": "Ekadivasañhi satthā asītimahātherehi saddhiṁ pañcasatabhikkhuparivāro rājagahaṁ piṇḍāya pavisanto ekasmiṁ chaṇadivase pañcasate dārake pūvapacchiyo ukkhipāpetvā nagarā nikkhamma uyyānaṁ gacchante addasa. Tepi satthāraṁ vanditvā pakkamiṁsu, te ekaṁ bhikkhumpi ‘‘pūvaṁ gaṇhathā’’ti na vadiṁsu. Satthā tesaṁ gatakāle bhikkhū āha – ‘‘khādissatha, bhikkhave, pūve’’ti. ‘‘Kahaṁ bhante, pūvā’’ti? ‘‘Kiṁ na passatha te dārake pūvapacchiyo ukkhipāpetvā atikkante’’ti? ‘‘Bhante, evarūpā nāma dārakā kassaci pūvaṁ na dentī’’ti. ‘‘Bhikkhave, kiñcāpi ete maṁ vā tumhe vā pūvehi na nimantayiṁsu, pūvasāmiko pana bhikkhu pacchato āgacchati, pūve khāditvāva gantuṁ vaṭṭatī’’ti. Buddhānañhi ekapuggalepi issā vā doso vā natthi, tasmā imaṁ vatvā bhikkhusaṅghaṁ ādāya ekasmiṁ rukkhamūle chāyāya nisīdi. Dārakā mahākassapattheraṁ pacchato āgacchantaṁ disvā uppannasinehā pītivegena paripuṇṇasarīrā hutvā pacchiyo otāretvā theraṁ pañcapatiṭṭhitena vanditvā pūve pacchīhi saddhiṁyeva ukkhipitvā ‘‘gaṇhatha, bhante’’ti theraṁ vadiṁsu. Atha ne thero āha – ‘‘esa satthā bhikkhusaṅghaṁ gahetvā rukkhamūle nisinno, tumhākaṁ deyyadhammaṁ ādāya gantvā bhikkhusaṅghassa saṁvibhāgaṁ karothā’’ti. Te ‘‘sādhu, bhante’’ti nivattitvā therena saddhiṁyeva gantvā pūve datvā olokayamānā ekamante ṭhatvā paribhogāvasāne udakaṁ adaṁsu. Bhikkhū ujjhāyiṁsu ‘‘dārakehi mukholokanena bhikkhā dinnā, sammāsambuddhaṁ vā mahāthere vā pūvehi anāpucchitvā mahākassapattheraṁ disvā pacchīhi saddhiṁyeva ādāya āgamiṁsū’’ti. Satthā tesaṁ kathaṁ sutvā, ‘‘bhikkhave, mama puttena mahākassapena sadiso bhikkhu devamanussānaṁ piyo hoti, te ca tassa catupaccayena pūjaṁ karontiyevā’’ti vatvā imaṁ gāthamāha –",
  "atk-s0502a16:75": "217.",
  "atk-s0502a16:76": " ‘‘Sīladassanasampannaṁ, dhammaṭṭhaṁ saccavedinaṁ;",
  "atk-s0502a16:77": "Attano kamma kubbānaṁ, taṁ jano kurute piya’’nti.",
  "atk-s0502a16:78": "Tattha sīladassanasampannanti catupārisuddhisīlena ceva maggaphalasampayuttena ca sammādassanena sampannaṁ. Dhammaṭṭhanti navavidhalokuttaradhamme ṭhitaṁ, sacchikatalokuttaradhammanti attho. Saccavedinanti catunnaṁ saccānaṁ soḷasahākārehi sacchikatattā saccañāṇena saccavedinaṁ. Attano kamma kubbānanti attano kammaṁ nāma tisso sikkhā, tā pūrayamānanti attho. Taṁ janoti taṁ puggalaṁ lokiyamahājano piyaṁ karoti, daṭṭhukāmo vanditukāmo paccayena pūjetukāmo hotiyevāti attho.",
  "atk-s0502a16:79": "Desanāvasāne sabbepi te dārakā sotāpattiphale patiṭṭhahiṁsūti.",
  "atk-s0502a16:80": "Pañcasatadārakavatthu sattamaṁ.",
  "atk-s0502a16:81": "8. Ekaanāgāmittheravatthu",
  "atk-s0502a16:82": "Chandajātoti imaṁ dhammadesanaṁ satthā jetavane viharanto ekaṁ anāgāmittheraṁ ārabbha kathesi.",
  "atk-s0502a16:83": "Ekadivasañhi taṁ theraṁ saddhivihārikā pucchiṁsu – ‘‘atthi pana vo, bhante, visesādhigamo’’ti. Thero ‘‘anāgāmiphalaṁ nāma gahaṭṭhāpi pāpuṇanti, arahattaṁ pattakāleyeva tehi saddhiṁ kathessāmī’’ti harāyamāno kiñci akathetvāva kālakato suddhāvāsadevaloke nibbatti. Athassa saddhivihārikā roditvā paridevitvā satthu santikaṁ gantvā satthāraṁ vanditvā rodantāva ekamantaṁ nisīdiṁsu. Atha ne satthā ‘‘kiṁ, bhikkhave, rodathā’’ti āha. ‘‘Upajjhāyo no, bhante, kālakato’’ti. ‘‘Hotu, bhikkhave, mā cintayittha, dhuvadhammo nāmeso’’ti? ‘‘Āma, bhante, mayampi jānāma, apica mayaṁ upajjhāyaṁ visesādhigamaṁ pucchimhā, so kiñci akathetvāva kālakato, tenamha dukkhitā’’ti. Satthā, ‘‘bhikkhave, mā cintayittha, upajjhāyena vo anāgāmiphalaṁ pattaṁ, so ‘gihīpetaṁ pāpuṇanti, arahattaṁ patvāva nesaṁ kathessāmī’ti harāyanto tumhākaṁ kiñci akathetvā kālaṁ katvā suddhāvāse nibbatto, assāsatha, bhikkhave, upajjhāyo vo kāmesu appaṭibaddhacittataṁ patto’’ti vatvā imaṁ gāthamāha –",
  "atk-s0502a16:84": "218.",
  "atk-s0502a16:85": " ‘‘Chandajāto anakkhāte, manasā ca phuṭo siyā;",
  "atk-s0502a16:86": "Kāmesu ca appaṭibaddhacitto, uddhaṁsototi vuccatī’’ti.",
  "atk-s0502a16:87": "Tattha chandajātoti kattukāmatāvasena jātachando ussāhapatto. Anakkhāteti nibbāne. Tañhi ‘‘asukena kataṁ vā nīlādīsu evarūpaṁ vā’’ti avattabbatāya anakkhātaṁ nāma. Manasā ca phuṭo siyāti heṭṭhimehi tīhi maggaphalacittehi phuṭo pūrito bhaveyya. Appaṭibaddhacittoti anāgāmimaggavasena kāmesu appaṭibaddhacitto. Uddhaṁsototi evarūpo bhikkhu avihesu nibbattitvā tato paṭṭhāya paṭisandhivasena akaniṭṭhaṁ gacchanto uddhaṁsototi vuccati, tādiso vo upajjhāyoti attho.",
  "atk-s0502a16:88": "Desanāvasāne te bhikkhū arahattaphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a16:89": "Ekaanāgāmittheravatthu aṭṭhamaṁ.",
  "atk-s0502a16:90": "9. Nandiyavatthu",
  "atk-s0502a16:91": "Cirappavāsinti imaṁ dhammadesanaṁ satthā isipatane viharanto nandiyaṁ ārabbha kathesi.",
  "atk-s0502a16:92": "Bārāṇasiyaṁ kira saddhāsampannassa kulassa nandiyo nāma putto ahosi, so mātāpitūnaṁ anurūpo saddhāsampanno saṅghupaṭṭhāko ahosi. Athassa mātāpitaro vayappattakāle sammukhagehato mātuladhītaraṁ revatiṁ nāma ānetukāmā ahesuṁ. Sā pana assaddhā adānasīlā, nandiyo taṁ na icchi. Athassa mātā revatiṁ āha – ‘‘amma, tvaṁ imasmiṁ gehe bhikkhusaṅghassa nisajjanaṭṭhānaṁ upalimpitvā āsanāni paññāpehi, ādhārake ṭhapehi, bhikkhūnaṁ āgatakāle pattaṁ gahetvā nisīdāpetvā dhammakaraṇena pānīyaṁ parissāvetvā bhuttakāle patte dhova, evaṁ me puttassa ārādhitā bhavissasī’’ti. Sā tathā akāsi. Atha naṁ ‘‘ovādakkhamā jātā’’ti puttassa ārocetvā tena sādhūti sampaṭicchite divasaṁ ṭhapetvā āvāhaṁ kariṁsu .",
  "atk-s0502a16:93": "Atha naṁ nandiyo āha – ‘‘sace bhikkhusaṅghañca mātāpitaro ca me upaṭṭhahissasi, evaṁ imasmiṁ gehe vasituṁ labhissasi, appamattā hohī’’ti. Sā ‘‘sādhū’’ti paṭissuṇitvā katipāhaṁ saddhā viya hutvā bhattāraṁ upaṭṭhahantī dve putte vijāyi. Nandiyassāpi mātāpitaro kālamakaṁsu, gehe sabbissariyaṁ tassāyeva ahosi. Nandiyopi mātāpitūnaṁ kālakiriyato paṭṭhāya mahādānapati hutvā bhikkhusaṅghassa dānaṁ paṭṭhapesi. Kapaṇaddhikādīnampi gehadvāre pākavattaṁ paṭṭhapesi. So aparabhāge satthu dhammadesanaṁ sutvā āvāsadāne ānisaṁsaṁ sallakkhetvā isipatane mahāvihāre catūhi gabbhehi paṭimaṇḍitaṁ catusālaṁ kāretvā mañcapīṭhādīni attharāpetvā taṁ āvāsaṁ niyyādento buddhappamukhassa bhikkhusaṅghassa dānaṁ datvā tathāgatassa dakkhiṇodakaṁ adāsi. Satthu hatthe dakkhiṇodakapatiṭṭhānena saddhiṁyeva tāvatiṁsadevaloke sabbadisāsu dvādasayojaniko uddhaṁ yojanasatubbedho sattaratanamayo nārīgaṇasampanno dibbapāsādo uggacchi.",
  "atk-s0502a16:94": "Athekadivase mahāmoggallānatthero devacārikaṁ gantvā tassa pāsādassa avidūre ṭhito attano santike āgate devaputte pucchi – ‘‘kasseso accharāgaṇaparivuto dibbapāsādo nibbatto’’ti. Athassa devaputtā vimānasāmikaṁ ācikkhantā āhaṁsu – ‘‘bhante, yena nandiyena nāma gahapatiputtena isipatane satthu vihāraṁ kāretvā dinno, tassatthāya etaṁ vimānaṁ nibbatta’’nti . Accharāsaṅghopi naṁ disvā pāsādato orohitvā āha – ‘‘bhante, mayaṁ ‘nandiyassa paricārikā bhavissāmā’ti idha nibbattā, taṁ pana apassantī ativiya ukkaṇṭhitamhā, mattikapātiṁ bhinditvā suvaṇṇapātigahaṇaṁ viya manussasampattiṁ jahitvā dibbasampattigahaṇaṁ, idhāgamanatthāya naṁ vadeyyāthā’’ti. Thero tato āgantvā satthāraṁ upasaṅkamitvā pucchi – ‘‘nibbattati nu kho, bhante, manussaloke ṭhitānaṁyeva katakalyāṇānaṁ dibbasampattī’’ti. ‘‘Moggallāna, nanu te devaloke nandiyassa nibbattā dibbasampatti sāmaṁ diṭṭhā, kasmā maṁ pucchasī’’ti. ‘‘Evaṁ, bhante, nibbattatī’’ti.",
  "atk-s0502a16:95": "Atha naṁ satthā ‘‘moggallānaṁ kiṁ nāmetaṁ kathesi. Yathā hi cirappavuṭṭhaṁ puttaṁ vā bhātaraṁ vā vippavāsato āgacchantaṁ gāmadvāre ṭhito kocideva disvā vegena gehaṁ āgantvā ‘asuko nāma āgato’ti āroceyya, athassa ñātakā haṭṭhapahaṭṭhā vegena nikkhamitvā ‘āgatosi, tāta, arogosi, tātā’ti taṁ abhinandeyyuṁ, evameva idha katakalyāṇaṁ itthiṁ vā purisaṁ vā imaṁ lokaṁ jahitvā paralokaṁ gataṁ dasavidhaṁ dibbapaṇṇākāraṁ ādāya ‘ahaṁ purato , ahaṁ purato’ti paccuggantvā devatā abhinandantī’’ti vatvā imā gāthā abhāsi –",
  "atk-s0502a16:96": "219.",
  "atk-s0502a16:97": " ‘‘Cirappavāsiṁ purisaṁ, dūrato sotthimāgataṁ;",
  "atk-s0502a16:98": "Ñātimittā suhajjā ca, abhinandanti āgataṁ.",
  "atk-s0502a16:99": "220.",
  "atk-s0502a16:100": " ‘‘Tatheva katapuññampi, asmā lokā paraṁ gataṁ;",
  "atk-s0502a16:101": "Puññāni paṭigaṇhanti, piyaṁ ñātīva āgata’’nti.",
  "atk-s0502a16:102": "Tattha cirappavāsinti cirappavuṭṭhaṁ. Dūrato sotthimāgatanti vaṇijjaṁ vā rājaporisaṁ vā katvā laddhalābhaṁ nipphannasampattiṁ anupaddavena dūraṭṭhānato āgataṁ. Ñātimittā suhajjā cāti kulasambandhavasena ñātī ca sandiṭṭhādibhāvena mittā ca suhadayabhāvena suhajjā ca. Abhinandanti āgatanti naṁ disvā āgatanti vacanamattena vā añjalikaraṇamattena vā gehasampattaṁ pana nānappakārapaṇṇākārābhiharaṇavasena abhinandanti. Tathevāti tenevākārena katapuññampi puggalaṁ imasmā lokā paralokaṁ gataṁ dibbaṁ āyuvaṇṇasukhayasaādhipateyyaṁ, dibbaṁ rūpasaddagandharasaphoṭṭhabbanti imaṁ dasavidhaṁ paṇṇākāraṁ ādāya mātāpituṭṭhāne ṭhitāni puññāni abhinandantāni paṭiggaṇhanti. Piyaṁ ñātīvāti idhaloke piyañātakaṁ āgataṁ sesañātakā viyāti attho.",
  "atk-s0502a16:103": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:104": "Nandiyavatthu navamaṁ.",
  "atk-s0502a16:105": "Piyavaggavaṇṇanā niṭṭhitā.",
  "atk-s0502a16:106": "Soḷasamo vaggo."
}