{
  "atk-s0402a3:0": "4. Samacittavaggavaṇṇanā",
  "atk-s0402a3:1": "33. Catutthassa paṭhame asappurisabhūmīti asappurisānaṁ patiṭṭhānaṭṭhānaṁ. Sappurisabhūmiyampi eseva nayo. Akataññūti kataṁ na jānāti. Akatavedīti kataṁ pākaṭaṁ katvā na jānāti. Upaññātanti vaṇṇitaṁ thomitaṁ pasatthaṁ. Yadidanti yā ayaṁ. Akataññutā akataveditāti parena katassa upakārassa ajānanañceva pākaṭaṁ katvā ajānanañca. Kevalāti sakalā. Sukkapakkhepi vuttanayeneva attho veditabbo.",
  "atk-s0402a3:2": "34. Dutiye mātu ca pitu cāti janakamātu ca janakapitu ca. Ekena, bhikkhave, aṁsena mātaraṁ parihareyyāti ekasmiṁ aṁsakūṭe ṭhapetvā mātaraṁ paṭijaggeyya. Ekena aṁsena pitaraṁ parihareyyāti ekasmiṁ aṁsakūṭe ṭhapetvā pitaraṁ paṭijaggeyya. Vassasatāyuko vassasatajīvīti vassasatāyukakāle jāto sakalaṁ vassasataṁ jīvanto. Idaṁ vuttaṁ hoti – sace putto nāma ‘‘mātāpitūnaṁ paṭikarissāmī’’ti uṭṭhāya samuṭṭhāya dakkhiṇe aṁsakūṭe mātaraṁ, vāme pitaraṁ ṭhapetvā vassasatāyuko sakalampi vassasataṁ jīvamāno parihareyya. So ca nesaṁ ucchādanaparimaddananhāpanasambāhanenāti so ca putto nesaṁ mātāpitūnaṁ aṁsakūṭesu ṭhitānaṁyeva duggandhapaṭivinodanatthaṁ sugandhakaraṇena ucchādanena, parissamavinodanatthaṁ hatthaparimaddanena, sītuṇhakāle ca uṇhodakasītodakanhāpanena, hatthapādādīnaṁ ākaḍḍhanaparikaḍḍhanasaṅkhātena sambāhanena upaṭṭhānaṁ kareyya. Te ca tatthevāti te ca mātāpitaro tattheva tassa aṁsakūṭesu nisinnāva muttakarīsaṁ cajeyyuṁ. Natveva,bhikkhaveti, bhikkhave, evampi natveva mātāpitūnaṁ kataṁ vā hoti paṭikataṁ vā.",
  "atk-s0402a3:3": "Issarādhipacce rajjeti cakkavattirajjaṁ sandhāyevamāha. Āpādakāti vaḍḍhakā anupālakā. Puttā hi mātāpitūhi vaḍḍhitā ceva anupālitā ca. Posakāti hatthapāde vaḍḍhetvā hadayalohitaṁ pāyetvā posakā. Puttā hi mātāpitūhi puṭṭhā bhatā annapānādīhi paṭijaggitā. Imassa lokassa dassetāroti sace hi mātāpitaro jātadivaseyeva puttaṁ pāde gahetvā araññe vā nadiyaṁ vā papāte vā khipeyyuṁ, imasmiṁ loke iṭṭhāniṭṭhārammaṇaṁ na passeyya. Evaṁ akatvā āpāditattā positattā esa imasmiṁ loke iṭṭhāniṭṭhārammaṇaṁ mātāpitaro nissāya passatīti tyāssa imassa lokassa dassetāro nāma honti. Samādapetīti gaṇhāpeti. Imasmiṁ sutte saddhāsīlacāgapaññā lokiyalokuttaramissakā kathitā. Dhammasenāpatisāriputtattherasadisova bhikkhu tesu patiṭṭhāpeti nāmāti veditabbo.",
  "atk-s0402a3:4": "35. Tatiye tenupasaṅkamīti so hi brāhmaṇo ‘‘samaṇo kira gotamo kathitaṁ vissajjeti, pucchāyassa virajjhanaṁ nāma natthi. Ahamassa virajjhanapañhaṁ abhisaṅkharissāmī’’ti paṇītabhojanaṁ bhuñjitvā gabbhadvāraṁ pidahitvā nisinno cintetuṁ ārabhi. Athassa etadahosi – ‘‘imasmiṁ ṭhāne uccāsaddamahāsaddo vattati, cittaṁ na ekaggaṁ hoti, bhūmigharaṁ kāressāmī’’ti bhūmigharaṁ kāretvā tattha pavisitvā – ‘‘evaṁ puṭṭho evaṁ kathessati, evaṁ puṭṭho evaṁ kathessatī’’ti ekaṁ gaṇhitvā ekaṁ vissajjento sakaladivasaṁ kiñci passituṁ nāsakkhi. Tassa imināva nīhārena cattāro māsā vītivattā. So catunnaṁ māsānaṁ accayena ubhatokoṭikaṁ pañhaṁ nāma addasa. Evaṁ kirassa ahosi – ‘‘ahaṁ samaṇaṁ gotamaṁ upasaṅkamitvā ‘kiṁvādī bhava’nti pucchissāmi. Sace ‘kiriyavādimhī’ti vakkhati, ‘sabbākusalānaṁ nāma tumhe kiriyaṁ vadethā’ti naṁ niggaṇhissāmi. Sace ‘akiriyavādimhī’ti vakkhati, ‘kusaladhammānaṁ nāma tumhe akiriyaṁ vadethā’ti naṁ niggaṇhissāmi. Idañhi ubhatokoṭikaṁ pañhaṁ puṭṭho neva uggilituṁ sakkhissati na niggilituṁ. Evaṁ mama jayo bhavissati, samaṇassa gotamassa parājayo’’ti uṭṭhāya apphoṭetvā bhūmigharā nikkhamma ‘‘evarūpaṁ pañhaṁ pucchantena na ekakena gantuṁ vaṭṭatī’’ti nagare ghosanaṁ kāretvā sakalanāgarehi parivuto yena bhagavā tenupasaṅkami. Kiṁvādīti kiṁladdhiko. Kimakkhāyīti kiṁ nāma sāvakānaṁ paṭipadaṁ akkhāyīti pucchi. Athassa bhagavā catūhi māsehi pañhaṁ abhisaṅkharitvā ‘‘diṭṭho me samaṇassa gotamassa parājayapañho’’ti mānaṁ paggayha āgatabhāvaṁ ñatvā ekapadeneva taṁ pañhaṁ bhindanto kiriyavādī cāhaṁ, brāhmaṇātiādimāha. Atha brāhmaṇo attano mānaṁ apanetvā bhagavantaṁ āyācanto yathākathaṁ panātiādimāha. Sesamettha uttānatthamevāti.",
  "atk-s0402a3:5": "36. Catutthe dakkhiṇeyyāti dakkhiṇā vuccati dānaṁ, tassa paṭiggahaṇayuttā kati puggalāti pucchati. Sekhoti iminā satta sekkhe dasseti. Ettha ca sīlavantaputhujjanopi sotāpanneneva saṅgahito. Āhuneyyā yajamānānaṁ hontīti dānaṁ dadantānaṁ āhunassa arahā dānapaṭiggāhakā nāma hontīti attho. Khettanti vatthu patiṭṭhā, puññassa viruhanaṭṭhānanti attho.",
  "atk-s0402a3:6": "37. Pañcame pubbārāmeti sāvatthito puratthimadisābhāge ārāme. Migāramātupāsādeti visākhāya upāsikāya pāsāde. Sā hi migāraseṭṭhinā mātuṭṭhāne ṭhapitattāpi, sabbajeṭṭhakassa puttassa ayyakaseṭṭhinova samānanāmakattāpi migāramātāti vuccati. Tāya kārito sahassagabbho pāsādo migāramātupāsādo nāma. Thero tasmiṁ viharati. Tatra kho āyasmā sāriputtoti tasmiṁ pāsāde viharanto dhammasenāpatisāriputtatthero.",
  "atk-s0402a3:7": "Bhikkhū āmantesīti kasmiṁ kāle āmantesi? Kānici hi suttāni purebhatte bhāsitāni atthi, kānici pacchābhatte, kānici purimayāme, kānici majjhimayāme, kānici pacchimayāme. Idaṁ pana samacittapaṭipadāsuttaṁ pacchābhatte bhāsitaṁ. Tasmā sāyanhasamaye āmantesi.",
  "atk-s0402a3:8": "Na kevalaṁ cetaṁ thereneva bhāsitaṁ, tathāgatenāpi bhāsitaṁ. Kattha nisīditvāti? Visākhāya ratanapāsāde nisīditvā. Tathāgato hi paṭhamabodhiyaṁ vīsati vassāni anibaddhavāso hutvā yattha yattha phāsukaṁ hoti, tattha tattheva gantvā vasi. Paṭhamaṁ antovassañhi isipatane dhammacakkaṁ pavattetvā aṭṭhārasa mahābrahmakoṭiyo amatapānaṁ pāyetvā bārāṇasiṁ upanissāya isipatane vasi. Dutiyaṁ antovassaṁ rājagahaṁ upanissāya veḷuvane, tatiyacatutthānipi tattheva, pañcamaṁ antovassaṁ vesāliṁ upanissāya mahāvane kūṭāgārasālāyaṁ, chaṭṭhaṁ antovassaṁ makulapabbate, sattamaṁ tāvatiṁsabhavane, aṭṭhamaṁ bhagge susumāragiraṁ nissāya bhesakaḷāvane, navamaṁ kosambiyaṁ, dasamaṁ pālileyyake vanasaṇḍe, ekādasamaṁ nālāyaṁ brāhmaṇagāme, dvādasamaṁ verañjāyaṁ, terasamaṁ cāliyapabbate, cuddasamaṁ jetavane, pañcadasamaṁ kapilavatthusmiṁ, soḷasamaṁ āḷavakaṁ dametvā caturāsītipāṇasahassāni amatapānaṁ pāyetvā āḷaviyaṁ, sattarasamaṁ rājagaheyeva, aṭṭhārasamaṁ cāliyapabbateyeva, tathā ekūnavīsatimaṁ, vīsatimaṁ pana antovassaṁ rājagahaṁyeva upanissāya vasi. Evaṁ vīsati vassāni anibaddhavāso hutvā yattha yattha phāsukaṁ hoti, tattha tattheva vasi.",
  "atk-s0402a3:9": "Tato paṭṭhāya pana dve senāsanāni dhuvaparibhogāni akāsi. Katarāni dve? Jetavanañca pubbārāmañca. Kasmā? Dvinnaṁ kulānaṁ guṇamahantatāya. Anāthapiṇḍikassa hi visākhāya ca guṇaṁ sandhāya guṇaṁ paṭicca satthā tāni senāsanāni dhuvaparibhogena paribhuñji. Utuvassaṁ cārikaṁ caritvāpi hi antovasse dvīsuyeva senāsanesu vasati. Evaṁ vasanto pana jetavane rattiṁ vasitvā punadivase bhikkhusaṅghaparivuto dakkhiṇadvārena sāvatthiṁ piṇḍāya pavisitvā pācīnadvārena nikkhamitvā pubbārāme divāvihāraṁ karoti. Pubbārāme rattiṁ vasitvā punadivase pācīnadvārena sāvatthiṁ piṇḍāya pavisitvā dakkhiṇadvārena nikkhamitvā jetavane divāvihāraṁ karoti. Tasmiṁ pana divase sammāsambuddho jetavaneyeva vasi. Yattha katthaci vasantassa cassa pañcavidhakiccaṁ avijahitameva hoti. Taṁ heṭṭhā vitthāritameva. Tesu kiccesu pacchimayāmakiccakāle bhagavā lokaṁ olokento sāvatthivāsīnañca samantā ca sāvatthiyā gāvutaaḍḍhayojanayojanaparame ṭhāne aparimāṇānaṁ sattānaṁ abhisamayabhāvaṁ addasa.",
  "atk-s0402a3:10": "Tato ‘‘kasmiṁ nu kho kāle abhisamayo bhavissatī’’ti olokento ‘‘sāyanhasamaye’’ti disvā ‘‘mayi nu kho kathente abhisamayo bhavissati, sāvake kathente bhavissatī’’ti ‘‘sāriputtatthere kathente bhavissatī’’ti addasa. Tato ‘‘kattha nisīditvā kathente bhavissatī’’ti olokento ‘‘visākhāya ratanapāsāde nisīditvā’’ti disvā ‘‘buddhānaṁ nāma tayo sāvakasannipātā honti, aggasāvakānaṁ eko. Tesu ajja dhammasenāpatisāriputtattherassa sāvakasannipāto bhavissatī’’ti addasa. Disvā pātova sarīrapaṭijagganaṁ katvā nivatthanivāsano sugatacīvaraṁ pārupitvā selamayapattaṁ ādāya bhikkhusaṅghaparivuto dakkhiṇadvārena nagaraṁ pavisitvā piṇḍāya caranto bhikkhusaṅghassa sulabhapiṇḍapātaṁ katvā vātappahatā viya nāvā paṭinivattitvā dakkhiṇadvārena nikkhamitvā bahidvāre aṭṭhāsi. Tato asīti mahāsāvakā bhikkhuniparisā upāsakaparisā upāsikāparisāti catasso parisā satthāraṁ parivārayiṁsu.",
  "atk-s0402a3:11": "Satthā sāriputtattheraṁ āmantesi – ‘‘sāriputta, tayā pubbārāmaṁ gantuṁ vaṭṭati, tava ca parisaṁ gahetvā gacchāhī’’ti. ‘‘Sādhu, bhante’’ti thero attano parivārehi pañcahi bhikkhusatehi parivuto pubbārāmaṁ agamāsi. Eteneva niyāmena asīti mahāsāvake pubbārāmameva pesetvā sayaṁ ekena ānandatthereneva saddhiṁ jetavanaṁ agamāsi. Ānandattheropi vihāre satthu vattaṁ katvā vanditvā ‘‘pubbārāmaṁ gacchāmi, bhante’’ti āha. Evaṁ karohi ānandāti. Satthāraṁ vanditvā tattheva agamāsi. Satthā ekakova jetavane ohīno.",
  "atk-s0402a3:12": "Taṁ divasañhi catasso parisā therasseva dhammakathaṁ sotukāmā ahesuṁ. Kosalamahārājāpi balakāyena parivuto pubbārāmameva gato. Tathā pañcasataupāsakaparivāro anāthapiṇḍiko. Visākhā pana mahāupāsikā dvīhi jaṅghasahassehi parivuto agamāsi. Sattapaṇṇāsāya kulasatasahassānaṁ vasanaṭṭhāne sāvatthinagare gehapālakadārake ṭhapetvā sesajano gandhacuṇṇamālādīni gahetvā pubbārāmameva agamāsi. Catūsu dvāragāmesu gāvutaaḍḍhayojanayojanaparamaṭṭhāne sabbeyeva manussā gandhacuṇṇamālādihatthā pubbārāmameva agamaṁsu. Sakalavihāro missakapupphehi abhikiṇṇo viya ahosi.",
  "atk-s0402a3:13": "Dhammasenāpatisāriputtattheropi kho vihāraṁ gantvā vihārapariveṇe aṅgaṇaṭṭhāne aṭṭhāsi. Bhikkhū therassa āsanaṁ paññāpayiṁsu. Thero tattha nisīditvā upaṭṭhākattherena vatte kate bhikkhusaṅghassa ovādaṁ katvā gandhakuṭiṁ pavisitvā samāpattiṁ appetvā nisīdi. So paricchinnakālavasena samāpattito vuṭṭhāya aciravatiṁ gantvā rajojallaṁ pavāhetvā paṭippassaddhadaratho otiṇṇatittheneva uttaritvā nivatthanivāsano saṅghāṭiṁ pārupitvā aṭṭhāsi. Bhikkhusaṅghopi sammukhasammukhaṭṭhānena otaritvā sarīre rajojallaṁ pavāhetvā paccuttaritvā theraṁ parivārayiṁsu. Antovihārepi therassa dhammāsanaṁ paññāpayiṁsu. Catassopi parisā attano attano okāsaṁ ñatvā maggaṁ ṭhapetvā nisīdiṁsu. Sāriputtattheropi pañcabhikkhusataparivāro dhammasabhaṁ āgantvā sīhamatthakappatiṭṭhite samussitasetacchatte ratanapallaṅke cittabījaniṁ gahetvā puratthābhimukho nisīdi. Nisīditvā parisaṁ oloketvā – ‘‘mahatī vatāyaṁ parisā, imissā na appamattikā parittakadhammadesanā anucchavikā, kataradhammadesanā nu kho anucchavikā bhavissatī’’ti tīṇi piṭakāni āvajjamāno imaṁ saṁyojanapariyāya dhammadesanaṁ addasa.",
  "atk-s0402a3:14": "Evaṁ desanaṁ sallakkhetvā taṁ desetukāmo bhikkhū āmantesi āvuso, bhikkhaveti. Āvusoti hi avatvā, bhikkhaveti vacanaṁ buddhālāpo nāma hoti, ayaṁ panāyasmā ‘‘dasabalena samānaṁ ālapanaṁ na karissāmī’’ti satthu gāravavasena sāvakālāpaṁ karonto, ‘‘āvuso bhikkhave’’ti āha. Etadavocāti etaṁ ‘‘ajjhattasaṁyojanañca, āvuso, puggalaṁ desessāmi bahiddhāsaṁyojanañcā’’ti dhammadesanāpadaṁ avoca.",
  "atk-s0402a3:15": "Tasmiṁ pana ratanapāsāde adhivattho eko sotāpanno devaputto atthi, so buddhehi vā sāvakehi vā desanāya āraddhamattāyayeva jānāti – ‘‘ayaṁ desanā uttānikā bhavissati, ayaṁ gambhīrā. Ayaṁ jhānanissitā bhavissati, ayaṁ vipassanānissitā. Ayaṁ magganissitā ayaṁ phalanissitā, ayaṁ nibbānanissitā’’ti. So tasmimpi divase therena desanāya āraddhamattāya evaṁ aññāsi – ‘‘yena nīhārena mayhaṁ ayyena dhammasenāpatinā sāriputtattherena desanā āraddhā, ayaṁ desanā vipassanāgāḷhā bhavissati, chahi mukhehi vipassanaṁ kathessati. Desanāpariyosāne koṭisatasahassadevatā arahattaṁ pāpuṇissanti, sotāpannādīnaṁ pana devamanussānaṁ paricchedo na bhavissati. Desanāya anucchavikaṁ katvā mayhaṁ ayyassa sādhukāraṁ dassāmī’’ti devānubhāvena mahantaṁ saddaṁ katvā – ‘‘sādhu sādhu ayyā’’ti āha.",
  "atk-s0402a3:16": "Devarājena sādhukāre dinne parivārakapāsādasahasse adhivatthā devatā sabbāva sādhukāraṁ adaṁsu. Tāsaṁ sādhukārasaddena sabbā pubbārāme vasanadevatā, tāsaṁ saddena gāvutamatte devatā, tato aḍḍhayojane yojaneti etenupāyena ekacakkavāḷe, dvīsu cakkavāḷesu, tīsu cakkavāḷesūti dasasahassacakkavāḷesu devatā sādhukāramadaṁsu. Tāsaṁ sādhukārasaddena pathaviṭṭhakanāgā ca ākāsaṭṭhakadevatā ca. Tato abbhavalāhakā, uṇhavalāhakā, sītavalāhakā, vassavalāhakā, cātumahārājikā cattāro mahārājāno, tāvatiṁsā devatā, sakko devarājā, yāmā devatā, suyāmo devarājā , tusitā devatā, santusito devarājā, nimmānaratī devatā, sunimmito devarājā, vasavattī devatā, vasavattī devarājā, brahmapārisajjā, brahmapurohitā, mahābrahmāno, parittābhā, appamāṇābhā, ābhassarā, parittasubhā, appamāṇasubhā, subhakiṇhā, vehapphalā, avihā, atappā, sudassā, sudassī, akaniṭṭhā devatāti asaññe ca arūpāvacarasatte ca ṭhapetvā sotāyatanapavattiṭṭhāne sabbā devatā sādhukāramadaṁsu.",
  "atk-s0402a3:17": "Tato khīṇāsavamahābrahmāno – ‘‘mahā vatāyaṁ sādhukārasaddo, pathavitalato paṭṭhāya yāva akaniṭṭhalokaṁ āgato, kimatthaṁ nu kho eso’’ti āvajjento ‘‘dhammasenāpatisāriputtatthero pubbārāme visākhāya ratanapāsāde nisīditvā saṁyojanapariyāyadhammadesanamārabhi, amhehipi tattha kāyasakkhīhi bhavituṁ vaṭṭatī’’ti cintetvā tattha agamaṁsu. Pubbārāmo devatāhi paripuṇṇo, samantā pubbārāmassa gāvutaṁ aḍḍhayojanaṁ, yojananti sakalacakkavāḷaṁ heṭṭhā pathavitalena tiriyaṁ cakkavāḷapariyantena paricchinnaṁ dasahi cakkavāḷasahassehi sannipatitāhi devatāhi nirantaramahosi, āragganitudanamatte ṭhāne uparimakoṭiyā saṭṭhi devatā sukhumattabhāve māpetvā aṭṭhaṁsu.",
  "atk-s0402a3:18": "Athāyasmā sāriputto ‘‘mahantaṁ vatidaṁ halāhalaṁ, kiṁ nu kho eta’’nti āvajjento dasasahassacakkavāḷe ṭhitānaṁ devatānaṁ ekacakkavāḷe sannipatitabhāvaṁ addasa. Atha yasmā buddhānaṁ adhiṭṭhānakiccaṁ natthi, parisaparimāṇeneva passanti ceva saddañca sāventi. Sāvakānaṁ pana adhiṭṭhānaṁ vaṭṭati. Tasmā thero samāpattiṁ samāpajjitvā samāpattito vuṭṭhāya mahaggatacittena adhiṭṭhāsi – ‘‘cakkavāḷapariyantā parisā sabbāpi maṁ passatu, dhammañca me desentassa saddaṁ suṇātū’’ti. Adhiṭṭhitakālato paṭṭhāya dakkhiṇajāṇupasse ca cakkavāḷamukhavaṭṭiyañca nisīditvā ‘‘dhammasenāpatisāriputtatthero nāma kīdiso dīgho rasso sāmo odāto’’ti vattabbakāraṇaṁ nāhosi, sabbesampi sabbadisāsu nisinnānaṁ abhimukheyeva paññāyittha, nabhamajjhe ṭhitacando viya ahosi. Dhammaṁ desentassāpissa dakkhiṇajāṇupasse ca cakkavāḷamukhavaṭṭiyañca nisinnā sabbe ekakaṁseneva saddaṁ suṇiṁsu.",
  "atk-s0402a3:19": "Evaṁ adhiṭṭhahitvā thero ajjhattasaṁyojanañca, āvusoti imaṁ dhammadesanaṁ ārabhi. Tattha ajjhattanti kāmabhavo. Bahiddhāti rūpārūpabhavo. Kiñcāpi hi sattā kāmabhave appaṁ kālaṁ vasanti kappassa catutthameva koṭṭhāsaṁ, itaresu tīsu koṭṭhāsesu kāmabhavo suñño hoti tuccho, rūpabhave bahuṁ kālaṁ vasanti, tathāpi tesaṁ yasmā kāmabhave cutipaṭisandhiyo bahukā honti, appakā rūpārūpabhavesu. Yattha ca cutipaṭisandhiyo bahukā, tattha ālayopi patthanāpi abhilāsopi bahu hoti. Yattha appā, tattha appo. Tasmā kāmabhavo ajjhattaṁ nāma jātaṁ, rūpārūpabhavā bahiddhā nāma. Iti ajjhattasaṅkhāte kāmabhave chandarāgo ajjhattasaṁyojanaṁ nāma, bahiddhāsaṅkhātesu rūpārūpabhavesu chandarāgo bahiddhāsaṁyojanaṁ nāma. Orambhāgiyāni vā pañca saṁyojanāni ajjhattasaṁyojanaṁ nāma, uddhambhāgiyāni pañca bahiddhāsaṁyojanaṁ nāma. Tatrāyaṁ vacanattho – oraṁ vuccati kāmadhātu, tattha upapattinipphādanato taṁ oraṁ bhajantīti orambhāgiyāni . Uddhaṁ vuccati rūpārūpadhātu, tattha upapattinipphādanato taṁ uddhaṁ bhajantīti uddhambhāgiyāni.",
  "atk-s0402a3:20": "Evaṁ vuttappabhedena ajjhattasaṁyojanena saṁyutto puggalo ajjhattasaṁyojano, bahiddhāsaṁyojanena saṁyutto puggalo bahiddhāsaṁyojano. Ubhayampi cetaṁ na lokiyassa vaṭṭanissitamahājanassa nāmaṁ. Yesaṁ pana bhavo dvedhā paricchinno, tesaṁ sotāpannasakadāgāmianāgāmīnaṁ ariyasāvakānaṁ etaṁ nāmaṁ. Yathā hi mahāaraññe khadiravanasālavanādīni thambho tulāsaṅghāṭoti nāmaṁ na labhanti, khadiravanaṁ sālavananti nāmameva labhanti. Yadā pana tato rukkhā tiṇhāya kuṭhāriyā chinditvā thambhādisaṇṭhānena tacchitā honti, tadā thambho tulāsaṅghāṭoti nāmaṁ labhanti. Evamevaṁ aparicchinnabhavo bahalakileso puthujjano etaṁ nāmaṁ na labhati, bhavaṁ paricchinditvā kilese tanuke katvā ṭhitā sotāpannādayova labhanti.",
  "atk-s0402a3:21": "Imassa ca panatthassa vibhāvanatthaṁ idaṁ vacchakasālopamaṁ veditabbaṁ. Vacchakasālaṁ hi katvā anto khāṇuke koṭṭetvā vacchake yottehi bandhitvā tesu upanibandhanti, yottesu appahontesu kaṇṇesupi gahetvā tattha vacchake pavesenti, antosālāya okāse appahonte bahi khāṇuke koṭṭetvāpi evameva karonti. Tattha koci antobaddho vacchako bahinipanno hoti, koci bahibaddho antonipanno, koci antobaddho antova nipanno, koci bahibaddho bahiyeva nipanno. Koci antopi abaddhova carati, bahipi abaddhova. Tattha antobaddhassa bahinipannassa bandhanaṁ dīghaṁ hoti. So hi uṇhādipīḷito nikkhamitvā bahi vacchakānaṁ abbhantare nipajjati. Bahibaddhe antonipannepi eseva nayo. Yo pana antobaddho antonipanno, tassa bandhanaṁ rassaṁ hoti. Bahibaddhe bahinipannepi eseva nayo. Ubhopi hi te divasampi khāṇukaṁ anuparigantvā tattheva sayanti. Yo pana anto abaddho tattheva vacchakānaṁ antare vicarati. Ayaṁ sīlavā vacchako kaṇṇe gahetvā vacchakānaṁ antare vissaṭṭho divasampi aññattha agantvā tattheva carati. Bahi abaddhe tattheva vicarantepi eseva nayo.",
  "atk-s0402a3:22": "Tattha vacchakasālā viya tayo bhavā veditabbā. Vacchakasālāyaṁ khāṇukā viya avijjākhāṇuko. Vacchakabandhanayottaṁ viya dasa saṁyojanāni. Vacchakā viya tīsu bhavesu nibbattasattā . Antobaddho bahisayitavacchako viya rūpārūpabhavesu sotāpannasakadāgāmino. Te hi kiñcāpi tattheva vasanti, saṁyojanaṁ pana tesaṁ kāmāvacarūpanibaddhameva. Kenaṭṭhena? Appahīnaṭṭhena. Rūpārūpabhavesu puthujjanopi eteheva saṅgahito. Sopi hi kiñcāpi tattha vasati, saṁyojanaṁ panassa kāmāvacarūpanibaddhameva. Bahibaddho antosayitavacchako viya kāmāvacare anāgāmī. So hi kiñcāpi kāmāvacare vasati, saṁyojanaṁ panassa rūpārūpabhavūpanibaddhameva. Antobaddho antonipanno viya kāmāvacare sotāpannasakadāgāmino. Te hi sayampi kāmāvacare vasanti, saṁyojanampi tesaṁ kāmāvacarūpanibaddhameva. Bahibaddho bahinipanno viya rūpārūpabhavesu anāgāmī. So hi sayampi tattha vasati, saṁyojanampissa rūpārūpabhavūpanibaddhameva. Antoabaddho antovicaraṇavacchako viya kāmāvacare khīṇāsavo. Bahiabaddho bahivicaraṇavacchako viya rūpārūpabhave khīṇāsavo. Saṁyojanesu pana sakkāyadiṭṭhi vicikicchā sīlabbataparāmāsoti imāni tīṇi gacchantaṁ nivārenti, gataṁ paṭiānenti. Kāmacchando byāpādoti imāni pana dve saṁyojanāni samāpattiyā vā avikkhambhetvā maggena vā asamucchinditvā rūpārūpabhave nibbattituṁ na sakkoti.",
  "atk-s0402a3:23": "Katamo cāvusoti idaṁ thero yathā nāma puriso dve ratanapeḷā passe ṭhapetvā sampattaparisāya dve hatthe pūretvā sattavidhaṁ ratanaṁ bhājetvā dadeyya, evaṁ paṭhamaṁ ratanapeḷaṁ datvā dutiyampi tatheva dadeyya. Evamevaṁ ‘‘ajjhattasaṁyojanañca, āvuso, puggalaṁ desessāmi bahiddhāsaṁyojanañcā’’ti imāni dve padāni mātikāvasena ṭhapetvā idāni aṭṭhavidhāya parisāya bhājetvā dassetuṁ vitthārakathaṁ ārabhi.",
  "atk-s0402a3:24": "Tattha idhāti imasmiṁ sāsane. Sīlavāhotīti catupārisuddhisīlehi sīlasampanno hoti. Iti thero ettāvatā ca kira catupārisuddhisīlaṁ uddisitvā ‘‘pātimokkhasaṁvarasaṁvuto’’ti iminā tattha jeṭṭhakasīlaṁ vitthāretvā dassesīti dīpavihāravāsī summatthero āha. Antevāsiko panassa tipiṭakacūḷanāgatthero āha – ‘‘ubhayatthāpi pātimokkhasaṁvarova vutto. Pātimokkhasaṁvaroyeva hi sīlaṁ, itarāni pana tīṇi sīlanti vuttaṭṭhānaṁ nāma atthī’’ti ananujānanto uttari āha – indriyasaṁvaro nāma chadvārarakkhāmattakameva, ājīvapārisuddhi dhammena samena paccayuppattimattakaṁ, paccayasannissitaṁ paṭiladdhapaccaye ‘‘idamattha’’nti paccavekkhitvā paribhuñjanamattakaṁ, nippariyāyena pana pātimokkhasaṁvarova sīlaṁ . Yassa so bhinno, ayaṁ chinnasīso viya puriso hatthapāde sesāni rakkhissatīti na vattabbo. Yassa pana so arogo, ayaṁ acchinnasīso viya puriso jīvitaṁ sesāni puna pākatikāni katvā rakkhituṁ sakkoti. Tasmā sīlavāti iminā pātimokkhasaṁvaraṁ uddisitvā taṁ vitthārento ‘‘pātimokkhasaṁvarasaṁvuto’’tiādimāhāti.",
  "atk-s0402a3:25": "Tattha pātimokkhasaṁvarasaṁvutoti pātimokkhasaṁvarena samannāgato. Ācāragocarasampannoti ācārena ca gocarena ca sampanno. Aṇumattesūti appamattakesu. Vajjesūti akusaladhammesu. Bhayadassāvīti bhayadassī. Samādāyāti sammā ādiyitvā. Sikkhati sikkhāpadesūti taṁ taṁ sikkhāpadaṁ samādiyitvā sikkhati. Apica samādāya sikkhati sikkhāpadesūti yaṁkiñci sikkhāpadesu sikkhākoṭṭhāsesu sikkhitabbaṁ kāyikaṁ vā vācasikaṁ vā, taṁ sabbaṁ sammā ādāya sikkhati. Ayamettha saṅkhepo, vitthārato pana sabbānetāni pātimokkhasaṁvarādīni padāni visuddhimagge (visuddhi. 1.14 ādayo) vuttāni, catupārisuddhisīlañca sabbākārena vibhajitvā dassitaṁ. Aññataraṁ devanikāyanti chasu kāmāvacaradevaghaṭāsu aññataraṁ devaghaṭaṁ. Āgāmī hotīti heṭṭhā āgāmī hoti. Āgantā itthattanti itthattaṁ mānusakapañcakkhandhabhāvameva āgantā hoti. Tatrūpapattiko vā uparūpapattiko vā na hoti, puna heṭṭhāgāmīyeva hotīti dasseti. Iminā aṅgena sukkhavipassakassa dhātukammaṭṭhānikabhikkhuno heṭṭhimaṁ maggadvayañceva phaladvayañca kathitaṁ.",
  "atk-s0402a3:26": "Aññataraṁ santaṁ cetovimuttinti aṭṭhasu samāpattīsu aññataraṁ catutthajjhānasamāpattiṁ. Sā hi paccanīkakilesānaṁ santattā santā, teheva ca kilesehi cetaso vimuttattā cetovimuttīti vuccati. Aññataraṁ devanikāyanti pañcasu suddhāvāsadevanikāyesu aññataraṁ. Anāgantā itthattanti puna imaṁ pañcakkhandhabhāvaṁ anāgantā, heṭṭhūpapattiko na hoti, uparūpapattiko vā hoti tattheva vā parinibbāyīti dasseti. Iminā aṅgena samādhikammikassa bhikkhuno tayo maggā tīṇi ca phalāni kathitāni.",
  "atk-s0402a3:27": "Kāmānaṁyeva nibbidāyāti duvidhānampi kāmānaṁ nibbindanatthāya ukkaṇṭhanatthāya. Virāgāyāti virajjanatthāya. Nirodhāyāti appavattikaraṇatthāya. Paṭipanno hotīti paṭipattiṁ paṭipanno hoti. Ettāvatā sotāpannassa ca sakadāgāmino ca pañcakāmaguṇikarāgakkhayatthāya anāgāmimaggavipassanā kathitā hoti. Bhavānaṁyevāti tiṇṇaṁ bhavānaṁ. Iminā anāgāmino bhavarāgakkhayatthāya arahattamaggavipassanā kathitā hoti. Taṇhākkhayāya paṭipanno hotīti imināpi sotāpannasakadāgāmīnaṁyeva pañcakāmaguṇikataṇhākkhayakaraṇatthaṁ anāgāmimaggavipassanā kathitā. So lobhakkhayāyāti imināpi anāgāmino bhavalobhakkhayatthāya arahattamaggavipassanāva kathitā. Aññataraṁ devanikāyanti suddhāvāsesveva aññataraṁ devanikāyaṁ. Anāgantā itthattanti imaṁ khandhapañcakabhāvaṁ anāgantā, heṭṭhūpapattiko na hoti, uparūpapattiko vā hoti, tattheva vā parinibbāyati.",
  "atk-s0402a3:28": "Iti paṭhamena aṅgena sukkhavipassakassa dhātukammaṭṭhānikabhikkhuno heṭṭhimāni dve maggaphalāni kathitāni, dutiyena samādhikammikassa tīṇi maggaphalāni, ‘‘so kāmāna’’nti iminā sotāpannasakadāgāmīnaṁ pañcakāmaguṇikarāgakkhayāya upari anāgāmimaggavipassanā, ‘‘so bhavānaṁyevā’’ti iminā anāgāmissa upari arahattamaggavipassanā, ‘‘so taṇhākkhayāyā’’ti iminā sotāpannasakadāgāmīnaṁ pañcakāmaguṇikataṇhākkhayāya upari anāgāmimaggavipassanā, ‘‘so lobhakkhayāyā’’ti iminā anāgāmino bhavalobhakkhayāya upari arahattamaggavipassanā kathitāti evaṁ chahi mukhehi vipassanaṁ kathetvā desanaṁ yathānusandhiṁ pāpesi. Desanāpariyosāne koṭisatasahassadevatā arahattaṁ pāpuṇiṁsu, sotāpannādīnaṁ paricchedova nāhosi. Yathā ca imasmiṁ samāgame, evaṁ mahāsamayasutte maṅgalasutte ca cūḷarāhulovādasutte ca koṭisatasahassadevatā arahattaṁ pāpuṇiṁsu, sotāpannādīnaṁ devamanussānaṁ paricchedo nāhosi.",
  "atk-s0402a3:29": "Samacittā devatāti cittassa sukhumabhāvasamatāya samacittā. Sabbāpi hi tā attano attabhāve sukhume cittasarikkhake katvā māpesuṁ. Tena samacittā nāma jātā. Aparenapi kāraṇena samacittā – ‘‘therena samāpatti tāva kathitā, samāpattithāmo pana na kathito. Mayaṁ dasabalaṁ pakkositvā samāpattiyā thāmaṁ kathāpessāmā’’ti sabbāpi ekacittā ahesuntipi samacittā. Aparampi kāraṇaṁ – ‘‘therena ekena pariyāyena samāpattipi samāpattithāmopi kathito, ko nu kho imaṁ samāgamaṁ sampatto, ko na sampatto’’ti olokayamānā tathāgatassa asampattabhāvaṁ disvā ‘‘mayaṁ tathāgataṁ pakkositvā parisaṁ paripuṇṇaṁ karissāmā’’ti sabbāpi ekacittā ahesuntipi samacittā. Aparampi kāraṇaṁ – anāgate kocideva bhikkhu vā bhikkhunī vā devo vā manusso vā ‘‘ayaṁ desanā sāvakabhāsitā’’ti agāravaṁ kareyya, sammāsambuddhaṁ pakkositvā imaṁ desanaṁ sabbaññubhāsitaṁ karissāma. Evaṁ anāgate garubhāvanīyā bhavissatīti sabbāva ekacittā ahesuntipi samacittā. Aparampi kāraṇaṁ – sabbāpi hi tā ekasamāpattilābhiniyo vā ahesuṁ ekārammaṇalābhiniyo vāti evampi samacittā.",
  "atk-s0402a3:30": "Haṭṭhāti tuṭṭhapahaṭṭhā āmoditā pamoditā. Sādhūti āyācanatthe nipāto. Anukampaṁ upādāyāti na therassa anukampaṁ kāruññaṁ anuddayaṁ paṭicca, na ca imasmiṁ ṭhāne therassa anukampitabbakiccaṁ atthi. Yasmiṁ hi divase thero sūkarakhataleṇadvāre bhāgineyyassa dīghanakhaparibbājakassa vedanākammaṭṭhāne (ma. ni. 2.206) kathiyamāne tālavaṇṭaṁ gahetvā satthāraṁ bījamāno ṭhito parassa vaḍḍhitabhojanaṁ bhuñjitvā khudaṁ vinodento viya parassa sajjitapasādhanaṁ sīse paṭimuñcanto viya ca sāvakapāramiñāṇassa nippadesato matthakaṁ patto, tasmiṁyeva divase bhagavatā anukampito nāma. Avasesānaṁ pana taṁ ṭhānaṁ sampattānaṁ devamanussānaṁ anukampaṁ upādāya gacchatu bhagavāti bhagavantaṁ yāciṁsu.",
  "atk-s0402a3:31": "Balavā purisoti dubbalo hi khippaṁ samiñjanapasāraṇaṁ kātuṁ na sakkoti, balavāva sakkoti. Tenetaṁ vuttaṁ. Sammukhe pāturahosīti sammukhaṭṭhāne puratoyeva pākaṭo ahosi. Bhagavā etadavocāti etaṁ ‘‘idha sāriputtā’’tiādinā nayena attano āgamanakāraṇaṁ avoca. Evaṁ kirassa ahosi – ‘‘sace koci bālo akataññū bhikkhu vā bhikkhunī vā upāsako vā upāsikā vā evaṁ cinteyya – ‘sāriputtatthero mahantaṁ parisaṁ alattha, sammāsambuddho ettakaṁ adhivāsetuṁ asakkonto usūyāya parisaṁ uṭṭhāpetuṁ āgato’ti. So imaṁ mayi manopadosaṁ katvā apāye nibbatteyyā’’ti. Athattano āgamanakāraṇaṁ kathento etaṁ ‘‘idha sāriputtā’’tiādivacanaṁ avoca.",
  "atk-s0402a3:32": "Evaṁ attano āgamanakāraṇaṁ kathetvā idāni samāpattiyā thāmaṁ kathetuṁ tā kho pana, sāriputta, devatā dasapi hutvātiādimāha. Tattha yasavasena vā atthaṁ āharituṁ vaṭṭati samāpattivasena vā. Yasavasena tāva mahesakkhā devatā dasa dasa ekaṭṭhāne aṭṭhaṁsu, tāhi appesakkhatarā vīsati vīsati ekaṭṭhāne aṭṭhaṁsu, tāhi appesakkhatarā…pe… saṭṭhi saṭṭhi ekaṭṭhāne aṭṭhaṁsu. Samāpattivasena pana yāhi paṇītā samāpatti bhāvitā, tā saṭṭhi saṭṭhi ekaṭṭhāne aṭṭhaṁsu. Yāhi tato hīnatarā, tā paññāsa paññāsa…pe… yāhi tato hīnatarā samāpatti bhāvitā…pe… tā dasa dasa ekaṭṭhāne aṭṭhaṁsu. Yāhi vā hīnā bhāvitā, tā dasa dasa ekaṭṭhāne aṭṭhaṁsu. Yāhi tato paṇītatarā bhāvitā, tā vīsati vīsati. Yāhi tato paṇītatarā…pe… tā saṭṭhi saṭṭhi ekaṭṭhāne aṭṭhaṁsu.",
  "atk-s0402a3:33": "Āraggakoṭinitudanamatteti āraggakoṭiyā patanamatte okāse. Naca aññamaññaṁ byābādhentīti evaṁ sambādhe ṭhāne tiṭṭhantiyopi aññamaññaṁ na byābādhenti na ghaṭṭenti, asampīḷā asambādhāva ahesuṁ. ‘‘Tava hattho maṁ bādhati, tava pādo maṁ bādhati, tvaṁ maṁ maddantī ṭhitā’’ti vattabbakāraṇaṁ nāhosi. Tattha nūnāti tasmiṁ bhave nūna. Tathācittaṁ bhāvitanti tenākārena cittaṁ bhāvitaṁ. Yena tā devatāti yena tathābhāvitena cittena tā devatā dasapi hutvā…pe… tiṭṭhanti, na ca aññamaññaṁ byābādhentīti. Idheva khoti sāsane vā manussaloke vā bhummaṁ, imasmiṁyeva sāsane imasmiṁyeva manussaloketi attho. Tāsañhi devatānaṁ imasmiṁyeva manussaloke imasmiṁyeva ca sāsane taṁ cittaṁ bhāvitaṁ, yena tā sante rūpabhave nibbattā, tato ca pana āgantvā evaṁ sukhume attabhāve māpetvā ṭhitā. Tattha kiñcāpi kassapadasabalassa sāsane tīṇi maggaphalāni nibbattetvā brahmaloke nibbattadevatāpi atthi, sabbabuddhānaṁ pana ekāva anusāsanī ekaṁ sāsananti katvā ‘‘idheva kho, sāriputtā’’ti aññabuddhānaṁ sāsanampi imameva sāsanaṁ karonto āha. Ettāvatā tathāgatena samāpattiyā thāmo kathito.",
  "atk-s0402a3:34": "Idāni sāriputtattheraṁ ārabbha tantivasena anusāsaniṁ kathento tasmātiha, sāriputtāti āha. Tattha tasmāti yasmā tā devatā idheva santaṁ samāpattiṁ nibbattetvā sante bhave nibbattā, tasmā. Santindriyāti pañcannaṁ indriyānaṁ santatāya nibbutatāya paṇītatāya santindriyā. Santamānasāti mānasassa santatāya nibbutatāya paṇītatāya santamānasā. Santaṁyeva upahāraṁ upaharissāmāti kāyacittūpahāraṁ santaṁ nibbutaṁ paṇītaṁyeva upaharissāma. Sabrahmacārīsūti samānaṁ ekuddesatādiṁ brahmaṁ carantesu sahadhammikesu. Evañhi vo, sāriputta, sikkhitabbanti iminā ettakena vārena bhagavā desanaṁ sabbaññubhāsitaṁ akāsi. Anassunti naṭṭhā vinaṭṭhā. Ye imaṁ dhammapariyāyaṁ nāssosunti ye attano pāpikaṁ tucchaṁ niratthakaṁ diṭṭhiṁ nissāya imaṁ evarūpaṁ dhammadesanaṁ sotuṁ na labhiṁsūti yathānusandhinā desanaṁ niṭṭhāpesi.",
  "atk-s0402a3:35": "38. Chaṭṭhe varaṇāyaṁ viharatīti varaṇā nāma ekaṁ nagaraṁ, taṁ upanissāya viharati. Kāmarāgābhinivesavinibandhapaligedhapariyuṭṭhānajjhosānahetūti kāmarāgābhinivesahetu, kāmarāgavinibandhahetu, kāmarāgapaligedhahetu, kāmarāgapariyuṭṭhānahetu, kāmarāgaajjhosānahetūti attho. Idaṁ vuttaṁ hoti – yvāyaṁ pañca kāmaguṇe nissāya uppajjati kāmarāgo, tassābhinivesādihetu. Kāmarāgena abhiniviṭṭhattā vinibaddhattā tasmiṁyeva ca kāmarāge mahāpaṅke viya paligedhattā anupaviṭṭhattā teneva ca kāmarāgena pariyuṭṭhitattā gahitattā kāmarāgeneva ca ajjhositattā gilitvā pariniṭṭhapetvā gahitattāti. Diṭṭhirāgādipadesupi eseva nayo. Diṭṭhirāgoti panettha dvāsaṭṭhi diṭṭhiyo nissāya uppajjanakarāgo veditabbo. Puratthimesu janapadesūti therassa vasanaṭṭhānato sāvatthijanapado puratthimadisābhāge hoti, thero ca nisīdantopi tatomukhova nisinno, tasmā evamāha. Udānaṁ udānesīti udāhāraṁ udāhari. Yathā hi yaṁ telaṁ mānaṁ gahetuṁ na sakkoti, vissanditvā gacchati, taṁ avasesakoti vuccati. Yañca jalaṁ taḷākaṁ gahetuṁ na sakkoti, ajjhottharitvā gacchati , taṁ oghoti vuccati, evamevaṁ yaṁ pītivacanaṁ hadayaṁ gahetuṁ na sakkoti, adhikaṁ hutvā anto asaṇṭhahitvā bahi nikkhamati, taṁ udānanti vuccati, evarūpaṁ pītimayavacanaṁ nicchāresīti attho.",
  "atk-s0402a3:36": "39. Sattame gundāvaneti evaṁ nāmake vane. Upasaṅkamīti ‘‘mahākaccānatthero kira nāma attano pitumattampi ayyakamattampi disvā neva abhivādeti na paccuṭṭheti na āsanena nimantetī’’ti sutvā ‘‘na sakkā ettakena niṭṭhaṁ gantuṁ, upasaṅkamitvā naṁ pariggaṇhissāmī’’ti bhuttapātarāso yenāyasmā mahākaccāno tenupasaṅkami. Jiṇṇeti jarājiṇṇe. Vuddheti vayovuddhe. Mahallaketi jātimahallake. Addhagateti dīghakāladdhānaṁ atikkante. Vayoanuppatteti pacchimavayaṁ anuppatte. Tayidaṁ, bho kaccāna, tathevāti, bho kaccāna, yaṁ taṁ amhehi kevalaṁ sutameva, taṁ iminā diṭṭhena sameti. Tasmā taṁ tatheva, na aññathā. Na hi bhavaṁ kaccāno brāhmaṇeti idaṁ attānaṁ sandhāya vadati. Ayaṁ kirassa adhippāyo – amhe evaṁ mahallake disvā bhoto kaccānassa abhivādanamattampi paccuṭṭhānamattampi āsanena nimantanamattampi natthīti. Na sampannamevāti na yuttameva na anucchavikameva.",
  "atk-s0402a3:37": "Thero brāhmaṇassa vacanaṁ sutvā ‘‘ayaṁ brāhmaṇo neva vuddhe jānāti na dahare, ācikkhissāmissa vuddhe ca dahare cā’’ti desanaṁ vaḍḍhento atthi brāhmaṇātiādimāha. Tattha jānatāti sabbaṁ neyyaṁ jānantena. Passatāti tadeva hatthe ṭhapitaṁ āmalakaṁ viya passantena. Vuddhabhūmīti yena kāraṇena vuddho nāma hoti, taṁ kāraṇaṁ. Daharabhūmīti yena kāraṇena daharo nāma hoti, taṁ kāraṇaṁ. Āsītikoti asītivassavayo. Nāvutikoti navutivassavayo. Kāme paribhuñjatīti vatthukāme kilesakāmeti duvidhepi kāme kamanavasena paribhuñjati. Kāmamajjhāvasatīti duvidhepi kāme ghare gharassāmiko viya vasati adhivasati. Kāmapariyesanāya ussukoti duvidhānampi kāmānaṁ pariyesanatthaṁ ussukkamāpanno. Bālo na therotveva saṅkhyaṁ gacchatīti so na thero bālo mandotveva gaṇanaṁ gacchati. Vuttaṁ hetaṁ –",
  "atk-s0402a3:38": "‘‘Na tena thero so hoti, yenassa palitaṁ siro;",
  "atk-s0402a3:39": "Paripakko vayo tassa, moghajiṇṇoti vuccatī’’ti. (dha. pa. 260);",
  "atk-s0402a3:40": "Daharoti taruṇo. Yuvāti yobbanena samannāgato. Susukāḷakesoti suṭṭhu kāḷakeso. Bhadrena yobbanena samannāgatoti yena yobbanena samannāgato yuvā, taṁ yobbanaṁ bhadraṁ laddhakanti dasseti. Paṭhamena vayasāti paṭhamavayo nāma tettiṁsa vassāni, tena samannāgatoti attho. Paṇḍito therotveva saṅkhyaṁ gacchatīti so evarūpo puggalo paṇḍitoti ca theroti ca gaṇanaṁ gacchati. Vuttampi cetaṁ –",
  "atk-s0402a3:41": "‘‘Yamhi saccañca dhammo ca, ahiṁsā saṁyamo damo;",
  "atk-s0402a3:42": "Sa ve vantamalo dhīro, thero iti pavuccatī’’ti. (dha. pa. 261);",
  "atk-s0402a3:43": "40. Aṭṭhame corā balavanto hontīti pakkhasampannā, parivārasampannā, dhanasampannā, nivāsaṭṭhānasampannā, vāhanasampannā ca honti. Rājāno tasmiṁ samaye dubbalā hontīti tasmiṁ samaye rājāno tāsaṁ sampattīnaṁ abhāvena dubbalā honti. Atiyātunti bahiddhā janapadacārikaṁ caritvā icchiticchitakkhaṇe antonagaraṁ pavisituṁ. Niyyātunti ‘‘corā janapadaṁ vilumpanti maddanti, te nisedhessāmā’’ti paṭhamayāme vā majjhimayāme vā pacchimayāme vā nikkhamituṁ phāsukaṁ na hoti. Tato uṭṭhāya corā manusse pothetvā acchinditvā gacchanti. Paccantime vā janapade anusaññātunti gāmaṁ vāsakaraṇatthāya setuṁ attharaṇatthāya pokkharaṇiṁ khaṇāpanatthāya sālādīnaṁ karaṇatthāya paccantime janapade anusaññātumpi na sukhaṁ hoti. Brāhmaṇagahapatikānanti antonagaravāsīnaṁ brāhmaṇagahapatikānaṁ. Bāhirāni vā kammantānīti bahigāme ārāme khettakammantāni. Pāpabhikkhū balavanto hontīti pakkhuttarā yasuttarā puññavanto bahukehi upaṭṭhākehi ca upaṭṭhākīhi ca samannāgatā rājarājamahāmattasannissitā. Pesalā bhikkhū tasmiṁ samaye dubbalā hontīti tasmiṁ samaye piyasīlā bhikkhū tāsaṁ sampattīnaṁ abhāvena dubbalā honti. Tuṇhībhūtā tuṇhībhūtāva saṅghamajjhe saṅkasāyantīti nissaddā hutvā saṅghamajjhe nisinnā kiñci ekavacanampi mukhaṁ ukkhipitvā kathetuṁ asakkontā pajjhāyantā viya nisīdanti. Tayidanti tadetaṁ kāraṇaṁ. Sukkapakkho vuttavipallāsena veditabbo.",
  "atk-s0402a3:44": "41. Navame micchāpaṭipattādhikaraṇahetūti micchāpaṭipattiyā kāraṇahetu paṭipajjanahetūti attho. Ñāyaṁ dhammaṁ kusalanti sahavipassanakaṁ maggaṁ. Evarūpo hi sahavipassanakaṁ maggaṁ ārādhetuṁ sampādetuṁ pūretuṁ na sakkoti. Sukkapakkho vuttavipallāsena veditabbo. Imasmiṁ sutte saha vipassanāya maggo kathito.",
  "atk-s0402a3:45": "42. Dasame duggahitehīti uppaṭipāṭiyā gahitehi. Byañjanappatirūpakehīti byañjanaso patirūpakehi akkharacitratāya laddhakehi. Atthañca dhammañca paṭibāhantīti suggahitasuttantānaṁ atthañca pāḷiñca paṭibāhanti, attano duggahitasuttantānaṁyeva atthañca pāḷiñca uttaritaraṁ katvā dassenti. Sukkapakkho vuttavipallāsena veditabbo. Imasmiṁ sutte sāsanassa vuddhi ca parihāni ca kathitāti.",
  "atk-s0402a3:46": "Samacittavaggo catuttho."
}