{
  "atk-s0509a14:0": "15. Cattālīsanipāto",
  "atk-s0509a14:1": "1. Isidāsītherīgāthāvaṇṇanā",
  "atk-s0509a14:2": "Cattālīsanipāte nagaramhi kusumanāmetiādikā isidāsiyā theriyā gāthā. Ayampi purimabuddhesu katādhikārā tattha tattha bhave purisattabhāve ṭhatvā vivaṭṭūpanissayaṁ kusalaṁ upacinantī carimabhavato sattame bhave akalyāṇasannissayena paradārikakammaṁ katvā, kāyassa bhedā niraye nibbattitvā tattha bahūni vassasatāni niraye paccitvā, tato cutā tīsu jātīsu tiracchānayoniyaṁ nibbattitvā tato cutā dāsiyā kucchismiṁ napuṁsako hutvā nibbatti. Tato pana cutā ekassa daliddassa sākaṭikassa dhītā hutvā nibbatti. Taṁ vayappattaṁ giridāso nāma aññatarassa satthavāhassa putto attano bhariyaṁ katvā gehaṁ ānesi. Tassa ca bhariyā atthi sīlavatī kalyāṇadhammā. Tassaṁ issāpakatā sāmino tassā viddesanakammaṁ akāsi. Sā tattha yāvajīvaṁ ṭhatvā kāyassa bhedā imasmiṁ buddhuppāde ujjeniyaṁ kulapadesasīlācārādiguṇehi abhisammatassa vibhavasampannassa seṭṭhissa dhītā hutvā nibbatti, isidāsītissā nāmaṁ ahosi.",
  "atk-s0509a14:3": "Taṁ vayappattakāle mātāpitaro kularūpavayavibhavādisadisassa aññatarassa seṭṭhiputtassa adaṁsu. Sā tassa gehe patidevatā hutvā māsamattaṁ vasi. Athassā kammabalena sāmiko virattarūpo hutvā taṁ gharato nīhari. Taṁ sabbaṁ pāḷito eva viññāyati. Tesaṁ tesaṁ pana sāmikānaṁ aruccaneyyatāya saṁvegajātā pitaraṁ anujānāpetvā, jinadattāya theriyā santike pabbajitvā vipassanāya kammaṁ karontī nacirasseva saha paṭisambhidāhi arahattaṁ patvā, phalasukhena nibbānasukhena ca vītināmentī ekadivasaṁ pāṭaliputtanagare piṇḍāya caritvā pacchābhattaṁ piṇḍapātapaṭikkantā mahāgaṅgāyaṁ vālukapuline nisīditvā bodhittheriyā nāma attano sahāyattheriyā pubbapaṭipattiṁ pucchitā tamatthaṁ gāthābandhavasena vissajjesi ‘‘ujjeniyā puravare’’tiādinā. Tesaṁ pana pucchāvissajjanānaṁ sambandhaṁ dassetuṁ –",
  "atk-s0509a14:4": "402.",
  "atk-s0509a14:5": " ‘‘Nagaramhi kusumanāme, pāṭaliputtamhi pathaviyā maṇḍe;",
  "atk-s0509a14:6": "Sakyakulakulīnāyo, dve bhikkhuniyo hi guṇavatiyo.",
  "atk-s0509a14:7": "403.",
  "atk-s0509a14:8": " ‘‘Isidāsī tattha ekā, dutiyā bodhīti sīlasampannā ca;",
  "atk-s0509a14:9": "Jhānajjhāyanaratāyo, bahussutāyo dhutakilesāyo.",
  "atk-s0509a14:10": "404.",
  "atk-s0509a14:11": " ‘‘Tā piṇḍāya caritvā, bhattatthaṁ kariya dhotapattāyo;",
  "atk-s0509a14:12": "Rahitamhi sukhanisinnā, imā girā abbhudīresu’’nti. –",
  "atk-s0509a14:13": "Imā tisso gāthā saṅgītikārehi ṭhapitā.",
  "atk-s0509a14:14": "405.",
  "atk-s0509a14:15": " ‘‘Pāsādikāsi ayye, isidāsi vayopi te aparihīno;",
  "atk-s0509a14:16": "Kiṁ disvāna byālikaṁ, athāsi nekkhammamanuyuttā.",
  "atk-s0509a14:17": "406.",
  "atk-s0509a14:18": " ‘‘Evamanuyuñjiyamānā sā, rahite dhammadesanākusalā;",
  "atk-s0509a14:19": "Isidāsī vacanamabravi, suṇa bodhi yathāmhi pabbajitā.",
  "atk-s0509a14:20": "Ito paraṁ vissajjanagāthā.",
  "atk-s0509a14:21": "407.",
  "atk-s0509a14:22": " ‘‘Ujjeniyā puravare, mayhaṁ pitā sīlasaṁvuto seṭṭhi;",
  "atk-s0509a14:23": "Tassamhi ekadhītā, piyā manāpā ca dayitā ca.",
  "atk-s0509a14:24": "408.",
  "atk-s0509a14:25": " ‘‘Atha me sāketato varakā, āgacchumuttamakulīnā;",
  "atk-s0509a14:26": "Seṭṭhī pahūtaratano, tassa mamaṁ suṇumadāsi tāto.",
  "atk-s0509a14:27": "409.",
  "atk-s0509a14:28": " ‘‘Sassuyā sasurassa ca, sāyaṁ pātaṁ paṇāmamupagamma;",
  "atk-s0509a14:29": "Sirasā karomi pāde, vandāmi yathāmhi anusiṭṭhā.",
  "atk-s0509a14:30": "410.",
  "atk-s0509a14:31": " ‘‘Yā mayhaṁ sāmikassa, bhaginiyo bhātuno parijano vā;",
  "atk-s0509a14:32": "Tamekavarakampi disvā, ubbiggā āsanaṁ demi.",
  "atk-s0509a14:33": "411.",
  "atk-s0509a14:34": " ‘‘Annena ca pānena ca, khajjena ca yañca tattha sannihitaṁ;",
  "atk-s0509a14:35": "Chādemi upanayāmi ca, demi ca yaṁ yassa patirūpaṁ.",
  "atk-s0509a14:36": "412.",
  "atk-s0509a14:37": " ‘‘Kālena upaṭṭhahitvā, gharaṁ samupagamāmi ummāre;",
  "atk-s0509a14:38": "Dhovantī hatthpāde, pañjalikā sāmikamupemi.",
  "atk-s0509a14:39": "413.",
  "atk-s0509a14:40": " ‘‘Kocchaṁ pasādaṁ añjaniñca, ādāsakañca gaṇhitvā;",
  "atk-s0509a14:41": "Parikammakārikā viya, sayameva patiṁ vibhūsemi.",
  "atk-s0509a14:42": "414.",
  "atk-s0509a14:43": " ‘‘Sayameva odanaṁ sādhayāmi, sayameva bhājanaṁ dhovantī;",
  "atk-s0509a14:44": "Mātāva ekaputtakaṁ, tathā bhattāraṁ paricarāmi.",
  "atk-s0509a14:45": "415.",
  "atk-s0509a14:46": " ‘‘Evaṁ maṁ bhattikataṁ, anurattaṁ kārikaṁ nihatamānaṁ;",
  "atk-s0509a14:47": "Uṭṭhāyikaṁ analasaṁ, sīlavatiṁ dussate bhattā.",
  "atk-s0509a14:48": "416.",
  "atk-s0509a14:49": " ‘‘So mātarañca pitarañca, bhaṇati āpucchahaṁ gamissāmi;",
  "atk-s0509a14:50": "Isidāsiyā na saha vacchaṁ, ekāgārehaṁ saha vatthuṁ.",
  "atk-s0509a14:51": "417.",
  "atk-s0509a14:52": " ‘‘Mā evaṁ putta avaca, isidāsī paṇḍitā paribyattā;",
  "atk-s0509a14:53": "Uṭṭhāyikā analasā, kiṁ tuyhaṁ na rocate putta.",
  "atk-s0509a14:54": "418.",
  "atk-s0509a14:55": " ‘‘Na ca me hiṁsati kiñci, na cahaṁ isidāsiyā saha vacchaṁ;",
  "atk-s0509a14:56": "Dessāva me alaṁ me, apucchāhaṁ gamissāmi.",
  "atk-s0509a14:57": "419.",
  "atk-s0509a14:58": " ‘‘Tassa vacanaṁ suṇitvā, sassu sasuro ca maṁ apucchiṁsu;",
  "atk-s0509a14:59": "Kissa tayā aparaddhaṁ, bhaṇa vissaṭṭhā yathābhūtaṁ.",
  "atk-s0509a14:60": "420.",
  "atk-s0509a14:61": " ‘‘Napihaṁ aparajjhaṁ kiñci, napi hiṁsemi na bhaṇāmi dubbacanaṁ;",
  "atk-s0509a14:62": "Kiṁ sakkā kātuyye, yaṁ maṁ viddessate bhattā.",
  "atk-s0509a14:63": "421.",
  "atk-s0509a14:64": " ‘‘Te maṁ pitugharaṁ paṭinayiṁsu, vimanā dukhena adhibhūtā;",
  "atk-s0509a14:65": "Puttamanurakkhamānā, jitāmhase rūpiniṁ lakkhiṁ.",
  "atk-s0509a14:66": "422.",
  "atk-s0509a14:67": " ‘‘Atha maṁ adāsi tāto, aḍḍhassa gharamhi dutiyakulikassa;",
  "atk-s0509a14:68": "Tato upaḍḍhasuṅkena, yena maṁ vindatha seṭṭhi.",
  "atk-s0509a14:69": "423.",
  "atk-s0509a14:70": " ‘‘Tassapi gharamhi māsaṁ, avasiṁ atha sopi maṁ paṭiccharayi;",
  "atk-s0509a14:71": "Dāsīva upaṭṭhahantiṁ, adūsikaṁ sīlasampannaṁ.",
  "atk-s0509a14:72": "424.",
  "atk-s0509a14:73": " ‘‘Bhikkhāya ca vicarantaṁ, damakaṁ dantaṁ me pitā bhaṇati;",
  "atk-s0509a14:74": "Hohisi me jāmātā, nikkhipa poṭṭhiñca ghaṭikañca.",
  "atk-s0509a14:75": "425.",
  "atk-s0509a14:76": " ‘‘Sopi vasitvā pakkhaṁ, atha tātaṁ bhaṇati ‘dehi me poṭṭhiṁ;",
  "atk-s0509a14:77": "Ghaṭikañca mallakañca, punapi bhikkhaṁ carissāmi’.",
  "atk-s0509a14:78": "426.",
  "atk-s0509a14:79": " ‘‘Atha naṁ bhaṇatī tāto, ammā sabbo ca me ñātigaṇavaggo;",
  "atk-s0509a14:80": "Kiṁ te na kīrati idha, bhaṇa khippaṁ taṁ te karihiti.",
  "atk-s0509a14:81": "427.",
  "atk-s0509a14:82": " ‘‘Evaṁ bhaṇito bhaṇati, yadi me attā sakkoti alaṁ mayhaṁ;",
  "atk-s0509a14:83": "Isidāsiyā na saha vacchaṁ, ekagharehaṁ saha vatthuṁ.",
  "atk-s0509a14:84": "428.",
  "atk-s0509a14:85": " ‘‘Vissajjito gato so, ahampi ekākinī vicintemi;",
  "atk-s0509a14:86": "Āpucchitūna gacchaṁ, marituye vā pabbajissaṁ vā.",
  "atk-s0509a14:87": "429.",
  "atk-s0509a14:88": " ‘‘Atha ayyā jinadattā, āgacchī gocarāya caramānā;",
  "atk-s0509a14:89": "Tāta kulaṁ vinayadharī, bahussutā sīlasampannā.",
  "atk-s0509a14:90": "430.",
  "atk-s0509a14:91": " ‘‘Taṁ disvāna amhākaṁ, uṭṭhāyāsanaṁ tassā paññāpayiṁ;",
  "atk-s0509a14:92": "Nisinnāya ca pāde, vanditvā bhojanamadāsiṁ.",
  "atk-s0509a14:93": "431.",
  "atk-s0509a14:94": " ‘‘Annena ca pānena ca, khajjena ca yañca tattha sannihitaṁ;",
  "atk-s0509a14:95": "Santappayitvā avacaṁ, ayye icchāmi pabbajituṁ.",
  "atk-s0509a14:96": "432.",
  "atk-s0509a14:97": " ‘‘Atha maṁ bhaṇatī tāto, idheva puttaka carāhi tvaṁ dhammaṁ;",
  "atk-s0509a14:98": "Annena ca pānena ca, tappaya samaṇe dvijātī ca.",
  "atk-s0509a14:99": "433.",
  "atk-s0509a14:100": " ‘‘Athahaṁ bhaṇāmi tātaṁ, rodantī añjaliṁ paṇāmetvā;",
  "atk-s0509a14:101": "Pāpañhi mayā pakataṁ, kammaṁ taṁ nijjaressāmi.",
  "atk-s0509a14:102": "434.",
  "atk-s0509a14:103": " ‘‘Atha maṁ bhaṇatī tāto, pāpuṇa bodhiñca aggadhammañca;",
  "atk-s0509a14:104": "Nibbānañca labhassu, yaṁ sacchikarī dvipadaseṭṭho.",
  "atk-s0509a14:105": "435.",
  "atk-s0509a14:106": " ‘‘Mātāpitū abhivāda, yitvā sabbañca ñātigaṇavaggaṁ;",
  "atk-s0509a14:107": "Sattāhaṁ pabbajitā, tisso vijjā aphassayiṁ.",
  "atk-s0509a14:108": "436.",
  "atk-s0509a14:109": " ‘‘Jānāmi attano satta, jātiyo yassayaṁ phalavipāko;",
  "atk-s0509a14:110": "Taṁ tava ācikkhissaṁ, taṁ ekamanā nisāmehi.",
  "atk-s0509a14:111": "437.",
  "atk-s0509a14:112": " ‘‘Nagaramhi erakacche, suvaṇṇakāro ahaṁ pahūtadhano;",
  "atk-s0509a14:113": "Yobbanamadena matto, so paradāraṁ asevihaṁ.",
  "atk-s0509a14:114": "438.",
  "atk-s0509a14:115": " ‘‘Sohaṁ tato cavitvā, nirayamhi apaccisaṁ ciraṁ;",
  "atk-s0509a14:116": "Pakko tato ca uṭṭhahitvā, makkaṭiyā kucchimokkamiṁ.",
  "atk-s0509a14:117": "439.",
  "atk-s0509a14:118": " ‘‘Sattāhajātakaṁ maṁ, mahākapi yūthapo nillacchesi;",
  "atk-s0509a14:119": "Tassetaṁ kammaphalaṁ, yathāpi gantvāna paradāraṁ.",
  "atk-s0509a14:120": "440.",
  "atk-s0509a14:121": " ‘‘Sohaṁ tato cavitvā, kālaṁ karitvā sindhavāraññe;",
  "atk-s0509a14:122": "Kāṇāya ca khañjāya ca, eḷakiyā kucchimokkamiṁ.",
  "atk-s0509a14:123": "441.",
  "atk-s0509a14:124": " ‘‘Dvādasa vassāni ahaṁ, nillacchito dārake parivahitvā;",
  "atk-s0509a14:125": "Kimināvaṭṭo akallo, yathāpi gantvāna paradāraṁ.",
  "atk-s0509a14:126": "442.",
  "atk-s0509a14:127": " ‘‘Sohaṁ tato cavitvā, govāṇijakassa gāviyā jāto;",
  "atk-s0509a14:128": "Vaccho lākhātambo, nillacchito dvādase māse.",
  "atk-s0509a14:129": "443.",
  "atk-s0509a14:130": " ‘‘Voḍhūna naṅgalamahaṁ, sakaṭañca dhārayāmi;",
  "atk-s0509a14:131": "Andhovaṭṭo akallo, yathāpi gantvāna paradāraṁ.",
  "atk-s0509a14:132": "444.",
  "atk-s0509a14:133": " ‘‘Sohaṁ tato cavitvā, vīthiyā dāsiyā ghare jāto;",
  "atk-s0509a14:134": "Neva mahilā na puriso, yathāpi gantvāna paradāraṁ.",
  "atk-s0509a14:135": "445.",
  "atk-s0509a14:136": " ‘‘Tiṁsativassamhi mato, sākaṭikakulamhi dārikā jātā;",
  "atk-s0509a14:137": "Kapaṇamhi appabhoge, dhanikapurisapātabahulamhi.",
  "atk-s0509a14:138": "446.",
  "atk-s0509a14:139": " ‘‘Taṁ maṁ tato satthavāho, ussannāya vipulāya vaḍḍhiyā;",
  "atk-s0509a14:140": "Okaḍḍhati vilapantiṁ, acchinditvā kulagharasmā.",
  "atk-s0509a14:141": "447.",
  "atk-s0509a14:142": " ‘‘Atha soḷasame vasse, disvā maṁ pattayobbanaṁ kaññaṁ;",
  "atk-s0509a14:143": "Orundhatassa putto, giridāso nāma nāmena.",
  "atk-s0509a14:144": "448.",
  "atk-s0509a14:145": " ‘‘Tassapi aññā bhariyā, sīlavatī guṇavatī yasavatī ca;",
  "atk-s0509a14:146": "Anurattā bhattāraṁ, tassāhaṁ viddesanamakāsiṁ.",
  "atk-s0509a14:147": "449.",
  "atk-s0509a14:148": " ‘‘Tassetaṁ kammaphalaṁ, yaṁ maṁ apakīritūna gacchanti;",
  "atk-s0509a14:149": "Dāsīva upaṭṭhahantiṁ, tassapi anto kato mayā’’ti.",
  "atk-s0509a14:150": "Tattha nagaramhi kusumanāmeti ‘‘kusumapura’’nti evaṁ kusumasaddena gahitanāmake nagare, idāni taṁ nagaraṁ pāṭaliputtamhīti sarūpato dasseti. Pathaviyā maṇḍeti sakalāya pathaviyā maṇḍabhūte. Sakyakulakulīnāyoti sakyakule kuladhītaro, sakyaputtassa bhagavato sāsane pabbajitatāya evaṁ vuttaṁ.",
  "atk-s0509a14:151": "Tatthāti tāsu dvīsu bhikkhunīsu. Bodhīti evaṁnāmikā therī. Jhānajjhāyanaratāyoti lokiyalokuttarassa jhānassa jhāyane abhiratā. Bahussutāyoti pariyattibāhusaccena bahussutā. Dhutakilesāyoti aggamaggena sabbaso samugghātitakilesā. Bhattatthaṁ kariyāti bhattakiccaṁ niṭṭhāpetvā. Rahitamhīti janarahitamhi vivittaṭṭhāne. Sukhanisinnāti pabbajjāsukhena vivekasukhena ca sukhanisinnā. Imā girāti idāni vuccamānā sukhā lāpanā. Abbhudīresunti pucchāvissajjanavasena kathayiṁsu.",
  "atk-s0509a14:152": "‘‘Pāsādikāsī’’ti gāthā bodhittheriyā pucchāvasena vuttā. ‘‘Evamanuyuñjiyamānā’’ti gāthā saṅgītikāreheva vuttā. ‘‘Ujjeniyā’’tiādikā hi sabbāpi isidāsiyāva vuttā. Tattha pāsādikāsīti rūpasampattiyā passantānaṁ pasādāvahā asi. Vayopi te aparihīnoti tuyhaṁ vayopi na parihīno, paṭhamavaye ṭhitāsīti attho. Kiṁ disvāna byālikanti kīdisaṁ byālikaṁ dosaṁ gharāvāse ādīnavaṁ disvā. Athāsi nekkhammamanuyuttāti athāti nipātamattaṁ, nekkhammaṁ pabbajjaṁ anuyuttā asi.",
  "atk-s0509a14:153": "Anuyuñjiyamānāti pucchiyamānā, sā isidāsīti yojanā. Rahiteti suññaṭṭhāne. Suṇa bodhi yathāmhi pabbajitāti bodhittheri ahaṁ yathā pabbajitā amhi, taṁ taṁ purāṇaṁ suṇa suṇāhi.",
  "atk-s0509a14:154": "Ujjeniyā puravareti ujjenīnāmake avantiraṭṭhe uttamanagare. Piyāti ekadhītubhāvena piyāyitabbā. Manāpāti sīlācāraguṇena manavaḍḍhanakā. Dayitāti anukampitabbā.",
  "atk-s0509a14:155": "Athāti pacchā mama vayappattakāle. Me sāketato varakāti sāketanagarato mama varakā maṁ vārentā āgacchuṁ. Uttamakulīnāti tasmiṁ nagare aggakulikā, yena te pesitā, so seṭṭhi pahūtaratano. Tassa mamaṁ suṇhamadāsi tātoti tassa sāketaseṭṭhino suṇisaṁ puttassa bhariyaṁ katvā mayhaṁ pitā maṁ adāsi.",
  "atk-s0509a14:156": "Sāyaṁ pātanti sāyanhe pubbaṇhe ca. Paṇāmamupagamma sirasā karomīti sassuyā sasurassa ca santikaṁ upagantvā sirasā paṇāmaṁ karomi, tesaṁ pāde vandāmi. Yathāmhi anusiṭṭhāti tehi yathā anusiṭṭhā amhi, tathā karomi, tesaṁ anusiṭṭhiṁ na atikkamāmi.",
  "atk-s0509a14:157": "Tamekavarakampīti ekavallabhampi. Ubbiggāti tasantā. Āsanaṁ demīti yassa puggalassa yaṁ anucchavikaṁ, taṁ tassa demi.",
  "atk-s0509a14:158": "Tatthāti parivesanaṭṭhāne. Sannihitanti sajjitaṁ hutvā vijjamānaṁ. Chādemīti upacchādemi, upacchādetvā upanayāmi ca, upanetvā demi, dentīpi yaṁ yassa patirūpaṁ, tadeva demīti attho.",
  "atk-s0509a14:159": "Ummāreti dvāre. Dhovantī hatthapādeti hatthapāde dhovinī āsiṁ, dhovitvā gharaṁ samupagamāmīti yojanā.",
  "atk-s0509a14:160": "Kocchanti massūnaṁ kesānañca ullikhanakocchaṁ. Pasādanti gandhacuṇṇādimukhavilepanaṁ. ‘‘Pasādhana’’ntipi pāṭho, pasādhanabhaṇḍaṁ. Añjaninti añjananāḷiṁ. Parikammakārikā viyāti aggakulikā vibhavasampannāpi patiparicārikā ceṭikā viya.",
  "atk-s0509a14:161": "Sādhayāmīti pacāmi. Bhājananti lohabhājanañca. Dhovantī paricarāmīti yojanā.",
  "atk-s0509a14:162": "Bhattikatanti katasāmibhatikaṁ. Anurattanti anurattavantiṁ. Kārikanti tassa tasseva iti kattabbassa kārikaṁ. Nihatamānanti apanītamānaṁ. Uṭṭhāyikanti uṭṭhānavīriyasampannaṁ. Analasanti tato eva akusītaṁ. Sīlavatinti sīlācārasampannaṁ. Dussateti dussati, kujjhitvā bhaṇati.",
  "atk-s0509a14:163": "Bhaṇati āpucchahaṁ gamissāmīti ‘‘ahaṁ tumhe āpucchitvā yattha katthaci gamissāmī’’ti so mama sāmiko attano mātarañca pitarañca bhaṇati. Kiṁ bhaṇatīti ce āha – ‘‘isidāsiyā na saha vacchaṁ, ekāgārehaṁ saha vatthu’’nti. Tattha vacchanti vasissaṁ.",
  "atk-s0509a14:164": "Dessāti appiyā. Alaṁ meti payojanaṁ me tāya itthīti attho . Apucchāhaṁ gamissāmīti yadi me tumhe tāya saddhiṁ saṁvāsaṁ icchatha, ahaṁ tumhe apucchitvā videsaṁ pakkamissāmi.",
  "atk-s0509a14:165": "Tassāti mama bhattuno. Kissāti kiṁ assa tava sāmikassa. Tayā aparaddhaṁ byālikaṁ kataṁ.",
  "atk-s0509a14:166": "Napihaṁ aparajjhanti napi ahaṁ tassa kiñci aparajjhiṁ. Ayameva vā pāṭho. Napi hiṁsemīti napi bādhemi. Dubbacananti duruttavacanaṁ. Kiṁ sakkā kātuyyeti kiṁ mayā kātuṁ ayye sakkā. Yaṁ maṁ viddessate bhattāti yasmā akāraṇeneva bhattā mayhaṁ viddessate viddessaṁ cittappakopaṁ karoti.",
  "atk-s0509a14:167": "Vimanāti domanassikā. Puttamanurakkhamānāti attano puttaṁ mayhaṁ sāmikaṁ cittamanurakkhaṇena anurakkhantā. Jitāmhase rūpiniṁ lakkhinti jitā amhase jitā vatāmha rūpavatiṁ siriṁ, manussavesena carantiyā siridevatāya parihīnā vatāti attho.",
  "atk-s0509a14:168": "Aḍḍhassa gharamhi dutiyakulikassāti paṭhamasāmikaṁ upādāya dutiyassa aḍḍhassa kulaputtassa gharamhi maṁ adāsi, dento ca tato paṭhamasuṅkato upaḍḍhasuṅkena adāsi. Yena maṁ vindatha seṭṭhīti yena suṅkena maṁ paṭhamaṁ seṭṭhi vindatha paṭilabhi, tato upaḍḍhasuṅkenāti yojanā.",
  "atk-s0509a14:169": "Sopīti dutiyasāmikopi. Maṁ paṭiccharayīti maṁ nīhari, so maṁ gehato nikkaḍḍhi. Upaṭṭhahantinti dāsī viya upaṭṭhahantiṁ upaṭṭhānaṁ karontiṁ. Adūsikanti adubbhanakaṁ.",
  "atk-s0509a14:170": "Damakanti kāruññādhiṭṭhānatāya paresaṁ cittassa damakaṁ. Yathā pare kiñci dassanti, evaṁ attano kāyaṁ vācañca dantaṁ vūpasantaṁ katvā paradattabhikkhāya vicaraṇakaṁ. Jāmātāti duhitupati. Nikkhipa poṭṭhiñca ghaṭikañcāti tayā paridahitaṁ pilotikākhaṇḍañca bhikkhākapālañca chaḍḍehi.",
  "atk-s0509a14:171": "Sopi vasitvā pakkhanti sopi bhikkhako puriso mayā saddhiṁ addhamāsamattaṁ vasitvā pakkāmi.",
  "atk-s0509a14:172": "Atha naṁ bhaṇatī tātoti taṁ bhikkhakaṁ mama pitā mātā sabbo ca me ñātigaṇo vaggavaggo hutvā bhaṇati. Kathaṁ? Kiṁ te na kīrati idha tuyhaṁ kiṁ nāma na kirati na sādhiyati, bhaṇa khippaṁ. Taṁ te karihitīti taṁ tuyhaṁ karissati.",
  "atk-s0509a14:173": "Yadi me attā sakkotīti yadi mayhaṁ attā attādhīno bhujisso ca hoti, alaṁ mayhaṁ isidāsiyā tāya payojanaṁ natthi, tasmā na saha vacchaṁ na saha vasissaṁ, ekaghare ahaṁ tāya saha vatthunti yojanā.",
  "atk-s0509a14:174": "Vissajjito gato soti so bhikkhako pitarā vissajjito yathāruci gato. Ekākinīti ekikāva. Āpucchitūna gacchanti mayhaṁ pitaraṁ vissajjetvā gacchāmi. Marituyeti marituṁ. Vāti vikappatthe nipāto.",
  "atk-s0509a14:175": "Gocarāyāti bhikkhāya, tāta-kulaṁ āgacchīti yojanā.",
  "atk-s0509a14:176": "Tanti taṁ jinadattattheriṁ. Uṭṭhāyāsanaṁ tassā paññāpayinti uṭṭhahitvā āsanaṁ tassā theriyā paññāpesiṁ.",
  "atk-s0509a14:177": "Idhevāti imasmiṁ eva gehe ṭhitā. Puttakāti sāmaññavohārena dhītaraṁ anukampento ālapati. Carāhi tvaṁ dhammanti tvaṁ pabbajitvā caritabbaṁ brahmacariyādidhammaṁ cara. Dvijātīti brāhmaṇajātī.",
  "atk-s0509a14:178": "Nijjaressāmīti jīrāpessāmi vināsessāmi.",
  "atk-s0509a14:179": "Bodhinti saccābhisambodhiṁ, maggañāṇanti attho. Aggadhammanti phaladhammaṁ, arahattaṁ. Yaṁ sacchikarīdvipadaseṭṭhoti yaṁ maggaphalanibbānasaññitaṁ lokuttaradhammaṁ dvipadānaṁ seṭṭho sammāsambuddho sacchi akāsi, taṁ labhassūti yojanā.",
  "atk-s0509a14:180": "Sattāhaṁ pabbajitāti pabbajitā hutvā sattāhena. Aphassayinti phusiṁ sacchākāsiṁ.",
  "atk-s0509a14:181": "Yassayaṁ phalavipākoti yassa pāpakammassa, ayaṁ sāmikassa amanāpabhāvasaṅkhāto nissandaphalabhūto vipāko. Taṁ tava ācikkhissanti taṁ kammaṁ tava kathessāmi. Tanti ācikkhiyamānaṁ tameva kammaṁ, taṁ vā mama vacanaṁ. Ekamanāti ekaggamanā. Ayameva vā pāṭho.",
  "atk-s0509a14:182": "Nagaramhi erakaccheti evaṁnāmake nagare. So paradāraṁ asevihanti so ahaṁ parassa dāraṁ aseviṁ.",
  "atk-s0509a14:183": "Ciraṁ pakkoti bahūni vassasatasahassāni nirayagginā daḍḍho. Tato ca uṭṭhahitvāti tato nirayato vuṭṭhito cuto. Makkaṭiyā kucchimokkaminti vānariyā kucchimhi paṭisandhiṁ gaṇhiṁ.",
  "atk-s0509a14:184": "Yūthapoti yūthapati. Nillacchesīti purisabhāvassa lakkhaṇabhūtāni bījakāni nillacchesi nīhari. Tassetaṁ kammaphalanti tassa mayhaṁ etaṁ atīte katassa kammassa phalaṁ. Yathāpi gantvāna paradāranti yathā taṁ paradāraṁ atikkamitvā.",
  "atk-s0509a14:185": "Tatoti makkaṭayonito. Sindhavāraññeti sindhavaraṭṭhe araññaṭṭhāne. Eḷakiyāti ajiyā.",
  "atk-s0509a14:186": "Dārake parivahitvāti piṭṭhiṁ āruyha kumārake vahitvā. Kimināvaṭṭoti abhijātaṭṭhāne kimiparigatova hutvā aṭṭo aṭṭito. Akalloti gilāno, ahosīti vacanaseso.",
  "atk-s0509a14:187": "Govāṇijakassāti gāviyo vikkiṇitvā jīvakassa. Lākhātamboti lākhārasarattehi viya tambehi lomehi samannāgato.",
  "atk-s0509a14:188": "Voḍhūnāti vahitvā. Naṅgalanti sīraṁ, sakaṭañca dhārayāmīti attho . Andhovaṭṭoti kāṇova hutvā aṭṭo pīḷito.",
  "atk-s0509a14:189": "Vīthiyāti nagaravīthiyaṁ. Dāsiyā ghare jātoti gharadāsiyā kucchimhi jāto. ‘‘Vaṇṇadāsiyā’’tipi vadanti. Neva mahilā na purisoti itthīpi purisopi na homi, jātinapuṁsakoti attho.",
  "atk-s0509a14:190": "Tiṁsativassamhimatoti napuṁsako hutvā tiṁsavassakāle mato. Sākaṭikakulamhīti sūtakakule. Dhanikapurisapātabahulamhīti iṇāyikānaṁ purisānaṁ adhipatanabahule bahūhi iṇāyikehi abhibhavitabbe.",
  "atk-s0509a14:191": "Ussannāyāti upacitāya. Vipulāyāti mahatiyā. Vaḍḍhiyāti iṇavaḍḍhiyā. Okaḍḍhatīti avakaḍḍhati. Kulagharasmāti mama jātakulagehato.",
  "atk-s0509a14:192": "Orundhatassa puttoti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.",
  "atk-s0509a14:193": "Anurattā bhattāranti bhattāraṁ anuvattikā. Tassāhaṁ viddesanamakāsinti tassa bhattuno taṁ bhariyaṁ sapattiṁ viddesanakammaṁ akāsiṁ. Yathā taṁ so kujjhati, evaṁ paṭipajjiṁ.",
  "atk-s0509a14:194": "Yaṁmaṁ apakīritūna gacchantīti yaṁ dāsī viya sakkaccaṁ upaṭṭhahantiṁ maṁ tattha tattha patino apakiritvā chaḍḍetvā anapekkhā apagacchanti. Etaṁ tassā mayhaṁ tadā katassa paradārikakammassa sapattiṁ viddesanakammassa ca nissandaphalaṁ. Tassapi anto kato mayāti tassapi tathā anunayapāpakakammassa dāruṇassa pariyanto idāni mayā aggamaggaṁ adhigacchantiyā kato, ito paraṁ kiñci dukkhaṁ natthīti. Yaṁ panettha antarantarā na vibhattaṁ, taṁ vuttanayattā uttānatthameva.",
  "atk-s0509a14:195": "Isidāsītherīgāthāvaṇṇanā niṭṭhitā.",
  "atk-s0509a14:196": "Cattālīsanipātavaṇṇanā niṭṭhitā."
}