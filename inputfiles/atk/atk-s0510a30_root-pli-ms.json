{
  "atk-s0510a30:0": "32. Ārakkhadāyakavaggo",
  "atk-s0510a30:1": "1-10. Ārakkhadāyakattheraapadānādivaṇṇanā",
  "atk-s0510a30:2": "Bāttiṁsatimavagge paṭhamadutiyatatiyāpadānāni suviññeyyāneva.",
  "atk-s0510a30:3": "16. Catutthāpadāne jalajaggehi okirinti jalajehi uttamehi uppalapadumādīhi pupphehi okiriṁ pūjesinti attho.",
  "atk-s0510a30:4": "Pañcamāpadānaṁ uttānameva.",
  "atk-s0510a30:5": "26-27. Chaṭṭhāpadāne cetiyaṁ uttamaṁ nāma, sikhino lokabandhunoti sakalalokattayassa bandhuno ñātakassa sikhissa bhagavato uttamaṁ cetiyaṁ. Irīṇe janasañcaravirahite vane manussānaṁ kolāhalavirahite mahāaraññe ahosīti sambandho. Andhāhiṇḍāmahaṁ tadāti tasmiṁ kāle vane maggamūḷhabhāvena andho, na cakkhunā andho, ahaṁ āhiṇḍāmi maggaṁ pariyesāmīti attho. Pavanā nikkhamantenāti mahāvanato nikkhamantena mayā sīhāsanaṁ uttamāsanaṁ, sīhassa vā bhagavato āsanaṁ diṭṭhanti attho. Ekaṁsaṁ añjaliṁ katvāti ekaṁsaṁ uttarāsaṅgaṁ katvā sirasi añjaliṁ ṭhapetvāti attho. Santhaviṁ lokanāyakanti sakalalokattayanayaṁ taṁ nibbānaṁ pāpentaṁ thomitaṁ thutiṁ akāsinti attho.",
  "atk-s0510a30:6": "34. Sattamāpadāne sudassano mahāvīroti sundaradassano dvattiṁsamahāpurisalakkhaṇasampannasarīrattā manoharadassano mahāvīriyo siddhattho bhagavāti sambandho. Vasatigharamuttameti uttame vihāre vasatīti attho.",
  "atk-s0510a30:7": "Aṭṭhamanavamadasamāpadānāni uttānānevāti.",
  "atk-s0510a30:8": "Bāttiṁsatimavaggavaṇṇanā samattā."
}