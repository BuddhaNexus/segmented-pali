{
  "atk-abh03a48:0": "9. Dhammayamakaṁ",
  "atk-abh03a48:1": "1. Paṇṇattiuddesavāravaṇṇanā",
  "atk-abh03a48:2": "1-16. Idāni tesaññeva mūlayamake desitānaṁ kusalādidhammānaṁ mātikaṁ ṭhapetvā cittayamakānantaraṁ desitassa dhammayamakassa vaṇṇanā hoti. Tattha khandhayamake vuttanayeneva pāḷivavatthānaṁ veditabbaṁ. Yathā hi tattha paṇṇattivārādayo tayo mahāvārā, avasesā antaravārā ca honti, tathā idhāpi. ‘‘Yo kusalaṁ dhammaṁ bhāveti, so akusalaṁ dhammaṁ pajahatī’’ti āgatattā panettha pariññāvāro, bhāvanāvāro nāmāti veditabbo. Tattha yasmā abyākato dhammo neva bhāvetabbo, na pahātabbo, tasmā taṁ padameva na uddhaṭaṁ. Paṇṇattivāre panettha tiṇṇaṁ kusalādidhammānaṁ vasena padasodhanavāro, padasodhanamūlacakkavāro, suddhadhammavāro, suddhadhammamūlacakkavāroti imesu catūsu vāresu yamakagaṇanā veditabbā.",
  "atk-abh03a48:3": "1. Paṇṇattiniddesavāravaṇṇanā",
  "atk-abh03a48:4": "17-32. Paṇṇattivāraniddese pana kusalā kusaladhammāti kusalānaṁ ekantena kusaladhammattā ‘‘āmantā’’ti vuttaṁ. Sesavissajjanesupi eseva nayo. Avasesā dhammā na akusalā dhammāti avasesā dhammā akusalā na honti, dhammā pana hontīti attho. Iminā nayena sabbavissajjanāni veditabbāni.",
  "atk-abh03a48:5": "Paṇṇattivāravaṇṇanā.",
  "atk-abh03a48:6": "2. Pavattivāravaṇṇanā",
  "atk-abh03a48:7": "33-34. Pavattivāre panettha paccuppannakāle puggalavārassa anulomanaye ‘‘yassa kusalā dhammā uppajjanti, tassa akusalā dhammā uppajjanti; yassa vā pana akusalā dhammā uppajjanti, tassa kusalā dhammā uppajjantī’’ti kusaladhammamūlakāni dve yamakāni, akusaladhammamūlakaṁ ekanti tīṇi yamakāni honti. Tassa paṭilomanayepi okāsavārādīsupi eseva nayo. Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā. Atthavinicchaye panettha idaṁ lakkhaṇaṁ – imassa hi dhammayamakassa pavattimahāvāre ‘‘uppajjanti nirujjhantī’’ti imesu uppādanirodhesu kusalākusaladhammā tāva ekantena pavattiyaṁyeva labbhanti, na cutipaṭisandhīsu. Abyākatadhammā pana pavatte ca cutipaṭisandhīsu cāti tīsupi kālesu labbhanti. Evamettha yaṁ yattha yattha labbhati, tassa vasena tattha tattha vinicchayo veditabbo.",
  "atk-abh03a48:8": "Tatridaṁ nayamukhaṁ – kusalākusalānaṁ tāva ekakkhaṇe anuppajjanato ‘‘no’’ti paṭisedho kato. Abyākatā cāti cittasamuṭṭhānarūpavasena vuttaṁ.",
  "atk-abh03a48:9": "35-36.Yattha kusalā dhammā nuppajjantīti asaññabhavaṁ sandhāya vuttaṁ. Tenevettha ‘‘āmantā’’ti vissajjanaṁ kataṁ. Uppajjantīti idampi asaññabhavaṁyeva sandhāya vuttaṁ. Abyākatānaṁ pana anuppattiṭṭhānassa abhāvā ‘‘natthī’’ti paṭikkhepo kato.",
  "atk-abh03a48:10": "49.Dutiye akusaleti bhavaṁ assādetvā uppannesu nikantijavanesu dutiye javanacitte. Dutiye citte vattamāneti paṭisandhito dutiye bhavaṅgacitte vattamāne saha vā paṭisandhiyā bhavaṅgaṁ vipākavasena ekameva katvā bhavanikantiyā āvajjanacitte. Tañhi kiriyacittattā abyākatajātiyaṁ vipākato dutiyaṁ nāma hoti.",
  "atk-abh03a48:11": "57.Yassa cittassa anantarāaggamagganti gotrabhucittaṁ sandhāya vuttaṁ. Kusalā dhammā uppajjissantīti te aggamaggadhammeyeva sandhāya vuttaṁ.",
  "atk-abh03a48:12": "79.Yassacittassa anantarā aggamaggaṁ paṭilabhissanti, tassa cittassa uppādakkhaṇeti idaṁ cittajātivasena vuttaṁ. Tajjātikassa hi ekāvajjanena uppannassa tato orimacittassa uppādakkhaṇepi etaṁ lakkhaṇaṁ labbhateva.",
  "atk-abh03a48:13": "99. Nirodhavārepi kusalākusalānaṁ ekato anirujjhanato ‘‘no’’ti vuttaṁ. Iminā nayamukhena sabbattha vinicchayo veditabboti.",
  "atk-abh03a48:14": "Dhammayamakavaṇṇanā niṭṭhitā."
}