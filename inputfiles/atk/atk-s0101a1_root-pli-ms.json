{
  "atk-s0101a1:0": "1. Brahmajālasuttavaṇṇanā",
  "atk-s0101a1:1": "Paribbājakakathāvaṇṇanā",
  "atk-s0101a1:2": "Imissā paṭhamamahāsaṅgītiyā vattamānāya vinayasaṅgahāvasāne suttantapiṭake ādinikāyassa ādisuttaṁ brahmajālaṁ pucchantena āyasmatā mahākassapena – ‘‘brahmajālaṁ, āvuso ānanda, kattha bhāsita’’nti, evamādivuttavacanapariyosāne yattha ca bhāsitaṁ, yañcārabbha bhāsitaṁ, taṁ sabbaṁ pakāsento āyasmā ānando evaṁ me sutantiādimāha. Tena vuttaṁ ‘‘brahmajālassāpi evaṁ me sutantiādikaṁ āyasmatā ānandena paṭhamamahāsaṅgītikāle vuttaṁ nidānamādī’’ti.",
  "atk-s0101a1:3": "1. Tattha evanti nipātapadaṁ. Metiādīni nāmapadāni. Paṭipanno hotīti ettha paṭīti upasaggapadaṁ, hotīti ākhyātapadanti. Iminā tāva nayena padavibhāgo veditabbo.",
  "atk-s0101a1:4": "Atthato pana evaṁ-saddo tāva upamūpadesasampahaṁsanagarahaṇavacanasampaṭiggahākāranidassanāvadhāraṇādianekatthappabhedo. Tathāhesa – ‘‘evaṁ jātena maccena, kattabbaṁ kusalaṁ bahu’’nti (dha. pa. 53) evamādīsu upamāyaṁ āgato. ‘‘Evaṁ te abhikkamitabbaṁ, evaṁ te paṭikkamitabba’’ntiādīsu (a. ni. 4.122) upadese. ‘‘Evametaṁ bhagavā, evametaṁ sugatā’’tiādīsu (a. ni. 3.66) sampahaṁsane. ‘‘Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī’’tiādīsu (saṁ. ni. 1.187) garahaṇe. ‘‘Evaṁ, bhanteti kho te bhikkhū bhagavato paccassosu’’ntiādīsu (ma. ni. 1.1) vacanasampaṭiggahe. ‘‘Evaṁ byā kho ahaṁ, bhante, bhagavatā dhammaṁ desitaṁ ājānāmī’’tiādīsu (ma. ni. 1.398) ākāre. ‘‘Ehi tvaṁ, māṇavaka, yena samaṇo ānando tenupasaṅkama, upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha. ‘‘Subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’’ti. ‘‘Evañca vadehi, sādhu kira bhavaṁ ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ upādāyā’’tiādīsu (dī. ni. 1.445) nidassane. ‘‘Taṁ kiṁ maññatha, kālāmā, ime dhammā kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante. Viññugarahitā vā viññuppasatthā vāti? Viññugarahitā, bhante. Samattā samādinnā ahitāya dukkhāya saṁvattanti no vā, kathaṁ vo ettha hotīti? Samattā, bhante, samādinnā ahitāya dukkhāya saṁvattanti, evaṁ no ettha hotī’’tiādīsu (a. ni. 3.66) avadhāraṇe. Svāyamidha ākāranidassanāvadhāraṇesu daṭṭhabbo.",
  "atk-s0101a1:5": "Tattha ākāratthena evaṁ-saddena etamatthaṁ dīpeti, nānānayanipuṇamanekajjhāsayasamuṭṭhānaṁ, atthabyañjanasampannaṁ, vividhapāṭihāriyaṁ, dhammatthadesanāpaṭivedhagambhīraṁ, sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ, sabbathāmena pana sotukāmataṁ janetvāpi ‘evaṁ me sutaṁ’ mayāpi ekenākārena sutanti.",
  "atk-s0101a1:6": "Nidassanatthena – ‘‘nāhaṁ sayambhū, na mayā idaṁ sacchikata’’nti attānaṁ parimocento – ‘evaṁ me sutaṁ’, ‘mayāpi evaṁ suta’nti idāni vattabbaṁ sakalaṁ suttaṁ nidasseti.",
  "atk-s0101a1:7": "Avadhāraṇatthena – ‘‘etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando’’ti (a. ni. 1.223). Evaṁ bhagavatā – ‘‘āyasmā ānando atthakusalo, dhammakusalo, byañjanakusalo, niruttikusalo, pubbāparakusalo’’ti (a. ni. 5.169). Evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti – ‘evaṁ me sutaṁ’, tañca kho atthato vā byañjanato vā anūnamanadhikaṁ, evameva na aññathā daṭṭhabba’’nti.",
  "atk-s0101a1:8": "Me-saddo tīsu atthesu dissati. Tathā hissa – ‘‘gāthābhigītaṁ me abhojaneyya’’ntiādīsu (su. ni. 81) mayāti attho. ‘‘Sādhu me, bhante, bhagavā saṅkhittena dhammaṁ desetū’’tiādīsu (saṁ. ni. 4.88) mayhanti attho. ‘‘Dhammadāyādā me, bhikkhave , bhavathā’’tiādīsu (ma. ni. 1.29) mamāti attho. Idha pana mayā sutanti ca, mama sutanti ca atthadvaye yujjati.",
  "atk-s0101a1:9": "Sutanti ayaṁ suta-saddo saupasaggo ca anupasaggo ca – gamanavissutakilinna-upacitānuyoga-sotaviññeyya-sotadvārānusāra-viññātādianekatthappabhedo, tathā hissa ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu (udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnākilinnassāti attho. ‘‘Tumhehi puññaṁ pasutaṁ anappaka’’ntiādīsu (khu. pā. 7.12) upacitanti attho. ‘‘Ye jhānapasutā dhīrā’’tiādīsu (dha. pa. 181) jhānānuyuttāti attho. ‘Diṭṭhaṁ sutaṁ muta’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu (ma. ni. 1.339) sotadvārānusāraviññātadharoti attho. Idha panassa sotadvārānusārena upadhāritanti vā upadhāraṇanti vāti attho. ‘Me’ saddassa hi ‘mayā’ti atthe sati ‘evaṁ mayā sutaṁ’ sotadvārānusārena upadhāritanti yujjati. ‘Mamā’ti atthe sati evaṁ mama sutaṁ sotadvārānusārena upadhāraṇanti yujjati.",
  "atk-s0101a1:10": "Evametesu tīsu padesu evanti sotaviññāṇādiviññāṇakiccanidassanaṁ. Meti vuttaviññāṇasamaṅgipuggalanidassanaṁ. Sutanti assavanabhāvapaṭikkhepato anūnādhikāviparītaggahaṇanidassanaṁ. Tathā evanti tassā sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṁ. Meti attappakāsanaṁ. Sutanti dhammappakāsanaṁ. Ayañhettha saṅkhepo – ‘‘nānappakārena ārammaṇe pavattāya viññāṇavīthiyā mayā na aññaṁ kataṁ, idaṁ pana kataṁ, ayaṁ dhammo suto’’ti.",
  "atk-s0101a1:11": "Tathā evanti niddisitabbadhammappakāsanaṁ. Meti puggalappakāsanaṁ. Sutanti puggalakiccappakāsanaṁ. Idaṁ vuttaṁ hoti. ‘‘Yaṁ suttaṁ niddisissāmi, taṁ mayā evaṁ suta’’nti.",
  "atk-s0101a1:12": "Tathā evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddeso. Evanti hi ayamākārapaññatti. Meti kattuniddeso. Sutanti visayaniddeso. Ettāvatā nānākārappavattena cittasantānena taṁ samaṅgino kattu visayaggahaṇasanniṭṭhānaṁ kataṁ hoti.",
  "atk-s0101a1:13": "Athavā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso. Ayaṁ panettha saṅkhepo, ‘‘mayā savanakiccaviññāṇasamaṅginā puggalena viññāṇavasena laddhasavanakiccavohārena suta’’nti.",
  "atk-s0101a1:14": "Tattha evanti ca meti ca saccikaṭṭhaparamatthavasena avijjamānapaññatti. Kiñhettha taṁ paramatthato atthi, yaṁ evanti vā meti vā niddesaṁ labhetha? Sutanti vijjamānapaññatti. Yañhi taṁ ettha sotena upaladdhaṁ, taṁ paramatthato vijjamānanti. Tathā ‘eva’nti ca, meti ca, taṁ taṁ upādāya vattabbato upādāpaññatti. ‘Suta’nti diṭṭhādīni upanidhāya vattabbato upanidhāpaññatti. Ettha ca evanti vacanena asammohaṁ dīpeti. Na hi sammūḷho nānappakārapaṭivedhasamattho hoti. ‘Suta’nti vacanena sutassa asammosaṁ dīpeti. Yassa hi sutaṁ sammuṭṭhaṁ hoti, na so kālantarena mayā sutanti paṭijānāti. Iccassa asammohena paññāsiddhi, asammosena pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā. Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.",
  "atk-s0101a1:15": "Aparo nayo, evanti vacanena yoniso manasikāraṁ dīpeti. Ayoniso manasikaroto hi nānappakārapaṭivedhābhāvato. Sutanti vacanena avikkhepaṁ dīpeti, vikkhittacittassa savanābhāvato. Tathā hi vikkhittacitto puggalo sabbasampattiyā vuccamānopi ‘‘na mayā sutaṁ, puna bhaṇathā’’ti bhaṇati. Yoniso manasikārena cettha attasammāpaṇidhiṁ pubbe ca katapuññataṁ sādheti, sammā appaṇihitattassa pubbe akatapuññassa vā tadabhāvato. Avikkhepena saddhammassavanaṁ sappurisūpanissayañca sādheti. Na hi vikkhittacitto sotuṁ sakkoti, na ca sappurise anupassayamānassa savanaṁ atthīti.",
  "atk-s0101a1:16": "Aparo nayo, yasmā evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddesoti vuttaṁ, so ca evaṁ bhaddako ākāro na sammāappaṇihitattano pubbe akatapuññassa vā hoti, tasmā evanti iminā bhaddakenākārena pacchimacakkadvayasampattimattano dīpeti. Sutanti savanayogena purimacakkadvayasampattiṁ. Na hi appatirūpadese vasato sappurisūpanissayavirahitassa vā savanaṁ atthi. Iccassa pacchimacakkadvayasiddhiyā āsayasuddhisiddhā hoti, purimacakkadvayasiddhiyā payogasuddhi, tāya ca āsayasuddhiyā adhigamabyattisiddhi, payogasuddhiyā āgamabyattisiddhi. Iti payogāsayasuddhassa āgamādhigamasampannassa vacanaṁ aruṇuggaṁ viya sūriyassa udayato yoniso manasikāro viya ca kusalakammassa arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento – ‘‘evaṁ me suta’’ntiādimāha.",
  "atk-s0101a1:17": "Aparo nayo, ‘eva’nti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti. ‘Suta’nti iminā sotabbappabhedapaṭivedhadīpakena dhammaniruttipaṭisambhidāsampattisabbhāvaṁ. ‘Eva’nti ca idaṁ yoniso manasikāradīpakaṁ vacanaṁ bhāsamāno – ‘‘ete mayā dhammā manasānupekkhitā, diṭṭhiyā suppaṭividdhā’’ti dīpeti. ‘Suta’nti idaṁ savanayogadīpakaṁ vacanaṁ bhāsamāno – ‘‘bahū mayā dhammā sutā dhātā vacasā paricitā’’ti dīpeti. Tadubhayenāpi atthabyañjanapāripūriṁ dīpento savane ādaraṁ janeti. Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti, tasmā ādaraṁ janetvā sakkaccaṁ ayaṁ dhammo sotabboti.",
  "atk-s0101a1:18": "‘‘Evaṁ me suta’’nti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati. Sāvakattaṁ paṭijānanto sappurisabhūmiṁ okkamati. Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti. ‘‘Kevalaṁ sutamevetaṁ mayā, tasseva bhagavato vacana’’nti dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0101a1:19": "Apica ‘‘evaṁ me suta’’nti attanā uppāditabhāvaṁ appaṭijānanto purimavacanaṁ vivaranto – ‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṁ, na ettha atthe vā dhamme vā pade vā byañjane vā kaṅkhā vā vimati vā kātabbā’’ti sabbesaṁ devamanussānaṁ imasmiṁ dhamme assaddhiyaṁ vināseti, saddhāsampadaṁ uppādeti. Tenetaṁ vuccati –",
  "atk-s0101a1:20": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0101a1:21": "Evaṁ me sutamiccevaṁ, vadaṁ gotamasāvako’’ti.",
  "atk-s0101a1:22": "Ekanti gaṇanaparicchedaniddeso. Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0101a1:23": "‘‘Samavāye khaṇe kāle, samūhe hetudiṭṭhisu;",
  "atk-s0101a1:24": "Paṭilābhe pahāne ca, paṭivedhe ca dissati’’.",
  "atk-s0101a1:25": "Tathā hissa – ‘‘appevanāma svepi upasaṅkameyyāma kālañca samayañca upādāyā’’ti evamādīsu (dī. ni. 1.447) samavāyo attho. ‘‘Ekova kho bhikkhave, khaṇo ca samayo ca brahmacariyavāsāyā’’tiādīsu (a. ni. 8.29) khaṇo. ‘‘Uṇhasamayo pariḷāhasamayo’’tiādīsu (pāci. 358) kālo. ‘‘Mahāsamayo pavanasmi’’ntiādīsu (dī. ni. 2.332) samūho. ‘‘Samayopi kho te, bhaddāli, appaṭividdho ahosi, bhagavā kho sāvatthiyaṁ viharati, bhagavāpi maṁ jānissati, bhaddāli nāma bhikkhu satthusāsane sikkhāya aparipūrakārī’ti. Ayampi kho, te bhaddāli, samayo appaṭividdho ahosī’’tiādīsu (ma. ni. 2.135) hetu. ‘‘Tena kho pana samayena uggahamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni. 2.260) diṭṭhi.",
  "atk-s0101a1:26": "‘‘Diṭṭhe dhamme ca yo attho, yo cattho samparāyiko;",
  "atk-s0101a1:27": "Atthābhisamayā dhīro, paṇḍitoti pavuccatī’’ti. (saṁ. ni. 1.128) –",
  "atk-s0101a1:28": "Ādīsu paṭilābho. ‘‘Sammā mānābhisamayā antamakāsi dukkhassā’’tiādīsu (a. ni. 7.9) pahānaṁ. ‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. 108) paṭivedho. Idha panassa kālo attho. Tena saṁvaccharautumāsaḍḍhamāsarattidivapubbaṇhamajjhanhikasāyanhapaṭhamamajjhi-mapacchimayāmamuhuttādīsu kālappabhedabhūtesu samayesu ekaṁ samayanti dīpeti.",
  "atk-s0101a1:29": "Tattha kiñcāpi etesu saṁvaccharādīsu samayesu yaṁ yaṁ suttaṁ yasmiṁ yasmiṁ saṁvacchare utumhi māse pakkhe rattibhāge vā divasabhāge vā vuttaṁ, sabbaṁ taṁ therassa suviditaṁ suvavatthāpitaṁ paññāya. Yasmā pana – ‘‘evaṁ me sutaṁ’’ asukasaṁvacchare asukautumhi asukamāse asukapakkhe asukarattibhāge asukadivasabhāge vāti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā ‘‘ekaṁ samaya’’nti āha. Ye vā ime gabbhokkantisamayo, jātisamayo, saṁvegasamayo, abhinikkhamanasamayo, dukkarakārikasamayo, māravijayasamayo, abhisambodhisamayo diṭṭhadhammasukhavihārasamayo, desanāsamayo, parinibbānasamayoti, evamādayo bhagavato devamanussesu ativiya pakāsā anekakālappabhedā eva samayā. Tesu samayesu desanāsamayasaṅkhātaṁ ekaṁ samayanti dīpeti. Yo cāyaṁ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo, sannipatitānaṁ karaṇīyadvayasamayesu dhammikathāsamayo desanāpaṭipattisamayesu desanāsamayo, tesupi samayesu aññataraṁ samayaṁ sandhāya ‘‘ekaṁ samaya’’nti āha.",
  "atk-s0101a1:30": "Kasmā panettha yathā abhidhamme ‘‘yasmiṁ samaye kāmāvacara’’nti (dha. sa. 1) ca, ito aññesu ca suttapadesu – ‘‘yasmiṁ samaye, bhikkhave, bhikkhu vivicceva kāmehī’’ti ca bhummavacananiddeso kato, vinaye ca – ‘‘tena samayena buddho bhagavā’’ti karaṇavacanena, tathā akatvā ‘‘ekaṁ samaya’’nti upayogavacananiddeso katoti? Tattha tathā idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho bhāvena bhāvalakkhaṇattho ca sambhavati. Adhikaraṇañhi kālattho, samūhattho ca samayo, tattha tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati, tasmā tadatthajotanatthaṁ tattha bhummavacananiddeso kato.",
  "atk-s0101a1:31": "Vinaye ca hetuattho karaṇattho ca sambhavati. Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi, tasmā tadatthajotanatthaṁ tattha karaṇavacanena niddeso kato.",
  "atk-s0101a1:32": "Idha pana aññasmiñca evaṁ jātike accantasaṁyogattho sambhavati. Yañhi samayaṁ bhagavā imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi, tasmā tadatthajotanatthaṁ idha upayogavacananiddeso katoti.",
  "atk-s0101a1:33": "Tenetaṁ vuccati –",
  "atk-s0101a1:34": "‘‘Taṁ taṁ atthamapekkhitvā, bhummena karaṇena ca;",
  "atk-s0101a1:35": "Aññatra samayo vutto, upayogena so idhā’’ti.",
  "atk-s0101a1:36": "Porāṇā pana vaṇṇayanti – ‘‘tasmiṁ samaye’’ti vā, ‘‘tena samayenā’’ti vā, ‘‘ekaṁ samaya’’nti vā, abhilāpamattabhedo esa, sabbattha bhummamevatthoti. Tasmā ‘‘ekaṁ samaya’’nti vuttepi ‘‘ekasmiṁ samaye’’ti attho veditabbo.",
  "atk-s0101a1:37": "Bhagavāti garu. Garuñhi loke bhagavāti vadanti. Ayañca sabbaguṇavisiṭṭhatāya sabbasattānaṁ garu, tasmā bhagavāti veditabbo. Porāṇehipi vuttaṁ –",
  "atk-s0101a1:38": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0101a1:39": "Garu gāravayutto so, bhagavā tena vuccatī’’ti.",
  "atk-s0101a1:40": "Api ca –",
  "atk-s0101a1:41": "‘‘Bhāgyavā bhaggavā yutto, bhagehi ca vibhattavā;",
  "atk-s0101a1:42": "Bhattavā vantagamano, bhavesu bhagavā tato’’ti.",
  "atk-s0101a1:43": "Imissā gāthāya vasenassa padassa vitthāraattho veditabbo. So ca visuddhimagge buddhānussatiniddese vuttoyeva.",
  "atk-s0101a1:44": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammakāyaṁ paccakkhaṁ karoti. Tena ‘‘nayidaṁ atikkantasatthukaṁ pāvacanaṁ, ayaṁ vo satthā’’ti satthu adassanena ukkaṇṭhitaṁ janaṁ samassāseti.",
  "atk-s0101a1:45": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti. Tena ‘‘evaṁvidhassa nāma ariyadhammassa desako dasabaladharo vajirasaṅghāta samānakāyo sopi bhagavā parinibbuto, kena aññena jīvite āsā janetabbā’’ti jīvitamadamattaṁ janaṁ saṁvejeti, saddhamme cassa ussāhaṁ janeti.",
  "atk-s0101a1:46": "Evanti ca bhaṇanto desanāsampattiṁ niddisati. Me sutanti sāvakasampattiṁ. Ekaṁ samayanti kālasampattiṁ. Bhagavāti desakasampattiṁ.",
  "atk-s0101a1:47": "Antarā ca rājagahaṁ antarā ca nāḷandanti antarā-saddo kāraṇakhaṇacittavemajjhavivarādīsu dissati. ‘‘Tadantaraṁ ko jāneyya aññatra tathāgatā’’ti (a. ni. 6.44) ca, ‘‘janā saṅgamma mantenti mañca tañca kimantara’’nti (saṁ. ni. 1.228) ca ādīsu hi kāraṇe antarā-saddo. ‘‘Addasa maṁ, bhante, aññatarā itthī vijjantarikāya bhājanaṁ dhovantī’’tiādīsu (ma. ni. 2.149) khaṇe. ‘‘Yassantarato na santi kopā’’tiādīsu (udā. 20) citte. ‘‘Antarā vosānamāpādī’’tiādīsu (cūḷava. 350) vemajjhe. ‘‘Api cāyaṁ, bhikkhave, tapodā dvinnaṁ mahānirayānaṁ antarikāya āgacchatī’’tiādīsu (pārā. 231) vivare. Svāyamidha vivare vattati, tasmā rājagahassa ca nāḷandāya ca vivareti evametthattho veditabbo. Antarā-saddena pana yuttattā upayogavacanaṁ kataṁ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarāsaddaṁ payujjanti, so dutiyapadenapi yojetabbo hoti, ayojiyamāne upayogavacanaṁ na pāpuṇāti. Idha pana yojetvāyeva vuttoti.",
  "atk-s0101a1:48": "Addhānamaggappaṭipannohotīti addhānasaṅkhātaṁ maggaṁ paṭipanno hoti, ‘‘dīghamagga’’nti attho. Addhānagamanasamayassa hi vibhaṅge ‘‘aḍḍhayojanaṁ gacchissāmīti bhuñjitabba’’ntiādivacanato (pāci. 218) aḍḍhayojanampi addhānamaggo hoti. Rājagahato pana nāḷandā yojanameva.",
  "atk-s0101a1:49": "Mahatā bhikkhusaṅghena saddhinti ‘mahatā’ti guṇamahattenapi mahatā, saṅkhyāmahattenapi mahatā. So hi bhikkhusaṅgho guṇehipi mahā ahosi, appicchatādiguṇasamannāgatattā. Saṅkhyāyapi mahā, pañcasatasaṅkhyattā. Bhikkhūnaṁ saṅgho ‘bhikkhusaṅgho’, tena bhikkhusaṅghena. Diṭṭhisīlasāmaññasaṅghātasaṅkhātena samaṇagaṇenāti attho. Saddhinti ekato.",
  "atk-s0101a1:50": "Pañcamattehi bhikkhusatehīti pañcamattā etesanti pañcamattāni. Mattāti pamāṇaṁ vuccati, tasmā yathā ‘‘bhojane mattaññū’’ti vutte ‘‘bhojane mattaṁ jānāti, pamāṇaṁ jānātī’’ti attho hoti, evamidhāpi – ‘‘tesaṁ bhikkhusatānaṁ pañcamattā pañcapamāṇa’’nti evamattho daṭṭhabbo. Bhikkhūnaṁ satāni bhikkhusatāni, tehi pañcamattehi bhikkhusatehi.",
  "atk-s0101a1:51": "Suppiyopikho paribbājakoti suppiyoti tassa nāmaṁ. Pi-kāro maggappaṭipannasabhāgatāya puggalasampiṇḍanattho. Kho-kāro padasandhikaro, byañjanasiliṭṭhatāvasena vutto. Paribbājakoti sañjayassa antevāsī channaparibbājako. Idaṁ vuttaṁ hoti – ‘‘yadā bhagavā taṁ addhānamaggaṁ paṭipanno, tadā suppiyopi paribbājako paṭipanno ahosī’’ti. Atītakālattho hettha hoti-saddo.",
  "atk-s0101a1:52": "Saddhiṁ antevāsinā brahmadattena māṇavenāti – ettha ante vasatīti antevāsī. Samīpacāro santikāvacaro sissoti attho. Brahmadattoti tassa nāmaṁ. Māṇavoti sattopi coropi taruṇopi vuccati.",
  "atk-s0101a1:53": "‘‘Coditā devadūtehi, ye pamajjanti māṇavā;",
  "atk-s0101a1:54": "Te dīgharattaṁ socanti, hīnakāyūpagā narā’’ti. (ma. ni. 3.271) –",
  "atk-s0101a1:55": "Ādīsu hi satto māṇavoti vutto. ‘‘Māṇavehipi samāgacchanti katakammehipi akatakammehipī’’tiādīsu (ma. ni. 2.149) coro. ‘‘Ambaṭṭho māṇavo, aṅgako māṇavo’’tiādīsu (dī. ni. 1.316) taruṇo ‘māṇavo’ti vutto. Idhāpi ayamevattho. Idañhi vuttaṁ hoti – brahmadattena nāma taruṇantevāsinā saddhinti.",
  "atk-s0101a1:56": "Tatrāti tasmiṁ addhānamagge, tesu vā dvīsu janesu. Sudanti nipātamattaṁ. Anekapariyāyenāti pariyāya-saddo tāva vāradesanākāraṇesu vattati. ‘‘Kassa nu kho, ānanda, ajja pariyāyo bhikkhuniyo ovaditu’’ntiādīsu (ma. ni. 3.398) hi vāre pariyāyasaddo vattati. ‘‘Madhupiṇḍikapariyāyotveva naṁ dhārehī’’tiādīsu (ma. ni. 1.205) desanāyaṁ. ‘‘Imināpi kho, te rājañña, pariyāyena evaṁ hotū’’tiādīsu (dī. ni. 2.411) kāraṇe. Svāyamidhāpi kāraṇe vattati, tasmā ayamettha attho – ‘‘anekavidhena kāraṇenā’’ti, ‘‘bahūhi kāraṇehī’’ti vuttaṁ hoti.",
  "atk-s0101a1:57": "Buddhassa avaṇṇaṁ bhāsatīti avaṇṇavirahitassa aparimāṇavaṇṇasamannāgatassāpi buddhassa bhagavato – ‘‘yaṁ loke jātivuḍḍhesu kattabbaṁ abhivādanādisāmīcikammaṁ ‘sāmaggiraso’ti vuccati, taṁ samaṇassa gotamassa natthi tasmā arasarūpo samaṇo gotamo, nibbhogo, akiriyavādo, ucchedavādo, jegucchī, venayiko, tapassī, apagabbho. Natthi samaṇassa gotamassa uttarimanussadhammo alamariyañāṇadassanaviseso. Takkapariyāhataṁ samaṇo gotamo dhammaṁ deseti, vīmaṁsānucaritaṁ, sayaṁpaṭibhānaṁ. Samaṇo gotamo na sabbaññū, na lokavidū, na anuttaro, na aggapuggalo’’ti. Evaṁ taṁ taṁ akāraṇameva kāraṇanti vatvā tathā tathā avaṇṇaṁ dosaṁ nindaṁ bhāsati.",
  "atk-s0101a1:58": "Yathā ca buddhassa, evaṁ dhammassāpi taṁ taṁ akāraṇameva kāraṇato vatvā – ‘‘samaṇassa gotamassa dhammo durakkhāto, duppaṭivedito, aniyyāniko, anupasamasaṁvattaniko’’ti tathā tathā avaṇṇaṁ bhāsati.",
  "atk-s0101a1:59": "Yathā ca dhammassa, evaṁ saṅghassāpi yaṁ vā taṁ vā akāraṇameva kāraṇato vatvā – ‘‘micchāpaṭipanno samaṇassa gotamassa sāvakasaṅgho, kuṭilapaṭipanno, paccanīkapaṭipadaṁ ananulomapaṭipadaṁ adhammānulomapaṭipadaṁ paṭipanno’’ti tathā tathā avaṇṇaṁ bhāsati.",
  "atk-s0101a1:60": "Antevāsī panassa – ‘‘amhākaṁ ācariyo aparāmasitabbaṁ parāmasati, anakkamitabbaṁ akkamati, svāyaṁ aggiṁ gilanto viya, hatthena asidhāraṁ parāmasanto viya, muṭṭhinā sineruṁ padāletukāmo viya, kakacadantapantiyaṁ kīḷamāno viya, pabhinnamadaṁ caṇḍahatthiṁ hatthena gaṇhanto viya ca vaṇṇārahasseva ratanattayassa avaṇṇaṁ bhāsamāno anayabyasanaṁ pāpuṇissati. Ācariye kho pana gūthaṁ vā aggiṁ vā kaṇṭakaṁ vā kaṇhasappaṁ vā akkamante, sūlaṁ vā abhirūhante, halāhalaṁ vā visaṁ khādante, khārodakaṁ vā pakkhalante, narakapapātaṁ vā papatante, na antevāsinā taṁ sabbamanukātabbaṁ hoti. Kammassakā hi sattā attano kammānurūpameva gatiṁ gacchanti. Neva pitā puttassa kammena gacchati, na putto pitu kammena, na mātā puttassa, na putto mātuyā, na bhātā bhaginiyā, na bhaginī bhātu, na ācariyo antevāsino, na antevāsī ācariyassa kammena gacchati. Mayhañca ācariyo tiṇṇaṁ ratanānaṁ avaṇṇaṁ bhāsati, mahāsāvajjo kho panāriyūpavādoti. Evaṁ yoniso ummujjitvā ācariyavādaṁ maddamāno sammākāraṇameva kāraṇato apadisanto anekapariyāyena tiṇṇaṁ ratanānaṁ vaṇṇaṁ bhāsitumāraddho, yathā taṁ paṇḍitajātiko kulaputto’’. Tena vuttaṁ – ‘‘suppiyassa pana paribbājakassa antevāsī brahmadatto māṇavo anekapariyāyena buddhassa vaṇṇaṁ bhāsati, dhammassa vaṇṇaṁ bhāsati, saṅghassa vaṇṇaṁ bhāsatī’’ti.",
  "atk-s0101a1:61": "Tattha vaṇṇanti vaṇṇa-saddo saṇṭhāna-jāti-rūpāyatana-kāraṇa-pamāṇa-guṇa-pasaṁsādīsu dissati . Tattha ‘‘mahantaṁ sapparājavaṇṇaṁ abhinimminitvā’’tiādīsu (saṁ. ni. 1.142) saṇṭhānaṁ vuccati. ‘‘Brāhmaṇova seṭṭho vaṇṇo, hīno añño vaṇṇo’’tiādīsu (ma. ni. 2.402) jāti. ‘‘Paramāya vaṇṇapokkharatāya samannāgato’’tiādīsu (dī. ni. 1.303) rūpāyatanaṁ.",
  "atk-s0101a1:62": "‘‘Na harāmi na bhañjāmi, ārā siṅghāmi vārijaṁ;",
  "atk-s0101a1:63": "Atha kena nu vaṇṇena, gandhatthenoti vuccatī’’ti. (saṁ. ni. 1.234) –",
  "atk-s0101a1:64": "Ādīsu kāraṇaṁ. ‘‘Tayo pattassa vaṇṇā’’tiādīsu (pārā. 602) pamāṇaṁ. ‘‘Kadā saññūḷhā pana, te gahapati, ime samaṇassa gotamassa vaṇṇā’’tiādīsu (ma. ni. 2.77) guṇo. ‘‘Vaṇṇārahassa vaṇṇaṁ bhāsatī’’tiādīsu (a. ni. 2.135) pasaṁsā. Idha guṇopi pasaṁsāpi. Ayaṁ kira taṁ taṁ bhūtameva kāraṇaṁ apadisanto anekapariyāyena ratanattayassa guṇūpasañhitaṁ pasaṁsaṁ abhāsi. Tattha – ‘‘itipi so bhagavā arahaṁ sammāsambuddho’’tiādinā (pārā. 1) nayena, ‘‘ye bhikkhave, buddhe pasannā agge te pasannā’’tiādinā ‘‘ekapuggalo, bhikkhave, loke uppajjamāno uppajjati…pe… asamo asamasamo’’tiādinā (a. ni. 1.174) ca nayena buddhassa vaṇṇo veditabbo. ‘‘Svākkhāto bhagavatā dhammo’’ti (dī. ni. 2.159) ca ‘‘ālayasamugghāto vaṭṭupacchedo’’ti (iti. 90, a. ni. 4.34) ca, ‘‘ye bhikkhave, ariye aṭṭhaṅgike magge pasannā, agge te pasannā’’ti ca evamādīhi nayehi dhammassa vaṇṇo veditabbo. ‘‘Suppaṭipanno bhagavato sāvakasaṅgho’’ti (dī. ni. 2.159) ca, ‘‘ye, bhikkhave, saṅghe pasannā, agge te pasannā’’ti (a. ni. 4.34) ca evamādīhi pana nayehi saṅghassa vaṇṇo veditabbo. Pahontena pana dhammakathikena pañcanikāye navaṅgaṁ satthusāsanaṁ caturāsītidhammakkhandhasahassāni ogāhitvā buddhādīnaṁ vaṇṇo pakāsetabbo. Imasmiñhi ṭhāne buddhādīnaṁ guṇe pakāsento atitthena pakkhando dhammakathikoti na sakkā vattuṁ. Īdisesu hi ṭhānesu dhammakathikassa thāmo veditabbo. Brahmadatto pana māṇavo anussavādimattasambandhitena attano thāmena ratanattayassa vaṇṇaṁ bhāsati.",
  "atk-s0101a1:65": "Itiha te ubho ācariyantevāsīti evaṁ te dve ācariyantevāsikā. Aññamaññassāti añño aññassa. Ujuvipaccanīkavādāti īsakampi apariharitvā ujumeva vividhapaccanīkavādā, anekavāraṁ viruddhavādā eva hutvāti attho. Ācariyena hi ratanattayassa avaṇṇe bhāsite antevāsī vaṇṇaṁ bhāsati, puna itaro avaṇṇaṁ, itaro vaṇṇanti evaṁ ācariyo sāraphalake visarukkhaāṇiṁ ākoṭayamāno viya punappunaṁ ratanattayassa avaṇṇaṁ bhāsati. Antevāsī pana suvaṇṇarajatamaṇimayāya āṇiyā taṁ āṇiṁ paṭibāhayamāno viya punappunaṁ ratanattayassa vaṇṇaṁ bhāsati. Tena vuttaṁ – ‘‘ujuvipaccanīkavādā’’ti.",
  "atk-s0101a1:66": "Bhagavantaṁ piṭṭhito piṭṭhito anubandhā honti bhikkhusaṅghañcāti bhagavantañca bhikkhusaṅghañca pacchato pacchato dassanaṁ avijahantā iriyāpathānubandhanena anubandhā honti, sīsānulokino hutvā anugatā hontīti attho.",
  "atk-s0101a1:67": "Kasmā pana bhagavā taṁ addhānaṁ paṭipanno? Kasmā ca suppiyo anubandho? Kasmā ca so ratanattayassa avaṇṇaṁ bhāsatīti? Bhagavā tāva tasmiṁ kāle rājagahaparivattakesu aṭṭhārasasu mahāvihāresu aññatarasmiṁ vasitvā pātova sarīrappaṭijagganaṁ katvā bhikkhācāravelāyaṁ bhikkhusaṅghaparivuto rājagahe piṇḍāya carati. So taṁ divasaṁ bhikkhusaṅghassa sulabhapiṇḍapātaṁ katvā pacchābhattaṁ piṇḍapātapaṭikkanto bhikkhusaṅghaṁ pattacīvaraṁ gāhāpetvā – ‘‘nāḷandaṁ gamissāmī’’ti, rājagahato nikkhamitvā taṁ addhānaṁ paṭipanno. Suppiyopi kho tasmiṁ kāle rājagahaparivattake aññatarasmiṁ paribbājakārāme vasitvā paribbājakaparivuto rājagahe bhikkhāya carati. Sopi taṁ divasaṁ paribbājakaparisāya sulabhabhikkhaṁ katvā bhuttapātarāso paribbājake paribbājakaparikkhāraṁ gāhāpetvā – nāḷandaṁ gamissāmicceva bhagavato taṁ maggaṁ paṭipannabhāvaṁ ajānantova anubandho. Sace pana jāneyya nānubandheyya. So ajānitvāva gacchanto gīvaṁ ukkhipitvā olokayamāno bhagavantaṁ addasa buddhasiriyā sobhamānaṁ rattakambalaparikkhittamiva jaṅgamakanakagirisikharaṁ.",
  "atk-s0101a1:68": "Tasmiṁ kira samaye dasabalassa sarīrato nikkhamitvā chabbaṇṇarasmiyo samantā asītihatthappamāṇe padese ādhāvanti vidhāvanti ratanāveḷaratanadāmaratanacuṇṇavippakiṇṇaṁ viya, pasāritaratanacittakañcanapaṭamiva, rattasuvaṇṇarasanisiñcamānamiva, ukkāsatanipātasamākulamiva, nirantaravippakiṇṇakaṇikārapupphamiva vāyuvegakkhittacīnapiṭṭhacuṇṇamiva, indadhanuvijjulatātārāgaṇappabhāvisaravipphuritaviccharitamiva ca taṁ vanantaraṁ hoti.",
  "atk-s0101a1:69": "Asīti anubyañjanānurañjitañca pana bhagavato sarīraṁ vikasitakamaluppalamiva, saraṁ sabbapāliphullamiva pāricchattakaṁ, tārāmarīcivikasitamiva, gaganatalaṁ siriyā avahasantamiva, byāmappabhāparikkhepavilāsinī cassa dvattiṁsavaralakkhaṇamālā ganthetvā ṭhapitadvattiṁsacandamālāya dvattiṁsasūriyamālāya paṭipāṭiyā ṭhapitadvattiṁsacakkavattidvattiṁsasakkadevarājadvattiṁsamahābrahmānaṁ siriṁ siriyā abhibhavantimiva. Tañca pana bhagavantaṁ parivāretvā ṭhitā bhikkhū sabbeva appicchā santuṭṭhā pavivittā asaṁsaṭṭhā codakā pāpagarahino vattāro vacanakkhamā sīlasampannā samādhipaññāvimuttivimuttiññāṇadassanasampannā. Tesaṁ majjhe bhagavā rattakambalapākāraparikkhitto viya kañcanathambho, rattapadumasaṇḍamajjhagatā viya suvaṇṇanāvā, pavāḷavedikāparikkhitto viya aggikkhandho, tārāgaṇaparivārito viya puṇṇacando migapakkhīnampi cakkhūni pīṇayati, pageva devamanussānaṁ. Tasmiñca pana divase yebhuyyena asītimahātherā meghavaṇṇaṁ paṁsukūlaṁ ekaṁsaṁ karitvā kattaradaṇḍaṁ ādāya suvammavammitā viya gandhahatthino vigatadosā vantadosā bhinnakilesā vijaṭitajaṭā chinnabandhanā bhagavantaṁ parivārayiṁsu. So sayaṁ vītarāgo vītarāgehi, sayaṁ vītadoso vītadosehi, sayaṁ vītamoho vītamohehi, sayaṁ vītataṇho vītataṇhehi, sayaṁ nikkileso nikkilesehi, sayaṁ buddho anubuddhehi parivārito; pattaparivāritaṁ viya kesaraṁ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṁsasahassaparivārito viya dhataraṭṭho haṁsarājā, senaṅgaparivārito viya cakkavattirājā, devagaṇaparivārito viya sakko devarājā, brahmagaṇaparivārito viya hārito mahābrahmā, aparimitakālasañcitapuññabalanibbattāya acinteyyāya anopamāya buddhalīlāya cando viya gaganatalaṁ taṁ maggaṁ paṭipanno hoti.",
  "atk-s0101a1:70": "Athevaṁ bhagavantaṁ anopamāya buddhalīlāya gacchantaṁ bhikkhū ca okkhittacakkhū santindriye santamānase uparinabhe ṭhitaṁ puṇṇacandaṁ viya bhagavantaṁyeva namassamāne disvāva paribbājako attano parisaṁ avalokesi. Sā hoti kājadaṇḍake olambetvā gahitoluggaviluggapiṭṭhakatidaṇḍamorapiñchamattikāpattapasibbakakuṇḍikādianekaparikkhārabhārabharitā . ‘‘Asukassa hatthā sobhaṇā, asukassa pādā’’ti evamādiniratthakavacanā mukharā vikiṇṇavācā adassanīyā apāsādikā. Tassa taṁ disvā vippaṭisāro udapādi.",
  "atk-s0101a1:71": "Idāni tena bhagavato vaṇṇo vattabbo bhaveyya. Yasmā panesa lābhasakkārahāniyā ceva pakkhahāniyā ca niccampi bhagavantaṁ usūyati. Aññatitthiyānañhi yāva buddho loke nuppajjati, tāvadeva lābhasakkārā nibbattanti, buddhuppādato pana paṭṭhāya parihīnalābhasakkārā honti , sūriyuggamane khajjopanakā viya nissirīkataṁ āpajjanti. Upatissakolitānañca sañjayassa santike pabbajitakāleyeva paribbājakā mahāparisā ahesuṁ, tesu pana pakkantesu sāpi tesaṁ parisā bhinnā. Iti imehi dvīhi kāraṇehi ayaṁ paribbājako yasmā niccampi bhagavantaṁ usūyati, tasmā taṁ usūyavisuggāraṁ uggiranto ratanattayassa avaṇṇameva bhāsatīti veditabbo.",
  "atk-s0101a1:72": "2.Atha kho bhagavā ambalaṭṭhikāyaṁ rājāgārake ekarattivāsaṁ upagacchi saddhiṁ bhikkhusaṅghenāti bhagavā tāya buddhalīlāya gacchamāno anupubbena ambalaṭṭhikādvāraṁ pāpuṇitvā sūriyaṁ oloketvā – ‘‘akālo dāni gantuṁ, atthasamīpaṁ gato sūriyo’’ti ambalaṭṭhikāyaṁ rājāgārake ekarattivāsaṁ upagacchi.",
  "atk-s0101a1:73": "Tattha ambalaṭṭhikāti rañño uyyānaṁ. Tassa kira dvārasamīpe taruṇaambarukkho atthi, taṁ ‘‘ambalaṭṭhikā’’ti vadanti. Tassa avidūre bhavattā uyyānampi ambalaṭṭhikā tveva saṅkhyaṁ gataṁ. Taṁ chāyūdakasampannaṁ pākāraparikkhittaṁ suyojitadvāraṁ mañjusā viya suguttaṁ. Tattha rañño kīḷanatthaṁ paṭibhānacittavicittaṁ agāraṁ akaṁsu. Taṁ ‘‘rājāgāraka’’nti vuccati.",
  "atk-s0101a1:74": "Suppiyopi khoti suppiyopi tasmiṁ ṭhāne sūriyaṁ oloketvā – ‘‘akālo dāni gantuṁ, bahū khuddakamahallakā paribbājakā, bahuparissayo ca ayaṁ maggo corehipi vāḷayakkhehipi vāḷamigehipi. Ayaṁ kho pana samaṇo gotamo uyyānaṁ paviṭṭho, samaṇassa ca gotamassa vasanaṭṭhāne devatā ārakkhaṁ gaṇhanti, handāhampi idha ekarattivāsaṁ upagantvā sveva gamissāmī’’ti tadevuyyānaṁ pāvisi. Tato bhikkhusaṅgho bhagavato vattaṁ dassetvā attano attano vasanaṭṭhānaṁ sallakkhesi. Paribbājakopi uyyānassa ekapasse paribbājakaparikkhāre otāretvā vāsaṁ upagacchi saddhiṁ attano parisāya. Pāḷiyamārūḷhavaseneva pana – ‘‘saddhiṁ attano antevāsinā brahmadattena māṇavenā’’ti vuttaṁ.",
  "atk-s0101a1:75": "Evaṁ vāsaṁ upagato pana so paribbājako rattibhāge dasabalaṁ olokesi. Tasmiñca samaye samantā vippakiṇṇatārakā viya padīpā jalanti, majjhe bhagavā nisinno hoti, bhikkhusaṅgho ca bhagavantaṁ parivāretvā. Tattha ekabhikkhussapi hatthakukkuccaṁ vā pādakukkuccaṁ vā ukkāsitasaddo vā khipitasaddo vā natthi. Sā hi parisā attano ca sikkhitasikkhatāya satthari ca gāravenāti dvīhi kāraṇehi nivāte padīpasikhā viya niccalā sannisinnāva ahosi. Paribbājako taṁ vibhūtiṁ disvā attano parisaṁ olokesi. Tattha keci hatthaṁ khipanti, keci pādaṁ, keci vippalapanti, keci nillālitajivhā paggharitakheḷā, dante khādantā kākacchamānā gharugharupassāsino sayanti. So ratanattayassa guṇavaṇṇe vattabbepi issāvasena puna avaṇṇameva ārabhi. Brahmadatto pana vuttanayeneva vaṇṇaṁ. Tena vuttaṁ – ‘‘tatrāpi sudaṁ suppiyo paribbājako’’ti sabbaṁ vattabbaṁ. Tattha tatrāpīti tasmimpi, ambalaṭṭhikāyaṁ uyyāneti attho.",
  "atk-s0101a1:76": "3.Sambahulānanti bahukānaṁ. Tattha vinayapariyāyena tayo janā ‘‘sambahulā’’ti vuccanti. Tato paraṁ saṅgho. Suttantapariyāyena pana tayo tayova tato paṭṭhāya sambahulā. Idha suttantapariyāyena ‘‘sambahulā’’ti veditabbā. Maṇḍalamāḷeti katthaci dve kaṇṇikā gahetvā haṁsavaṭṭakacchannena katā kūṭāgārasālāpi ‘‘maṇḍalamāḷo’’ti vuccati, katthaci ekaṁ kaṇṇikaṁ gahetvā thambhapantiṁ parikkhipitvā katā upaṭṭhānasālāpi ‘‘maṇḍalamāḷo’’ti vuccati. Idha pana nisīdanasālā ‘‘maṇḍalamāḷo’’ti veditabbo. Sannisinnānanti nisajjanavasena. Sannipatitānanti samodhānavasena. Ayaṁ saṅkhiyadhammoti saṅkhiyā vuccati kathā , kathādhammoti attho. Udapādīti uppanno. Katamo pana soti? Acchariyaṁ āvusoti evamādi. Tattha andhassa pabbatārohaṇaṁ viya niccaṁ na hotīti acchariyaṁ. Ayaṁ tāva saddanayo. Ayaṁ pana aṭṭhakathānayo – accharāyogganti acchariyaṁ. Accharaṁ paharituṁ yuttanti attho. Abhūtapubbaṁ bhūtanti abbhutaṁ. Ubhayaṁ petaṁ vimhayassevādhivacanaṁ. Yāvañcidanti yāva ca idaṁ tena suppaṭividitatāya appameyyattaṁ dasseti.",
  "atk-s0101a1:77": "Tena bhagavatā jānatā…pe… suppaṭividitāti etthāyaṁ saṅkhepattho. Yo so bhagavā samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho, tena bhagavatā tesaṁ tesaṁ sattānaṁ āsayānusayaṁ jānatā, hatthatale ṭhapitaṁ āmalakaṁ viya sabbañeyyadhammaṁ passatā.",
  "atk-s0101a1:78": "Api ca pubbenivāsādīhi jānatā, dibbena cakkhunā passatā. Tīhi vijjāhi chahi vā pana abhiññāhi jānatā, sabbattha appaṭihatena samantacakkhunā passatā. Sabbadhammajānanasamatthāya vā paññāya jānatā, sabbasattānaṁ cakkhuvisayātītāni tirokuṭṭādigatānipi rūpāni ativisuddhena maṁsacakkhunā passatā. Attahitasādhikāya vā samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā.",
  "atk-s0101a1:79": "Arīnaṁ hatattā paccayādīnañca arahattā arahatā. Sammā sāmañca sabbadhammānaṁ buddhattā sammāsambuddhena antarāyikadhamme vā jānatā, niyyānikadhamme passatā, kilesārīnaṁ hatattā arahatā. Sammā sāmañca sabbadhammānaṁ buddhattā sammāsambuddhenāti. Evaṁ catūvesārajjavasena catūhākārehi thomitena sattānaṁ nānādhimuttikatā nānajjhāsayatā suppaṭividitā yāva ca suṭṭhu paṭividitā.",
  "atk-s0101a1:80": "Idānissa suppaṭividitabhāvaṁ dassetuṁ ayañhītiādimāha. Idaṁ vuttaṁ hoti yā ca ayaṁ bhagavatā ‘‘dhātuso, bhikkhave, sattā saṁsandanti samenti, hīnādhimuttikā hīnādhimuttikehi saddhiṁ saṁsandanti samenti, kalyāṇādhimuttikā kalyāṇādhimuttikehi saddhiṁ saṁsandanti samenti. Atītampi kho, bhikkhave, addhānaṁ dhātusova sattā saṁsandiṁsu samiṁsu, hīnādhimuttikā hīnādhimuttikehi…pe… kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu, anāgatampi kho, bhikkhave, addhānaṁ…pe… saṁsandissanti samessanti, etarahipi kho, bhikkhave, paccuppannaṁ addhānaṁ dhātusova sattā saṁsandanti samenti, hīnādhimuttikā hīnādhimuttikehi…pe… kalyāṇādhimuttikā kalyāṇādhimuttikehi saddhiṁ saṁsandanti samentī’’ti evaṁ sattānaṁ nānādhimuttikatā, nānajjhāsayatā, nānādiṭṭhikatā, nānākhantitā, nānārucitā, nāḷiyā minantena viya tulāya tulayantena viya ca nānādhimuttikatāñāṇena sabbaññutaññāṇena viditā, sā yāva suppaṭividitā. Dvepi nāma sattā ekajjhāsayā dullabhā lokasmiṁ. Ekasmiṁ gantukāme eko ṭhātukāmo hoti, ekasmiṁ pivitukāme eko bhuñjitukāmo. Imesu cāpi dvīsu ācariyantevāsīsu ayañhi ‘‘suppiyo paribbājako…pe… bhagavantaṁ piṭṭhito piṭṭhito anubandhā honti bhikkhusaṅghañcā’’ti. Tattha itihameti itiha ime, evaṁ imeti attho. Sesaṁ vuttanayameva.",
  "atk-s0101a1:81": "4.Atha kho bhagavā tesaṁ bhikkhūnaṁ imaṁ saṅkhiyadhammaṁ viditvāti ettha viditvāti sabbaññutaññāṇena jānitvā. Bhagavā hi katthaci maṁsacakkhunā disvā jānāti – ‘‘addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna’’ntiādīsu (saṁ. ni. 4.241) viya. Katthaci dibbacakkhunā disvā jānāti – ‘‘addasā kho bhagavā dibbena cakkhunā visuddhena atikkantamānusakena tā devatāyo sahassasseva pāṭaligāme vatthūni parigaṇhantiyo’’tiādīsu (dī. ni. 2.152) viya. Katthaci pakatisotena sutvā jānāti – ‘‘assosi kho bhagavā āyasmato ānandassa subhaddena paribbājakena saddhiṁ imaṁ kathāsallāpa’’ntiādīsu (dī. ni. 2.213) viya. Katthaci dibbasotena sutvā jānāti – ‘‘assosi kho bhagavā dibbāya sotadhātuyā visuddhāya atikkantamānusikāya sandhānassa gahapatissa nigrodhena paribbājakena saddhiṁ imaṁ kathāsallāpa’’ntiādīsu (dī. ni. 3.54) viya. Idha pana sabbaññutaññāṇena sutvā aññāsi. Kiṁ karonto aññāsi? Pacchimayāmakiccaṁ, kiccañca nāmetaṁ sātthakaṁ, niratthakanti duvidhaṁ hoti. Tattha niratthakakiccaṁ bhagavatā bodhipallaṅkeyeva arahattamaggena samugghātaṁ kataṁ. Sātthakaṁyeva pana bhagavato kiccaṁ hoti. Taṁ pañcavidhaṁ – purebhattakiccaṁ, pacchābhattakiccaṁ, purimayāmakiccaṁ, majjhimayāmakiccaṁ, pacchimayāmakiccanti.",
  "atk-s0101a1:82": "Tatridaṁ purebhattakiccaṁ –",
  "atk-s0101a1:83": "Bhagavā hi pātova uṭṭhāya upaṭṭhākānuggahatthaṁ sarīraphāsukatthañca mukhadhovanādisarīraparikammaṁ katvā yāva bhikkhācāravelā tāva vivittāsane vītināmetvā, bhikkhācāravelāyaṁ nivāsetvā kāyabandhanaṁ bandhitvā cīvaraṁ pārupitvā pattamādāya kadāci ekako, kadāci bhikkhusaṅghaparivuto, gāmaṁ vā nigamaṁ vā piṇḍāya pavisati; kadāci pakatiyā, kadāci anekehi pāṭihāriyehi vattamānehi. Seyyathidaṁ, piṇḍāya pavisato lokanāthassa purato purato gantvā mudugatavātā pathaviṁ sodhenti, valāhakā udakaphusitāni muñcantā magge reṇuṁ vūpasametvā upari vitānaṁ hutvā tiṭṭhanti, apare vātā pupphāni upasaṁharitvā magge okiranti, unnatā bhūmippadesā onamanti, onatā unnamanti, pādanikkhepasamaye samāva bhūmi hoti, sukhasamphassāni padumapupphāni vā pāde sampaṭicchanti. Indakhīlassa anto ṭhapitamatte dakkhiṇapāde sarīrato chabbaṇṇarasmiyo nikkhamitvā suvaṇṇarasapiñjarāni viya citrapaṭaparikkhittāni viya ca pāsādakūṭāgārādīni alaṅkarontiyo ito cito ca dhāvanti, hatthiassavihaṅgādayo sakasakaṭṭhānesu ṭhitāyeva madhurenākārena saddaṁ karonti, tathā bherivīṇādīni tūriyāni manussānañca kāyūpagāni ābharaṇāni. Tena saññāṇena manussā jānanti – ‘‘ajja bhagavā idha piṇḍāya paviṭṭho’’ti. Te sunivatthā supārutā gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ gandhapupphādīhi sakkaccaṁ pūjetvā vanditvā – ‘‘amhākaṁ, bhante, dasa bhikkhū, amhākaṁ vīsati, paññāsaṁ…pe… sataṁ dethā’’ti yācitvā bhagavatopi pattaṁ gahetvā āsanaṁ paññapetvā sakkaccaṁ piṇḍapātena paṭimānenti. Bhagavā katabhattakicco tesaṁ sattānaṁ cittasantānāni oloketvā tathā dhammaṁ deseti, yathā keci saraṇagamanesu patiṭṭhahanti, keci pañcasu sīlesu, keci sotāpattisakadāgāmianāgāmiphalānaṁ aññatarasmiṁ; keci pabbajitvā aggaphale arahatteti. Evaṁ mahājanaṁ anuggahetvā uṭṭhāyāsanā vihāraṁ gacchati. Tattha gantvā maṇḍalamāḷe paññattavarabuddhāsane nisīdati, bhikkhūnaṁ bhattakiccapariyosānaṁ āgamayamāno. Tato bhikkhūnaṁ bhattakiccapariyosāne upaṭṭhāko bhagavato nivedeti. Atha bhagavā gandhakuṭiṁ pavisati. Idaṁ tāva purebhattakiccaṁ.",
  "atk-s0101a1:84": "Atha bhagavā evaṁ katapurebhattakicco gandhakuṭiyā upaṭṭhāne nisīditvā pāde pakkhāletvā pādapīṭhe ṭhatvā bhikkhusaṅghaṁ ovadati – ‘‘bhikkhave, appamādena sampādetha, dullabho buddhuppādo lokasmiṁ, dullabho manussattapaṭilābho, dullabhā sampatti, dullabhā pabbajjā, dullabhaṁ saddhammassavana’’nti. Tattha keci bhagavantaṁ kammaṭṭhānaṁ pucchanti. Bhagavāpi tesaṁ cariyānurūpaṁ kammaṭṭhānaṁ deti. Tato sabbepi bhagavantaṁ vanditvā attano attano rattiṭṭhānadivāṭṭhānāni gacchanti. Keci araññaṁ, keci rukkhamūlaṁ, keci pabbatādīnaṁ aññataraṁ, keci cātumahārājikabhavanaṁ…pe… keci vasavattibhavananti. Tato bhagavā gandhakuṭiṁ pavisitvā sace ākaṅkhati, dakkhiṇena passena sato sampajāno muhuttaṁ sīhaseyyaṁ kappeti. Atha samassāsitakāyo vuṭṭhahitvā dutiyabhāge lokaṁ voloketi. Tatiyabhāge yaṁ gāmaṁ vā nigamaṁ vā upanissāya viharati tattha mahājano purebhattaṁ dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati. Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane nisajja dhammaṁ deseti kālayuttaṁ samayayuttaṁ, atha kālaṁ viditvā parisaṁ uyyojeti, manussā bhagavantaṁ vanditvā pakkamanti. Idaṁ pacchābhattakiccaṁ.",
  "atk-s0101a1:85": "So evaṁ niṭṭhitapacchābhattakicco sace gattāni osiñcitukāmo hoti, buddhāsanā vuṭṭhāya nhānakoṭṭhakaṁ pavisitvā upaṭṭhākena paṭiyāditaudakena gattāni utuṁ gaṇhāpeti. Upaṭṭhākopi buddhāsanaṁ ānetvā gandhakuṭipariveṇe paññapeti. Bhagavā surattadupaṭṭaṁ nivāsetvā kāyabandhanaṁ bandhitvā uttarāsaṅgaṁ ekaṁsaṁ karitvā tattha gantvā nisīdati ekakova muhuttaṁ paṭisallīno, atha bhikkhū tato tato āgamma bhagavato upaṭṭhānaṁ āgacchanti. Tattha ekacce pañhaṁ pucchanti, ekacce kammaṭṭhānaṁ, ekacce dhammassavanaṁ yācanti. Bhagavā tesaṁ adhippāyaṁ sampādento purimayāmaṁ vītināmeti. Idaṁ purimayāmakiccaṁ.",
  "atk-s0101a1:86": "Purimayāmakiccapariyosāne pana bhikkhūsu bhagavantaṁ vanditvā pakkantesu sakaladasasahassilokadhātudevatāyo okāsaṁ labhamānā bhagavantaṁ upasaṅkamitvā pañhaṁ pucchanti, yathābhisaṅkhataṁ antamaso caturakkharampi. Bhagavā tāsaṁ devatānaṁ pañhaṁ vissajjento majjhimayāmaṁ vītināmeti. Idaṁ majjhimayāmakiccaṁ.",
  "atk-s0101a1:87": "Pacchimayāmaṁ pana tayo koṭṭhāse katvā purebhattato paṭṭhāya nisajjāya pīḷitassa sarīrassa kilāsubhāvamocanatthaṁ ekaṁ koṭṭhāsaṁ caṅkamena vītināmeti. Dutiyakoṭṭhāse gandhakuṭiṁ pavisitvā dakkhiṇena passena sato sampajāno sīhaseyyaṁ kappeti. Tatiyakoṭṭhāse paccuṭṭhāya nisīditvā purimabuddhānaṁ santike dānasīlādivasena katādhikārapuggaladassanatthaṁ buddhacakkhunā lokaṁ voloketi. Idaṁ pacchimayāmakiccaṁ.",
  "atk-s0101a1:88": "Tasmiṁ pana divase bhagavā purebhattakiccaṁ rājagahe pariyosāpetvā pacchābhatte maggaṁ āgato, purimayāme bhikkhūnaṁ kammaṭṭhānaṁ kathetvā, majjhimayāme devatānaṁ pañhaṁ vissajjetvā, pacchimayāme caṅkamaṁ āruyha caṅkamamāno pañcannaṁ bhikkhusatānaṁ imaṁ sabbaññutaññāṇaṁ ārabbha pavattaṁ kathaṁ sabbaññutaññāṇeneva sutvā aññāsīti. Tena vuttaṁ – ‘‘pacchimayāmakiccaṁ karonto aññāsī’’ti.",
  "atk-s0101a1:89": "Ñatvā ca panassa etadahosi – ‘‘ime bhikkhū mayhaṁ sabbaññutaññāṇaṁ ārabbha guṇaṁ kathenti, etesañca sabbaññutaññāṇakiccaṁ na pākaṭaṁ, mayhameva pākaṭaṁ. Mayi pana gate ete attano kathaṁ nirantaraṁ ārocessanti, tato nesaṁ ahaṁ taṁ aṭṭhuppattiṁ katvā tividhaṁ sīlaṁ vibhajanto, dvāsaṭṭhiyā ṭhānesu appaṭivattiyaṁ sīhanādaṁ nadanto, paccayākāraṁ samodhānetvā buddhaguṇe pākaṭe katvā, sineruṁ ukkhipento viya suvaṇṇakūṭena nabhaṁ paharanto viya ca dasasahassilokadhātukampanaṁ brahmajālasuttantaṁ arahattanikūṭena niṭṭhāpento desessāmi, sā me desanā parinibbutassāpi pañcavassasahassāni sattānaṁ amatamahānibbānaṁ sampāpikā bhavissatī’’ti. Evaṁ cintetvā yena maṇḍalamāḷo tenupasaṅkamīti . Yenāti yena disābhāgena, so upasaṅkamitabbo. Bhummatthe vā etaṁ karaṇavacanaṁ, yasmiṁ padese so maṇḍalamāḷo, tattha gatoti ayamettha attho.",
  "atk-s0101a1:90": "Paññatte āsane nisīdīti buddhakāle kira yattha yattha ekopi bhikkhu viharati sabbattha buddhāsanaṁ paññattameva hoti. Kasmā? Bhagavā kira attano santike kammaṭṭhānaṁ gahetvā phāsukaṭṭhāne viharante manasi karoti – ‘‘asuko mayhaṁ santike kammaṭṭhānaṁ gahetvā gato, sakkhissati nu kho visesaṁ nibbattetuṁ no vā’’ti. Atha naṁ passati kammaṭṭhānaṁ vissajjetvā akusalavitakkaṁ vitakkayamānaṁ, tato ‘‘kathañhi nāma mādisassa satthu santike kammaṭṭhānaṁ gahetvā viharantaṁ imaṁ kulaputtaṁ akusalavitakkā abhibhavitvā anamatagge vaṭṭadukkhe saṁsāressantī’’ti tassa anuggahatthaṁ tattheva attānaṁ dassetvā taṁ kulaputtaṁ ovaditvā ākāsaṁ uppatitvā puna attano vasanaṭṭhānameva gacchati. Athevaṁ ovadiyamānā te bhikkhū cintayiṁsu – ‘‘satthā amhākaṁ manaṁ jānitvā āgantvā amhākaṁ samīpe ṭhitaṁyeva attānaṁ dasseti’’. Tasmiṁ khaṇe – ‘‘bhante, idha nisīdatha, idha nisīdathā’’ti āsanapariyesanaṁ nāma bhāroti. Te āsanaṁ paññapetvāva viharanti. Yassa pīṭhaṁ atthi, so taṁ paññapeti. Yassa natthi, so mañcaṁ vā phalakaṁ vā kaṭṭhaṁ vā pāsāṇaṁ vā vālukapuñjaṁ vā paññapeti. Taṁ alabhamānā purāṇapaṇṇānipi saṅkaḍḍhitvā tattha paṁsukūlaṁ pattharitvā ṭhapenti. Idha pana rañño nisīdanāsanameva atthi, taṁ papphoṭetvā paññapetvā parivāretvā te bhikkhū bhagavato adhimuttikañāṇamārabbha guṇaṁ thomayamānā nisīdiṁsu. Taṁ sandhāya vuttaṁ – ‘‘paññatte āsane nisīdī’’ti.",
  "atk-s0101a1:91": "Evaṁ nisinno pana jānantoyeva kathāsamuṭṭhāpanatthaṁ bhikkhū pucchi. Te cassa sabbaṁ kathayiṁsu. Tena vuttaṁ – ‘‘nisajja kho bhagavā’’tiādi. Tattha kāya nutthāti katamāya nu kathāya sannisinnā bhavathāti attho. Kāya netthātipi pāḷi, tassā katamāya nu etthāti attho kāya notthātipi pāḷi. Tassāpi purimoyeva attho.",
  "atk-s0101a1:92": "Antarākathāti , kammaṭṭhānamanasikārauddesaparipucchādīnaṁ antarā aññā ekā kathā. Vippakatāti, mama āgamanapaccayā apariniṭṭhitā sikhaṁ appattā. Tena kiṁ dasseti? ‘‘Nāhaṁ tumhākaṁ kathābhaṅgatthaṁ āgato, ahaṁ pana sabbaññutāya tumhākaṁ kathaṁ niṭṭhāpetvā matthakappattaṁ katvā dassāmīti āgato’’ti nisajjeva sabbaññupavāraṇaṁ pavāreti. Ayaṁ kho no, bhante, antarākathā vippakatā , atha bhagavā anuppattoti etthāpi ayamadhippāyo. Ayaṁ bhante amhākaṁ bhagavato sabbaññutaññāṇaṁ ārabbha guṇakathā vippakatā, na rājakathādikā tiracchānakathā, atha bhagavā anuppatto; taṁ no idāni niṭṭhāpetvā desethāti.",
  "atk-s0101a1:93": "Ettāvatā ca yaṁ āyasmatā ānandena kamalakuvalayujjalavimalasādhurasasalilāya pokkharaṇiyā sukhāvataraṇatthaṁ nimmalasilātalaracanavilāsasobhitaratanasopānaṁ, vippakiṇṇamuttātalasadisavālukākiṇṇapaṇḍarabhūmibhāgaṁ titthaṁ viya suvibhattabhittivicitravedikāparikkhittassa nakkhattapathaṁ phusitukāmatāya viya, vijambhitasamussayassa pāsādavarassa sukhārohaṇatthaṁ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṁ sopānaṁ viya, suvaṇṇavalayanūpurādisaṅghaṭṭanasaddasammissitakathitahasitamadhurassaragehajanavicaritassa uḷārissarivibhavasobhitassa mahāgharassa sukhappavesanatthaṁ suvaṇṇarajatamaṇimuttapavāḷādijutivissaravijjotitasuppatiṭṭhitavisāladvārabāhaṁ mahādvāraṁ viya ca atthabyañjanasampannassa buddhaguṇānubhāvasaṁsūcakassa imassa suttassa sukhāvagahaṇatthaṁ kāladesadesakavatthuparisāpadesapaṭimaṇḍitaṁ nidānaṁ bhāsitaṁ, tassatthavaṇṇanā samattāti.",
  "atk-s0101a1:94": "5. Idāni – ‘‘mamaṁ vā, bhikkhave, pare avaṇṇaṁ bhāseyyu’’ntiādinā nayena bhagavatā nikkhittassa suttassa vaṇṇanāya okāso anuppatto. Sā panesā suttavaṇṇanā. Yasmā suttanikkhepaṁ vicāretvā vuccamānā pākaṭā hoti, tasmā suttanikkhepaṁ tāva vicārayissāma. Cattāro hi suttanikkhepā – attajjhāsayo, parajjhāsayo, pucchāvasiko, aṭṭhuppattikoti.",
  "atk-s0101a1:95": "Tattha yāni suttāni bhagavā parehi anajjhiṭṭho kevalaṁ attano ajjhāsayeneva kathesi; seyyathidaṁ, ākaṅkheyyasuttaṁ, vatthasuttaṁ, mahāsatipaṭṭhānaṁ, mahāsaḷāyatanavibhaṅgasuttaṁ, ariyavaṁsasuttaṁ, sammappadhānasuttantahārako, iddhipādaindriyabalabojjhaṅgamaggaṅgasuttantahārakoti evamādīni; tesaṁ attajjhāsayo nikkhepo.",
  "atk-s0101a1:96": "Yāni pana ‘‘paripakkā kho rāhulassa vimuttiparipācaniyā dhammā; yaṁnūnāhaṁ rāhulaṁ uttariṁ āsavānaṁ khaye vineyya’’nti; (saṁ. ni. 4.121) evaṁ paresaṁ ajjhāsayaṁ khantiṁ manaṁ abhinīhāraṁ bujjhanabhāvañca avekkhitvā parajjhāsayavasena kathitāni; seyyathidaṁ, cūḷarāhulovādasuttaṁ, mahārāhulovādasuttaṁ, dhammacakkappavattanaṁ, dhātuvibhaṅgasuttanti evamādīni; tesaṁ parajjhāsayo nikkhepo.",
  "atk-s0101a1:97": "Bhagavantaṁ pana upasaṅkamitvā catasso parisā, cattāro vaṇṇā, nāgā, supaṇṇā, gandhabbā, asurā, yakkhā, mahārājāno, tāvatiṁsādayo devā, mahābrahmāti evamādayo – ‘‘bojjhaṅgā bojjhaṅgā’’ti, bhante, vuccanti. ‘‘Nīvaraṇā nīvaraṇā’’ti, bhante, vuccanti; ‘‘ime nu kho, bhante, pañcupādānakkhandhā’’. ‘‘Kiṁ sūdha vittaṁ purisassa seṭṭha’’ntiādinā nayena pañhaṁ pucchanti. Evaṁ puṭṭhena bhagavatā yāni kathitāni bojjhaṅgasaṁyuttādīni, yāni vā panaññānipi devatāsaṁyutta-mārasaṁyutta-brahmasaṁyutta-sakkapañha-cūḷavedalla-mahāvedalla-sāmaññaphala-āḷavaka-sūciloma-kharalomasuttādīni; tesaṁ pucchāvasiko nikkhepo.",
  "atk-s0101a1:98": "Yāni pana tāni uppannaṁ kāraṇaṁ paṭicca kathitāni, seyyathidaṁ – dhammadāyādaṁ, cūḷasīhanādaṁ, candūpamaṁ, puttamaṁsūpamaṁ, dārukkhandhūpamaṁ, aggikkhandhūpamaṁ, pheṇapiṇḍūpamaṁ, pāricchattakūpamanti evamādīni; tesaṁ aṭṭhuppattiko nikkhepo.",
  "atk-s0101a1:99": "Evametesu catūsu nikkhepesu imassa suttassa aṭṭhuppattiko nikkhepo. Aṭṭhuppattiyā hi idaṁ bhagavatā nikkhittaṁ. Katarāya aṭṭhuppattiyā? Vaṇṇāvaṇṇe. Ācariyo ratanattayassa avaṇṇaṁ abhāsi, antevāsī vaṇṇaṁ. Iti imaṁ vaṇṇāvaṇṇaṁ aṭṭhuppattiṁ katvā desanākusalo bhagavā – ‘‘mamaṁ vā, bhikkhave, pare avaṇṇaṁ bhāseyyu’’nti desanaṁ ārabhi. Tattha mamanti , sāmivacanaṁ, mamāti attho. Vāsaddo vikappanattho. Pareti, paṭiviruddhā sattā. Tatrāti ye avaṇṇaṁ vadanti tesu.",
  "atk-s0101a1:100": "Na āghātotiādīhi kiñcāpi tesaṁ bhikkhūnaṁ āghātoyeva natthi, atha kho āyatiṁ kulaputtānaṁ īdisesupi ṭhānesu akusaluppattiṁ paṭisedhento dhammanettiṁ ṭhapeti. Tattha āhanati cittanti ‘āghāto’; kopassetaṁ adhivacanaṁ. Appatītā honti tena atuṭṭhā asomanassikāti appaccayo; domanassassetaṁ adhivacanaṁ. Neva attano na paresaṁ hitaṁ abhirādhayatīti anabhiraddhi; kopassetaṁ adhivacanaṁ. Evamettha dvīhi padehi saṅkhārakkhandho, ekena vedanākkhandhoti dve khandhā vuttā. Tesaṁ vasena sesānampi sampayuttadhammānaṁ kāraṇaṁ paṭikkhittameva.",
  "atk-s0101a1:101": "Evaṁ paṭhamena nayena manopadosaṁ nivāretvā, dutiyena nayena tattha ādīnavaṁ dassento āha – ‘‘tatra ce tumhe assatha kupitā vā anattamanā vā, tumhaṁ yevassa tena antarāyo’’ti. Tattha ‘tatra ce tumhe assathā’ti tesu avaṇṇabhāsakesu, tasmiṁ vā avaṇṇe tumhe bhaveyyātha ce; yadi bhaveyyāthāti attho. ‘Kupitā’ kopena, anattamanā domanassena. ‘Tumhaṁ yevassa tena antarāyo’ti tumhākaṁyeva tena kopena, tāya ca anattamanatāya paṭhamajjhānādīnaṁ antarāyo bhaveyya.",
  "atk-s0101a1:102": "Evaṁ dutiyena nayena ādīnavaṁ dassetvā, tatiyena nayena vacanatthasallakkhaṇamattepi asamatthataṁ dassento – ‘‘api nu tumhe paresa’’ntiādimāha. Tattha paresanti yesaṁ kesaṁ ci. Kupito hi neva buddhapaccekabuddhaariyasāvakānaṁ, na mātāpitūnaṁ, na paccatthikānaṁ subhāsitadubbhāsitassa atthaṁ ājānāti. Yathāha –",
  "atk-s0101a1:103": "‘‘Kuddho atthaṁ na jānāti, kuddho dhammaṁ na passati;",
  "atk-s0101a1:104": "Andhaṁ tamaṁ tadā hoti, yaṁ kodho sahate naraṁ.",
  "atk-s0101a1:105": "Anatthajanano kodho, kodho cittappakopano;",
  "atk-s0101a1:106": "Bhayamantarato jātaṁ, taṁ jano nāvabujjhatī’’ti. (a. ni. 7.64);",
  "atk-s0101a1:107": "Evaṁ sabbathāpi avaṇṇe manopadosaṁ nisedhetvā idāni paṭipajjitabbākāraṁ dassento – ‘‘tatra tumhehi abhūtaṁ abhūtato’’tiādimāha.",
  "atk-s0101a1:108": "Tattha tatra tumhehīti, tasmiṁ avaṇṇe tumhehi. Abhūtaṁ abhūtato nibbeṭhetabbanti yaṁ abhūtaṁ, taṁ abhūtabhāveneva apanetabbaṁ. Kathaṁ? Itipetaṁ abhūtantiādinā nayena. Tatrāyaṁ yojanā – ‘‘tumhākaṁ satthā na sabbaññū, dhammo durakkhāto, saṅgho duppaṭipanno’’tiādīni sutvā na tuṇhī bhavitabbaṁ. Evaṁ pana vattabbaṁ – ‘‘iti petaṁ abhūtaṁ, yaṁ tumhehi vuttaṁ, taṁ imināpi kāraṇena abhūtaṁ, imināpi kāraṇena atacchaṁ, ‘natthi cetaṁ amhesu’, ‘na ca panetaṁ amhesu saṁvijjati’, sabbaññūyeva amhākaṁ satthā, svākkhāto dhammo, suppaṭipanno saṅgho, tatra idañcidañca kāraṇa’’nti. Ettha ca dutiyaṁ padaṁ paṭhamassa, catutthañca tatiyassa vevacananti veditabbaṁ. Idañca avaṇṇeyeva nibbeṭhanaṁ kātabbaṁ, na sabbattha. Yadi hi ‘‘tvaṁ dussīlo, tavācariyo dussīlo, idañcidañca tayā kataṁ, tavācariyena kata’’nti vutte tuṇhībhūto adhivāseti, āsaṅkanīyo hoti. Tasmā manopadosaṁ akatvā avaṇṇo nibbeṭhetabbo. ‘‘Oṭṭhosi, goṇosī’’tiādinā pana nayena dasahi akkosavatthūhi akkosantaṁ puggalaṁ ajjhupekkhitvā adhivāsanakhantiyeva tattha kātabbā.",
  "atk-s0101a1:109": "6. Evaṁ avaṇṇabhūmiyaṁ tādilakkhaṇaṁ dassetvā idāni vaṇṇabhūmiyaṁ dassetuṁ ‘‘mamaṁ vā, bhikkhave, pare vaṇṇaṁ bhāseyyu’’ntiādimāha. Tattha pareti ye keci pasannā devamanussā. Ānandanti etenāti ānando, pītiyā etaṁ adhivacanaṁ. Sumanassa bhāvo somanassaṁ, cetasikasukhassetaṁ adhivacanaṁ. Uppilāvino bhāvo uppilāvitattaṁ. Kassa uppilāvitattanti? Cetasoti. Uddhaccāvahāya uppilāpanapītiyā etaṁ adhivacanaṁ. Idhāpi dvīhi padehi saṅkhārakkhandho, ekena vedanākkhandho vutto.",
  "atk-s0101a1:110": "Evaṁ paṭhamanayena uppilāvitattaṁ nivāretvā, dutiyena tattha ādīnavaṁ dassento – ‘‘tatra ce tumhe assathā’’tiādimāha. Idhāpi tumhaṁ yevassa tena antarāyoti tena uppilāvitattena tumhākaṁyeva paṭhamajjhānādīnaṁ antarāyo bhaveyyāti attho veditabbo. Kasmā panetaṁ vuttaṁ? Nanu bhagavatā –",
  "atk-s0101a1:111": "‘‘Buddhoti kittayantassa, kāye bhavati yā pīti;",
  "atk-s0101a1:112": "Varameva hi sā pīti, kasiṇenāpi jambudīpassa.",
  "atk-s0101a1:113": "Dhammoti kittayantassa, kāye bhavati yā pīti;",
  "atk-s0101a1:114": "Varameva hi sā pīti, kasiṇenāpi jambudīpassa.",
  "atk-s0101a1:115": "Saṅghoti kittayantassa, kāye bhavati yā pīti;",
  "atk-s0101a1:116": "Varameva hi sā pīti, kasiṇenāpi jambudīpassā’’ti ca.",
  "atk-s0101a1:117": "‘‘Ye, bhikkhave, buddhe pasannā, agge te pasannā’’ti ca evamādīhi anekasatehi suttehi ratanattaye pītisomanassameva vaṇṇitanti. Saccaṁ vaṇṇitaṁ, taṁ pana nekkhammanissitaṁ. Idha – ‘‘amhākaṁ buddho, amhākaṁ dhammo’’tiādinā nayena āyasmato channassa uppannasadisaṁ gehassitaṁ pītisomanassaṁ adhippetaṁ. Idañhi jhānādipaṭilābhāya antarāyakaraṁ hoti. Tenevāyasmā channopi yāva buddho na parinibbāyi, tāva visesaṁ nibbattetuṁ nāsakkhi, parinibbānakāle paññattena pana brahmadaṇḍena tajjito taṁ pītisomanassaṁ pahāya visesaṁ nibbattesi. Tasmā antarāyakaraṁyeva sandhāya idaṁ vuttanti veditabbaṁ. Ayañhi lobhasahagatā pīti. Lobho ca kodhasadisova. Yathāha –",
  "atk-s0101a1:118": "‘‘Luddho atthaṁ na jānāti, luddho dhammaṁ na passati;",
  "atk-s0101a1:119": "Andhaṁ tamaṁ tadā hoti, yaṁ lobho sahate naraṁ.",
  "atk-s0101a1:120": "Anatthajanano lobho, lobho cittappakopano;",
  "atk-s0101a1:121": "Bhayamantarato jātaṁ, taṁ jano nāvabujjhatī’’ti. (itivu. 88);",
  "atk-s0101a1:122": "Tatiyavāro pana idha anāgatopi atthato āgato yevāti veditabbo. Yatheva hi kuddho, evaṁ luddhopi atthaṁ na jānātīti.",
  "atk-s0101a1:123": "Paṭipajjitabbākāradassanavāre panāyaṁ yojanā – ‘‘tumhākaṁ satthā sabbaññū arahaṁ sammāsambuddho, dhammo svākkhāto, saṅgho suppaṭipanno’’tiādīni sutvā na tuṇhī bhavitabbaṁ. Evaṁ pana paṭijānitabbaṁ – ‘‘itipetaṁ bhūtaṁ, yaṁ tumhehi vuttaṁ, taṁ imināpi kāraṇena bhūtaṁ, imināpi kāraṇena tacchaṁ. So hi bhagavā itipi arahaṁ, itipi sammāsambuddho; dhammo itipi svākkhāto, itipi sandiṭṭhiko ; saṅgho itipi suppaṭipanno, itipi ujuppaṭipanno’’ti. ‘‘Tvaṁ sīlavā’’ti pucchitenāpi sace sīlavā, ‘‘sīlavāhamasmī’’ti paṭijānitabbameva. ‘‘Tvaṁ paṭhamassa jhānassa lābhī…pe… arahā’’ti puṭṭhenāpi sabhāgānaṁ bhikkhūnaṁyeva paṭijānitabbaṁ. Evañhi pāpicchatā ceva parivajjitā hoti, sāsanassa ca amoghatā dīpitā hotīti. Sesaṁ vuttanayeneva veditabbaṁ.",
  "atk-s0101a1:124": "Cūḷasīlavaṇṇanā",
  "atk-s0101a1:125": "7.Appamattakaṁ kho panetaṁ, bhikkhaveti ko anusandhi? Idaṁ suttaṁ dvīhi padehi ābaddhaṁ vaṇṇena ca avaṇṇena ca. Tattha avaṇṇo – ‘‘iti petaṁ abhūtaṁ iti petaṁ ataccha’’nti, ettheva udakantaṁ patvā aggiviya nivatto. Vaṇṇo pana bhūtaṁ bhūtato paṭijānitabbaṁ – ‘‘iti petaṁ bhūta’’nti evaṁ anuvattatiyeva. So pana duvidho brahmadattena bhāsitavaṇṇo ca bhikkhusaṅghena acchariyaṁ āvusotiādinā nayena āraddhavaṇṇo ca. Tesu bhikkhusaṅghena vuttavaṇṇassa upari suññatāpakāsane anusandhiṁ dassessati. Idha pana brahmadattena vuttavaṇṇassa anusandhiṁ dassetuṁ ‘‘appamattakaṁ kho panetaṁ, bhikkhave’’ti desanā āraddhā.",
  "atk-s0101a1:126": "Tattha appamattakanti parittassa nāmaṁ. Oramattakanti tasseva vevacanaṁ. Mattāti vuccati pamāṇaṁ. Appaṁ mattā etassāti appamattakaṁ. Oraṁ mattā etassāti oramattakaṁ. Sīlameva sīlamattakaṁ. Idaṁ vuttaṁ hoti – ‘appamattakaṁ kho, panetaṁ bhikkhave, oramattakaṁ sīlamattakaṁ’ nāma yena ‘‘tathāgatassa vaṇṇaṁ vadāmī’’ti ussāhaṁ katvāpi vaṇṇaṁ vadamāno puthujjano vadeyyāti. Tattha siyā – nanu idaṁ sīlaṁ nāma yogino aggavibhūsanaṁ? Yathāhu porāṇā –",
  "atk-s0101a1:127": "‘‘Sīlaṁ yogissa’laṅkāro, sīlaṁ yogissa maṇḍanaṁ;",
  "atk-s0101a1:128": "Sīlehi’laṅkato yogī, maṇḍane aggataṁ gato’’ti.",
  "atk-s0101a1:129": "Bhagavatāpi ca anekesu suttasatesu sīlaṁ mahantameva katvā kathitaṁ. Yathāha – ‘‘ākaṅkheyya ce, bhikkhave, bhikkhu ‘sabrahmacārīnaṁ piyo cassaṁ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65) ca.",
  "atk-s0101a1:130": "‘‘Kikīva aṇḍaṁ, camarīva vāladhiṁ;",
  "atk-s0101a1:131": "Piyaṁva puttaṁ, nayanaṁva ekakaṁ.",
  "atk-s0101a1:132": "Tatheva sīlaṁ, anurakkhamānā;",
  "atk-s0101a1:133": "Supesalā hotha, sadā sagāravā’’ti ca.",
  "atk-s0101a1:134": "‘‘Na pupphagandho paṭivātameti;",
  "atk-s0101a1:135": "Na candanaṁ taggaramallikā vā.",
  "atk-s0101a1:136": "Satañca gandho paṭivātameti;",
  "atk-s0101a1:137": "Sabbā disā sappuriso pavāyati.",
  "atk-s0101a1:138": "Candanaṁ tagaraṁ vāpi, uppalaṁ atha vassikī;",
  "atk-s0101a1:139": "Etesaṁ gandhajātānaṁ, sīlagandho anuttaro.",
  "atk-s0101a1:140": "Appamatto ayaṁ gandho, yvāyaṁ tagaracandanaṁ;",
  "atk-s0101a1:141": "Yo ca sīlavataṁ gandho, vāti devesu uttamo.",
  "atk-s0101a1:142": "Tesaṁ sampannasīlānaṁ, appamādavihārinaṁ;",
  "atk-s0101a1:143": "Sammadaññā vimuttānaṁ, māro maggaṁ na vindatī’’ti ca. (dha. pa. 57);",
  "atk-s0101a1:144": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "atk-s0101a1:145": "Ātāpī nipako bhikkhu, so imaṁ vijaṭaye jaṭa’’nti ca. (saṁ. ni. 1.23);",
  "atk-s0101a1:146": "‘‘Seyyathāpi, bhikkhave, ye keci bījagāmabhūtagāmā vuḍḍhiṁ virūḷhiṁ vepullaṁ āpajjanti, sabbe te pathaviṁ nissāya, pathaviyaṁ patiṭṭhāya; evamete bījagāmabhūtagāmā vuḍḍhiṁ virūḷhiṁ vepullaṁ āpajjanti. Evameva kho, bhikkhave, bhikkhu sīlaṁ nissāya sīle patiṭṭhāya sattabojjhaṅge bhāvento sattabojjhaṅge bahulīkaronto vuḍḍhiṁ virūḷhiṁ vepullaṁ pāpuṇāti dhammesū’’ti (saṁ. ni. 5.150) ca. Evaṁ aññānipi anekāni suttāni daṭṭhabbāni. Evamanekesu suttasatesu sīlaṁ mahantameva katvā kathitaṁ. Taṁ ‘‘kasmā imasmiṁ ṭhāne appamattaka’’nti āhāti? Upari guṇe upanidhāya. Sīlañhi samādhiṁ na pāpuṇāti, samādhi paññaṁ na pāpuṇāti, tasmā uparimaṁ upanidhāya heṭṭhimaṁ oramattakaṁ nāma hoti. Kathaṁ sīlaṁ samādhiṁ na pāpuṇāti? Bhagavā hi abhisambodhito sattame saṁvacchare sāvatthinagara – dvāre kaṇḍambarukkhamūle dvādasayojane ratanamaṇḍape yojanappamāṇe ratanapallaṅke nisīditvā tiyojanike dibbasetacchatte dhāriyamāne dvādasayojanāya parisāya attādānaparidīpanaṁ titthiyamaddanaṁ – ‘‘uparimakāyato aggikkhandho pavattati, heṭṭhimakāyato udakadhārā pavattati…pe… ekekalomakūpato aggikkhandho pavattati, ekekalomakūpato udakadhārā pavattati, channaṁ vaṇṇāna’’ntiādinayappavattaṁ yamakapāṭihāriyaṁ dasseti. Tassa suvaṇṇavaṇṇasarīrato suvaṇṇavaṇṇā rasmiyo uggantvā yāva bhavaggā gacchanti, sakaladasasahassacakkavāḷassa alaṅkaraṇakālo viya hoti, dutiyā dutiyā rasmiyo purimāya purimāya yamakayamakā viya ekakkhaṇe viya pavattanti.",
  "atk-s0101a1:147": "Dvinnañca cittānaṁ ekakkhaṇe pavatti nāma natthi. Buddhānaṁ pana bhagavantānaṁ bhavaṅgaparivāsassa lahukatāya pañcahākārehi āciṇṇavasitāya ca, tā ekakkhaṇe viya pavattanti. Tassā tassā pana rasmiyā āvajjanaparikammādhiṭṭhānāni visuṁ visuṁyeva.",
  "atk-s0101a1:148": "Nīlarasmiatthāya hi bhagavā nīlakasiṇaṁ samāpajjati, pītarasmiatthāya pītakasiṇaṁ, lohitaodātarasmiatthāya lohitaodātakasiṇaṁ, aggikkhandhatthāya tejokasiṇaṁ, udakadhāratthāya āpokasiṇaṁ samāpajjati. Satthā caṅkamati, nimmito tiṭṭhati vā nisīdati vā seyyaṁ vā kappetīti sabbaṁ vitthāretabbaṁ. Ettha ekampi sīlassa kiccaṁ natthi, sabbaṁ samādhikiccameva. Evaṁ sīlaṁ samādhiṁ na pāpuṇāti.",
  "atk-s0101a1:149": "Yaṁ pana bhagavā kappasatasahassādhikāni cattāri asaṅkhyeyyāni pāramiyo pūretvā, ekūnatiṁsavassakāle cakkavattisirīnivāsabhūtā bhavanā nikkhamma anomānadītīre pabbajitvā, chabbassāni padhānayogaṁ katvā, visākhapuṇṇamāyaṁ uruvelagāme sujātāya dinnaṁ pakkhittadibbojaṁ madhupāyāsaṁ paribhuñjitvā, sāyanhasamaye dakkhiṇuttarena bodhimaṇḍaṁ pavisitvā assatthadumarājānaṁ tikkhattuṁ padakkhiṇaṁ katvā, pubbuttarabhāge ṭhito tiṇasanthāraṁ santharitvā, tisandhipallaṅkaṁ ābhujitvā, caturaṅgasamannāgataṁ mettākammaṭṭhānaṁ pubbaṅgamaṁ katvā, vīriyādhiṭṭhānaṁ adhiṭṭhāya, cuddasahatthapallaṅkavaragato suvaṇṇapīṭhe ṭhapitaṁ rajatakkhandhaṁ viya paññāsahatthaṁ bodhikkhandhaṁ piṭṭhito katvā, upari maṇichattena viya bodhisākhāya dhāriyamāno, suvaṇṇavaṇṇe cīvare pavāḷasadisesu bodhiaṅkuresu patamānesu, sūriye atthaṁ upagacchante mārabalaṁ vidhamitvā, paṭhamayāme pubbenivāsaṁ anussaritvā, majjhimayāme dibbacakkhuṁ visodhetvā, paccūsakāle sabbabuddhānamāciṇṇe paccayākāre ñāṇaṁ otāretvā, ānāpānacatutthajjhānaṁ nibbattetvā, tadeva pādakaṁ katvā vipassanaṁ vaḍḍhetvā, maggapaṭipāṭiyā adhigatena catutthamaggena sabbakilese khepetvā sabbabuddhaguṇe paṭivijjhi, idamassa paññākiccaṁ. Evaṁ samādhi paññaṁ na pāpuṇāti.",
  "atk-s0101a1:150": "Tattha yathā hatthe udakaṁ pātiyaṁ udakaṁ na pāpuṇāti, pātiyaṁ udakaṁ ghaṭe udakaṁ na pāpuṇāti, ghaṭe udakaṁ kolambe udakaṁ na pāpuṇāti, kolambe udakaṁ cāṭiyaṁ udakaṁ na pāpuṇāti, cāṭiyaṁ udakaṁ mahākumbhiyaṁ udakaṁ na pāpuṇāti, mahākumbhiyaṁ udakaṁ kusobbhe udakaṁ na pāpuṇāti, kusobbhe udakaṁ kandare udakaṁ na pāpuṇāti, kandare udakaṁ kunnadiyaṁ udakaṁ na pāpuṇāti, kunnadiyaṁ udakaṁ pañcamahānadiyaṁ udakaṁ na pāpuṇāti, pañcamahānadiyaṁ udakaṁ cakkavāḷamahāsamudde udakaṁ na pāpuṇāti, cakkavāḷamahāsamudde udakaṁ sinerupādake mahāsamudde udakaṁ na pāpuṇāti. Pātiyaṁ udakaṁ upanidhāya hatthe udakaṁ parittaṁ…pe… sinerupādakamahāsamudde udakaṁ upanidhāya cakkavāḷamahāsamudde udakaṁ parittaṁ. Iti uparūpari udakaṁ bahukaṁ upādāya heṭṭhā heṭṭhā udakaṁ parittaṁ hoti.",
  "atk-s0101a1:151": "Evameva upari upari guṇe upādāya heṭṭhā heṭṭhā sīlaṁ appamattakaṁ oramattakanti veditabbaṁ. Tenāha – ‘‘appamattakaṁ kho panetaṁ, bhikkhave, oramattakaṁ sīlamattaka’’nti.",
  "atk-s0101a1:152": "Yenaputhujjanoti, ettha –",
  "atk-s0101a1:153": "‘‘Duve puthujjanā vuttā, buddhenādiccabandhunā;",
  "atk-s0101a1:154": "Andho puthujjano eko, kalyāṇeko puthujjano’’ti.",
  "atk-s0101a1:155": "Tattha yassa khandhadhātuāyatanādīsu uggahaparipucchāsavanadhāraṇapaccavekkhaṇāni natthi, ayaṁ andhaputhujjano. Yassa tāni atthi, so kalyāṇaputhujjano. Duvidhopi panesa –",
  "atk-s0101a1:156": "‘‘Puthūnaṁ jananādīhi, kāraṇehi puthujjano;",
  "atk-s0101a1:157": "Puthujjanantogadhattā, puthuvāyaṁ jano iti’’.",
  "atk-s0101a1:158": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0101a1:159": "‘‘Puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhanti, puthu santāpehi santappanti, puthu pariḷāhehi pariḍayhanti, puthu pañcasu kāmaguṇesu rattā giddhā gathitā mucchitā ajjhopannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti. Puthūnaṁ gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjano, puthuvāyaṁ visuṁyeva saṅkhyaṁ gato visaṁsaṭṭho sīlasutādiguṇayuttehi ariyehi janehīti puthujjanoti.",
  "atk-s0101a1:160": "Tathāgatassāti aṭṭhahi kāraṇehi bhagavā tathāgato. Tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.",
  "atk-s0101a1:161": "Kathaṁ bhagavā tathā āgatoti tathāgato? Yathā sabbalokahitāya ussukkamāpannā purimakā sammāsambuddhā āgatā, yathā vipassī bhagavā āgato, yathā sikhī bhagavā, yathā vessabhū bhagavā, yathā kakusandho bhagavā, yathā koṇāgamano bhagavā, yathā kassapo bhagavā āgato . Kiṁ vuttaṁ hoti? Yena abhinīhārena ete bhagavanto āgatā, teneva amhākampi bhagavā āgato. Atha vā yathā vipassī bhagavā…pe… yathā kassapo bhagavā dānapāramiṁ pūretvā, sīlanekkhammapaññāvīriyakhantisaccaadhiṭṭhānamettāupekkhāpāramiṁ pūretvā, imā dasa pāramiyo, dasa upapāramiyo, dasa paramatthapāramiyoti samatiṁsapāramiyo pūretvā aṅgapariccāgaṁ, nayanadhanarajjaputtadārapariccāganti ime pañca mahāpariccāge pariccajitvā pubbayogapubbacariyadhammakkhānañātatthacariyādayo pūretvā buddhicariyāya koṭiṁ patvā āgato; tathā amhākampi bhagavā āgato. Atha vā yathā vipassī bhagavā…pe… kassapo bhagavā cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ bhāvetvā brūhetvā āgato, tathā amhākampi bhagavā āgato. Evaṁ tathā āgatoti tathāgato.",
  "atk-s0101a1:162": "‘‘Yatheva lokamhi vipassiādayo,",
  "atk-s0101a1:163": "Sabbaññubhāvaṁ munayo idhāgatā;",
  "atk-s0101a1:164": "Tathā ayaṁ sakyamunīpi āgato,",
  "atk-s0101a1:165": "Tathāgato vuccati tena cakkhumā’’ti.",
  "atk-s0101a1:166": "Evaṁ tathā āgatoti tathāgato.",
  "atk-s0101a1:167": "Kathaṁ tathā gatoti tathāgato? Yathā sampatijāto vipassī bhagavā gato…pe… kassapo bhagavā gato.",
  "atk-s0101a1:168": "Kathañca so bhagavā gato ? So hi sampati jātova samehi pādehi pathaviyaṁ patiṭṭhāya uttarābhimukho sattapadavītihārena gato. Yathāha – ‘‘sampatijāto kho, ānanda, bodhisatto samehi pādehi patiṭṭhahitvā uttarābhimukho sattapadavītihārena gacchati, setamhi chatte anudhāriyamāne sabbā ca disā anuviloketi, āsabhiṁ vācaṁ bhāsati – ‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthidāni punabbhavo’ti’’ (dī. ni. 2.31).",
  "atk-s0101a1:169": "Tañcassa gamanaṁ tathaṁ ahosi? Avitathaṁ anekesaṁ visesādhigamānaṁ pubbanimittabhāvena. Yañhi so sampatijātova samehi pādehi patiṭṭhahi. Idamassa caturiddhipādapaṭilābhassa pubbanimittaṁ.",
  "atk-s0101a1:170": "Uttarābhimukhabhāvo pana sabbalokuttarabhāvassa pubbanimittaṁ.",
  "atk-s0101a1:171": "Sattapadavītihāro, sattabojjhaṅgaratanapaṭilābhassa.",
  "atk-s0101a1:172": "‘‘Suvaṇṇadaṇḍā vītipatanti cāmarā’’ti, ettha vuttacāmarukkhepo pana sabbatitthiyanimmaddanassa.",
  "atk-s0101a1:173": "Setacchattadhāraṇaṁ, arahattavimuttivaravimalasetacchattapaṭilābhassa.",
  "atk-s0101a1:174": "Sattamapadūpari ṭhatvā sabbadisānuvilokanaṁ, sabbaññutānāvaraṇañāṇapaṭilābhassa.",
  "atk-s0101a1:175": "Āsabhivācābhāsanaṁ appaṭivattiyavaradhammacakkappavattanassa pubbanimittaṁ.",
  "atk-s0101a1:176": "Tathā ayaṁ bhagavāpi gato, tañcassa gamanaṁ tathaṁ ahosi, avitathaṁ, tesaṁyeva visesādhigamānaṁ pubbanimittabhāvena.",
  "atk-s0101a1:177": "Tenāhu porāṇā –",
  "atk-s0101a1:178": "‘‘Muhuttajātova gavampatī yathā,",
  "atk-s0101a1:179": "Samehi pādehi phusī vasundharaṁ;",
  "atk-s0101a1:180": "So vikkamī satta padāni gotamo,",
  "atk-s0101a1:181": "Setañca chattaṁ anudhārayuṁ marū.",
  "atk-s0101a1:182": "Gantvāna so satta padāni gotamo,",
  "atk-s0101a1:183": "Disā vilokesi samā samantato;",
  "atk-s0101a1:184": "Aṭṭhaṅgupetaṁ giramabbhudīrayi,",
  "atk-s0101a1:185": "Sīho yathā pabbatamuddhaniṭṭhito’’ti.",
  "atk-s0101a1:186": "Evaṁ tathā gatoti tathāgato.",
  "atk-s0101a1:187": "Atha vā yathā vipassī bhagavā…pe… yathā kassapo bhagavā, ayampi bhagavā tatheva nekkhammena kāmacchandaṁ pahāya gato , abyāpādena byāpādaṁ, ālokasaññāya thinamiddhaṁ, avikkhepena uddhaccakukkuccaṁ, dhammavavatthānena vicikicchaṁ pahāya ñāṇena avijjaṁ padāletvā, pāmojjena aratiṁ vinodetvā, paṭhamajjhānena nīvaraṇakavāṭaṁ ugghāṭetvā, dutiyajjhānena vitakkavicāraṁ vūpasametvā, tatiyajjhānena pītiṁ virājetvā, catutthajjhānena sukhadukkhaṁ pahāya, ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā, viññāṇañcāyatanasamāpattiyā ākāsānañcāyatanasaññaṁ, ākiñcaññāyatanasamāpattiyā viññāṇañcāyatanasaññaṁ, nevasaññānāsaññāyatanasamāpattiyā ākiñcaññāyatanasaññaṁ samatikkamitvā gato.",
  "atk-s0101a1:188": "Aniccānupassanāya niccasaññaṁ pahāya, dukkhānupassanāya sukhasaññaṁ, anattānupassanāya attasaññaṁ, nibbidānupassanāya nandiṁ, virāgānupassanāya rāgaṁ, nirodhānupassanāya samudayaṁ, paṭinissaggānupassanāya ādānaṁ, khayānupassanāya ghanasaññaṁ, vayānupassanāya āyūhanaṁ, vipariṇāmānupassanāya dhuvasaññaṁ, animittānupassanāya nimittaṁ, appaṇihitānupassanāya paṇidhiṁ, suññatānupassanāya abhinivesaṁ, adhipaññādhammavipassanāya sārādānābhinivesaṁ, yathābhūtañāṇadassanena sammohābhinivesaṁ, ādīnavānupassanāya ālayābhinivesaṁ, paṭisaṅkhānupassanāya appaṭisaṅkhaṁ, vivaṭṭānupassanāya saṁyogābhinivesaṁ, sotāpattimaggena diṭṭhekaṭṭhe kilese bhañjitvā, sakadāgāmimaggena oḷārike kilese pahāya, anāgāmimaggena aṇusahagate kilese samugghāṭetvā, arahattamaggena sabbakilese samucchinditvā gato. Evampi tathā gatoti tathāgato.",
  "atk-s0101a1:189": "Kathaṁ tathalakkhaṇaṁ āgatoti tathāgato?Pathavīdhātuyā kakkhaḷattalakkhaṇaṁ tathaṁ avitathaṁ. Āpodhātuyā paggharaṇalakkhaṇaṁ. Tejodhātuyā uṇhattalakkhaṇaṁ. Vāyodhātuyā vitthambhanalakkhaṇaṁ. Ākāsadhātuyā asamphuṭṭhalakkhaṇaṁ. Viññāṇadhātuyā vijānanalakkhaṇaṁ.",
  "atk-s0101a1:190": "Rūpassa ruppanalakkhaṇaṁ. Vedanāya vedayitalakkhaṇaṁ. Saññāya sañjānanalakkhaṇaṁ. Saṅkhārānaṁ abhisaṅkharaṇalakkhaṇaṁ. Viññāṇassa vijānanalakkhaṇaṁ.",
  "atk-s0101a1:191": "Vitakkassa abhiniropanalakkhaṇaṁ. Vicārassa anumajjanalakkhaṇaṁ pītiyā pharaṇalakkhaṇaṁ. Sukhassa sātalakkhaṇaṁ. Cittekaggatāya avikkhepalakkhaṇaṁ. Phassassa phusanalakkhaṇaṁ.",
  "atk-s0101a1:192": "Saddhindriyassa adhimokkhalakkhaṇaṁ. Vīriyindriyassa paggahalakkhaṇaṁ. Satindriyassa upaṭṭhānalakkhaṇaṁ. Samādhindriyassa avikkhepalakkhaṇaṁ. Paññindriyassa pajānanalakkhaṇaṁ.",
  "atk-s0101a1:193": "Saddhābalassa assaddhiye akampiyalakkhaṇaṁ. Vīriyabalassa kosajje, satibalassa muṭṭhassacce. Samādhibalassa uddhacce, paññābalassa avijjāya akampiyalakkhaṇaṁ.",
  "atk-s0101a1:194": "Satisambojjhaṅgassa upaṭṭhānalakkhaṇaṁ. Dhammavicayasambojjhaṅgassa pavicayalakkhaṇaṁ. Vīriyasambojjhaṅgassa paggahalakkhaṇaṁ. Pītisambojjhaṅgassa pharaṇalakkhaṇaṁ. Passaddhisambojjhaṅgassa vūpasamalakkhaṇaṁ. Samādhisambojjhaṅgassa avikkhepalakkhaṇaṁ. Upekkhāsambojjhaṅgassa paṭisaṅkhānalakkhaṇaṁ.",
  "atk-s0101a1:195": "Sammādiṭṭhiyā dassanalakkhaṇaṁ. Sammāsaṅkappassa abhiniropanalakkhaṇaṁ. Sammāvācāya pariggahalakkhaṇaṁ. Sammākammantassa samuṭṭhānalakkhaṇaṁ. Sammāājīvassa vodānalakkhaṇaṁ. Sammāvāyāmassa paggahalakkhaṇaṁ. Sammāsatiyā upaṭṭhānalakkhaṇaṁ. Sammāsamādhissa avikkhepalakkhaṇaṁ.",
  "atk-s0101a1:196": "Avijjāya aññāṇalakkhaṇaṁ. Saṅkhārānaṁ cetanālakkhaṇaṁ. Viññāṇassa vijānanalakkhaṇaṁ. Nāmassa namanalakkhaṇaṁ. Rūpassa ruppanalakkhaṇaṁ. Saḷāyatanassa āyatanalakkhaṇaṁ. Phassassa phusanalakkhaṇaṁ. Vedanāya vedayitalakkhaṇaṁ. Taṇhāya hetulakkhaṇaṁ. Upādānassa gahaṇalakkhaṇaṁ. Bhavassa āyūhanalakkhaṇaṁ. Jātiyā nibbattilakkhaṇaṁ. Jarāya jīraṇalakkhaṇaṁ. Maraṇassa cutilakkhaṇaṁ.",
  "atk-s0101a1:197": "Dhātūnaṁ suññatālakkhaṇaṁ. Āyatanānaṁ āyatanalakkhaṇaṁ. Satipaṭṭhānānaṁ upaṭṭhānalakkhaṇaṁ. Sammappadhānānaṁ padahanalakkhaṇaṁ. Iddhipādānaṁ ijjhanalakkhaṇaṁ. Indriyānaṁ adhipatilakkhaṇaṁ. Balānaṁ akampiyalakkhaṇaṁ. Bojjhaṅgānaṁ niyyānalakkhaṇaṁ. Maggassa hetulakkhaṇaṁ.",
  "atk-s0101a1:198": "Saccānaṁ tathalakkhaṇaṁ. Samathassa avikkhepalakkhaṇaṁ. Vipassanāya anupassanālakkhaṇaṁ. Samathavipassanānaṁ ekarasalakkhaṇaṁ. Yuganaddhānaṁ anativattanalakkhaṇaṁ.",
  "atk-s0101a1:199": "Sīlavisuddhiyā saṁvaralakkhaṇaṁ. Cittavisuddhiyā avikkhepalakkhaṇaṁ. Diṭṭhivisuddhiyā dassanalakkhaṇaṁ.",
  "atk-s0101a1:200": "Khaye ñāṇassa samucchedanalakkhaṇaṁ. Anuppāde ñāṇassa passaddhilakkhaṇaṁ.",
  "atk-s0101a1:201": "Chandassa mūlalakkhaṇaṁ. Manasikārassa samuṭṭhāpanalakkhaṇaṁ. Phassassa samodhānalakkhaṇaṁ. Vedanāya samosaraṇalakkhaṇaṁ. Samādhissa pamukhalakkhaṇaṁ. Satiyā ādhipateyyalakkhaṇaṁ. Paññāya tatuttariyalakkhaṇaṁ. Vimuttiyā sāralakkhaṇaṁ… amatogadhassa nibbānassa pariyosānalakkhaṇaṁ tathaṁ avitathaṁ. Evaṁ tathalakkhaṇaṁ ñāṇagatiyā āgato avirajjhitvā patto anuppattoti tathāgato. Evaṁ tathalakkhaṇaṁ āgatoti tathāgato.",
  "atk-s0101a1:202": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? ‘Idaṁ dukkha’nti bhikkhave, tathametaṁ avitathametaṁ anaññathameta’’nti (saṁ. ni. 5.1090) vitthāro. Tāni ca bhagavā abhisambuddho, tasmā tathānaṁ dhammānaṁ abhisambuddhattā tathāgatoti vuccati. Abhisambuddhattho hettha gatasaddo.",
  "atk-s0101a1:203": "Api ca jarāmaraṇassa jātipaccayasambhūtasamudāgataṭṭho tatho avitatho anaññatho…pe…, saṅkhārānaṁ avijjāpaccayasambhūtasamudāgataṭṭho tatho avitatho anaññatho…pe…, tathā avijjāya saṅkhārānaṁ paccayaṭṭho, saṅkhārānaṁ viññāṇassa paccayaṭṭho…pe…, jātiyā jarāmaraṇassa paccayaṭṭho tatho avitatho anaññatho. Taṁ sabbaṁ bhagavā abhisambuddho, tasmāpi tathānaṁ dhammānaṁ abhisambuddhattā tathāgatoti vuccati. Evaṁ tathadhamme yāthāvato abhisambuddhoti tathāgato.",
  "atk-s0101a1:204": "Kathaṁ tathadassitāya tathāgato? Bhagavā yaṁ sadevake loke…pe…, sadevamanussāya pajāya aparimāṇāsu lokadhātūsu aparimāṇānaṁ sattānaṁ cakkhudvāre āpāthamāgacchantaṁ rūpārammaṇaṁ nāma atthi, taṁ sabbākārato jānāti passati. Evaṁ jānatā passatā ca, tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā. ‘‘Katamaṁ taṁ rūpaṁ rūpāyatanaṁ? Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’ntiādinā (dha. sa. 616) nayena anekehi nāmehi terasahi vārehi dvepaññāsāya nayehi vibhajjamānaṁ tathameva hoti, vitathaṁ natthi. Esa nayo sotadvārādīsupi āpāthaṁ āgacchantesu saddādīsu. Vuttañcetaṁ bhagavatā – ‘‘yaṁ bhikkhave, sadevakassa lokassa…pe… sadevamanussāya pajāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi. Tamahaṁ abbhaññāsiṁ, taṁ tathāgatassa viditaṁ, taṁ tathāgato na upaṭṭhāsī’’ti (a. ni. 4.24). Evaṁ tathadassitāya tathāgato. Tattha tathadassī atthe tathāgatoti padasambhavo veditabbo.",
  "atk-s0101a1:205": "Kathaṁ tathavāditāya tathāgato? Yaṁ rattiṁ bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā anuttaraṁ sammāsambodhiṁ abhisambuddho, yañca rattiṁ yamakasālānamantare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ – suttaṁ, geyyaṁ…pe… vedallaṁ, taṁ sabbaṁ atthato ca byañjanato ca anupavajjaṁ, anūnamanadhikaṁ, sabbākāraparipuṇṇaṁ, rāgamadanimmadanaṁ, dosamohamadanimmadanaṁ. Natthi tattha vālaggamattampi avakkhalitaṁ, sabbaṁ taṁ ekamuddikāya lañchitaṁ viya, ekanāḷiyā mitaṁ viya, ekatulāya tulitaṁ viya ca, tathameva hoti avitathaṁ anaññathaṁ. Tenāha – ‘‘yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti, no aññathā. Tasmā ‘tathāgato’ti vuccatī’’ti (a. ni. 4.23). Gadattho hettha gatasaddo. Evaṁ tathavāditāya tathāgato.",
  "atk-s0101a1:206": "Api ca āgadanaṁ āgado, vacananti attho. Tayo aviparīto āgado assāti, da-kārassa ta-kāraṁ katvā tathāgatoti evametasmiṁ atthe padasiddhi veditabbā.",
  "atk-s0101a1:207": "Kathaṁ tathākāritāya tathāgato? Bhagavato hi vācāya kāyo anulometi, kāyassapi vācā, tasmā yathāvādī tathākārī, yathākārī tathāvādī ca hoti. Evaṁbhūtassa cassa yathāvācā, kāyopi tathā gato pavattoti attho. Yathā ca kāyo, vācāpi tathā gatā pavattāti tathāgato. Tenevāha – ‘‘yathāvādī, bhikkhave, tathāgato tathākārī, yathākārī tathāvādī . Iti yathāvādī tathākārī yathākārī tathāvādī. Tasmā ‘tathāgato’ti vuccatī’’ti (a. ni. 4.23). Evaṁ tathākāritāya tathāgato.",
  "atk-s0101a1:208": "Kathaṁ abhibhavanaṭṭhena tathāgato? Upari bhavaggaṁ heṭṭhā avīciṁ pariyantaṁ katvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi, vimuttiñāṇadassanenapi na tassa tulā vā pamāṇaṁ vā atthi; atulo appameyyo anuttaro rājātirājā devadevo sakkānaṁ atisakko brahmānaṁ atibrahmā. Tenāha – ‘‘sadevake, bhikkhave, loke…pe… sadevamanussāya pajāya tathāgato abhibhū anabhibhūto aññadatthudaso vasavattī, tasmā ‘tathāgato’ti vuccatī’’ti.",
  "atk-s0101a1:209": "Tatrevaṁ padasiddhi veditabbā. Agado viya agado. Ko panesa? Desanāvilāsamayo ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati. Iti sabbālokābhibhavane tatho aviparīto desanāvilāsamayo ceva puññussayo ca agado assāti. Da-kārassa ta-kāraṁ katvā tathāgatoti veditabbo. Evaṁ abhibhavanaṭṭhena tathāgato.",
  "atk-s0101a1:210": "Api ca tathāya gatotipi tathāgato, tathaṁ gatotipi tathāgato. Gatoti avagato, atīto patto paṭipannoti attho.",
  "atk-s0101a1:211": "Tattha sakalalokaṁ tīraṇapariññāya tathāya gato avagatoti tathāgato. Lokasamudayaṁ pahānapariññāya tathāya gato atītoti tathāgato. Lokanirodhaṁ sacchikiriyāya tathāya gato pattoti tathāgato. Lokanirodhagāminiṁ paṭipadaṁ tathaṁ gato paṭipannoti tathāgato. Tena vuttaṁ bhagavatā –",
  "atk-s0101a1:212": "‘‘Loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā. Yaṁ bhikkhave, sadevakassa lokassa…pe… sabbaṁ taṁ tathāgatena abhisambuddhaṁ. Tasmā, tathāgatoti vuccatī’’ti (a. ni. 4.23).",
  "atk-s0101a1:213": "Tassapi evaṁ attho veditabbo. Idampi ca tathāgatassa tathāgatabhāvadīpane mukhamattameva. Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0101a1:214": "Katamañca taṁ bhikkhaveti yena appamattakena oramattakena sīlamattakena puthujjano tathāgatassa vaṇṇaṁ vadamāno vadeyya, taṁ katamanti pucchati? Tattha pucchā nāma adiṭṭhajotanā pucchā, diṭṭhasaṁsandanā pucchā, vimaticchedanā pucchā, anumatipucchā, kathetukamyatā pucchāti pañcavidhā hoti.",
  "atk-s0101a1:215": "Tattha katamā adiṭṭhajotanā pucchā? Pakatiyā lakkhaṇaṁ aññātaṁ hoti, adiṭṭhaṁ atulitaṁ atīritaṁ avibhūtaṁ avibhāvitaṁ, tassa ñāṇāya dassanāya tulanāya tīraṇāya vibhāvanāya pañhaṁ pucchati, ayaṁ adiṭṭhajotanā pucchā.",
  "atk-s0101a1:216": "Katamā diṭṭhasaṁsandanā pucchā? Pakatiyā lakkhaṇaṁ ñātaṁ hoti, diṭṭhaṁ tulitaṁ tīritaṁ vibhūtaṁ vibhāvitaṁ, tassa aññehi paṇḍitehi saddhiṁ saṁsandanatthāya pañhaṁ pucchati, ayaṁ diṭṭhasaṁsandanā pucchā.",
  "atk-s0101a1:217": "Katamā vimaticchedanā pucchā? Pakatiyā saṁsayapakkhando hoti, vimatipakkhando, dveḷhakajāto, ‘‘evaṁ nu kho, na nu kho, kinnu kho, kathaṁ nu kho’’ti. So vimaticchedanatthāya pañhaṁ pucchati. Ayaṁ vimaticchedanā pucchā.",
  "atk-s0101a1:218": "Katamā anumatipucchā? Bhagavā bhikkhūnaṁ anumatiyā pañhaṁ pucchati – ‘‘taṁ kiṁ maññatha, bhikkhave, rūpaṁ niccaṁ vā aniccaṁ vā’’ti. Aniccaṁ, bhante. Yaṁ panāniccaṁ , dukkhaṁ vā taṁ sukhaṁ vāti? Dukkhaṁ bhanteti (mahāva. 21) sabbaṁ vattabbaṁ, ayaṁ anumatipucchā.",
  "atk-s0101a1:219": "Katamā kathetukamyatā pucchā? Bhagavā bhikkhūnaṁ kathetukamyatāya pañhaṁ pucchati. Cattārome, bhikkhave, satipaṭṭhānā. Katame cattāro?…Pe… aṭṭhime bhikkhave maggaṅgā. Katame aṭṭhāti, ayaṁ kathetukamyatā pucchā.",
  "atk-s0101a1:220": "Iti imāsu pañcasu pucchāsu adiṭṭhassa tāva kassaci dhammassa abhāvato tathāgatassa adiṭṭhajotanā pucchā natthi. ‘‘Idaṁ nāma aññehi paṇḍitehi samaṇabrāhmaṇehi saddhiṁ saṁsanditvā desessāmī’’ti samannāhārasseva anuppajjanato diṭṭhasaṁsandanā pucchāpi natthi. Yasmā pana buddhānaṁ ekadhammepi āsappanā parisappanā natthi, bodhimaṇḍeyeva sabbā kaṅkhā chinnā; tasmā vimaticchedanā pucchāpi natthiyeva. Avasesā pana dve pucchā buddhānaṁ atthi, tāsu ayaṁ kathetukamyatā pucchā nāma.",
  "atk-s0101a1:221": "8. Idāni taṁ kathetukamyatāya pucchāya pucchitamatthaṁ kathetuṁ ‘‘pāṇātipātaṁ pahāyā’’tiādimāha.",
  "atk-s0101a1:222": "Tattha pāṇassa atipāto pāṇātipāto, pāṇavadho, pāṇaghātoti vuttaṁ hoti. Pāṇoti cettha vohārato satto, paramatthato jīvitindriyaṁ, tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto. So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo, kasmā? Payogamahantatāya. Payogasamattepi vatthumahantatāya. Guṇavantesu manussādīsu appaguṇe pāṇe appasāvajjo, mahāguṇe mahāsāvajjo. Sarīraguṇānaṁ pana samabhāve sati kilesānaṁ upakkamānañca mudutāya appasāvajjo, tibbatāya mahāsāvajjoti veditabbo.",
  "atk-s0101a1:223": "Tassa pañca sambhārā honti – pāṇo, pāṇasaññitā, vadhakacittaṁ, upakkamo, tena maraṇanti . Cha payogā – sāhatthiko, āṇattiko, nissaggiyo, thāvaro, vijjāmayo, iddhimayoti. Imasmiṁ panatthe vitthāriyamāne ativiya papañco hoti, tasmā taṁ na vitthārayāma, aññañca evarūpaṁ. Atthikehi pana samantapāsādikaṁ vinayaṭṭhakathaṁ oloketvā gahetabbaṁ.",
  "atk-s0101a1:224": "Pahāyāti imaṁ pāṇātipātacetanāsaṅkhātaṁ dussīlyaṁ pajahitvā. Paṭiviratoti pahīnakālato paṭṭhāya tato dussīlyato orato viratova. Natthi tassa vītikkamissāmīti cakkhusotaviññeyyā dhammā pageva kāyikāti imināva nayena aññesupi evarūpesu padesu attho veditabbo.",
  "atk-s0101a1:225": "Samaṇoti bhagavā samitapāpatāya laddhavohāro. Gotamoti gottavasena. Na kevalañca bhagavāyeva pāṇātipātā paṭivirato, bhikkhusaṅghopi paṭivirato, desanā pana ādito paṭṭhāya evaṁ āgatā, atthaṁ pana dīpentena bhikkhusaṅghavasenāpi dīpetuṁ vaṭṭati.",
  "atk-s0101a1:226": "Nihitadaṇḍo nihitasatthoti parūpaghātatthāya daṇḍaṁ vā satthaṁ vā ādāya avattanato nikkhittadaṇḍo ceva nikkhittasattho cāti attho. Ettha ca ṭhapetvā daṇḍaṁ sabbampi avasesaṁ upakaraṇaṁ sattānaṁ viheṭhanabhāvato satthanti veditabbaṁ. Yaṁ pana bhikkhū kattaradaṇḍaṁ vā dantakaṭṭhaṁ vā vāsiṁ pipphalikaṁ vā gahetvā vicaranti, na taṁ parūpaghātatthāya. Tasmā nihitadaṇḍo nihitasattho tveva saṅkhyaṁ gacchati.",
  "atk-s0101a1:227": "Lajjīti pāpajigucchanalakkhaṇāya lajjāya samannāgato. Dayāpannoti dayaṁ mettacittataṁ āpanno. Sabbapāṇabhūtahitānukampīti; sabbe pāṇabhūte hitena anukampako. Tāya dayāpannatāya sabbesaṁ pāṇabhūtānaṁ hitacittakoti attho. Viharatīti iriyati yapeti yāpeti pāleti . Iti vā hi, bhikkhaveti evaṁ vā bhikkhave. Vā saddo upari ‘‘adinnādānaṁ pahāyā’’tiādīni apekkhitvā vikappattho vutto, evaṁ sabbattha purimaṁ vā pacchimaṁ vā apekkhitvā vikappabhāvo veditabbo.",
  "atk-s0101a1:228": "Ayaṁ panettha saṅkhepo – bhikkhave, puthujjano tathāgatassa vaṇṇaṁ vadamāno evaṁ vadeyya – ‘‘samaṇo gotamo pāṇaṁ na hanati, na ghāteti, na tattha samanuñño hoti, virato imasmā dussīlyā; aho, vata re buddhaguṇā mahantā’’ti, iti mahantaṁ ussāhaṁ katvā vaṇṇaṁ vattukāmopi appamattakaṁ oramattakaṁ ācārasīlamattakameva vakkhati. Upari asādhāraṇabhāvaṁ nissāya vaṇṇaṁ vattuṁ na sakkhissati. Na kevalañca puthujjanova sotāpannasakadāgāmianāgāmiarahantopi paccekabuddhāpi na sakkontiyeva; tathāgatoyeva pana sakkoti, taṁ vo upari vakkhāmīti, ayamettha sādhippāyā atthavaṇṇanā. Ito paraṁ pana apubbapadameva vaṇṇayissāma.",
  "atk-s0101a1:229": "Adinnādānaṁ pahāyāti ettha adinnassa ādānaṁ adinnādānaṁ, parasaṁharaṇaṁ, theyyaṁ, corikāti vuttaṁ hoti. Tattha adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo ca hoti. Tasmiṁ parapariggahite parapariggahitasaññino, tadādāyakaupakkamasamuṭṭhāpikā theyyacetanā adinnādānaṁ. Taṁ hīne parasantake appasāvajjaṁ, paṇīte mahāsāvajjaṁ, kasmā? Vatthupaṇītatāya. Vatthusamatte sati guṇādhikānaṁ santake vatthusmiṁ mahāsāvajjaṁ . Taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0101a1:230": "Tassa pañca sambhārā honti – parapariggahitaṁ, parapariggahitasaññitā, theyyacittaṁ, upakkamo, tena haraṇanti. Cha payogā – sāhatthikādayova. Te ca kho yathānurūpaṁ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṁ avahārānaṁ vasena pavattā, ayamettha saṅkhepo. Vitthāro pana samantapāsādikāyaṁ vutto.",
  "atk-s0101a1:231": "Dinnameva ādiyatīti dinnādāyī. Cittenapi dinnameva paṭikaṅkhatīti dinnapāṭikaṅkhī. Thenetīti theno. Na thenena athenena. Athenattāyeva sucibhūtena. Attanāti attabhāvena. Athenaṁ sucibhūtaṁ attānaṁ katvā viharatīti vuttaṁ hoti. Sesaṁ paṭhamasikkhāpade vuttanayeneva yojetabbaṁ. Yathā ca idha, evaṁ sabbattha.",
  "atk-s0101a1:232": "Abrahmacariyanti aseṭṭhacariyaṁ. Brahmaṁ seṭṭhaṁ ācāraṁ caratīti brahmacārī. Ārācārīti abrahmacariyato dūracārī. Methunāti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhyaṁ gatā asaddhammā. Gāmadhammāti gāmavāsīnaṁ dhammā.",
  "atk-s0101a1:233": "9.Musāvādaṁ pahāyāti ettha musāti visaṁvādanapurekkhārassa atthabhañjanako vacīpayogo kāyapayogo, vā visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0101a1:234": "Aparo nayo, ‘musā’ti abhūtaṁ atacchaṁ vatthu. ‘Vādo’ti tassa bhūtato tacchato viññāpanaṁ. Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo. So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0101a1:235": "Api ca gahaṭṭhānaṁ attano santakaṁ adātukāmatāya natthītiādinayappavatto appasāvajjo, sakkhinā hutvā atthabhañjanatthaṁ vutto mahāsāvajjo, pabbajitānaṁ appakampi telaṁ vā sappiṁ vā labhitvā hasādhippāyena – ‘‘ajja gāme telaṁ nadī maññe sandatī’’ti pūraṇakathānayena pavatto appasāvajjo, adiṭṭhaṁyeva pana diṭṭhantiādinā nayena vadantānaṁ mahāsāvajjo.",
  "atk-s0101a1:236": "Tassa cattāro sambhārā honti – atathaṁ vatthu, visaṁvādanacittaṁ, tajjo vāyāmo, parassa tadatthavijānananti. Eko payogo sāhatthikova. So kāyena vā kāyapaṭibaddhena vā vācāya vā paravisaṁvādanakiriyākaraṇena daṭṭhabbo. Tāya ce kiriyāya paro tamatthaṁ jānāti, ayaṁ kiriyasamuṭṭhāpikacetanākkhaṇeyeva musāvādakammunā bajjhati.",
  "atk-s0101a1:237": "Yasmā pana yathā kāyakāyapaṭibaddhavācāhi paraṁ visaṁvādeti, tathā ‘‘idamassa bhaṇāhī’’ti āṇāpentopi paṇṇaṁ likhitvā purato nissajjantopi, ‘‘ayamattho evaṁ daṭṭhabbo’’ti kuḍḍādīsu likhitvā ṭhapentopi. Tasmā ettha āṇattikanissaggiyathāvarāpi payogā yujjanti, aṭṭhakathāsu pana anāgatattā vīmaṁsitvā gahetabbā.",
  "atk-s0101a1:238": "Saccaṁ vadatīti saccavādī. Saccena saccaṁ sandahati ghaṭetīti saccasandho. Na antarantarā musā vadatīti attho. Yo hi puriso kadāci musā vadati, kadāci saccaṁ, tassa musāvādena antaritattā saccaṁ saccena na ghaṭīyati; tasmā so na saccasandho. Ayaṁ pana na tādiso, jīvitahetupi musā avatvā saccena saccaṁ sandahati yevāti saccasandho.",
  "atk-s0101a1:239": "Thetoti thiro thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti, eko pāsāṇalekhā viya, indakhīlo viya ca thirakatho hoti, asinā sīsaṁ chindantepi dve kathā na katheti, ayaṁ vuccati theto.",
  "atk-s0101a1:240": "Paccayikoti pattiyāyitabbako, saddhāyitabbakoti attho. Ekacco hi puggalo na paccayiko hoti, ‘‘idaṁ kena vuttaṁ, asukenā’’ti vutte ‘‘mā tassa vacanaṁ saddahathā’’ti vattabbataṁ āpajjati. Eko paccayiko hoti, ‘‘idaṁ kena vuttaṁ, asukenā’’ti vutte ‘‘yadi tena vuttaṁ, idameva pamāṇaṁ, idāni upaparikkhitabbaṁ natthi, evameva ida’’nti vattabbataṁ āpajjati, ayaṁ vuccati paccayiko. Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0101a1:241": "Pisuṇaṁvācaṁ pahāyātiādīsu yāya vācāya yassa taṁ vācaṁ bhāsati, tassa hadaye attano piyabhāvaṁ, parassa ca suññabhāvaṁ karoti, sā pisuṇā vācā.",
  "atk-s0101a1:242": "Yāya pana attānampi parampi pharusaṁ karoti, yā vācā sayampi pharusā, neva kaṇṇasukhā na hadayaṅgamā, ayaṁ pharusā vācā.",
  "atk-s0101a1:243": "Yena samphaṁ palapati niratthakaṁ, so samphappalāpo.",
  "atk-s0101a1:244": "Tesaṁ mūlabhūtā cetanāpi pisuṇavācādināmeva labhati, sā eva ca idhādhippetāti.",
  "atk-s0101a1:245": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇavācā. Sā yassa bhedaṁ karoti, tassa appaguṇatāya appasāvajjā, mahāguṇatāya mahāsāvajjā.",
  "atk-s0101a1:246": "Tassā cattāro sambhārā – bhinditabbo paro, ‘‘iti ime nānā bhavissanti, vinā bhavissantī’’ti bhedapurekkhāratā vā, ‘‘iti ahaṁ piyo bhavissāmi vissāsiko’’ti piyakamyatā vā, tajjo vāyāmo, tassa tadatthavijānananti. Imesaṁ bhedāyāti, yesaṁ itoti vuttānaṁ santike sutaṁ tesaṁ bhedāya.",
  "atk-s0101a1:247": "Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ kattā anukattā. Anuppadātāti sandhānānuppadātā. Dve jane samagge disvā – ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho. Samaggo ārāmo assāti samaggārāmo. Yattha samaggā natthi, tattha vasitumpi na icchatīti attho. Samaggarāmotipi pāḷi, ayamevettha attho. Samaggaratoti samaggesu rato, te pahāya aññattha gantumpi na icchatīti attho. Samagge disvāpi sutvāpi nandatīti samagganandī,samaggakaraṇiṁ vācaṁ bhāsitāti yā vācā satte samaggeyeva karoti , taṁ sāmaggiguṇaparidīpikameva vācaṁ bhāsati, na itaranti.",
  "atk-s0101a1:248": "Parassa mammacchedakakāyavacīpayogasamuṭṭhāpikā ekantapharusacetanā pharusāvācā. Tassā āvibhāvatthamidaṁ vatthu – eko kira dārako mātuvacanaṁ anādiyitvā araññaṁ gacchati, taṁ mātā nivattetumasakkontī – ‘‘caṇḍā taṁ mahiṁsī anubandhatū’’ti akkosi. Athassa tatheva araññe mahiṁsī uṭṭhāsi. Dārako ‘‘yaṁ mama mātā mukhena kathesi, taṁ mā hotu, yaṁ cittena cintesi taṁ hotū’’ti, saccakiriyamakāsi. Mahiṁsī tattheva baddhā viya aṭṭhāsi. Evaṁ mammacchedakopi payogo cittasaṇhatāya na pharusā vācā hoti. Mātāpitaro hi kadāci puttake evaṁ vadanti – ‘‘corā vo khaṇḍākhaṇḍaṁ karontū’’ti, uppalapattampi ca nesaṁ upari patantaṁ na icchanti. Ācariyupajjhāyā ca kadāci nissitake evaṁ vadanti – ‘‘kiṁ ime ahirīkā anottappino caranti, niddhamatha ne’’ti, atha ca nesaṁ āgamādhigamasampattiṁ icchanti. Yathā ca cittasaṇhatāya pharusā vācā na hoti, evaṁ vacanasaṇhatāya apharusā vācā na hoti. Na hi mārāpetukāmassa – ‘‘imaṁ sukhaṁ sayāpethā’’ti vacanaṁ apharusā vācā hoti, cittapharusatāya panesā pharusā vācāva. Sā yaṁ sandhāya pavattitā, tassa appaguṇatāya appasāvajjā, mahāguṇatāya mahāsāvajjā. Tassā tayo sambhārā – akkositabbo paro, kupitacittaṁ, akkosanāti.",
  "atk-s0101a1:249": "Nelāti elaṁ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti, (udā. 65) ettha vuttanelaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti pemanīyā. Hadayaṁ gacchati, appaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī pure saṁvaḍḍhanārī viya sukumārātipi porī. Purassa esātipi porī. Nagaravāsīnaṁ kathāti attho. Nagaravāsino hi yuttakathā honti. Pitimattaṁ pitāti vadanti, bhātimattaṁ bhātāti vadanti, mātimattaṁ mātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0101a1:250": "Anatthaviññāpikā kāyavacīpayogasamuṭṭhāpikā akusalacetanā samphappalāpo. So āsevanamandatāya appasāvajjo, āsevanamahantatāya mahāsāvajjo, tassa dve sambhārā – bhāratayuddhasītāharaṇādiniratthakakathāpurekkhāratā, tathārūpī kathā kathanañca.",
  "atk-s0101a1:251": "Kālena vadatīti kālavādī vattabbayuttakālaṁ sallakkhetvā vadatīti attho. Bhūtaṁ tathaṁ tacchaṁ sabhāvameva vadatīti bhūtavādī. Diṭṭhadhammikasamparāyikatthasannissitameva katvā vadatīti atthavādī. Navalokuttaradhammasannissitaṁ katvā vadatīti dhammavādī saṁvaravinayapahānavinayasannissitaṁ katvā vadatīti vinayavādī.",
  "atk-s0101a1:252": "Nidhānaṁ vuccati ṭhapanokāso, nidhānamassā atthīti nidhānavatī. Hadaye nidhātabbayuttakaṁ vācaṁ bhāsitāti attho. Kālenāti evarūpiṁ bhāsamānopi ca – ‘‘ahaṁ nidhānavatiṁ vācaṁ bhāsissāmī’’ti na akālena bhāsati, yuttakālaṁ pana apekkhitvāva bhāsatīti attho. Sāpadesanti saupamaṁ, sakāraṇanti attho. Pariyantavatinti paricchedaṁ dassetvā yathāssā paricchedo paññāyati, evaṁ bhāsatīti attho. Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati. Yaṁ vā so atthavādī atthaṁ vadati, tena atthena sahitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti.",
  "atk-s0101a1:253": "10.Bījagāmabhūtagāmasamārambhāti mūlabījaṁ khandhabījaṁ phaḷubījaṁ aggabījaṁ bījabījanti pañcavidhassa bījagāmassa ceva, yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho.",
  "atk-s0101a1:254": "Ekabhattikoti pātarāsabhattaṁ sāyamāsabhattanti dve bhattāni, tesu pātarāsabhattaṁ antomajjhanhikena paricchinnaṁ, itaraṁ majjhanhikato uddhaṁ anto aruṇena. Tasmā antomajjhanhike dasakkhattuṁ bhuñjamānopi ekabhattikova hoti. Taṁ sandhāya vuttaṁ ‘‘ekabhattiko’’ti.",
  "atk-s0101a1:255": "Rattiyā bhojanaṁ ratti, tato uparatoti rattūparato. Atikkante majjhanhike yāva sūriyatthaṅgamanā bhojanaṁ vikālabhojanaṁ nāma. Tato viratattā virato vikālabhojanā. Kadā virato? Anomānadītīre pabbajitadivasato paṭṭhāya.",
  "atk-s0101a1:256": "Sāsanassa ananulomattā visūkaṁ paṭāṇībhūtaṁ dassananti visūkadassanaṁ. Attanā naccananaccāpanādivasena naccā ca gītā ca vāditā ca antamaso mayūranaccādivasenapi pavattānaṁ naccādīnaṁ visūkabhūtā dassanā cāti naccagītavāditavisūkadassanā. Naccādīni hi attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ na bhikkhunīnañca vaṭṭanti.",
  "atk-s0101a1:257": "Mālādīsu mālāti yaṁ kiñci pupphaṁ. Gandhanti yaṁ kiñci gandhajātaṁ. Vilepananti chavirāgakaraṇaṁ. Tattha piḷandhanto dhāreti nāma, ūnaṭṭhānaṁ pūrento maṇḍeti nāma, gandhavasena chavirāgavasena ca sādiyanto vibhūseti nāma. Ṭhānaṁ vuccati kāraṇaṁ. Tasmā yāya dussīlyacetanāya tāni mālādhāraṇādīni mahājano karoti, tato paṭiviratoti attho.",
  "atk-s0101a1:258": "Uccāsayanaṁ vuccati pamāṇātikkantaṁ. Mahāsayananti akappiyapaccattharaṇaṁ. Tato viratoti attho.",
  "atk-s0101a1:259": "Jātarūpanti suvaṇṇaṁ. Rajatanti kahāpaṇo, lohamāsako, jatumāsako, dārumāsakoti ye vohāraṁ gacchanti. Tassa ubhayassāpi paṭiggahaṇā paṭivirato, neva naṁ uggaṇhāti, na uggaṇhāpeti, na upanikkhittaṁ sādiyatīti attho.",
  "atk-s0101a1:260": "Āmakadhaññapaṭiggahaṇāti, sālivīhiyavagodhūmakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā. Na kevalañca etesaṁ paṭiggahaṇameva, āmasanampi bhikkhūnaṁ na vaṭṭatiyeva. Āmakamaṁsapaṭiggahaṇāti ettha aññatra odissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati, no āmasanaṁ.",
  "atk-s0101a1:261": "Itthikumārikapaṭiggahaṇāti ettha itthīti purisantaragatā, itarā kumārikā nāma, tāsaṁ paṭiggahaṇampi āmasanampi akappiyameva.",
  "atk-s0101a1:262": "Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati. ‘‘Kappiyakārakaṁ dammi, ārāmikaṁ dammī’’ti evaṁ vutte pana vaṭṭati.",
  "atk-s0101a1:263": "Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo. Tattha khettaṁ nāma yasmiṁ pubbaṇṇaṁ ruhati. Vatthu nāma yasmiṁ aparaṇṇaṁ ruhati. Yattha vā ubhayampi ruhati, taṁ khettaṁ. Tadatthāya akatabhūmibhāgo vatthu. Khettavatthusīsena cettha vāpitaḷākādīnipi saṅgahitāneva.",
  "atk-s0101a1:264": "Dūteyyaṁ vuccati dūtakammaṁ, gihīnaṁ pahitaṁ paṇṇaṁ vā sāsanaṁ vā gahetvā tattha tattha gamanaṁ. Pahiṇagamanaṁ vuccati gharā gharaṁ pesitassa khuddakagamanaṁ. Anuyogo nāma tadubhayakaraṇaṁ. Tasmā dūteyyapahiṇagamanānaṁ anuyogāti. Evamettha attho veditabbo.",
  "atk-s0101a1:265": "Kayavikkayāti kayā ca vikkayā ca. Tulākūṭādīsu kūṭanti vañcanaṁ. Tattha tulākūṭaṁ nāma rūpakūṭaṁ aṅgakūṭaṁ, gahaṇakūṭaṁ, paṭicchannakūṭanti catubbidhaṁ hoti. Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṁ nāma gaṇhanto pacchābhāge hatthena tulaṁ akkamati, dadanto pubbabhāge. Gahaṇakūṭaṁ nāma gaṇhanto mūle rajjuṁ gaṇhāti, dadanto agge. Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "atk-s0101a1:266": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇe karoti, tato janapadaṁ gantvā kiñcideva aḍḍhaṁ kulaṁ pavisitvā – ‘‘suvaṇṇabhājanāni kiṇathā’’ti vatvā agghe pucchite samagghataraṁ dātukāmā honti. Tato tehi – ‘‘kathaṁ imesaṁ suvaṇṇabhāvo jānitabbo’’ti vutte, ‘‘vīmaṁsitvā gaṇhathā’’ti suvaṇṇapātiṁ pāsāṇe ghaṁsitvā sabbā pātiyo datvā gacchati.",
  "atk-s0101a1:267": "Mānakūṭaṁ nāma hadayabhedasikhābhedarajjubhedavasena tividhaṁ hoti. Tattha hadayabhedo sappitelādiminanakāle labbhati. Tāni hi gaṇhanto heṭṭhāchiddena mānena – ‘‘saṇikaṁ āsiñcā’’ti vatvā antobhājane bahuṁ paggharāpetvā gaṇhāti, dadanto chiddaṁ pidhāya sīghaṁ pūretvā deti.",
  "atk-s0101a1:268": "Sikhābhedo tilataṇḍulādiminanakāle labbhati. Tāni hi gaṇhanto saṇikaṁ sikhaṁ ussāpetvā gaṇhāti, dadanto vegena pūretvā sikhaṁ chindanto deti.",
  "atk-s0101a1:269": "Rajjubhedo khettavatthuminanakāle labbhati. Lañjaṁ alabhantā hi khettaṁ amahantampi mahantaṁ katvā minanti.",
  "atk-s0101a1:270": "Ukkoṭanādīsu ukkoṭananti assāmike sāmike kātuṁ lañjaggahaṇaṁ. Vañcananti tehi tehi upāyehi paresaṁ vañcanaṁ. Tatridamekaṁ vatthu – eko kira luddako migañca migapotakañca gahetvā āgacchati , tameko dhutto – ‘‘kiṁ bho, migo agghati, kiṁ migapotako’’ti āha. ‘‘Migo dve kahāpaṇe, migapotako eka’’nti ca vutte ekaṁ kahāpaṇaṁ datvā migapotakaṁ gahetvā thokaṁ gantvā nivatto – ‘‘na me bho, migapotakena attho, migaṁ me dehī’’ti āha. Tena hi – dve kahāpaṇe dehīti. So āha – ‘‘nanu te bho, mayā paṭhamaṁ eko kahāpaṇo dinno’’ti? ‘‘Āma, dinno’’ti. ‘‘Idaṁ migapotakaṁ gaṇha, evaṁ so ca kahāpaṇo, ayañca kahāpaṇagghanako migapotakoti dve kahāpaṇā bhavissantī’’ti. So ‘‘kāraṇaṁ vadatī’’ti sallakkhetvā migapotakaṁ gahetvā migaṁ adāsīti. Nikatīti yogavasena vā māyāvasena vā apāmaṅgaṁ pāmaṅganti, amaṇiṁ maṇinti, asuvaṇṇaṁ suvaṇṇanti katvā patirūpakena vañcanaṁ. Sāciyogoti kuṭilayogo, etesaṁyeva ukkoṭanādīnametaṁ nāmaṁ. Tasmā – ukkoṭanasāciyogo, vañcanasāciyogo, nikatisāciyogoti, evamettha attho daṭṭhabbo. Keci aññaṁ dassetvā aññassa parivattanaṁ sāciyogoti vadanti. Taṁ pana vañcaneneva saṅgahitaṁ.",
  "atk-s0101a1:271": "Chedanādīsu chedananti hatthacchedanādi. Vadhoti māraṇaṁ. Bandhoti rajjubandhanādīhi bandhanaṁ. Viparāmosoti himaviparāmoso, gumbaviparāmosoti duvidho. Yaṁ himapātasamaye himena paṭicchannā hutvā maggappaṭipannaṁ janaṁ musanti, ayaṁ himaviparāmoso. Yaṁ gumbādīhi paṭicchannā musanti, ayaṁ gumbaviparāmoso. Ālopo vuccati gāmanigamādīnaṁ vilopakaraṇaṁ. Sahasākāroti sāhasikakiriyā. Gehaṁ pavisitvā manussānaṁ ure satthaṁ ṭhapetvā icchitabhaṇḍānaṁ gahaṇaṁ. Evametasmā chedana…pe… sahasākārā paṭivirato samaṇo gotamoti. Iti vā hi, bhikkhave, puthujjano tathāgatassa vaṇṇaṁ vadamāno vadeyyāti.",
  "atk-s0101a1:272": "Ettāvatā cūḷasīlaṁ niṭṭhitaṁ hoti.",
  "atk-s0101a1:273": "Majjhimasīlavaṇṇanā",
  "atk-s0101a1:274": "11. Idāni majjhimasīlaṁ vitthārento ‘‘yathā vā paneke bhonto’’tiādimāha. Tatrāyaṁ anuttānapadavaṇṇanā. Saddhādeyyānīti kammañca phalañca idhalokañca paralokañca saddahitvā dinnāni. ‘Ayaṁ me ñātī’ti vā, ‘mitto’ti vā, idaṁ paṭikarissati, idaṁ vā tena katapubbanti vā, evaṁ na dinnānīti attho. Evaṁ dinnāni hi na saddhādeyyāni nāma honti . Bhojanānīti desanāsīsamattametaṁ, atthato pana saddhādeyyāni bhojanāni bhuñjitvā cīvarāni pārupitvā senāsanāni sevamānā gilānabhesajjaṁ paribhuñjamānāti sabbametaṁ vuttameva hoti.",
  "atk-s0101a1:275": "Seyyathidanti nipāto. Tassattho katamo so bījagāmabhūtagāmo, yassa samārambhaṁ anuyuttā viharantīti. Tato taṁ dassento mūlabījantiādimāha. Tattha mūlabījaṁ nāma haliddi, siṅgiveraṁ, vacā, vacattaṁ, ativisā, kaṭukarohiṇī, usīraṁ, bhaddamuttakanti evamādi. Khandhabījaṁ nāma assattho, nigrodho, pilakkho, udumbaro, kacchako, kapitthanoti evamādi. Phaḷubījaṁ nāma ucchu, naḷo, veḷūti evamādi. Aggabījaṁ nāma ajjakaṁ, phaṇijjakaṁ, hiriveranti evamādi. Bījabījaṁ nāma pubbaṇṇaṁ aparaṇṇanti evamādi. Sabbañhetaṁ rukkhato viyojitaṁ viruhanasamatthameva ‘‘bījagāmo’’ti vuccati. Rukkhato pana aviyojitaṁ asukkhaṁ ‘‘bhūtagāmo’’ti vuccati. Tattha bhūtagāmasamārambho pācittiyavatthu, bījagāmasamārambho dukkaṭavatthūti veditabbo.",
  "atk-s0101a1:276": "12.Sannidhikāraparibhoganti sannidhikatassa paribhogaṁ. Tattha duvidhā kathā, vinayavasena ca sallekhavasena ca. Vinayavasena tāva yaṁ kiñci annaṁ ajja paṭiggahitaṁ aparajju sannidhikārakaṁ hoti, tassa paribhoge pācittiyaṁ . Attanā laddhaṁ pana sāmaṇerānaṁ datvā, tehi laddhaṁ ṭhapāpetvā dutiyadivase bhuñjituṁ vaṭṭati, sallekho pana na hoti.",
  "atk-s0101a1:277": "Pānasannidhimhipi eseva nayo. Tattha pānaṁ nāma ambapānādīni aṭṭha pānāni, yāni ca tesaṁ anulomāni. Tesaṁ vinicchayo samantapāsādikāyaṁ vutto.",
  "atk-s0101a1:278": "Vatthasannidhimhi anadhiṭṭhitaṁ avikappitaṁ sannidhi ca hoti, sallekhañca kopeti, ayaṁ pariyāyakathā. Nippariyāyato pana ticīvarasantuṭṭhena bhavitabbaṁ, catutthaṁ labhitvā aññassa dātabbaṁ. Sace yassa kassaci dātuṁ na sakkoti, yassa pana dātukāmo hoti, so uddesatthāya vā paripucchatthāya vā gato, āgatamatte dātabbaṁ, adātuṁ na vaṭṭati. Cīvare pana appahonte satiyā paccāsāya anuññātakālaṁ ṭhapetuṁ vaṭṭati. Sūcisuttacīvarakārakānaṁ alābhena tato parampi vinayakammaṁ katvā ṭhapetuṁ vaṭṭati. ‘‘Imasmiṁ jiṇṇe puna īdisaṁ kuto labhissāmī’’ti pana ṭhapetuṁ na vaṭṭati, sannidhi ca hoti, sallekhañca kopeti.",
  "atk-s0101a1:279": "Yānasannidhimhi yānaṁ nāma vayhaṁ, ratho, sakaṭaṁ, sandamānikā, sivikā, pāṭaṅkīti; netaṁ pabbajitassa yānaṁ. Upāhanā pana pabbajitassa yānaṁyeva. Ekabhikkhussa hi eko araññatthāya, eko dhotapādakatthāyāti, ukkaṁsato dve upāhanasaṅghāṭā vaṭṭanti. Tatiyaṁ labhitvā aññassa dātabbo. ‘‘Imasmiṁ jiṇṇe aññaṁ kuto labhissāmī’’ti hi ṭhapetuṁ na vaṭṭati, sannidhi ca hoti, sallekhañca kopeti.",
  "atk-s0101a1:280": "Sayanasannidhimhi sayananti mañco. Ekassa bhikkhuno eko gabbhe, eko divāṭhāneti ukkaṁsato dve mañcā vaṭṭanti. Tato uttari labhitvā aññassa bhikkhuno vā gaṇassa vā dātabbo; adātuṁ na vaṭṭati. Sannidhi ca hoti, sallekhañca kopeti.",
  "atk-s0101a1:281": "Gandhasannidhimhi bhikkhuno kaṇḍukacchuchavidosādiābādhe sati gandhā vaṭṭanti. Te gandhe āharāpetvā tasmiṁ roge vūpasante aññesaṁ vā ābādhikānaṁ dātabbā, dvāre pañcaṅguligharadhūpanādīsu vā upanetabbā. ‘‘Puna roge sati bhavissantī’’ti pana ṭhapetuṁ na vaṭṭati, sannidhi ca hoti, sallekhañca kopeti.",
  "atk-s0101a1:282": "Āmisanti vuttāvasesaṁ daṭṭhabbaṁ. Seyyathidaṁ, idhekacco bhikkhu – ‘‘tathārūpe kāle upakārāya bhavissatī’’ti tilataṇḍulamuggamāsanāḷikeraloṇamacchamaṁsavallūrasappitelaguḷabhājanādīni āharāpetvā ṭhapeti. So vassakāle kālasseva sāmaṇerehi yāguṁ pacāpetvā paribhuñjitvā ‘‘sāmaṇera, udakakaddame dukkhaṁ gāmaṁ pavisituṁ, gaccha asukaṁ kulaṁ gantvā mayhaṁ vihāre nisinnabhāvaṁ ārocehi; asukakulato dadhiādīni āharā’’ti peseti. Bhikkhūhi – ‘‘kiṁ, bhante, gāmaṁ pavisissathā’’ti vuttepi, ‘‘duppaveso, āvuso, idāni gāmo’’ti vadati. Te – ‘‘hotu, bhante, acchatha tumhe, mayaṁ bhikkhaṁ pariyesitvā āharissāmā’’ti gacchanti. Atha sāmaṇeropi dadhiādīni āharitvā bhattañca byañjanañca sampādetvā upaneti, taṁ bhuñjantasseva upaṭṭhākā bhattaṁ pahiṇanti, tatopi manāpaṁ manāpaṁ bhuñjati. Atha bhikkhū piṇḍapātaṁ gahetvā āgacchanti, tatopi manāpaṁ manāpaṁ gīvāyāmakaṁ bhuñjatiyeva. Evaṁ catumāsampi vītināmeti. Ayaṁ vuccati – ‘‘bhikkhu muṇḍakuṭumbikajīvikaṁ jīvati, na samaṇajīvika’’nti. Evarūpo āmisasannidhi nāma hoti.",
  "atk-s0101a1:283": "Bhikkhuno pana vasanaṭṭhāne ekā taṇḍulanāḷi, eko guḷapiṇḍo, catubhāgamattaṁ sappīti ettakaṁ nidhetuṁ vaṭṭati, akāle sampattacorānaṁ atthāya. Te hi ettakampi āmisapaṭisanthāraṁ alabhantā jīvitāpi voropeyyuṁ, tasmā sace ettakaṁ natthi, āharāpetvāpi ṭhapetuṁ vaṭṭati. Aphāsukakāle ca yadettha kappiyaṁ, taṁ attanāpi paribhuñjituṁ vaṭṭati. Kappiyakuṭiyaṁ pana bahuṁ ṭhapentassāpi sannidhi nāma natthi. Tathāgatassa pana taṇḍulanāḷiādīsu vā yaṁ kiñci caturatanamattaṁ vā pilotikakhaṇḍaṁ ‘‘idaṁ me ajja vā sve vā bhavissatī’’ti ṭhapitaṁ nāma natthi.",
  "atk-s0101a1:284": "13. Visūkadassanesu naccaṁ nāma yaṁ kiñci naccaṁ, taṁ maggaṁ gacchantenāpi gīvaṁ pasāretvā daṭṭhuṁ na vaṭṭati. Vitthāravinicchayo panettha samantapāsādikāyaṁ vuttanayeneva veditabbo. Yathā cettha, evaṁ sabbesu sikkhāpadapaṭisaṁyuttesu suttapadesu. Ito parañhi ettakampi avatvā tattha tattha payojanamattameva vaṇṇayissāmāti.",
  "atk-s0101a1:285": "Pekkhanti naṭasamajjaṁ. Akkhānanti bhāratayujjhanādikaṁ. Yasmiṁ ṭhāne kathīyati, tattha gantumpi na vaṭṭati. Pāṇissaranti kaṁsatāḷaṁ, pāṇitāḷantipi vadanti. Vetāḷanti ghanatāḷaṁ, mantena matasarīruṭṭhāpanantipi eke. Kumbhathūṇanti caturassaambaṇakatāḷaṁ, kumbhasaddantipi eke. Sobhanakanti naṭānaṁ abbhokkiraṇaṁ, sobhanakaraṁ vā, paṭibhānacittanti vuttaṁ hoti. Caṇḍālanti ayoguḷakīḷā, caṇḍālānaṁ sāṇadhovanakīḷātipi vadanti. Vaṁsanti veḷuṁ ussāpetvā kīḷanaṁ.",
  "atk-s0101a1:286": "Dhovananti aṭṭhidhovanaṁ, ekaccesu kira janapadesu kālaṅkate ñātake na jhāpenti, nikhaṇitvā ṭhapenti. Atha nesaṁ pūtibhūtaṁ kāyaṁ ñatvā nīharitvā aṭṭhīni dhovitvā gandhehi makkhetvā ṭhapenti. Te nakkhattakāle ekasmiṁ ṭhāne aṭṭhīni ṭhapetvā ekasmiṁ ṭhāne surādīni ṭhapetvā rodantā paridevantā suraṁ pivanti. Vuttampi cetaṁ – ‘‘atthi, bhikkhave , dakkhiṇesu janapadesu aṭṭhidhovanaṁ nāma, tattha hoti annampi pānampi khajjampi bhojjampi leyyampi peyyampi naccampi gītampi vāditampi. Atthetaṁ, bhikkhave, dhovanaṁ, netaṁ natthīti vadāmī’’ti (a. ni. 10.107). Ekacce pana indajālena aṭṭhidhovanaṁ dhovanantipi vadanti.",
  "atk-s0101a1:287": "Hatthiyuddhādīsu bhikkhuno neva hatthiādīhi saddhiṁ yujjhituṁ, na te yujjhāpetuṁ, na yujjhante daṭṭhuṁ vaṭṭati. Nibbuddhanti mallayuddhaṁ. Uyyodhikanti yattha sampahāro dissati. Balagganti balagaṇanaṭṭhānaṁ. Senābyūhanti senāniveso, sakaṭabyūhādivasena senāya nivesanaṁ. Anīkadassananti – ‘‘tayo hatthī pacchimaṁ hatthānīka’’ntiādinā (pāci. 324) nayena vuttassa anīkassa dassanaṁ.",
  "atk-s0101a1:288": "14. Pamādo ettha tiṭṭhatīti pamādaṭṭhānaṁ. Jūtañca taṁ pamādaṭṭhānañcāti jūtappamādaṭṭhānaṁ. Ekekāya pantiyā aṭṭha aṭṭha padāni assāti aṭṭhapadaṁ dasapadepi eseva nayo. Ākāsanti aṭṭhapadadasapadesu viya ākāseyeva kīḷanaṁ. Parihārapathanti bhūmiyaṁ nānāpathamaṇḍalaṁ katvā tattha tattha pariharitabbaṁ, pathaṁ pariharantānaṁ kīḷanaṁ. Santikanti santikakīḷanaṁ. Ekajjhaṁ ṭhapitā sāriyo vā sakkharāyo vā acālentā nakheneva apanenti ca upanenti ca, sace tattha kāci calati, parājayo hoti, evarūpāya kīḷāyetaṁ adhivacanaṁ. Khalikanti jūtaphalake pāsakakīḷanaṁ. Ghaṭikā vuccati dīghadaṇḍakena rassadaṇḍakaṁ paharaṇakīḷanaṁ. Salākahatthanti lākhāya vā mañjiṭṭhikāya vā piṭṭhodakena vā salākahatthaṁ temetvā – ‘‘kiṁ hotū’’ti bhūmiyaṁ vā bhittiyaṁ vā taṁ paharitvā hatthiassādirūpadassanakīḷanaṁ. Akkhanti guḷakīḷā. Paṅgacīraṁ vuccati paṇṇanāḷikaṁ, taṁ dhamantā kīḷanti. Vaṅkakanti gāmadārakānaṁ kīḷanakaṁ khuddakanaṅgalaṁ. Mokkhacikā vuccati samparivattanakīḷā, ākāse vā daṇḍakaṁ gahetvā bhūmiyaṁ vā sīsaṁ ṭhapetvā heṭṭhupariyabhāvena parivattanakīḷāti vuttaṁ hoti. Ciṅgulikaṁ vuccati tālapaṇṇādīhi kataṁ vātappahārena paribbhamanacakkaṁ. Pattāḷhakaṁ vuccati paṇṇanāḷikā. Tāya vālukādīni minantā kīḷanti. Rathakanti khuddakarathaṁ. Dhanukanti khuddakadhanumeva. Akkharikā vuccati ākāse vā piṭṭhiyaṁ vā akkharajānanakīḷā. Manesikā nāma manasā cintitajānanakīḷā. Yathāvajjaṁ nāma kāṇakuṇikhujjādīnaṁ yaṁ yaṁ vajjaṁ, taṁ taṁ payojetvā dassanakīḷā.",
  "atk-s0101a1:289": "15.Āsandinti pamāṇātikkantāsanaṁ. Anuyuttā viharantīti idaṁ apekkhitvā pana sabbapadesu upayogavacanaṁ kataṁ. Pallaṅkoti pādesu vāḷarūpāni ṭhapetvā kato. Gonakoti dīghalomako mahākojavo, caturaṅgulādhikāni kira tassa lomāni. Cittakanti vānavicittaṁ uṇṇāmayattharaṇaṁ. Paṭikāti uṇṇāmayo setattharaṇo. Paṭalikāti ghanapupphako uṇṇāmayattharaṇo. Yo āmalakapattotipi vuccati. Tūlikāti tiṇṇaṁ tūlānaṁ aññatarapuṇṇā tūlikā. Vikatikāti sīhabyagghādirūpavicitro uṇṇāmayattharaṇo. Uddalomīti ubhayatodasaṁ uṇṇāmayattharaṇaṁ, keci ‘‘ekatouggatapuppha’’nti vadanti. Ekantalomīti ekatodasaṁ uṇṇāmayattharaṇaṁ. Keci ‘‘ubhatouggatapuppha’’nti vadanti. Kaṭṭissanti ratanaparisibbitaṁ koseyyakaṭṭissamayapaccattharaṇaṁ. Koseyyanti ratanaparisibbitameva kosiyasuttamayapaccattharaṇaṁ. Suddhakoseyyaṁ pana vaṭṭatīti vinaye vuttaṁ. Dīghanikāyaṭṭhakathāyaṁ pana ‘‘ṭhapetvā tūlikaṁ sabbāneva gonakādīni ratanaparisibbitāni na vaṭṭantī’’ti vuttaṁ.",
  "atk-s0101a1:290": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayattharaṇaṁ. Hatthattharaṁ assattharanti hatthiassapiṭṭhīsu attharaṇaattharakāyeva. Rathattharepi eseva nayo. Ajinappaveṇīti ajinacammehi mañcappamāṇena sibbitvā katā paveṇī. Kadalīmigapavarapaccattharaṇanti kadalīmigacammaṁ nāma atthi, tena kataṁ pavarapaccattharaṇaṁ; uttamapaccattharaṇanti attho. Taṁ kira setavatthassa upari kadalīmigacammaṁ pattharitvā sibbetvā karonti. Sauttaracchadanti saha uttaracchadena, uparibaddhena rattavitānena saddhinti attho. Setavitānampi heṭṭhā akappiyapaccattharaṇe sati na vaṭṭati, asati pana vaṭṭati. Ubhatolohitakūpadhānanti sīsūpadhānañca pādūpadhānañcāti mañcassa ubhatolohitakaṁ upadhānaṁ, etaṁ na kappati. Yaṁ pana ekameva upadhānaṁ ubhosu passesu rattaṁ vā hoti padumavaṇṇaṁ vā vicitraṁ vā, sace pamāṇayuttaṁ, vaṭṭati. Mahāupadhānaṁ pana paṭikkhittaṁ. Alohitakāni dvepi vaṭṭantiyeva. Tato uttari labhitvā aññesaṁ dātabbāni. Dātuṁ asakkonto mañce tiriyaṁ attharitvā upari paccattharaṇaṁ datvā nipajjitumpi labhati. Āsandīādīsu pana vuttanayeneva paṭipajjitabbaṁ. Vuttañhetaṁ – ‘‘anujānāmi, bhikkhave, āsandiyā pāde chinditvā paribhuñjituṁ, pallaṅkassa vāḷe bhinditvā paribhuñjituṁ, tūlikaṁ vijaṭetvā bimbohanaṁ kātuṁ, avasesaṁ bhummattharaṇaṁ kātu’’nti (cūḷava. 297).",
  "atk-s0101a1:291": "16. Ucchādanādīsu mātukucchito nikkhantadārakānaṁ sarīragandho dvādasavassapattakāle nassati, tesaṁ sarīraduggandhaharaṇatthāya gandhacuṇṇādīhi ucchādenti, evarūpaṁ ucchādanaṁ na vaṭṭati. Puññavante pana dārake ūrūsu nipajjāpetvā telena makkhetvā hatthapādaūrunābhiādīnaṁ saṇṭhānasampādanatthaṁ parimaddanti, evarūpaṁ parimaddanaṁ na vaṭṭati.",
  "atk-s0101a1:292": "Nhāpananti tesaṁyeva dārakānaṁ gandhādīhi nhāpanaṁ. Sambāhananti mahāmallānaṁ viya hatthapāde muggarādīhi paharitvā bāhuvaḍḍhanaṁ. Ādāsanti yaṁ kiñci ādāsaṁ pariharituṁ na vaṭṭati. Añjananti alaṅkārañjanameva. Mālāti baddhamālā vā abaddhamālā vā. Vilepananti yaṁ kiñci chavirāgakaraṇaṁ. Mukhacuṇṇaṁ mukhalepananti mukhe kāḷapīḷakādīnaṁ haraṇatthāya mattikakakkaṁ denti, tena lohite calite sāsapakakkaṁ denti, tena dose khādite tilakakkaṁ denti, tena lohite sannisinne haliddikakkaṁ denti, tena chavivaṇṇe ārūḷhe mukhacuṇṇakena mukhaṁ cuṇṇenti, taṁ sabbaṁ na vaṭṭati.",
  "atk-s0101a1:293": "Hatthabandhādīsu hatthe vicitrasaṅkhakapālādīni bandhitvā vicaranti, taṁ vā aññaṁ vā sabbampi hatthābharaṇaṁ na vaṭṭati, apare sikhaṁ bandhitvā vicaranti. Suvaṇṇacīrakamuttalatādīhi ca taṁ parikkhipanti; taṁ sabbaṁ na vaṭṭati. Apare catuhatthadaṇḍaṁ vā aññaṁ vā pana alaṅkatadaṇḍakaṁ gahetvā vicaranti, tathā itthipurisarūpādivicittaṁ bhesajjanāḷikaṁ suparikkhittaṁ vāmapasse olaggitaṁ; apare kaṇṇikaratanaparikkhittakosaṁ atitikhiṇaṁ asiṁ, pañcavaṇṇasuttasibbitaṁ makaradantakādivicittaṁ chattaṁ, suvaṇṇarajatādivicitrā morapiñchādiparikkhittā upāhanā, keci ratanamattāyāmaṁ caturaṅgulavitthataṁ kesantaparicchedaṁ dassetvā meghamukhe vijjulataṁ viya nalāṭe uṇhīsapaṭṭaṁ bandhanti, cūḷāmaṇiṁ dhārenti, cāmaravālabījaniṁ dhārenti, taṁ sabbaṁ na vaṭṭati.",
  "atk-s0101a1:294": "17. Aniyyānikattā saggamokkhamaggānaṁ tiracchānabhūtā kathāti tiracchānakathā. Tattha rājānaṁ ārabbha mahāsammato mandhātā dhammāsoko evaṁ mahānubhāvotiādinā nayena pavattā kathā rājakathā. Esa nayo corakathādīsu. Tesu asuko rājā abhirūpo dassanīyotiādinā nayena gehassitakathāva tiracchānakathā hoti. Sopi nāma evaṁ mahānubhāvo khayaṁ gatoti evaṁ pavattā pana kammaṭṭhānabhāve tiṭṭhati. Coresu mūladevo evaṁ mahānubhāvo, meghamālo evaṁ mahānubhāvoti tesaṁ kammaṁ paṭicca aho sūrāti gehassitakathāva tiracchānakathā. Yuddhepi bhāratayuddhādīsu asukena asuko evaṁ mārito, evaṁ viddhoti kāmassādavaseneva kathā tiracchānakathā. Tepi nāma khayaṁ gatāti evaṁ pavattā pana sabbattha kammaṭṭhānameva hoti. Api ca annādīsu evaṁ vaṇṇavantaṁ gandhavantaṁ rasavantaṁ phassasampannaṁ khādimha bhuñjimhāti kāmassādavasena kathetuṁ na vaṭṭati. Sātthakaṁ pana katvā pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ sīlavantānaṁ adamha, cetiye pūjaṁ karimhāti kathetuṁ vaṭṭati. Ñātikathādīsu pana ‘‘amhākaṁ ñātakā sūrā samatthā’’ti vā ‘‘pubbe mayaṁ evaṁ vicitrehi yānehi vicarimhā’’ti vā assādavasena vattuṁ na vaṭṭati. Sātthakaṁ pana katvā ‘‘tepi no ñātakā khayaṁ gatā’’ti vā ‘‘pubbe mayaṁ evarūpā upāhanā saṅghassa adamhā’’ti vā kathetuṁ vaṭṭati. Gāmakathāpi suniviṭṭhadunniviṭṭhasubhikkhadubbhikkhādivasena vā ‘‘asukagāmavāsino sūrā samatthā’’ti vā evaṁ assādavasena na vaṭṭati. Sātthakaṁ pana katvā ‘‘saddhā pasannā’’ti vā ‘‘khayavayaṁ gatā’’ti vā vattuṁ vaṭṭati. Nigamanagarajanapadakathādīsupi eseva nayo.",
  "atk-s0101a1:295": "Itthikathāpi vaṇṇasaṇṭhānādīni paṭicca assādavasena na vaṭṭati, saddhā pasannā khayavayaṁ gatāti evameva vaṭṭati. Sūrakathāpi ‘nandimitto nāma yodho sūro ahosī’ti assādavasena na vaṭṭati. Saddho ahosi khayaṁ gatoti evameva vaṭṭati. Visikhākathāpi ‘‘asukā visikhā suniviṭṭhā dunniviṭṭhā sūrā samatthā’’ti assādavasena na vaṭṭati. Saddhā pasannā khayavayaṁ gatāti evameva vaṭṭati.",
  "atk-s0101a1:296": "Kumbhaṭṭhānakathāti udakaṭṭhānakathā, udakatitthakathātipi vuccati, kumbhadāsikathā vā, sāpi ‘‘pāsādikā naccituṁ gāyituṁ chekā’’ti assādavasena na vaṭṭati; saddhā pasannātiādinā nayeneva vaṭṭati. Pubbapetakathāti atītañātikathā. Tattha vattamānañātikathāsadiso vinicchayo.",
  "atk-s0101a1:297": "Nānattakathāti purimapacchimakathāhi vimuttā avasesā nānāsabhāvā niratthakakathā. Lokakkhāyikāti ayaṁ loko kena nimmito, asukena nāma nimmito. Kāko seto, aṭṭhīnaṁ setattā; balākā rattā. Lohitassa rattattāti evamādikā lokāyatavitaṇḍasallāpakathā.",
  "atk-s0101a1:298": "Samuddakkhāyikā nāma kasmā samuddo sāgaro? Sāgaradevena khato, tasmā sāgaro. Khato meti hatthamuddāya sayaṁ niveditattā ‘‘samuddo’’ti evamādikā niratthakā samuddakkhāyanakathā. Bhavoti vuḍḍhi. Abhavoti hāni. Iti bhavo, iti abhavoti yaṁ vā taṁ vā niratthakakāraṇaṁ vatvā pavattitakathā itibhavābhavakathā.",
  "atk-s0101a1:299": "18.Viggāhikakathāti viggahakathā, sārambhakathā. Tattha sahitaṁ meti mayhaṁ vacanaṁ sahitaṁ siliṭṭhaṁ atthayuttaṁ kāraṇayuttanti attho. Asahitaṁ teti tuyhaṁ vacanaṁ asahitaṁ asiliṭṭhaṁ. Adhiciṇṇaṁ te viparāvattanti yaṁ tuyhaṁ dīgharattāciṇṇavasena suppaguṇaṁ, taṁ mayhaṁ ekavacaneneva viparāvattaṁ parivattitvā ṭhitaṁ, na kiñci jānāsīti attho.",
  "atk-s0101a1:300": "Āropitote vādoti mayā tava doso āropito. Cara vādappamokkhāyāti dosamocanatthaṁ cara, vicara; tattha tattha gantvā sikkhāti attho. Nibbeṭhehi vā sace pahosīti atha sayaṁ pahosi, idānimeva nibbeṭhehīti.",
  "atk-s0101a1:301": "19. Dūteyyakathāyaṁ idha gacchāti ito asukaṁ nāma ṭhānaṁ gaccha. Amutrāgacchāti tato asukaṁ nāma ṭhānaṁ āgaccha. Idaṁ harāti ito idaṁ nāma hara. Amutra idaṁ āharāti asukaṭṭhānato idaṁ nāma idha āhara. Saṅkhepato pana idaṁ dūteyyaṁ nāma ṭhapetvā pañca sahadhammike ratanattayassa upakārapaṭisaṁyuttañca gihīsāsanaṁ aññesaṁ na vaṭṭati.",
  "atk-s0101a1:302": "20.Kuhakātiādīsu tividhena kuhanavatthunā lokaṁ kuhayanti, vimhāpayantīti kuhakā. Lābhasakkāratthikā hutvā lapantīti lapakā. Nimittaṁ sīlametesanti nemittikā. Nippeso sīlametesanti nippesikā. Lābhena lābhaṁ nijigīsanti magganti pariyesanttīti lābhena lābhaṁ nijigīsitāro. Kuhanā, lapanā, nemittikatā, nippesikatā, lābhena lābhaṁ nijigīsanatāti etāhi samannāgatānaṁ puggalānaṁ etaṁ adhivacanaṁ. Ayamettha saṅkhepo. Vitthārena panetā kuhanādikā visuddhimagge sīlaniddeseyeva pāḷiñca aṭṭhakathañca āharitvā pakāsitāti.",
  "atk-s0101a1:303": "Ettāvatā majjhimasīlaṁ niṭṭhitaṁ hoti.",
  "atk-s0101a1:304": "Mahāsīlavaṇṇanā",
  "atk-s0101a1:305": "21. Ito paraṁ mahāsīlaṁ hoti. Aṅganti hatthapādādīsu yena kenaci evarūpena aṅgena samannāgato dīghāyu yasavā hotītiādinayappavattaṁ aṅgasatthaṁ. Nimittanti nimittasatthaṁ. Paṇḍurājā kira tisso muttāyo muṭṭhiyaṁ katvā nemittikaṁ pucchi – ‘‘kiṁ me hatthe’’ti? So ito cito ca vilokesi, tasmiñca samaye gharagolikāya makkhikā gayhantī muttā, so ‘‘muttā’’ti āha. Puna ‘‘katī’’ti puṭṭho kukkuṭassa tikkhattuṁ ravantassa saddaṁ sutvā ‘‘tisso’’ti āha. Evaṁ taṁ taṁ ādisitvā nimittamanuyuttā viharanti.",
  "atk-s0101a1:306": "Uppātanti asanipātādīnaṁ mahantānaṁ uppatitaṁ, tañhi disvā ‘‘idaṁ bhavissati, evaṁ bhavissatī’’ti ādisanti. Supinanti yo pubbaṇhasamaye supinaṁ passati, evaṁ vipāko hoti; yo idaṁ nāma passati, tassa idaṁ nāma hotītiādinā nayena supinakaṁ anuyuttā viharanti. Lakkhaṇanti iminā lakkhaṇena samannāgato rājā hoti, iminā uparājātiādikaṁ. Mūsikacchinnanti undūrakhāyitaṁ. Tenāpi hi ahate vā vatthe anahate vā vatthe ito paṭṭhāya evaṁ chinne idaṁ nāma hotīti ādisanti. Aggihomanti evarūpena dārunā evaṁ hute idaṁ nāma hotīti aggijuhanaṁ. Dabbihomādīnipi aggihomāneva, evarūpāya dabbiyā īdisehi kaṇādīhi hute idaṁ nāma hotīti evaṁ pavattivasena pana visuṁ vuttāni.",
  "atk-s0101a1:307": "Tattha kaṇoti kuṇḍako. Taṇḍulāti sāliādīnañceva tiṇajātīnañca taṇḍulā. Sappīti gosappiādikaṁ. Telanti tilatelādikaṁ. Sāsapādīni pana mukhena gahetvā aggimhi pakkhipanaṁ, vijjaṁ parijappitvā juhanaṁ vā mukhahomaṁ. Dakkhiṇakkhakajaṇṇulohitādīhi juhanaṁ lohitahomaṁ. Aṅgavijjāti pubbe aṅgameva disvā byākaraṇavasena aṅgaṁ vuttaṁ, idha aṅgulaṭṭhiṁ disvā vijjaṁ parijappitvā ayaṁ kulaputto vā no vā, sirīsampanno vā no vātiādibyākaraṇavasena aṅgavijjā vuttā. Vatthuvijjāti gharavatthuārāmavatthādīnaṁ guṇadosasallakkhaṇavijjā. Mattikādivisesaṁ disvāpi hi vijjaṁ parijappitvā heṭṭhā pathaviyaṁ tiṁsaratanamatte, ākāse ca asītiratanamatte padese guṇadosaṁ passanti. Khattavijjāti abbheyyamāsurakkharājasatthādisatthaṁ. Sivavijjāti susāne pavisitvā santikaraṇavijjā, siṅgālarutavijjātipi vadanti. Bhūtavijjāti bhūtavejjamanto. Bhūrivijjāti bhūrighare vasantena uggahetabbamanto. Ahivijjāti sappadaṭṭhatikicchanavijjā ceva sappāvhāyanavijjā ca. Visavijjāti yāya, purāṇavisaṁ vā rakkhanti, navavisaṁ vā karonti visavantameva vā. Vicchikavijjāti vicchikadaṭṭhatikicchanavijjā. Mūsikavijjāyapi eseva nayo. Sakuṇavijjāti sapakkhakaapakkhakadvipadacatuppadānaṁ rutagatādivasena sakuṇañāṇaṁ. Vāyasavijjāti kākarutañāṇaṁ, taṁ visuññeva satthaṁ, tasmā visuṁ vuttaṁ.",
  "atk-s0101a1:308": "Pakkajjhānanti paripākagatacintā. Idāni ‘‘ayaṁ ettakaṁ jīvissati, ayaṁ ettaka’’nti evaṁ pavattaṁ ādiṭṭhañāṇanti attho. Saraparittāṇanti sararakkhaṇaṁ, yathā attano upari na āgacchati, evaṁ karaṇavijjā. Migacakkanti idaṁ sabbasaṅgāhikaṁ sabbasakuṇacatuppadānaṁ rutañāṇavasena vuttaṁ.",
  "atk-s0101a1:309": "22.Maṇilakkhaṇādīsu evarūpo maṇi pasattho, evarūpo apasattho, sāmino ārogyaissariyādīnaṁ hetu hoti, na hotīti, evaṁ vaṇṇasaṇṭhānādivasena maṇiādīnaṁ lakkhaṇaṁ anuyuttā viharantīti attho. Tattha āvudhanti ṭhapetvā asiādīni avasesaṁ āvudhaṁ. Itthilakkhaṇādīnipi yamhi kule te itthipurisādayo vasanti, tassa vuḍḍhihānivaseneva veditabbāni. Ajalakkhaṇādīsu pana evarūpānaṁ ajādīnaṁ maṁsaṁ khāditabbaṁ, evarūpānaṁ na khāditabbanti ayaṁ viseso veditabbo.",
  "atk-s0101a1:310": "Api cettha godhāya lakkhaṇe cittakammapiḷandhanādīsupi evarūpāya godhāya sati idaṁ nāma hotīti ayaṁ viseso veditabbo. Idañcettha vatthu – ekasmiṁ kira vihāre cittakamme godhaṁ aggiṁ dhamamānaṁ akaṁsu. Tato paṭṭhāya bhikkhūnaṁ mahāvivādo jāto. Eko āgantukabhikkhu taṁ disvā makkhesi. Tato paṭṭhāya vivādo mandībhūto hoti. Kaṇṇikalakkhaṇaṁ piḷandhanakaṇṇikāyapi gehakaṇṇikāyapi vasena veditabbaṁ. Kacchapalakkhaṇaṁ godhālakkhaṇasadisameva. Migalakkhaṇaṁ sabbasaṅgāhikaṁ sabbacatuppadānaṁ lakkhaṇavasena vuttaṁ.",
  "atk-s0101a1:311": "23.Raññaṁ niyyānaṁ bhavissatīti asukadivase asukanakkhattena asukassa nāma rañño niggamanaṁ bhavissatīti evaṁ rājūnaṁ pavāsagamanaṁ byākaroti. Esa nayo sabbattha. Kevalaṁ panettha aniyyānanti vippavutthānaṁ puna āgamanaṁ. Abbhantarānaṁ raññaṁ upayānaṁ bhavissati, bāhirānaṁ raññaṁ apayānanti antonagare amhākaṁ rājā paṭiviruddhaṁ bahirājānaṁ upasaṅkamissati, tato tassa paṭikkamanaṁ bhavissatīti evaṁ raññaṁ upayānāpayānaṁ byākaroti. Dutiyapadepi eseva nayo. Jayaparājayā pākaṭāyeva.",
  "atk-s0101a1:312": "24.Candaggāhādayo asukadivase rāhu candaṁ gahessatīti byākaraṇavaseneva veditabbā. Api ca nakkhattassa aṅgārakādigāhasamāyogopi nakkhattagāhoyeva. Ukkāpātoti ākāsato ukkānaṁ patanaṁ. Disāḍāhoti disākālusiyaṁ aggisikhadhūmasikhādīhi ākulabhāvo viya. Devadudrabhīti sukkhavalāhakagajjanaṁ. Uggamananti udayanaṁ. Okkamananti atthaṅgamanaṁ. Saṁkilesanti avisuddhatā. Vodānanti visuddhatā. Evaṁ vipākoti lokassa evaṁ vividhasukhadukkhāvaho.",
  "atk-s0101a1:313": "25.Suvuṭṭhikāti devassa sammādhārānuppavecchanaṁ. Dubbuṭṭhikāti avaggāho, vassavibandhoti vuttaṁ hoti. Muddāti hatthamuddā. Gaṇanā vuccati acchiddakagaṇanā. Saṅkhānanti saṅkalanasaṭuppādanādivasena piṇḍagaṇanā. Yassa sā paguṇā hoti, so rukkhampi disvā ettakāni ettha paṇṇānīti jānāti. Kāveyyanti ‘‘cattārome, bhikkhave, kavī. Katame cattāro? Cintākavi, sutakavi, atthakavi, paṭibhānakavī’’ti (a. ni. 4.231). Imesaṁ catunnaṁ kavīnaṁ attano cintāvasena vā; ‘‘vessantaro nāma rājā ahosī’’tiādīni sutvā sutavasena vā; imassa ayaṁ attho, evaṁ taṁ yojessāmīti evaṁ atthavasena vā; kiñcideva disvā tappaṭibhāgaṁ kattabbaṁ karissāmīti evaṁ ṭhānuppattikapaṭibhānavasena vā; jīvikatthāya kabyakaraṇaṁ. Lokāyataṁ vuttameva.",
  "atk-s0101a1:314": "26.Āvāhanaṁ nāma imassa dārakassa asukakulato asukanakkhattena dārikaṁ ānethāti āvāhakaraṇaṁ. Vivāhananti imaṁ dārikaṁ asukassa nāma dārakassa asukanakkhattena detha, evamassā vuḍḍhi bhavissatīti vivāhakaraṇaṁ. Saṁvaraṇanti saṁvaraṇaṁ nāma ‘ajja nakkhattaṁ sundaraṁ, ajjeva samaggā hotha, iti vo viyogo na bhavissatī’ti evaṁ samaggakaraṇaṁ. Vivaraṇaṁ nāma ‘sace viyujjitukāmattha, ajjeva viyujjatha , iti vo puna saṁyogo na bhavissatī’ti evaṁ visaṁyogakaraṇaṁ. Saṅkiraṇanti ‘uṭṭhānaṁ vā iṇaṁ vā dinnaṁ dhanaṁ ajja saṅkaḍḍhatha, ajja saṅkaḍḍhitañhi taṁ thāvaraṁ hotī’ti evaṁ dhanapiṇḍāpanaṁ. Vikiraṇanti ‘sace payogauddhārādivasena dhanaṁ payojitukāmattha, ajja payojitaṁ diguṇacatugguṇaṁ hotī’ti evaṁ dhanapayojāpanaṁ. Subhagakaraṇanti piyamanāpakaraṇaṁ vā sassirīkakaraṇaṁ vā. Dubbhagakaraṇanti tabbiparītaṁ. Viruddhagabbhakaraṇanti viruddhassa vilīnassa aṭṭhitassa matassa gabbhassa karaṇaṁ. Puna avināsāya bhesajjadānanti attho. Gabbho hi vātena, pāṇakehi, kammunā cāti tīhi kāraṇehi vinassati. Tattha vātena vinassante nibbāpanīyaṁ sītalaṁ bhesajjaṁ deti, pāṇakehi vinassante pāṇakānaṁ paṭikammaṁ karoti, kammunā vinassante pana buddhāpi paṭibāhituṁ na sakkonti.",
  "atk-s0101a1:315": "Jivhānibandhananti mantena jivhāya bandhakaraṇaṁ. Hanusaṁhanananti mukhabandhamantena yathā hanukaṁ cāletuṁ na sakkonti, evaṁ bandhakaraṇaṁ. Hatthābhijappananti hatthānaṁ parivattanatthaṁ mantajappanaṁ. Tasmiṁ kira mante sattapadantare ṭhatvā jappite itaro hatthe parivattetvā khipati. Kaṇṇajappananti kaṇṇehi saddaṁ assavanatthāya vijjāya jappanaṁ. Taṁ kira jappitvā vinicchayaṭṭhāne yaṁ icchati, taṁ bhaṇati, paccatthiko taṁ na suṇāti, tato paṭivacanaṁ sampādetuṁ na sakkoti. Ādāsapañhanti ādāse devataṁ otāretvā pañhapucchanaṁ. Kumārikapañhanti kumārikāya sarīre devataṁ otāretvā pañhapucchanaṁ. Devapañhanti dāsiyā sarīre devataṁ otāretvā pañhapucchanaṁ. Ādiccupaṭṭhānanti jīvikatthāya ādiccapāricariyā. Mahatupaṭṭhānanti tatheva mahābrahmapāricariyā. Abbhujjalananti mantena mukhato aggijālānīharaṇaṁ. Sirivhāyananti ‘‘ehi siri, mayhaṁ sire patiṭṭhāhī’’ti evaṁ sirena siriyā avhāyanaṁ.",
  "atk-s0101a1:316": "27.Santikammanti devaṭṭhānaṁ gantvā sace me idaṁ nāma samijjhissati, tumhākaṁ iminā ca iminā ca upahāraṁ karissāmīti samiddhikāle kattabbaṁ santipaṭissavakammaṁ. Tasmiṁ pana samiddhe tassa karaṇaṁ paṇidhikammaṁ nāma. Bhūrikammanti bhūrighare vasitvā gahitamantassa payogakaraṇaṁ. Vassakammaṁ vossakammanti ettha vassoti puriso, vossoti paṇḍako . Iti vossassa vassakaraṇaṁ vassakammaṁ, vassassa vossakaraṇaṁ vossakammaṁ. Taṁ pana karonto acchandikabhāvamattaṁ pāpeti, na liṅgaṁ antaradhāpetuṁ sakkoti. Vatthukammanti akatavatthusmiṁ gehapatiṭṭhāpanaṁ. Vatthuparikammanti ‘‘idañcidañcāharathā’’ti vatvā vatthubalikammakaraṇaṁ. Ācamananti udakena mukhasuddhikaraṇaṁ. Nhāpananti aññesaṁ nhāpanaṁ. Juhananti tesaṁ atthāya aggijuhanaṁ. Vamananti yogaṁ datvā vamanakaraṇaṁ. Virecanepi eseva nayo. Uddhaṁvirecananti uddhaṁ dosānaṁ nīharaṇaṁ. Adhovirecananti adho dosānaṁ nīharaṇaṁ. Sīsavirecananti sirovirecanaṁ. Kaṇṇatelanti kaṇṇānaṁ bandhanatthaṁ vā vaṇaharaṇatthaṁ vā bhesajjatelapacanaṁ. Nettatappananti akkhitappanatelaṁ. Natthukammanti telena yojetvā natthukaraṇaṁ. Añjananti dve vā tīṇi vā paṭalāni nīharaṇasamatthaṁ khārañjanaṁ. Paccañjananti nibbāpanīyaṁ sītalabhesajjañjanaṁ. Sālākiyanti salākavejjakammaṁ. Sallakattiyanti sallakattavejjakammaṁ. Dārakatikicchā vuccati komārabhaccavejjakammaṁ. Mūlabhesajjānaṁ anuppādananti iminā kāyatikicchanaṁ dasseti. Osadhīnaṁ paṭimokkhoti khārādīni datvā tadanurūpe vaṇe gate tesaṁ apanayanaṁ.",
  "atk-s0101a1:317": "Ettāvatā mahāsīlaṁ niṭṭhitaṁ hoti.",
  "atk-s0101a1:318": "Pubbantakappikasassatavādavaṇṇanā",
  "atk-s0101a1:319": "28. Evaṁ brahmadattena vuttavaṇṇassa anusandhivasena tividhaṁ sīlaṁ vitthāretvā idāni bhikkhusaṅghena vuttavaṇṇassa anusandhivasena – ‘‘atthi, bhikkhave, aññeva dhammā gambhīrā duddasā’’tiādinā nayena suññatāpakāsanaṁ ārabhi. Tattha dhammāti guṇe, desanāyaṁ, pariyattiyaṁ, nissatteti evamādīsu dhammasaddo vattati.",
  "atk-s0101a1:320": "‘‘Na hi dhammo adhammo ca, ubho samavipākino;",
  "atk-s0101a1:321": "Adhammo nirayaṁ neti, dhammo pāpeti suggati’’nti. (theragā. 304);",
  "atk-s0101a1:322": "Ādīsu hi guṇe dhammasaddo. ‘‘Dhammaṁ, vo bhikkhave, desessāmi ādikalyāṇa’’ntiādīsu (ma. ni. 3.420) desanāyaṁ. ‘‘Idha bhikkhu dhammaṁ pariyāpuṇāti suttaṁ , geyya’’ntiādīsu (a. ni. 5.73) pariyattiyaṁ. ‘‘Tasmiṁ kho pana samaye dhammā honti, khandhā hontī’’tiādīsu (dha. sa. 121) nissatte. Idha pana guṇe vattati. Tasmā atthi, bhikkhave, aññeva tathāgatassa guṇāti evamettha attho daṭṭhabbo.",
  "atk-s0101a1:323": "Gambhīrāti mahāsamuddo viya makasatuṇḍasūciyā aññatra tathāgatā aññesaṁ ñāṇena alabbhaneyyapatiṭṭhā, gambhīrattāyeva duddasā. Duddasattāyeva duranubodhā. Nibbutasabbapariḷāhattā santā, santārammaṇesu pavattanatopi santā. Atittikaraṇaṭṭhena paṇītā, sādurasabhojanaṁ viya. Uttamañāṇavisayattā na takkena avacaritabbāti atakkāvacarā. Nipuṇāti saṇhasukhumasabhāvattā. Bālānaṁ avisayattā, paṇḍitehiyeva veditabbāti paṇḍitavedanīyā.",
  "atk-s0101a1:324": "Ye tathāgato sayaṁ abhiññā sacchikatvā pavedetīti ye dhamme tathāgato anaññaneyyo hutvā sayameva abhivisiṭṭhena ñāṇena paccakkhaṁ katvā pavedeti, dīpeti, katheti, pakāsetīti attho. Yehīti yehi guṇadhammehi. Yathābhuccanti yathābhūtaṁ. Vaṇṇaṁ sammā vadamānā vadeyyunti tathāgatassa vaṇṇaṁ vattukāmā sammā vadeyyuṁ, ahāpetvā vattuṁ sakkuṇeyyunti attho. Katame ca pana te dhammā bhagavatā evaṁ thomitāti? Sabbaññutaññāṇaṁ. Yadi evaṁ, kasmā bahuvacananiddeso katoti? Puthucittasamāyogato ceva, puthuārammaṇato ca. Tañhi catūsu ñāṇasampayuttamahākiriyacittesu labbhati, na cassa koci dhammo ārammaṇaṁ nāma na hoti. Yathāha – ‘‘atītaṁ sabbaṁ jānātīti sabbaññutaññāṇaṁ, tattha āvaraṇaṁ natthīti anāvaraṇañāṇa’’ntiādi (paṭi. ma. 1.120). Iti puthucittasamāyogato punappunaṁ uppattivasena puthuārammaṇato ca bahuvacananiddeso katoti.",
  "atk-s0101a1:325": "‘‘Aññevā’’ti idaṁ panettha vavatthāpanavacanaṁ, ‘‘aññeva, na pāṇātipātā veramaṇiādayo. Gambhīrāva na uttānā’’ti evaṁ sabbapadehi yojetabbaṁ. Sāvakapāramīñāṇañhi gambhīraṁ, paccekabodhiñāṇaṁ pana tato gambhīrataranti tattha vavatthānaṁ natthi, sabbaññutaññāṇañca tatopi gambhīrataranti tatthāpi vavatthānaṁ natthi, ito panaññaṁ gambhīrataraṁ natthi; tasmā gambhīrā vāti vavatthānaṁ labbhati. Tathā duddasāva duranubodhā vāti sabbaṁ veditabbaṁ.",
  "atk-s0101a1:326": "Katameca te bhikkhaveti ayaṁ pana tesaṁ dhammānaṁ kathetukamyatā pucchā. Santi, bhikkhave, eke samaṇabrāhmaṇātiādi pucchāvissajjanaṁ. Kasmā panetaṁ evaṁ āraddhanti ce? Buddhānañhi cattāri ṭhānāni patvā gajjitaṁ mahantaṁ hoti, ñāṇaṁ anupavisati, buddhañāṇassa mahantabhāvo paññāyati, desanā gambhīrā hoti, tilakkhaṇāhatā, suññatāpaṭisaṁyuttā. Katamāni cattāri? Vinayapaññattiṁ, bhūmantaraṁ, paccayākāraṁ, samayantaranti. Tasmā – ‘‘idaṁ lahukaṁ, idaṁ garukaṁ, idaṁ satekicchaṁ, idaṁ atekicchaṁ, ayaṁ āpatti, ayaṁ anāpatti, ayaṁ chejjagāminī, ayaṁ vuṭṭhānagāminī, ayaṁ desanāgāminī, ayaṁ lokavajjā, ayaṁ paṇṇattivajjā, imasmiṁ vatthusmiṁ idaṁ paññapetabba’’nti yaṁ evaṁ otiṇṇe vatthusmiṁ sikkhāpadapaññāpanaṁ nāma, tattha aññesaṁ thāmo vā balaṁ vā natthi; avisayo esa aññesaṁ, tathāgatasseva visayo. Iti vinayapaññattiṁ patvā buddhānaṁ gajjitaṁ mahantaṁ hoti, ñāṇaṁ anupavisati…pe… suññatāpaṭisaṁyuttāti.",
  "atk-s0101a1:327": "Tathā ime cattāro satipaṭṭhānā nāma…pe… ariyo aṭṭhaṅgiko maggo nāma, pañca khandhā nāma, dvādasa āyatanāni nāma, aṭṭhārasa dhātuyo nāma, cattāri ariyasaccāni nāma, bāvīsatindriyāni nāma, nava hetū nāma, cattāro āhārā nāma, satta phassā nāma, satta vedanā nāma, satta saññā nāma, satta cetanā nāma, satta cittāni nāma. Etesu ettakā kāmāvacarā dhammā nāma, ettakā rūpāvacaraarūpāvacarapariyāpannā dhammā nāma, ettakā lokiyā dhammā nāma, ettakā lokuttarā dhammā nāmāti catuvīsatisamantapaṭṭhānaṁ anantanayaṁ abhidhammapiṭakaṁ vibhajitvā kathetuṁ aññesaṁ thāmo vā balaṁ vā natthi, avisayo esa aññesaṁ, tathāgatasseva visayo. Iti bhūmantaraparicchedaṁ patvā buddhānaṁ gajjitaṁ mahantaṁ hoti, ñāṇaṁ anupavisati…pe… suññatāpaṭisaṁyuttāti.",
  "atk-s0101a1:328": "Tathā ayaṁ avijjā saṅkhārānaṁ navahākārehi paccayo hoti, uppādo hutvā paccayo hoti, pavattaṁ hutvā, nimittaṁ, āyūhanaṁ, saṁyogo, palibodho, samudayo, hetu, paccayo hutvā paccayo hoti, tathā saṅkhārādayo viññāṇādīnaṁ. Yathāha – ‘‘kathaṁ paccayapariggahe paññā dhammaṭṭhitiñāṇaṁ? Avijjā saṅkhārānaṁ uppādaṭṭhiti ca pavattaṭṭhiti ca, nimittaṭṭhiti ca, āyūhanaṭṭhiti ca, saṁyogaṭṭhiti ca, palibodhaṭṭhiti ca, samudayaṭṭhiti ca, hetuṭṭhiti ca, paccayaṭṭhiti ca, imehi navahākārehi avijjā paccayo, saṅkhārā paccayasamuppannā, ubhopete dhammā paccayasamuppannāti paccayapariggahe paññā dhammaṭṭhitiñāṇaṁ. Atītampi addhānaṁ, anāgatampi addhānaṁ avijjā saṅkhārānaṁ uppādaṭṭhiti ca…pe… jāti jarāmaraṇassa uppādaṭṭhiti ca…pe… paccayaṭṭhiti ca, imehi navahākārehi jāti paccayo, jarāmaraṇaṁ paccayasamuppannaṁ, ubhopete dhammā paccayasamuppannāti paccayapariggahe paññā dhammaṭṭhitiñāṇa’’nti (paṭi. ma. 1.45). Evamimaṁ tassa tassa dhammassa tathā tathā paccayabhāvena pavattaṁ tivaṭṭaṁ tiyaddhaṁ tisandhiṁ catusaṅkhepaṁ vīsatākāraṁ paṭiccasamuppādaṁ vibhajitvā kathetuṁ aññesaṁ thāmo vā balaṁ vā natthi, avisayo esa aññesaṁ, tathāgatasseva visayo, iti paccayākāraṁ patvā buddhānaṁ gajjitaṁ mahantaṁ hoti, ñāṇaṁ anupavisati…pe… suññatāpaṭisaṁyuttāti.",
  "atk-s0101a1:329": "Tathā cattāro janā sassatavādā nāma, cattāro ekaccasassatavādā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādā nāma. Te idaṁ nissāya idaṁ gaṇhantīti dvāsaṭṭhi diṭṭhigatāni bhinditvā nijjaṭaṁ niggumbaṁ katvā kathetuṁ aññesaṁ thāmo vā balaṁ vā natthi, avisayo esa aññesaṁ, tathāgatasseva visayo. Iti samayantaraṁ patvā buddhānaṁ gajjitaṁ mahantaṁ hoti, ñāṇaṁ anupavisati, buddhañāṇassa mahantatā paññāyati, desanā gambhīrā hoti, tilakkhaṇāhatā, suññatāpaṭisaṁyuttāti.",
  "atk-s0101a1:330": "Imasmiṁ pana ṭhāne samayantaraṁ labbhati, tasmā sabbaññutaññāṇassa mahantabhāvadassanatthaṁ desanāya ca suññatāpakāsanavibhāvanatthaṁ samayantaraṁ anupavisanto dhammarājā – ‘‘santi, bhikkhave, eke samaṇabrāhmaṇā’’ti evaṁ pucchāvissajjanaṁ ārabhi.",
  "atk-s0101a1:331": "29. Tattha santīti atthi saṁvijjanti upalabbhanti. Bhikkhaveti ālapanavacanaṁ. Eketi ekacce. Samaṇabrāhmaṇāti pabbajjūpagatabhāvena samaṇā, jātiyā brāhmaṇā. Lokena vā samaṇāti ca brāhmaṇāti ca evaṁ sammatā. Pubbantaṁ kappetvā vikappetvā gaṇhantīti pubbantakappikā. Pubbantakappo vā etesaṁ atthīti pubbantakappikā. Tattha antoti ayaṁ saddo antaabbhantaramariyādalāmakaparabhāgakoṭṭhāsesu dissati. ‘‘Antapūro udarapūro’’tiādīsu hi ante antasaddo. ‘‘Caranti loke parivārachannā anto asuddhā bahi sobhamānā’’tiādīsu (saṁ. ni. 1.122) abbhantare. ‘‘Kāyabandhanassa anto jīrati (cūḷava. 278). ‘‘Sā haritantaṁ vā panthantaṁ vā selantaṁ vā udakantaṁ vā’’tiādīsu (ma. ni. 1.304) mariyādāyaṁ. ‘‘Antamidaṁ, bhikkhave, jīvikānaṁ yadidaṁ piṇḍolya’’ntiādīsu (saṁ. ni. 3.80) lāmake. ‘‘Esevanto dukkhassā’’tiādīsu (saṁ. ni. 2.51) parabhāge. Sabbapaccayasaṅkhayo hi dukkhassa parabhāgo koṭīti vuccati. ‘‘Sakkāyo kho, āvuso, eko anto’’tiādīsu (a. ni. 6.61) koṭṭhāse. Svāyaṁ idhāpi koṭṭhāse vattati.",
  "atk-s0101a1:332": "Kappasaddopi – ‘‘tiṭṭhatu, bhante bhagavā kappaṁ’’ (dī. ni. 2.167), ‘‘atthi kappo nipajjituṁ’’ (a. ni. 8.80), ‘‘kappakatena akappakataṁ saṁsibbitaṁ hotī’’ti, (pāci. 371) evaṁ āyukappalesakappavinayakappādīsu sambahulesu atthesu vattati. Idha taṇhādiṭṭhīsu vattatīti veditabbo. Vuttampi cetaṁ – ‘‘kappāti dve kappā, taṇhākappo ca diṭṭhikappo cā’’ti (mahāni. 28). Tasmā taṇhādiṭṭhivasena atītaṁ khandhakoṭṭhāsaṁ kappetvā pakappetvā ṭhitāti pubbantakappikāti evamettha attho veditabbo. Tesaṁ evaṁ pubbantaṁ kappetvā ṭhitānaṁ punappunaṁ uppajjanavasena pubbantameva anugatā diṭṭhīti pubbantānudiṭṭhino. Te evaṁdiṭṭhino taṁ pubbantaṁ ārabbha āgamma paṭicca aññampi janaṁ diṭṭhigatikaṁ karontā anekavihitāni adhimuttipadāni abhivadanti aṭṭhārasahi vatthūhi.",
  "atk-s0101a1:333": "Tattha anekavihitānīti anekavidhāni. Adhimuttipadānīti adhivacanapadāni. Atha vā bhūtaṁ atthaṁ abhibhavitvā yathāsabhāvato aggahetvā pavattanato adhimuttiyoti diṭṭhiyo vuccanti. Adhimuttīnaṁ padāni adhimuttipadāni, diṭṭhidīpakāni vacanānīti attho. Aṭṭhārasahi vatthūhīti aṭṭhārasahi kāraṇehi.",
  "atk-s0101a1:334": "30. Idāni yehi aṭṭhārasahi vatthūhi abhivadanti, tesaṁ kathetukamyatāya pucchāya ‘‘te ca kho bhonto’’tiādinā nayena pucchitvā tāni vatthūni vibhajitvā dassetuṁ ‘‘santi, bhikkhave’’tiādimāha. Tattha vadanti etenāti vādo, diṭṭhigatassetaṁ adhivacanaṁ. Sassato vādo etesanti sassatavādā, sassatadiṭṭhinoti attho. Eteneva nayena ito paresampi evarūpānaṁ padānaṁ attho veditabbo. Sassataṁ attānañca lokañcāti rūpādīsu aññataraṁ attāti ca lokoti ca gahetvā taṁ sassataṁ amaraṁ niccaṁ dhuvaṁ paññapenti. Yathāha – ‘‘rūpaṁ attā ceva loko ca sassato cāti attānañca lokañca paññapenti tathā vedanaṁ, saññaṁ, saṅkhāre, viññāṇaṁ attā ceva loko ca sassato cāti attānañca lokañca paññapentī’’ti.",
  "atk-s0101a1:335": "31.Ātappamanvāyātiādīsu vīriyaṁ kilesānaṁ ātāpanabhāvena ātappanti vuttaṁ. Tadeva padahanavasena padhānaṁ. Punappunaṁ yuttavasena anuyogoti. Evaṁ tippabhedaṁ vīriyaṁ anvāya āgamma paṭiccāti attho. Appamādo vuccati satiyā avippavāso. Sammā manasikāroti upāyamanasikāro, pathamanasikāro, atthato ñāṇanti vuttaṁ hoti. Yasmiñhi manasikāre ṭhitassa pubbenivāsānussati ñāṇaṁ ijjhati, ayaṁ imasmiṁ ṭhāne manasikāroti adhippeto. Tasmā vīriyañca satiñca ñāṇañca āgammāti ayamettha saṅkhepattho. Tathārūpanti tathājātikaṁ. Cetosamādhinti cittasamādhiṁ. Phusatīti vindati paṭilabhati. Yathā samāhite citteti yena samādhinā sammā āhite suṭṭhu ṭhapite cittamhi anekavihitaṁpubbenivāsantiādīnaṁ attho visuddhimagge vutto.",
  "atk-s0101a1:336": "So evamāhāti so evaṁ jhānānubhāvasampanno hutvā diṭṭhigatiko evaṁ vadati. Vañjhoti vañjhapasuvañjhatālādayo viya aphalo kassaci ajanakoti. Etena ‘‘attā’’ti ca ‘‘loko’’ti ca gahitānaṁ jhānādīnaṁ rūpādijanakabhāvaṁ paṭikkhipati. Pabbatakūṭaṁ viya ṭhitoti kūṭaṭṭho. Esikaṭṭhāyiṭṭhitoti esikaṭṭhāyī viya hutvā ṭhitoti esikaṭṭhāyiṭṭhito. Yathā sunikhāto esikatthambho niccalo tiṭṭhati, evaṁ ṭhitoti attho. Ubhayenapi lokassa vināsābhāvaṁ dīpeti. Keci pana īsikaṭṭhāyiṭṭhitoti pāḷiṁ vatvā muñje īsikā viya ṭhitoti vadanti . Tatrāyamadhippāyo – yadidaṁ jāyatīti vuccati, taṁ muñjato īsikā viya vijjamānameva nikkhamati. Yasmā ca īsikaṭṭhāyiṭṭhito, tasmā teva sattā sandhāvanti, ito aññattha gacchantīti attho.",
  "atk-s0101a1:337": "Saṁsarantīti aparāparaṁ sañcaranti. Cavantīti evaṁ saṅkhyaṁ gacchanti. Tathā upapajjantīti. Aṭṭhakathāyaṁ pana pubbe ‘‘sassato attā ca loko cā’’ti vatvā idāni te ca sattā sandhāvantītiādinā vacanena ayaṁ diṭṭhigatiko attanāyeva attano vādaṁ bhindati, diṭṭhigatikassa dassanaṁ nāma na nibaddhaṁ, thusarāsimhi nikhātakhāṇu viya cañcalaṁ, ummattakapacchiyaṁ pūvakhaṇḍagūthagomayādīni viya cettha sundarampi asundarampi hoti yevāti vuttaṁ. Atthitveva sassatisamanti ettha sassatīti niccaṁ vijjamānatāya mahāpathaviṁva maññati, tathā sinerupabbatacandimasūriye. Tato tehi samaṁ attānaṁ maññamānā atthi tveva sassatisamanti vadanti.",
  "atk-s0101a1:338": "Idāni sassato attā ca loko cātiādikāya paṭiññāya sādhanatthaṁ hetuṁ dassento ‘‘taṁ kissa hetu? Ahañhi ātappamanvāyā’’tiādimāha. Tattha imināmahaṁ etaṁ jānāmīti iminā visesādhigamena ahaṁ etaṁ paccakkhato jānāmi, na kevalaṁ saddhāmattakeneva vadāmīti dasseti, makāro panettha padasandhikaraṇatthaṁ vutto. Idaṁ, bhikkhave, paṭhamaṁ ṭhānanti catūhi vatthūhīti vatthusaddena vuttesu catūsu ṭhānesu idaṁ paṭhamaṁ ṭhānaṁ, idaṁ jātisatasahassamattānussaraṇaṁ paṭhamaṁ kāraṇanti attho.",
  "atk-s0101a1:339": "32-33. Upari vāradvayepi eseva nayo. Kevalañhi ayaṁ vāro anekajātisatasahassānussaraṇavasena vutto. Itare dasacattālīsasaṁvaṭṭavivaṭṭakappānussaraṇavasena. Mandapañño hi titthiyo anekajātisatasahassamattaṁ anussarati, majjhimapañño dasasaṁvaṭṭavivaṭṭakappāni, tikkhapañño cattālīsaṁ, na tato uddhaṁ.",
  "atk-s0101a1:340": "34. Catutthavāre takkayatīti takkī, takko vā assa atthīti takkī. Takketvā vitakketvā diṭṭhigāhino etaṁ adhivacanaṁ. Vīmaṁsāya samannāgatoti vīmaṁsī. Vīmaṁsā nāma tulanā ruccanā khamanā. Yathā hi puriso yaṭṭhiyā udakaṁ vīmaṁsitvā otarati, evameva yo tulayitvā ruccitvā khamāpetvā diṭṭhiṁ gaṇhāti, so ‘‘vīmaṁsī’’ti veditabbo. Takkapariyāhatanti takkena pariyāhataṁ, tena tena pariyāyena takketvāti attho. Vīmaṁsānucaritanti tāya vuttappakārāya vīmaṁsāya anucaritaṁ. Sayaṁpaṭibhānanti attano paṭibhānamattasañjātaṁ. Evamāhāti sassatadiṭṭhiṁ gahetvā evaṁ vadati.",
  "atk-s0101a1:341": "Tattha catubbidho takkī – anussutiko, jātissaro, lābhī, suddhatakkikoti. Tattha yo ‘‘vessantaro nāma rājā ahosī’’tiādīni sutvā ‘‘tena hi yadi vessantarova bhagavā, sassato attā’’ti takkayanto diṭṭhiṁ gaṇhāti, ayaṁ anussutiko nāma. Dve tisso jātiyo saritvā – ‘‘ahameva pubbe asukasmiṁ nāma ahosiṁ, tasmā sassato attā’’ti takkayanto jātissaratakkiko nāma. Yo pana lābhitāya ‘‘yathā me idāni attā sukhī hoti, atītepi evaṁ ahosi, anāgatepi bhavissatī’’ti takkayitvā diṭṭhiṁ gaṇhāti, ayaṁ lābhītakkiko nāma. ‘‘Evaṁ sati idaṁ hotī’’ti takkamatteneva gaṇhanto pana suddhatakkiko nāma.",
  "atk-s0101a1:342": "35.Etesaṁ vā aññatarenāti etesaṁyeva catunnaṁ vatthūnaṁ aññatarena ekena vā dvīhi vā tīhi vā. Natthi ito bahiddhāti imehi pana vatthūhi bahi aññaṁ ekaṁ kāraṇampi sassatapaññattiyā natthīti appaṭivattiyaṁ sīhanādaṁ nadati.",
  "atk-s0101a1:343": "36.Tayidaṁ, bhikkhave, tathāgato pajānātīti bhikkhave, taṁ idaṁ catubbidhampi diṭṭhigataṁ tathāgato nānappakārato jānāti. Tato taṁ pajānanākāraṁ dassento ime diṭṭhiṭṭhānātiādimāha. Tattha diṭṭhiyova diṭṭhiṭṭhānā nāma. Api ca diṭṭhīnaṁ kāraṇampi diṭṭhiṭṭhānameva. Yathāha ‘‘katamāni aṭṭha diṭṭhiṭṭhānāni? Khandhāpi diṭṭhiṭṭhānaṁ, avijjāpi, phassopi , saññāpi, vitakkopi, ayonisomanasikāropi, pāpamittopi, paratoghosopi diṭṭhiṭṭhāna’’nti. ‘‘Khandhā hetu, khandhā paccayo diṭṭhiṭṭhānaṁ upādāya samuṭṭhānaṭṭhena, evaṁ khandhāpi diṭṭhiṭṭhānaṁ. Avijjā hetu…pe… pāpamitto hetu. Paratoghoso hetu, paratoghoso paccayo diṭṭhiṭṭhānaṁ upādāya samuṭṭhānaṭṭhena, evaṁ paratoghosopi diṭṭhiṭṭhāna’’nti (paṭi. ma. 1.124). Evaṁgahitāti diṭṭhisaṅkhātā tāva diṭṭhiṭṭhānā – ‘‘sassato attā ca loko cā’’ti evaṁgahitā ādinnā, pavattitāti attho. Evaṁparāmaṭṭhāti nirāsaṅkacittatāya punappunaṁ āmaṭṭhā parāmaṭṭhā, ‘idameva saccaṁ, moghamañña’nti pariniṭṭhāpitā . Kāraṇasaṅkhātā pana diṭṭhiṭṭhānā yathā gayhamānā diṭṭhiyo samuṭṭhāpenti, evaṁ ārammaṇavasena ca pavattanavasena ca āsevanavasena ca gahitā. Anādīnavadassitāya punappunaṁ gahaṇavasena parāmaṭṭhā. Evaṁgatikāti evaṁ nirayatiracchānapettivisayagatikānaṁ aññataragatikā. Evaṁ abhisamparāyāti idaṁ purimapadasseva vevacanaṁ, evaṁvidhaparalokāti vuttaṁ hoti.",
  "atk-s0101a1:344": "Tañca tathāgato pajānātīti na kevalañca tathāgato sakāraṇaṁ sagatikaṁ diṭṭhigatameva pajānāti, atha kho tañca sabbaṁ pajānāti, tato ca uttaritaraṁ sīlañceva samādhiñca sabbaññutaññāṇañca pajānāti. Tañca pajānanaṁ na parāmasatīti tañca evaṁvidhaṁ anuttaraṁ visesaṁ pajānantopi ahaṁ pajānāmīti taṇhādiṭṭhimānaparāmāsavasena tañca na parāmasati. Aparāmasato cassa paccattaññeva nibbuti viditāti evaṁ aparāmasato cassa aparāmāsapaccayā sayameva attanāyeva tesaṁ parāmāsakilesānaṁ nibbuti viditā. Pākaṭaṁ, bhikkhave, tathāgatassa nibbānanti dasseti.",
  "atk-s0101a1:345": "Idāni yathāpaṭipannena tathāgatena sā nibbuti adhigatā, taṁ paṭipattiṁ dassetuṁ yāsu vedanāsu rattā titthiyā ‘‘idha sukhino bhavissāma, ettha sukhino bhavissāmā’’ti diṭṭhigahanaṁ pavisanti, tāsaṁyeva vedanānaṁ vasena kammaṭṭhānaṁ ācikkhanto vedanānaṁ samudayañcātiādimāha. Tattha yathābhūtaṁ viditvāti ‘‘avijjāsamudayā vedanāsamudayoti paccayasamudayaṭṭhena vedanākkhandhassa udayaṁ passati, taṇhāsamudayā vedanāsamudayoti paccayasamudayaṭṭhena vedanākkhandhassa udayaṁ passati, kammasamudayā vedanāsamudayoti paccayasamudayaṭṭhena vedanākkhandhassa udayaṁ passati, phassasamudayā vedanāsamudayoti paccayasamudayaṭṭhena vedanākkhandhassa udayaṁ passati (paṭi. ma. 1.50). Nibbattilakkhaṇaṁ passantopi vedanākkhandhassa udayaṁ passatī’’ti imesaṁ pañcannaṁ lakkhaṇānaṁ vasena vedanānaṁ samudayaṁ yathābhūtaṁ viditvā; ‘‘avijjānirodhā vedanānirodhoti paccayanirodhaṭṭhena vedanākkhandhassa vayaṁ passati, taṇhānirodhā vedanānirodhoti paccayanirodhaṭṭhena vedanākkhandhassa vayaṁ passati , kammanirodhā vedanānirodhoti paccayanirodhaṭṭhena vedanākkhandhassa vayaṁ passati, phassanirodhā vedanānirodhoti paccayanirodhaṭṭhena vedanākkhandhassa vayaṁ passati. Vipariṇāmalakkhaṇaṁ passantopi vedanākkhandhassa vayaṁ passatī’’ti (paṭi. ma. 1.50) imesaṁ pañcannaṁ lakkhaṇānaṁ vasena vedanānaṁ atthaṅgamaṁ yathābhūtaṁ viditvā, ‘‘yaṁ vedanaṁ paṭicca uppajjati sukhaṁ somanassaṁ, ayaṁ vedanāya assādo’’ti (saṁ. ni. 3.26) evaṁ assādañca yathābhūtaṁ viditvā, ‘‘yaṁ vedanā aniccā dukkhā vipariṇāmadhammā, ayaṁ vedanāya ādīnavo’’ti evaṁ ādīnavañca yathābhūtaṁ viditvā, ‘‘yo vedanāya chandarāgavinayo chandarāgappahānaṁ, idaṁ vedanāya nissaraṇa’’nti evaṁ nissaraṇañca yathābhūtaṁ viditvā vigatachandarāgatāya anupādāno anupādāvimutto, bhikkhave, tathāgato; yasmiṁ upādāne sati kiñci upādiyeyya, upādinnattā ca khandho bhaveyya, tassa abhāvā kiñci dhammaṁ anupādiyitvāva vimutto bhikkhave tathāgatoti.",
  "atk-s0101a1:346": "37.Ime kho te, bhikkhaveti ye te ahaṁ – ‘‘katame, ca te, bhikkhave, dhammā gambhīrā’’ti apucchiṁ, ‘‘ime kho te, bhikkhave, tañca tathāgato pajānāti tato ca uttaritaraṁ pajānātī’’ti evaṁ niddiṭṭhā sabbaññutaññāṇadhammā gambhīrā duddasā…pe… paṇḍitavedanīyāti veditabbā. Yehi tathāgatassa neva puthujjano, na sotāpannādīsu aññataro vaṇṇaṁ yathābhūtaṁ vattuṁ sakkoti, atha kho tathāgatova yathābhūtaṁ vaṇṇaṁ sammā vadamāno vadeyyāti evaṁ pucchamānenāpi sabbaññutaññāṇameva puṭṭhaṁ, niyyātentenāpi tadeva niyyātitaṁ, antarā pana diṭṭhiyo vibhattāti.",
  "atk-s0101a1:347": "Paṭhamabhāṇavāravaṇṇanā niṭṭhitā.",
  "atk-s0101a1:348": "Ekaccasassatavādavaṇṇanā",
  "atk-s0101a1:349": "38.Ekaccasassatikāti ekaccasassatavādā. Te duvidhā honti – sattekaccasassatikā, saṅkhārekaccasassatikāti. Duvidhāpi idha gahitāyeva.",
  "atk-s0101a1:350": "39.Yanti nipātamattaṁ. Kadācīti kismiñci kāle. Karahacīti tasseva vevacanaṁ. Dīghassaaddhunoti dīghassa kālassa. Accayenāti atikkamena . Saṁvaṭṭatīti vinassati. Yebhuyyenāti ye uparibrahmalokesu vā arūpesu vā nibbattanti, tadavasese sandhāya vuttaṁ. Jhānamanena nibbattattā manomayā. Pīti tesaṁ bhakkho āhāroti pītibhakkhā. Attanova tesaṁ pabhāti sayaṁpabhā. Antalikkhe carantīti antalikkhacarā. Subhesu uyyānavimānakapparukkhādīsu tiṭṭhantīti, subhaṭṭhāyino subhā vā manorammavatthābharaṇā hutvā tiṭṭhantīti subhaṭṭhāyino. Ciraṁ dīghamaddhānanti ukkaṁsena aṭṭha kappe.",
  "atk-s0101a1:351": "40.Vivaṭṭatīti saṇṭhāti. Suññaṁ brahmavimānanti pakatiyā nibbattasattānaṁ natthitāya suññaṁ, brahmakāyikabhūmi nibbattatīti attho. Tassa kattā vā kāretā vā natthi, visuddhimagge vuttanayena pana kammapaccayautusamuṭṭhānā ratanabhūmi nibbattati. Pakatinibbattiṭṭhānesuyeva cettha uyyānakapparukkhādayo nibbattanti. Atha sattānaṁ pakatiyā vasitaṭṭhāne nikanti uppajjati, te paṭhamajjhānaṁ bhāvetvā tato otaranti, tasmā atha kho aññataro sattotiādimāha. Āyukkhayā vā puññakkhayā vāti ye uḷāraṁ puññakammaṁ katvā yattha katthaci appāyuke devaloke nibbattanti, te attano puññabalena ṭhātuṁ na sakkonti, tassa pana devalokassa āyuppamāṇeneva cavantīti āyukkhayā cavantīti vuccanti. Ye pana parittaṁ puññakammaṁ katvā dīghāyukadevaloke nibbattanti, te yāvatāyukaṁ ṭhātuṁ na sakkonti, antarāva cavantīti puññakkhayā cavantīti vuccanti. Dīghamaddhānaṁ tiṭṭhatīti kappaṁ vā upaḍḍhakappaṁ vā.",
  "atk-s0101a1:352": "41.Anabhiratīti aparassāpi sattassa āgamanapatthanā. Yā pana paṭighasampayuttā ukkaṇṭhitā, sā brahmaloke natthi. Paritassanāti ubbijjanā phandanā, sā panesā tāsatassanā, taṇhātassanā, diṭṭhitassanā, ñāṇatassanāti catubbidhā hoti. Tattha ‘‘jātiṁ paṭicca bhayaṁ bhayānakaṁ chambhitattaṁ lomahaṁso cetaso utrāso. Jaraṁ… byādhiṁ… maraṇaṁ paṭicca…pe… utrāso’’ti (vibha. 921) ayaṁ tāsatassanā nāma. ‘‘Aho vata aññepi sattā itthattaṁ āgaccheyyu’’nti (dī. ni. 3.38) ayaṁ taṇhātassanā nāma. ‘‘Paritassitavipphanditamevā’’ti ayaṁ diṭṭhitassanā nāma. ‘‘Tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjantī’’ti (a. ni. 4.33) ayaṁ ñāṇatassanā nāma. Idha pana taṇhātassanāpi diṭṭhitassanāpi vaṭṭati. Brahmavimānanti idha pana paṭhamābhinibbattassa atthitāya suññanti na vuttaṁ. Upapajjantīti upapattivasena upagacchanti. Sahabyatanti sahabhāvaṁ.",
  "atk-s0101a1:353": "42.Abhibhūti abhibhavitvā ṭhito jeṭṭhakohamasmīti. Anabhibhūtoti aññehi anabhibhūto. Aññadatthūti ekaṁsavacane nipāto. Dassanavasena daso, sabbaṁ passāmīti attho. Vasavattīti sabbaṁ janaṁ vase vattemi. Issaro kattā nimmātāti ahaṁ loke issaro, ahaṁ lokassa kattā ca nimmātā ca, pathavī – himavanta-sineru-cakkavāḷa-mahāsamudda-candima-sūriyā mayā nimmitāti. Seṭṭho sajitāti ahaṁ lokassa uttamo ca sajitā ca, ‘‘tvaṁ khattiyo nāma hohi, tvaṁ brāhmaṇo, vesso, suddo, gahaṭṭho, pabbajito nāma. Antamaso tvaṁ oṭṭho hohi, goṇo hohī’’ti ‘‘evaṁ sattānaṁ saṁvisajetā aha’’nti maññati. Vasī pitā bhūtabhabyānanti (dī. ni. 1.17) ahamasmi ciṇṇavasitāya vasī, ahaṁ pitā bhūtānañca bhabyānañcāti maññati. Tattha aṇḍajajalābujā sattā antoaṇḍakose ceva antovatthimhi ca bhabyā nāma, bahi nikkhantakālato paṭṭhāya bhūtā nāma. Saṁsedajā paṭhamacittakkhaṇe bhabyā, dutiyato paṭṭhāya bhūtā. Opapātikā paṭhamairiyāpathe bhabyā, dutiyato paṭṭhāya bhūtāti veditabbā. Te sabbepi mayhaṁ puttāti saññāya ‘‘ahaṁ pitā bhūtabhabyāna’’nti maññati.",
  "atk-s0101a1:354": "Idāni kāraṇato sādhetukāmo – ‘‘mayā ime sattā nimmitā’’ti paṭiññaṁ katvā ‘‘taṁ kissa hetū’’tiādimāha. Itthattanti itthabhāvaṁ, brahmabhāvanti attho. Iminā mayanti attano kammavasena cutāpi upapannāpi ca kevalaṁ maññanāmatteneva ‘‘iminā mayaṁ nimmitā’’ti maññamānā vaṅkacchidde vaṅkaāṇī viya onamitvā tasseva pādamūlaṁ gacchantīti.",
  "atk-s0101a1:355": "43.Vaṇṇavantataro cāti vaṇṇavantataro, abhirūpo pāsādikoti attho. Mahesakkhataroti issariyaparivāravasena mahāyasataro.",
  "atk-s0101a1:356": "44.Ṭhānaṁkho panetanti kāraṇaṁ kho panetaṁ. So tato cavitvā aññatra na gacchati, idheva āgacchati, taṁ sandhāyetaṁ vuttaṁ. Agārasmāti gehā. Anagāriyanti pabbajjaṁ. Pabbajjā hi yasmā agārassa hi taṁ kasigorakkhādikammaṁ tattha natthi, tasmā anagāriyanti vuccati. Pabbajatīti upagacchati. Tato paraṁ nānussaratīti tato pubbenivāsā paraṁ na sarati, sarituṁ asakkonto tattha ṭhatvā diṭṭhiṁ gaṇhāti.",
  "atk-s0101a1:357": "Niccotiādīsu tassa upapattiṁ apassanto niccoti vadati, maraṇaṁ apassanto dhuvoti, sadābhāvato sassatoti, jarāvasenāpi vipariṇāmassa abhāvato avipariṇāmadhammoti. Sesamettha paṭhamavāre uttānamevāti.",
  "atk-s0101a1:358": "45-46. Dutiyavāre khiḍḍāya padussanti vinassantīti khiḍḍāpadosikā, padūsikātipi pāḷiṁ likhanti, sā aṭṭhakathāyaṁ natthi. Ativelanti atikālaṁ, aticiranti attho. Hassakhiḍḍāratidhammasamāpannāti hassarati dhammañceva khiḍḍāratidhammañca samāpannā anuyuttā, keḷihassasukhañceva kāyikavācasikakīḷāsukhañca anuyuttā, vuttappakāraratidhammasamaṅgino hutvā viharantīti attho.",
  "atk-s0101a1:359": "Sati sammussatīti khādanīyabhojanīyesu sati sammussati. Te kira puññavisesādhigatena mahantena attano sirivibhavena nakkhattaṁ kīḷantā tāya sampattimahantatāya – ‘‘āhāraṁ paribhuñjimha, na paribhuñjimhā’’tipi na jānanti. Atha ekāhārātikkamanato paṭṭhāya nirantaraṁ khādantāpi pivantāpi cavantiyeva, na tiṭṭhanti. Kasmā? Kammajatejassa balavatāya, karajakāyassa mandatāya, manussānañhi kammajatejo mando, karajakāyo balavā. Tesaṁ tejassa mandatāya karajakāyassa balavatāya sattāhampi atikkamitvā uṇhodakaacchayāguādīhi sakkā vatthuṁ upatthambhetuṁ. Devānaṁ pana tejo balavā hoti, karajaṁ mandaṁ. Te ekaṁ āhāravelaṁ atikkamitvāva saṇṭhātuṁ na sakkonti. Yathā nāma gimhānaṁ majjhanhike tattapāsāṇe ṭhapitaṁ padumaṁ vā uppalaṁ vā sāyanhasamaye ghaṭasatenāpi siñciyamānaṁ pākatikaṁ na hoti, vinassatiyeva. Evameva pacchā nirantaraṁ khādantāpi pivantāpi cavantiyeva, na tiṭṭhanti. Tenāha ‘‘satiyā sammosā te devā tamhā kāyā cavantī’’ti. Katame pana te devāti? Ime devāti aṭṭhakathāyaṁ vicāraṇā natthi, ‘‘devānaṁ kammajatejo balavā hoti, karajaṁ manda’’nti avisesena vuttattā pana ye keci kabaḷīkārāhārūpajīvino devā evaṁ karonti, teyeva cavantīti veditabbā. Keci panāhu – ‘‘nimmānaratiparanimmitavasavattino te devā’’ti. Khiḍḍāpadussanamatteneva hete khiḍḍāpadosikāti vuttā. Sesamettha purimanayeneva veditabbaṁ.",
  "atk-s0101a1:360": "47-48. Tatiyavāre manena padussanti vinassantīti manopadosikā, ete cātumahārājikā. Tesu kira eko devaputto – nakkhattaṁ kīḷissāmīti saparivāro rathena vīthiṁ paṭipajjati, athañño nikkhamanto taṁ purato gacchantaṁ disvā – ‘bho ayaṁ kapaṇo’, adiṭṭhapubbaṁ viya etaṁ disvā – ‘‘pītiyā uddhumāto viya bhijjamāno viya ca gacchatī’’ti kujjhati. Purato gacchantopi nivattitvā taṁ kuddhaṁ disvā – kuddhā nāma suviditā hontīti kuddhabhāvamassa ñatvā – ‘‘tvaṁ kuddho, mayhaṁ kiṁ karissasi, ayaṁ sampatti mayā dānasīlādīnaṁ vasena laddhā, na tuyhaṁ vasenā’’ti paṭikujjhati. Ekasmiñhi kuddhe itaro akuddho rakkhati, ubhosu pana kuddhesu ekassa kodho itarassa paccayo hoti. Tassapi kodho itarassa paccayo hotīti ubho kandantānaṁyeva orodhānaṁ cavanti. Ayamettha dhammatā. Sesaṁ vuttanayeneva veditabbaṁ.",
  "atk-s0101a1:361": "49-52. Takkīvāde ayaṁ cakkhādīnaṁ bhedaṁ passati, cittaṁ pana yasmā purimaṁ purimaṁ pacchimassa pacchimassa paccayaṁ datvāva nirujjhati, tasmā cakkhādīnaṁ bhedato balavatarampi cittassa bhedaṁ na passati. So taṁ apassanto yathā nāma sakuṇo ekaṁ rukkhaṁ jahitvā aññasmiṁ nilīyati, evameva imasmiṁ attabhāve bhinne cittaṁ aññatra gacchatīti gahetvā evamāha. Sesamettha vuttanayeneva veditabbaṁ.",
  "atk-s0101a1:362": "Antānantavādavaṇṇanā",
  "atk-s0101a1:363": "53.Antānantikāti antānantavādā, antaṁ vā anantaṁ vā antānantaṁ vā nevantānānantaṁ vā ārabbha pavattavādāti attho.",
  "atk-s0101a1:364": "54-60.Antasaññīlokasmiṁ viharatīti paṭibhāganimittaṁ cakkavāḷapariyantaṁ avaḍḍhetvā taṁ – ‘‘loko’’ti gahetvā antasaññī lokasmiṁ viharati, cakkavāḷapariyantaṁ katvā vaḍḍhitakasiṇo pana anantasaññī hoti, uddhamadho avaḍḍhetvā pana tiriyaṁ vaḍḍhetvā uddhamadho antasaññī, tiriyaṁ anantasaññī. Takkīvādo vuttanayeneva veditabbo. Ime cattāropi attanā diṭṭhapubbānusāreneva diṭṭhiyā gahitattā pubbantakappikesu paviṭṭhā.",
  "atk-s0101a1:365": "Amarāvikkhepavādavaṇṇanā",
  "atk-s0101a1:366": "61. Na maratīti amarā. Kā sā? Evantipi me notiādinā nayena pariyantarahitā diṭṭhigatikassa diṭṭhi ceva vācā ca. Vividho khepoti vikkhepo, amarāya diṭṭhiyā vācāya ca vikkhepoti amarāvikkhepo, so etesaṁ atthīti amarāvikkhepikā, aparo nayo – amarā nāma ekā macchajāti, sā ummujjananimujjanādivasena udake sandhāvamānā gahetuṁ na sakkāti, evameva ayampi vādo itocito ca sandhāvati, gāhaṁ na upagacchatīti amarāvikkhepoti vuccati. So etesaṁ atthīti amarāvikkhepikā.",
  "atk-s0101a1:367": "62.‘‘Idaṁkusala’’nti yathābhūtaṁ nappajānātīti dasa kusalakammapathe yathābhūtaṁ nappajānātīti attho. Akusalepi dasa akusalakammapathāva adhippetā. So mamassa vighātoti ‘‘musā mayā bhaṇita’’nti vippaṭisāruppattiyā mama vighāto assa, dukkhaṁ bhaveyyāti attho. So mamassa antarāyoti so mama saggassa ceva maggassa ca antarāyo assa. Musāvādabhayā musāvādaparijegucchāti musāvāde ottappena ceva hiriyā ca. Vācāvikkhepaṁ āpajjatīti vācāya vikkhepaṁ āpajjati. Kīdisaṁ? Amarāvikkhepaṁ, apariyantavikkhepanti attho.",
  "atk-s0101a1:368": "Evantipi me notiādīsu evantipi me noti aniyamitavikkhepo . Tathātipi me noti ‘‘sassato attā ca loko cā’’ti vuttaṁ sassatavādaṁ paṭikkhipati. Aññathātipi me noti sassatato aññathā vuttaṁ ekaccasassataṁ paṭikkhipati. Notipi me noti – ‘‘na hoti tathāgato paraṁ maraṇā’’ti vuttaṁ ucchedaṁ paṭikkhipati. No notipi me noti ‘‘neva hoti na na hotī’’ti vuttaṁ takkīvādaṁ paṭikkhipati. Sayaṁ pana ‘‘idaṁ kusala’’nti vā ‘‘akusala’’nti vā puṭṭho na kiñci byākaroti. ‘‘Idaṁ kusala’’nti puṭṭho ‘‘evantipi me no’’ti vadati. Tato ‘‘kiṁ akusala’’nti vutte ‘‘tathātipi me no’’ti vadati. ‘‘Kiṁ ubhayato aññathā’’ti vutte ‘‘aññathātipi me no’’ti vadati. Tato ‘‘tividhenāpi na hoti, kiṁ te laddhī’’ti vutte ‘‘notipi me no’’ti vadati. Tato ‘‘kiṁ no noti te laddhī’’ti vutte ‘‘no notipi me no’’ti evaṁ vikkhepameva āpajjati, ekasmimpi pakkhe na tiṭṭhati.",
  "atk-s0101a1:369": "63.Chando vā rāgo vāti ajānantopi sahasā kusalameva ‘‘kusala’’nti vatvā akusalameva ‘‘akusala’’nti vatvā mayā asukassa nāma evaṁ byākataṁ, kiṁ taṁ subyākatanti aññe paṇḍite pucchitvā tehi – ‘‘subyākataṁ, bhadramukha, kusalameva tayā kusalaṁ, akusalameva akusalanti byākata’’nti vutte natthi mayā sadiso paṇḍitoti evaṁ me tattha chando vā rāgo vā assāti attho. Ettha ca chando dubbalarāgo, rāgo balavarāgo. Doso vā paṭigho vāti kusalaṁ pana ‘‘akusala’’nti, akusalaṁ vā ‘‘kusala’’nti vatvā aññe paṇḍite pucchitvā tehi – ‘‘dubyākataṁ tayā’’ti vutte ettakampi nāma na jānāmīti tattha me assa doso vā paṭigho vāti attho. Idhāpi doso dubbalakodho, paṭigho balavakodho.",
  "atk-s0101a1:370": "Taṁmamassa upādānaṁ, so mamassa vighātoti taṁ chandarāgadvayaṁ mama upādānaṁ assa, dosapaṭighadvayaṁ vighāto. Ubhayampi vā daḷhaggahaṇavasena upādānaṁ , vihananavasena vighāto. Rāgo hi amuñcitukāmatāya ārammaṇaṁ gaṇhāti jalūkā viya. Doso vināsetukāmatāya āsīviso viya. Ubhopi cete santāpakaṭṭhena vihananti yevāti ‘‘upādāna’’nti ca ‘‘vighāto’’ti ca vuttā. Sesaṁ paṭhamavārasadisameva.",
  "atk-s0101a1:371": "64.Paṇḍitāti paṇḍiccena samannāgatā. Nipuṇāti saṇhasukhumabuddhino sukhumaatthantaraṁ paṭivijjhanasamatthā. Kataparappavādāti viññātaparappavādā ceva parehi saddhiṁ katavādaparicayā ca. Vālavedhirūpāti vālavedhidhanuggahasadisā. Te bhindantā maññeti vālavedhi viya vālaṁ sukhumānipi paresaṁ diṭṭhigatāni attano paññāgatena bhindantā viya carantīti attho. Te maṁ tatthāti te samaṇabrāhmaṇā maṁ tesu kusalākusalesu. Samanuyuñjeyyunti ‘‘kiṁ kusalaṁ, kiṁ akusalanti attano laddhiṁ vadā’’ti laddhiṁ puccheyyuṁ. Samanugāheyyunti ‘‘idaṁ nāmā’’ti vutte ‘‘kena kāraṇena etamatthaṁ gāheyyu’’nti kāraṇaṁ puccheyyuṁ. Samanubhāseyyunti ‘‘iminā nāma kāraṇenā’’ti vutte kāraṇe dosaṁ dassetvā ‘‘na tvaṁ idaṁ jānāsi, idaṁ pana gaṇha, idaṁ vissajjehī’’ti evaṁ samanuyuñjeyyuṁ. Na sampāyeyyanti na sampādeyyaṁ, sampādetvā kathetuṁ na sakkuṇeyyanti attho. So mamassa vighātoti yaṁ taṁ punappunaṁ vatvāpi asampāyanaṁ nāma, so mama vighāto assa, oṭṭhatālujivhāgalasosanadukkhameva assāti attho. Sesametthāpi paṭhamavārasadisameva.",
  "atk-s0101a1:372": "65-66.Mandoti mandapañño apaññassevetaṁ nāmaṁ. Momūhoti atisammūḷho. Hotitathāgatotiādīsu satto ‘‘tathāgato’’ti adhippeto. Sesamettha uttānameva. Imepi cattāro pubbe pavattadhammānusāreneva diṭṭhiyā gahitattā pubbantakappikesu paviṭṭhā.",
  "atk-s0101a1:373": "Adhiccasamuppannavādavaṇṇanā",
  "atk-s0101a1:374": "67. ‘‘Adhiccasamuppanno attā ca loko cā’’ti dassanaṁ adhiccasamuppannaṁ. Taṁ etesaṁ atthīti adhiccasamuppannikā. Adhiccasamuppannanti akāraṇasamuppannaṁ.",
  "atk-s0101a1:375": "68-73.Asaññasattāti desanāsīsametaṁ, acittuppādā rūpamattakaattabhāvāti attho. Tesaṁ evaṁ uppatti veditabbā – ekacco hi titthāyatane pabbajitvā vāyokasiṇe parikammaṁ katvā catutthajjhānaṁ nibbattetvā jhānā vuṭṭhāya – ‘‘citte dosaṁ passati, citte sati hatthacchedādidukkhañceva sabbabhayāni ca honti, alaṁ iminā cittena, acittakabhāvova santo’’ti, evaṁ citte dosaṁ passitvā aparihīnajjhāno kālaṁ katvā asaññasattesu nibbattati, cittamassa cuticittanirodhena idheva nivattati, rūpakkhandhamattameva tattha pātubhavati. Te tattha yathā nāma jiyāvegakkhitto saro yattako jiyāvego, tattakameva ākāse gacchati. Evameva jhānavegakkhittā upapajjitvā yattako jhānavego, tattakameva kālaṁ tiṭṭhanti, jhānavege pana parihīne tattha rūpakkhandho antaradhāyati, idha pana paṭisandhisaññā uppajjati. Yasmā pana tāya idha uppannasaññāya tesaṁ tattha cuti paññāyati, tasmā ‘‘saññuppādā ca pana te devā tamhā kāyā cavantī’’ti vuttaṁ. Santatāyāti santabhāvāya. Sesamettha uttānameva. Takkīvādopi vuttanayeneva veditabboti.",
  "atk-s0101a1:376": "Aparantakappikavaṇṇanā",
  "atk-s0101a1:377": "74. Evaṁ aṭṭhārasa pubbantakappike dassetvā idāni catucattārīsaṁ aparantakappike dassetuṁ – ‘‘santi, bhikkhave’’tiādimāha. Tattha anāgatakoṭṭhāsasaṅkhātaṁ aparantaṁ kappetvā gaṇhantīti aparantakappikā, aparantakappo vā etesaṁ atthīti aparantakappikā. Evaṁ sesampi pubbe vuttappakāranayeneva veditabbaṁ.",
  "atk-s0101a1:378": "Saññīvādavaṇṇanā",
  "atk-s0101a1:379": "75.Uddhamāghātanikāti āghātanaṁ vuccati maraṇaṁ, uddhamāghātanā attānaṁ vadantīti uddhamāghātanikā. Saññīti pavatto vādo, saññīvādo, so etesaṁ atthīti saññīvādā.",
  "atk-s0101a1:380": "76-77.Rūpī attātiādīsu kasiṇarūpaṁ ‘‘attā’’ti tattha pavattasaññañcassa ‘‘saññā’’ti gahetvā vā ājīvakādayo viya takkamatteneva vā ‘‘rūpī attā hoti, arogo paraṁ maraṇā saññī’’ti naṁ paññapenti. Tattha arogoti nicco. Arūpasamāpattinimittaṁ pana ‘‘attā’’ti samāpattisaññañcassa ‘‘saññā’’ti gahetvā vā nigaṇṭhādayo viya takkamatteneva vā ‘‘arūpī attā hoti, arogo paraṁ maraṇā saññī’’ti naṁ paññapenti. Tatiyā pana missakagāhavasena pavattā diṭṭhi. Catutthā takkagāheneva. Dutiyacatukkaṁ antānantikavāde vuttanayeneva veditabbaṁ. Tatiyacatukke samāpannakavasena ekattasaññī , asamāpannakavasena nānattasaññī, parittakasiṇavasena parittasaññī, vipulakasiṇavasena appamāṇasaññīti veditabbā. Catutthacatukke pana dibbena cakkhunā tikacatukkajjhānabhūmiyaṁ nibbattamānaṁ disvā ‘‘ekantasukhī’’ti gaṇhāti. Niraye nibbattamānaṁ disvā ‘‘ekantadukkhī’’ti. Manussesu nibbattamānaṁ disvā ‘‘sukhadukkhī’’ti. Vehapphaladevesu nibbattamānaṁ disvā ‘‘adukkhamasukhī’’ti gaṇhāti. Visesato hi pubbenivāsānussatiñāṇalābhino pubbantakappikā honti, dibbacakkhukā aparantakappikāti.",
  "atk-s0101a1:381": "Asaññīvādavaṇṇanā",
  "atk-s0101a1:382": "78-83. Asaññīvādo saññīvāde ādimhi vuttānaṁ dvinnaṁ catukkānaṁ vasena veditabbo. Tathā nevasaññīnāsaññīvādo. Kevalañhi tattha ‘‘saññī attā’’ti gaṇhantānaṁ tā diṭṭhiyo, idha ‘‘asaññī’’ti ca ‘‘nevasaññīnāsaññī’’ti ca. Tattha na ekantena kāraṇaṁ pariyesitabbaṁ. Diṭṭhigatikassa hi gāho ummattakapacchisadisoti vuttametaṁ.",
  "atk-s0101a1:383": "Ucchedavādavaṇṇanā",
  "atk-s0101a1:384": "84. Ucchedavāde satoti vijjamānassa. Ucchedanti upacchedaṁ . Vināsanti adassanaṁ. Vibhavanti bhāvavigamaṁ. Sabbānetāni aññamaññavevacanāneva. Tattha dve janā ucchedadiṭṭhiṁ gaṇhanti, lābhī ca alābhī ca. Lābhī arahato dibbena cakkhunā cutiṁ disvā upapattiṁ apassanto, yo vā cutimattameva daṭṭhuṁ sakkoti, na upapātaṁ; so ucchedadiṭṭhiṁ gaṇhāti. Alābhī ca ‘‘ko paralokaṁ na jānātī’’ti kāmasukhagiddhatāya vā. ‘‘Yathā rukkhato paṇṇāni patitāni na puna viruhanti, evameva sattā’’tiādinā takkena vā ucchedaṁ gaṇhāti. Idha pana taṇhādiṭṭhīnaṁ vasena tathā ca aññathā ca vikappetvāva imā satta diṭṭhiyo uppannāti veditabbā.",
  "atk-s0101a1:385": "85. Tattha rūpīti rūpavā. Cātumahābhūtikoti catumahābhūtamayo. Mātāpitūnaṁ etanti mātāpettikaṁ. Kiṁ taṁ? Sukkasoṇitaṁ. Mātāpettike sambhūto jātoti mātāpettikasambhavo. Iti rūpakāyasīsena manussattabhāvaṁ ‘‘attā’’ti vadati. Ittheketi itthaṁ eke evameketi attho.",
  "atk-s0101a1:386": "86. Dutiyo taṁ paṭikkhipitvā dibbattabhāvaṁ vadati. Dibboti devaloke sambhūto. Kāmāvacaroti cha kāmāvacaradevapariyāpanno. Kabaḷīkāraṁ āhāraṁ bhakkhatīti kabaḷīkārāhārabhakkho.",
  "atk-s0101a1:387": "87.Manomayoti jhānamanena nibbatto. Sabbaṅgapaccaṅgīti sabbaṅgapaccaṅgayutto. Ahīnindriyoti paripuṇṇindriyo. Yāni brahmaloke atthi, tesaṁ vasena itaresañca saṇṭhānavasenetaṁ vuttaṁ.",
  "atk-s0101a1:388": "88-92.Sabbaso rūpasaññānaṁ samatikkamātiādīnaṁ attho visuddhimagge vutto. Ākāsānañcāyatanūpagotiādīsu pana ākāsānañcāyatanabhavaṁ upagatoti, evamattho veditabbo. Sesamettha uttānamevāti.",
  "atk-s0101a1:389": "Diṭṭhadhammanibbānavādavaṇṇanā",
  "atk-s0101a1:390": "93. Diṭṭhadhammanibbānavāde diṭṭhadhammoti paccakkhadhammo vuccati, tattha tattha paṭiladdhattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ, imasmiṁyeva attabhāve dukkhavūpasamananti attho. Taṁ vadantīti diṭṭhadhammanibbānavādā. Paramadiṭṭhadhammanibbānanti paramaṁ diṭṭhadhammanibbānaṁ uttamanti attho.",
  "atk-s0101a1:391": "94.Pañcahi kāmaguṇehīti manāpiyarūpādīhi pañcahi kāmakoṭṭhāsehi bandhanehi vā. Samappitoti suṭṭhu appito allīno hutvā. Samaṅgībhūtoti samannāgato. Paricāretīti tesu kāmaguṇesu yathāsukhaṁ indriyāni cāreti sañcāreti itocito ca upaneti. Atha vā laḷati ramati kīḷati. Ettha ca duvidhā kāmaguṇā – mānusakā ceva dibbā ca. Mānusakā mandhātukāmaguṇasadisā daṭṭhabbā, dibbā paranimmitavasavattidevarājassa kāmaguṇasadisāti. Evarūpe kāme upagatānañhi te diṭṭhadhammanibbānasampattiṁ paññapenti.",
  "atk-s0101a1:392": "95. Dutiyavāre hutvā abhāvaṭṭhena aniccā paṭipīḷanaṭṭhena dukkhā, pakatijahanaṭṭhena vipariṇāmadhammāti veditabbā. Tesaṁ vipariṇāmaññathābhāvāti tesaṁ kāmānaṁ vipariṇāmasaṅkhātā aññathābhāvā, yampi me ahosi, tampi me natthīti vuttanayena uppajjanti sokaparidevadukkhadomanassupāyāsā. Tattha antonijjhāyanalakkhaṇo soko, tannissitalālappanalakkhaṇo paridevo, kāyappaṭipīḷanalakkhaṇaṁ dukkhaṁ, manovighātalakkhaṇaṁ domanassaṁ, visādalakkhaṇo upāyāso, vivicceva kāmehītiādīnamattho visuddhimagge vutto.",
  "atk-s0101a1:393": "96.Vitakkitanti abhiniropanavasena pavatto vitakko. Vicāritanti anumajjanavasena pavatto vicāro. Etenetanti etena vitakkitena ca vicāritena ca etaṁ paṭhamajjhānaṁ oḷārikaṁ sakaṇḍakaṁ viya khāyati.",
  "atk-s0101a1:394": "97-98.Pītigatanti pītiyeva. Cetaso uppilāvitattanti cittassa uppilabhāvakaraṇaṁ. Cetaso ābhogoti jhānā vuṭṭhāya tasmiṁ sukhe punappunaṁ cittassa ābhogo manasikāro samannāhāroti. Sesamettha diṭṭhadhammanibbānavāde uttānameva.",
  "atk-s0101a1:395": "Ettāvatā sabbāpi dvāsaṭṭhidiṭṭhiyo kathitā honti. Yāsaṁ satteva ucchedadiṭṭhiyo, sesā sassatadiṭṭhiyo.",
  "atk-s0101a1:396": "100-104. Idāni – ‘‘imehi kho te, bhikkhave’’ti iminā vārena sabbepi te aparantakappike ekajjhaṁ niyyātetvā sabbaññutaññāṇaṁ vissajjeti. Puna – ‘‘imehi, kho te bhikkhave’’tiādinā vārena sabbepi te pubbantāparantakappike ekajjhaṁ niyyātetvā tadeva ñāṇaṁ vissajjeti. Iti ‘‘katame ca te, bhikkhave, dhammā’’tiādimhi pucchamānopi sabbaññutaññāṇameva pucchitvā vissajjamānopi sattānaṁ ajjhāsayaṁ tulāya tulayanto viya sinerupādato vālukaṁ uddharanto viya dvāsaṭṭhi diṭṭhigatāni uddharitvā sabbaññutaññāṇameva vissajjeti. Evamayaṁ yathānusandhivasena desanā āgatā.",
  "atk-s0101a1:397": "Tayo hi suttassa anusandhī – pucchānusandhi, ajjhāsayānusandhi, yathānusandhīti. Tattha ‘‘evaṁ vutte aññataro bhikkhu bhagavantaṁ etadavoca – kiṁ nu kho, bhante, orimaṁ tīraṁ, kiṁ pārimaṁ tīraṁ, ko majjhe saṁsīdo, ko thale ussādo, ko manussaggāho, ko amanussaggāho, ko āvaṭṭaggāho, ko antopūtibhāvo’’ti (saṁ. ni. 4.241) evaṁ pucchantānaṁ bhagavatā vissajjitasuttavasena pucchānusandhi veditabbo.",
  "atk-s0101a1:398": "Atha kho aññatarassa bhikkhuno evaṁ cetaso parivitakko udapādi – ‘‘iti kira bho rūpaṁ anattā…, vedanā…, saññā…, saṅkhārā …, viññāṇaṁ anattā, anattakatāni kira kammāni kamattānaṁ phusissantī’’ti. Atha kho bhagavā tassa bhikkhuno cetasā ceto parivitakkamaññāya bhikkhū āmantesi – ‘‘ṭhānaṁ kho panetaṁ, bhikkhave, vijjati, yaṁ idhekacco moghapuriso avidvā avijjāgato taṇhādhipateyyena cetasā satthusāsanaṁ atidhāvitabbaṁ maññeyya – ‘‘iti kira bho rūpaṁ anattā…pe… phusissantī’’ti. Taṁ kiṁ maññatha, bhikkhave, rūpaṁ niccaṁ vā aniccaṁ vā’’ti (ma. ni. 3.10). Evaṁ paresaṁ ajjhāsayaṁ viditvā bhagavatā vuttasuttavasena ajjhāsayānusandhi veditabbo.",
  "atk-s0101a1:399": "Yena pana dhammena ādimhi desanā uṭṭhitā, tassa dhammassa anurūpadhammavasena vā paṭipakkhavasena vā yesu suttesu upari desanā āgacchati, tesaṁ vasena yathānusandhi veditabbo. Seyyathidaṁ, ākaṅkheyyasutte heṭṭhā sīlena desanā uṭṭhitā, upari cha abhiññā āgatā. Vatthasutte heṭṭhā kilesena desanā uṭṭhitā, upari brahmavihārā āgatā. Kosambakasutte heṭṭhā bhaṇḍanena uṭṭhitā, upari sāraṇīyadhammā āgatā. Kakacūpame heṭṭhā akkhantiyā uṭṭhitā, upari kakacūpamā āgatā. Imasmimpi brahmajāle heṭṭhā diṭṭhivasena desanā uṭṭhitā, upari suññatāpakāsanaṁ āgataṁ. Tena vuttaṁ – ‘‘evamayaṁ yathānusandhivasena desanā āgatā’’ti.",
  "atk-s0101a1:400": "Paritassitavipphanditavāravaṇṇanā",
  "atk-s0101a1:401": "105-117. Idāni mariyādavibhāgadassanatthaṁ – ‘‘tatra bhikkhave’’tiādikā desanā āraddhā. Tadapi tesaṁ bhavataṁ samaṇabrāhmaṇānaṁ ajānataṁ apassataṁ vedayitaṁ taṇhāgatānaṁ paritassitavipphanditamevāti yena diṭṭhiassādena diṭṭhisukhena diṭṭhivedayitena te somanassajātā sassataṁ attānañca lokañca paññapenti catūhi vatthūhi, tadapi tesaṁ bhavantānaṁ samaṇabrāhmaṇānaṁ yathābhūtaṁ dhammānaṁ sabhāvaṁ ajānantānaṁ apassantānaṁ vedayitaṁ taṇhāgatānaṁ kevalaṁ taṇhāgatānaṁyeva taṁ vedayitaṁ, tañca kho panetaṁ paritassitavipphanditameva. Diṭṭhisaṅkhātena ceva taṇhāsaṅkhātena ca paritassitena vipphanditameva calitameva kampitameva thusarāsimhi nikhātakhāṇusadisaṁ, na sotāpannassa dassanamiva niccalanti dasseti. Esa nayo ekaccasassatavādādīsupi.",
  "atk-s0101a1:402": "Phassapaccayavāravaṇṇanā",
  "atk-s0101a1:403": "118-130. Puna – ‘‘tatra, bhikkhave, ye te samaṇabrāhmaṇā sassatavādā’’tiādi paramparapaccayadassanatthaṁ āraddhaṁ . Tattha tadapi phassapaccayāti yena diṭṭhiassādena diṭṭhisukhena diṭṭhivedayitena te somanassajātā sassataṁ attānañca lokañca paññapenti catūhi vatthūhi, tadapi taṇhādiṭṭhipariphanditaṁ vedayitaṁ phassapaccayāti dasseti. Esa nayo sabbattha.",
  "atk-s0101a1:404": "131-143. Idāni tassa paccayassa diṭṭhivedayite balavabhāvadassanatthaṁ puna – ‘‘tatra, bhikkhave, ye te samaṇabrāhmaṇā sassatavādā’’tiādimāha. Tattha te vata aññatra phassāti te vata samaṇabrāhmaṇā taṁ vedayitaṁ vinā phassena paṭisaṁvedissantīti kāraṇametaṁ natthīti. Yathā hi patato gehassa upatthambhanatthāya thūṇā nāma balavapaccayo hoti, na taṁ thūṇāya anupatthambhitaṁ ṭhātuṁ sakkoti, evameva phassopi vedanāya balavapaccayo, taṁ vinā idaṁ diṭṭhivedayitaṁ natthīti dasseti. Esa nayo sabbattha.",
  "atk-s0101a1:405": "Diṭṭhigatikādhiṭṭhānavaṭṭakathāvaṇṇanā",
  "atk-s0101a1:406": "144. Idāni tatra bhikkhave, ye te samaṇabrāhmaṇā sassatavādā sassataṁ attānañca lokañca paññapenti catūhi vatthūhi, yepi te samaṇabrāhmaṇā ekaccasassatikātiādinā nayena sabbadiṭṭhivedayitāni sampiṇḍeti. Kasmā? Upari phasse pakkhipanatthāya. Kathaṁ? Sabbe te chahi phassāyatanehi phussa phussa paṭisaṁvedentīti. Tattha cha phassāyatanāni nāma – cakkhuphassāyatanaṁ, sotaphassāyatanaṁ, ghānaphassāyatanaṁ, jivhāphassāyatanaṁ, kāyaphassāyatanaṁ, manophassāyatananti imāni cha. Sañjāti-samosaraṇa-kāraṇa-paṇṇattimattatthesu hi ayaṁ āyatanasaddo pavattati. Tattha – ‘‘kambojo assānaṁ āyatanaṁ, gunnaṁ dakkhiṇāpatho’’ti sañjātiyaṁ pavattati, sañjātiṭṭhāneti attho. ‘‘Manorame āyatane, sevanti naṁ vihaṅgamā’’ti (a. ni. 5.38) samosaraṇe. ‘‘Sati satiāyatane’’ti (a. ni. 3.102) kāraṇe. ‘‘Araññāyatane paṇṇakuṭīsu sammantī’’ti (saṁ. ni. 1.255) paṇṇattimatte. Svāyamidha sañjātiādiatthattayepi yujjati. Cakkhādīsu hi phassapañcamakā dhammā sañjāyanti samosaranti, tāni ca tesaṁ kāraṇanti āyatanāni. Idha pana ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso’’ti (saṁ. ni. 2.43) iminā nayena phassasīseneva desanaṁ āropetvā phassaṁ ādiṁ katvā paccayaparamparaṁ dassetuṁ phassāyatanādīni vuttāni.",
  "atk-s0101a1:407": "Phussa phussa paṭisaṁvedentīti phusitvā phusitvā paṭisaṁvedenti. Ettha ca kiñcāpi āyatanānaṁ phusanakiccaṁ viya vuttaṁ, tathāpi na tesaṁ phusanakiccatā veditabbā. Na hi āyatanāni phusanti, phassova taṁ taṁ ārammaṇaṁ phusati, āyatanāni pana phasse upanikkhipitvā dassitāni; tasmā sabbe te cha phassāyatanasambhavena phassena rūpādīni ārammaṇāni phusitvā taṁ diṭṭhivedanaṁ paṭisaṁvedayantīti evamettha attho veditabbo.",
  "atk-s0101a1:408": "Tesaṁ vedanāpaccayā taṇhātiādīsu vedanāti cha phassāyatanasambhavā vedanā. Sā rūpataṇhādibhedāya taṇhāya upanissayakoṭiyā paccayo hoti. Tena vuttaṁ – ‘‘tesaṁ vedanāpaccayā taṇhā’’ti. Sā pana catubbidhassa upādānassa upanissayakoṭiyā ceva sahajātakoṭiyā ca paccayo hoti. Tathā upādānaṁ bhavassa. Bhavo jātiyā upanissayakoṭiyā paccayo hoti.",
  "atk-s0101a1:409": "Jātīti panettha savikārā pañcakkhandhā daṭṭhabbā, jāti jarāmaraṇassa ceva sokādīnañca upanissayakoṭiyā paccayo hoti. Ayamettha saṅkhepo, vitthārato pana paṭiccasamuppādakathā visuddhimagge vuttā. Idha panassa payojanamattameva veditabbaṁ. Bhagavā hi vaṭṭakathaṁ kathento – ‘‘purimā, bhikkhave, koṭi na paññāyati avijjāya, ‘ito pubbe avijjā nāhosi, atha pacchā samabhavī’ti evañcetaṁ, bhikkhave, vuccati, atha ca pana paññāyati ‘‘idappaccayā avijjā’’ti (a. ni. 10.61) evaṁ avijjāsīsena vā, purimā, bhikkhave, koṭi na paññāyati bhavataṇhāya…pe… ‘‘idappaccayā bhavataṇhā’’ti (a. ni. 10.62) evaṁ taṇhāsīsena vā, purimā, bhikkhave, koṭi na paññāyati bhavadiṭṭhiyā…pe… ‘‘idappaccayā bhavadiṭṭhī’’ti evaṁ diṭṭhisīsena vā kathesi’’. Idha pana diṭṭhisīsena kathento vedanārāgena uppajjamānā diṭṭhiyo kathetvā vedanāmūlakaṁ paṭiccasamuppādaṁ kathesi. Tena idaṁ dasseti – ‘‘evamete diṭṭhigatikā, idaṁ dassanaṁ gahetvā tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ito ettha etto idhāti sandhāvantā saṁsarantā yante yuttagoṇo viya, thambhe upanibaddhakukkuro viya, vātena vippannaṭṭhanāvā viya ca vaṭṭadukkhameva anuparivattanti, vaṭṭadukkhato sīsaṁ ukkhipituṁ na sakkontī’’ti.",
  "atk-s0101a1:410": "Vivaṭṭakathādivaṇṇanā",
  "atk-s0101a1:411": "145. Evaṁ diṭṭhigatikādhiṭṭhānaṁ vaṭṭaṁ kathetvā idāni yuttayogabhikkhuadhiṭṭhānaṁ katvā vivaṭṭaṁ dassento – ‘‘yato kho, bhikkhave, bhikkhū’’tiādimāha. Tattha yatoti yadā. Channaṁ phassāyatanānanti yehi chahi phassāyatanehi phusitvā paṭisaṁvedayamānānaṁ diṭṭhigatikānaṁ vaṭṭaṁ vattati, tesaṁyeva channaṁ phassāyatanānaṁ. Samudayantiādīsu avijjāsamudayā cakkhusamudayotiādinā vedanākammaṭṭhāne vuttanayena phassāyatanānaṁ samudayādayo veditabbā. Yathā pana tattha ‘‘phassasamudayā phassanirodhā’’ti vuttaṁ, evamidha, taṁ cakkhādīsu – ‘‘āhārasamudayā āhāranirodhā’’ti veditabbaṁ. Manāyatane ‘‘nāmarūpasamudayā nāmarūpanirodhā’’ti.",
  "atk-s0101a1:412": "Uttaritaraṁ pajānātīti diṭṭhigatiko diṭṭhimeva jānāti. Ayaṁ pana diṭṭhiñca diṭṭhito ca uttaritaraṁ sīlasamādhipaññāvimuttinti yāva arahattā jānāti. Ko evaṁ jānātīti? Khīṇāsavo jānāti, anāgāmī, sakadāgāmī, sotāpanno, bahussuto, ganthadharo bhikkhu jānāti, āraddhavipassako jānāti. Desanā pana arahattanikūṭeneva niṭṭhāpitāti.",
  "atk-s0101a1:413": "146. Evaṁ vivaṭṭaṁ kathetvā idāni ‘‘desanājālavimutto diṭṭhigatiko nāma natthī’’ti dassanatthaṁ puna – ‘‘ye hi keci, bhikkhave’’ti ārabhi. Tattha antojālīkatāti imassa mayhaṁ desanājālassa antoyeva katā. Ettha sitā vāti etasmiṁ mama desanājāle sitā nissitā avasitāva. Ummujjamānā ummujjantīti kiṁ vuttaṁ hoti? Te adho osīdantāpi uddhaṁ uggacchantāpi mama desanājāle sitāva hutvā osīdanti ca uggacchanti ca. Ettha pariyāpannāti ettha mayhaṁ desanājāle pariyāpannā, etena ābaddhā antojālīkatā ca hutvā ummujjamānā ummujjanti, na hettha asaṅgahito diṭṭhigatiko nāma atthīti.",
  "atk-s0101a1:414": "Sukhumacchikenāti saṇhaacchikena sukhumacchiddenāti attho. Kevaṭṭo viya hi bhagavā, jālaṁ viya desanā, parittaudakaṁ viya dasasahassilokadhātu, oḷārikā pāṇā viya dvāsaṭṭhidiṭṭhigatikā. Tassa tīre ṭhatvā olokentassa oḷārikānaṁ pāṇānaṁ antojālīkatabhāvadassanaṁ viya bhagavato sabbadiṭṭhigatānaṁ desanājālassa antokatabhāvadassananti evamettha opammasaṁsandanaṁ veditabbaṁ.",
  "atk-s0101a1:415": "147. Evaṁ imāhi dvāsaṭṭhiyā diṭṭhīhi sabbadiṭṭhīnaṁ saṅgahitattā sabbesaṁ diṭṭhigatikānaṁ etasmiṁ desanājāle pariyāpannabhāvaṁ dassetvā idāni attano katthaci apariyāpannabhāvaṁ dassento – ‘‘ucchinnabhavanettiko, bhikkhave, tathāgatassa kāyo’’tiādimāha. Tattha nayanti etāyāti netti. Nayantīti gīvāya bandhitvā ākaḍḍhanti, rajjuyā etaṁ nāmaṁ. Idha pana nettisadisatāya bhavataṇhā nettīti adhippetā. Sā hi mahājanaṁ gīvāya bandhitvā taṁ taṁ bhavaṁ neti upanetīti bhavanetti. Arahattamaggasatthena ucchinnā bhavanetti assāti ucchinnabhavanettiko. ",
  "atk-s0101a1:416": "Kāyassa bhedā uddhanti kāyassa bhedato uddhaṁ. Jīvitapariyādānāti jīvitassa sabbaso pariyādinnattā parikkhīṇattā, puna appaṭisandhikabhāvāti attho. Na taṁ dakkhantīti taṁ tathāgataṁ. Devā vā manussā vā na dakkhissanti, apaṇṇattikabhāvaṁ gamissatīti attho.",
  "atk-s0101a1:417": "Seyyathāpi, bhikkhaveti, upamāyaṁ pana idaṁ saṁsandanaṁ. Ambarukkho viya hi tathāgatassa kāyo, rukkhe jātamahāvaṇṭo viya taṁ nissāya pubbe pavattataṇhā. Tasmiṁ vaṇṭe upanibaddhā pañcapakkadvādasapakkaaṭṭhārasapakkaparimāṇā ambapiṇḍī viya taṇhāya sati taṇhūpanibandhanā hutvā āyatiṁ nibbattanakā pañcakkhandhā dvādasāyatanāni aṭṭhārasa dhātuyo. Yathā pana tasmiṁ vaṇṭe chinne sabbāni tāni ambāni tadanvayāni honti, taṁyeva vaṇṭaṁ anugatāni, vaṇṭacchedā chinnāni yevāti attho; evameva ye bhavanettivaṇṭassa anupacchinnattā āyatiṁ uppajjeyyuṁ pañcakkhandhā dvādasāyatanāni aṭṭhārasadhātuyo, sabbe te dhammā tadanvayā honti bhavanettiṁ anugatā, tāya chinnāya chinnā yevāti attho.",
  "atk-s0101a1:418": "Yathā pana tasmimpi rukkhe maṇḍūkakaṇṭakavisasamphassaṁ āgamma anupubbena sussitvā mate – ‘‘imasmiṁ ṭhāne evarūpo nāma rukkho ahosī’’ti vohāramattameva hoti, na taṁ rukkhaṁ koci passati, evaṁ ariyamaggasamphassaṁ āgamma taṇhāsinehassa pariyādinnattā anupubbena sussitvā viya bhinne imasmiṁ kāye, kāyassa bhedā uddhaṁ jīvitapariyādānā na taṁ dakkhanti, tathāgatampi devamanussā na dakkhissanti, evarūpassa nāma kira satthuno idaṁ sāsananti vohāramattameva bhavissatīti anupādisesanibbānadhātuṁ pāpetvā desanaṁ niṭṭhapesi.",
  "atk-s0101a1:419": "148.Evaṁvutte āyasmā ānandoti evaṁ bhagavatā imasmiṁ sutte vutte thero ādito paṭṭhāya sabbaṁ suttaṁ samannāharitvā evaṁ buddhabalaṁ dīpetvā kathitasuttassa na bhagavatā nāmaṁ gahitaṁ, handassa nāmaṁ gaṇhāpessāmīti cintetvā bhagavantaṁ etadavoca.",
  "atk-s0101a1:420": "Tasmātiha tvantiādīsu ayamatthayojanā – ānanda, yasmā imasmiṁ dhammapariyāye idhatthopi paratthopi vibhatto, tasmātiha tvaṁ imaṁ dhammapariyāyaṁ ‘‘atthajāla’’ntipi naṁ dhārehi; yasmā panettha bahū tantidhammā kathitā, tasmā ‘‘dhammajāla’’ntipi naṁ dhārehi; yasmā ca ettha seṭṭhaṭṭhena brahmaṁ sabbaññutaññāṇaṁ vibhattaṁ, tasmā ‘‘brahmajāla’’ntipi naṁ dhārehi; yasmā ettha dvāsaṭṭhidiṭṭhiyo vibhattā, tasmā ‘‘diṭṭhijāla’’ntipi naṁ dhārehi; yasmā pana imaṁ dhammapariyāyaṁ sutvā devaputtamārampi khandhamārampi maccumārampi kilesamārampi sakkā maddituṁ, tasmā ‘‘anuttaro saṅgāmavijayotipi naṁ dhārehī’’ti.",
  "atk-s0101a1:421": "Idamavoca bhagavāti idaṁ nidānāvasānato pabhuti yāva ‘‘anuttaro saṅgāmavijayotipi naṁ dhārehī’’ti sakalaṁ suttantaṁ bhagavā paresaṁ paññāya alabbhaneyyapatiṭṭhaṁ paramagambhīraṁ sabbaññutaññāṇaṁ pakāsento sūriyo viya andhakāraṁ diṭṭhigatamahandhakāraṁ vidhamanto avoca.",
  "atk-s0101a1:422": "149.Attamanā te bhikkhūti te bhikkhū attamanā sakamanā, buddhagatāya pītiyā udaggacittā hutvāti vuttaṁ hoti. Bhagavato bhāsitanti evaṁ vicitranayadesanāvilāsayuttaṁ idaṁ suttaṁ karavīkarutamañjunā kaṇṇasukhena paṇḍitajanahadayānaṁ amatābhisekasadisena brahmassarena bhāsamānassa bhagavato vacanaṁ. Abhinandunti anumodiṁsu ceva sampaṭicchiṁsu ca. Ayañhi abhinandasaddo – ‘‘abhinandati abhivadatī’’tiādīsu (saṁ. ni. 3.5) taṇhāyampi āgato. ‘‘Annamevābhinandanti, ubhaye devamānusā’’tiādīsu (saṁ. ni. 1.43) upagamanepi.",
  "atk-s0101a1:423": "‘‘Cirappavāsiṁ purisaṁ, dūrato sotthimāgataṁ;",
  "atk-s0101a1:424": "Ñātimittā suhajjā ca, abhinandanti āgata’’nti. (dha. pa. 219);",
  "atk-s0101a1:425": "Ādīsu sampaṭicchanepi. ‘‘Abhinanditvā anumoditvā’’tiādīsu (ma. ni. 1.205) anumodanepi. Svāyamidha anumodanasampaṭicchanesu yujjati. Tena vuttaṁ – ‘‘abhinandunti anumodiṁsu ceva sampaṭicchiṁsu cā’’ti.",
  "atk-s0101a1:426": "Subhāsitaṁ sulapitaṁ, ‘‘sādhu sādhū’’ti tādino;",
  "atk-s0101a1:427": "Anumodamānā sirasā, sampaṭicchiṁsu bhikkhavoti.",
  "atk-s0101a1:428": "Imasmiñca pana veyyākaraṇasminti imasmiṁ niggāthakasutte. Niggāthakattā hi idaṁ veyyākaraṇanti vuttaṁ.",
  "atk-s0101a1:429": "Dasasahassīlokadhātūti dasasahassacakkavāḷaparimāṇā lokadhātu. Akampitthāti na suttapariyosāneyeva akampitthāti veditabbā. Bhaññamāneti hi vuttaṁ. Tasmā dvāsaṭṭhiyā diṭṭhigatesu viniveṭhetvā desiyamānesu tassa tassa diṭṭhigatassa pariyosāne pariyosāneti dvāsaṭṭhiyā ṭhānesu akampitthāti veditabbā.",
  "atk-s0101a1:430": "Tattha aṭṭhahi kāraṇehi pathavīkampo veditabbo – dhātukkhobhena, iddhimato ānubhāvena, bodhisattassa gabbhokkantiyā, mātukucchito nikkhamanena, sambodhippattiyā, dhammacakkappavattanena, āyusaṅkhārossajjanena, parinibbānenāti. Tesaṁ vinicchayaṁ – ‘‘aṭṭha kho ime, ānanda, hetū aṭṭha paccayā mahato bhūmicālassa pātubhāvāyā’’ti evaṁ mahāparinibbāne āgatāya tantiyā vaṇṇanākāle vakkhāma. Ayaṁ pana mahāpathavī aparesupi aṭṭhasu ṭhānesu akampittha – mahābhinikkhamane, bodhimaṇḍūpasaṅkamane, paṁsukūlaggahaṇe, paṁsukūladhovane, kāḷakārāmasutte, gotamakasutte, vessantarajātake, imasmiṁ brahmajāleti. Tattha mahābhinikkhamanabodhimaṇḍūpasaṅkamanesu vīriyabalena akampittha. Paṁsukūlaggahaṇe dvisahassadīpaparivāre cattāro mahādīpe pahāya pabbajitvā susānaṁ gantvā paṁsukūlaṁ gaṇhantena dukkaraṁ bhagavatā katanti acchariyavegābhihatā akampittha. Paṁsukūladhovanavessantarajātakesu akālakampanena akampittha. Kāḷakārāmagotamakasuttesu – ‘‘ahaṁ sakkhī bhagavā’’ti sakkhibhāvena akampittha. Imasmiṁ pana brahmajāle dvāsaṭṭhiyā diṭṭhigatesu vijaṭetvā niggumbaṁ katvā desiyamānesu sādhukāradānavasena akampitthāti veditabbā.",
  "atk-s0101a1:431": "Na kevalañca etesu ṭhānesuyeva pathavī akampittha, atha kho tīsu saṅgahesupi mahāmahindattherassa imaṁ dīpaṁ āgantvā jotivane nisīditvā dhammaṁ desitadivasepi akampittha. Kalyāṇiyavihāre ca piṇḍapātiyattherassa cetiyaṅgaṇaṁ sammajjitvā tattheva nisīditvā buddhārammaṇaṁ pītiṁ gahetvā imaṁ suttantaṁ āraddhassa suttapariyosāne udakapariyantaṁ katvā akampittha. Lohapāsādassa pācīnaambalaṭṭhikaṭṭhānaṁ nāma ahosi. Tattha nisīditvā dīghabhāṇakattherā brahmajālasuttaṁ ārabhiṁsu, tesaṁ sajjhāyapariyosānepi udakapariyantameva katvā pathavī akampitthāti.",
  "atk-s0101a1:432": "Evaṁ yassānubhāvena, akampittha anekaso;",
  "atk-s0101a1:433": "Medanī suttaseṭṭhassa, desitassa sayambhunā.",
  "atk-s0101a1:434": "Brahmajālassa tassīdha, dhammaṁ atthañca paṇḍitā;",
  "atk-s0101a1:435": "Sakkaccaṁ uggahetvāna, paṭipajjantu yonisoti.",
  "atk-s0101a1:436": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a1:437": "Brahmajālasuttavaṇṇanā niṭṭhitā."
}