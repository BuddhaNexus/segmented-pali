{
  "atk-s0517a7:0": "6. Gatikathā",
  "atk-s0517a7:1": "Gatikathāvaṇṇanā",
  "atk-s0517a7:2": "231. Idāni tassā vimokkhuppattiyā hetubhūtaṁ hetusampattiṁ dassentena kathitāya gatikathāya apubbatthānuvaṇṇanā. Duhetukapaṭisandhikassāpi hi ‘‘natthi jhānaṁ apaññassā’’ti (dha. pa. 372) vacanato jhānampi na uppajjati, kiṁ pana vimokkho. Tattha gatisampattiyāti nirayatiracchānayonipettivisayamanussadevasaṅkhātāsu pañcasu gatīsu manussadevasaṅkhātāya gatisampattiyā. Etena purimā tisso gativipattiyo paṭikkhipati. Gatiyā sampatti gatisampatti, sugatīti vuttaṁ hoti. Gatīti ca sahokāsā khandhā. Pañcasu ca gatīsu pettivisayaggahaṇeneva asurakāyopi gahito. Devāti cha kāmāvacaradevā brahmāno ca. Devaggahaṇena asurāpi saṅgahitā. Ñāṇasampayutteti ñāṇasampayuttapaṭisandhikkhaṇe. Khaṇopi hi ñāṇasampayuttayogena teneva vohārena vuttoti veditabbo. Katinaṁ hetūnanti alobhādosāmohahetūsu katinaṁ hetūnaṁ. Upapattīti upapajjanaṁ, nibbattīti attho.",
  "atk-s0517a7:3": "Yasmā pana suddakulajātāpi tihetukā honti, tasmā te sandhāya paṭhamapucchā. Yasmā ca yebhuyyena mahāpuññā tīsu mahāsālakulesu jāyanti, tasmā tesaṁ tiṇṇaṁ kulānaṁ vasena tisso pucchā. Pāṭho pana saṅkhitto. Mahatī sālā etesanti mahāsālā, mahāgharā mahāvibhavāti attho. Atha vā mahā sāro etesanti mahāsārāti vattabbe ra-kārassa la-kāraṁ katvā ‘‘mahāsālā’’ti vuttaṁ. Khattiyā mahāsālā, khattiyesu vā mahāsālāti khattiyamahāsālā. Sesesupi eseva nayo. Tattha yassa khattiyassa gehe pacchimantena koṭisataṁ dhanaṁ nidhānagataṁ hoti, kahāpaṇānañca vīsati ambaṇāni divasaṁ valañje nikkhamanti, ayaṁ khattiyamahāsālo nāma. Yassa brāhmaṇassa gehe pacchimantena asītikoṭidhanaṁ nidhānagataṁ hoti, kahāpaṇānañca dasa ambaṇāni divasaṁ valañje nikkhamanti, ayaṁ brāhmaṇamahāsālo nāma. Yassa gahapatissa gehe pacchimantena cattālīsakoṭidhanaṁ nidhānagataṁ hoti, kahāpaṇānañca pañca ambaṇāni divasaṁ valañje nikkhamanti, ayaṁ gahapatimahāsālo nāma.",
  "atk-s0517a7:4": "Rūpāvacarānaṁ arūpāvacarānañca ekantatihetukattā ‘‘ñāṇasampayutte’’ti na vuttaṁ, manussesu pana duhetukāhetukānañca sabbhāvato, kāmāvacaresu devesu duhetukānañca sabbhāvato sesesu ‘‘ñāṇasampayutte’’ti vuttaṁ. Ettha ca kāmāvacaradevā pañcakāmaguṇaratiyā kīḷanti, sarīrajutiyā ca jotantīti devā, rūpāvacarabrahmāno jhānaratiyā kīḷanti , sarīrajutiyā ca jotantīti devā, arūpāvacarabrahmāno jhānaratiyā kīḷanti, ñāṇajutiyā ca jotantīti devā.",
  "atk-s0517a7:5": "232.Kusalakammassa javanakkhaṇeti atītajātiyā idha tihetukapaṭisandhijanakassa tihetukakāmāvacarakusalakammassa ca javanavīthiyaṁ punappunaṁ uppattivasena sattavāraṁ javanakkhaṇe, pavattanakāleti attho. Tayo hetū kusalāti alobho kusalahetu adoso kusalahetu amoho kusalahetu. Tasmiṁ khaṇe jātacetanāyāti tasmiṁ vuttakkhaṇeyeva jātāya kusalacetanāya. Sahajātapaccayā hontīti uppajjamānā ca sahauppādanabhāvena upakārakā honti. Tena vuccatīti tena sahajātapaccayabhāveneva vuccati. Kusalamūlapaccayāpi saṅkhārāti ekacittakkhaṇikapaccayākāranayena vuttaṁ. ‘‘Saṅkhārā’’ti ca bahuvacanena tattha saṅkhārakkhandhasaṅgahitā sabbe cetasikā gahitāti veditabbaṁ. Apisaddena saṅkhārapaccayāpi kusalamūlānītipi vuttaṁ hoti.",
  "atk-s0517a7:6": "Nikantikkhaṇeti attano vipākaṁ dātuṁ paccupaṭṭhitakamme vā tathā paccupaṭṭhitakammena upaṭṭhāpite kammanimitte vā gatinimitte vā uppajjamānānaṁ nikantikkhaṇe. Nikantīti nikāmanā patthanā. Āsannamaraṇassa hi mohena ākulacittattā avīcijālāyapi nikanti uppajjati, kiṁ pana sesesu nimittesu. Dve hetūti lobho akusalahetu moho akusalahetu. Bhavanikanti pana paṭisandhianantaraṁ pavattabhavaṅgavīthito vuṭṭhitamattasseva attano khandhasantānaṁ ārabbha sabbesampi uppajjati. ‘‘Yassa vā pana yattha akusalā dhammā na uppajjittha, tassa tattha kusalā dhammā na uppajjitthāti āmantā’’ti evamādi idameva sandhāya vuttaṁ. Tasmiṁ khaṇe jātacetanāyāti akusalacetanāya.",
  "atk-s0517a7:7": "Paṭisandhikkhaṇeti tena kammena gahitapaṭisandhikkhaṇe. Tayo hetūti alobho abyākatahetu adoso abyākatahetu amoho abyākatahetu. Tasmiṁ khaṇe jātacetanāyāti vipākābyākatacetanāya. Nāmarūpapaccayāpi viññāṇanti ettha tasmiṁ paṭisandhikkhaṇe tayo vipākahetū sesacetasikā ca nāmaṁ, hadayavatthu rūpaṁ. Tato nāmarūpapaccayatopi paṭisandhiviññāṇaṁ pavattati. Viññāṇapaccayāpi nāmarūpanti etthāpi nāmaṁ vuttappakārameva, rūpaṁ pana idha sahetukamanussapaṭisandhiyā adhippetattā gabbhaseyyakānaṁ vatthudasakaṁ kāyadasakaṁ bhāvadasakanti samatiṁsa rūpāni, saṁsedajānaṁ opapātikānañca paripuṇṇāyatanānaṁ cakkhudasakaṁ sotadasakaṁ ghānadasakaṁ jivhādasakañcāti samasattati rūpāni. Taṁ vuttappakāraṁ nāmarūpaṁ paṭisandhikkhaṇe paṭisandhiviññāṇapaccayā pavattati.",
  "atk-s0517a7:8": "Pañcakkhandhāti ettha paṭisandhicittena paṭisandhikkhaṇe labbhamānāni rūpāni rūpakkhandho, sahajātā vedanā vedanākkhandho, saññā saññākkhandho, sesacetasikā saṅkhārakkhandho, paṭisandhicittaṁ viññāṇakkhandho. Sahajātapaccayā hontīti cattāro arūpino khandhā aññamaññaṁ sahajātapaccayā honti, rūpakkhandhe cattāro mahābhūtā aññamaññaṁ sahajātapaccayā honti, arūpino khandhā ca hadayarūpañca aññamaññaṁ sahajātapaccayā honti, mahābhūtāpi upādārūpānaṁ sahajātapaccayā honti. Aññamaññapaccayā hontīti aññamaññaṁ uppādanupatthambhanabhāvena upakārakā honti, cattāro arūpino khandhā ca aññamaññapaccayā honti, cattāro mahābhūtā aññamaññapaccayā honti. Nissayapaccayā hontīti adhiṭṭhānākārena nissayākārena ca upakārakā honti, cattāro arūpino khandhā ca aññamaññaṁ nissayapaccayā hontīti sahajātā viya vitthāretabbā. Vippayuttapaccayā hontīti ekavatthukādibhāvānupagamanena vippayuttabhāvena upakārakā honti, arūpino khandhā paṭisandhirūpānaṁ vippayuttapaccayā honti, hadayarūpaṁ arūpīnaṁ khandhānaṁ vippayuttapaccayo hoti. ‘‘Pañcakkhandhā’’ti hettha evaṁ yathālābhavasena vuttaṁ.",
  "atk-s0517a7:9": "Cattāro mahābhūtāti ettha tayo paccayā paṭhamaṁ vuttāyeva. Tayo jīvitasaṅkhārāti āyu ca usmā ca viññāṇañca. Āyūti rūpajīvitindriyaṁ arūpajīvitindriyañca. Usmāti tejodhātu. Viññāṇanti paṭisandhiviññāṇaṁ. Etāni hi uparūpari jīvitasaṅkhāraṁ saṅkharonti pavattentīti jīvitasaṅkhārā. Sahajātapaccayā hontīti arūpajīvitindriyaṁ paṭisandhiviññāṇañca sampayuttakānaṁ khandhānañca hadayarūpassa ca aññamaññasahajātapaccayā honti, tejodhātu tiṇṇaṁ mahābhūtānaṁ aññamaññasahajātapaccayo hoti, upādārūpānaṁ sahajātapaccayova, rūpajīvitindriyaṁ sahajātarūpānaṁ pariyāyena sahajātapaccayo hotīti veditabbaṁ. Aññamaññapaccayā honti, nissayapaccayā hontīti dvayaṁ arūpajīvitindriyaṁ paṭisandhiviññāṇañca sampayuttakhandhānaṁ aññamaññapaccayā honti. Aññamaññanissayapaccayā hontīti vuttanayeneva yojetvā veditabbaṁ. Vippayuttapaccayā hontīti arūpajīvitindriyaṁ paṭisandhiviññāṇañca paṭisandhirūpānaṁ vippayuttapaccayā honti. Rūpajīvitindriyaṁ pana aññamaññanissayavippayuttapaccayatte na yujjati. Tasmā ‘‘tayo jīvitasaṅkhārā’’ti yathālābhavasena vuttaṁ. Nāmañca rūpañca vuttanayeneva catupaccayatte yojetabbaṁ. Cuddasadhammāti pañcakkhandhā, cattāro mahābhūtā, tayo jīvitasaṅkhārā, nāmañca rūpañcāti evaṁ gaṇanāvasena cuddasa dhammā. Tesañca upari aññesañca sahajātādipaccayabhāvo vuttanayo eva. Sampayuttapaccayā hontīti puna ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.",
  "atk-s0517a7:10": "Pañcindriyānīti saddhindriyādīni. Nāmañcāti idha vedanādayo tayo khandhā. Viññāṇañcāti paṭisandhiviññāṇaṁ. Puna cuddasa dhammāti cattāro khandhā, pañcindriyāni, tayo hetū, nāmañca viññāṇañcāti evaṁ gaṇanāvasena cuddasa dhammā. Aṭṭhavīsati dhammāti purimā ca cuddasa, ime ca cuddasāti aṭṭhavīsati. Idha rūpassāpi paviṭṭhattā sampayuttapaccayaṁ apanetvā vippayuttapaccayo vutto.",
  "atk-s0517a7:11": "Evaṁ paṭisandhikkhaṇe vijjamānassa tassa tassa paccayuppannassa dhammassa taṁ taṁ paccayabhedaṁ dassetvā paṭhamaṁ niddiṭṭhe hetū nigametvā dassento imesaṁ aṭṭhannaṁ hetūnaṁ paccayā upapatti hotīti āha. Kammāyūhanakkhaṇe tayo kusalahetū, nikantikkhaṇe dve akusalahetū, paṭisandhikkhaṇe tayo abyākatahetūti evaṁ aṭṭha hetū. Tattha tayo kusalahetū, dve akusalahetū ca idha paṭisandhikkhaṇe pavattiyā upanissayapaccayā honti. Tayo abyākatahetū yathāyogaṁ hetupaccayasahajātapaccayavasena paccayā honti. Sesavāresupi eseva nayo.",
  "atk-s0517a7:12": "Arūpāvacarānaṁ pana rūpābhāvā nāmapaccayāpi viññāṇaṁ, viññāṇapaccayāpi nāmanti vuttaṁ. Rūpamissakacuddasakopi ca parihīno. Tassa parihīnattā ‘‘aṭṭhavīsati dhammā’’ti vāro ca na labbhati.",
  "atk-s0517a7:13": "233. Idāni vimokkhassa paccayabhūtaṁ tihetukapaṭisandhiṁ dassetvā teneva sambandhena duhetukapaṭisandhivisesañca dassetukāmo gatisampattiyā ñāṇavippayuttetiādimāha. Kusalakammassa javanakkhaṇeti atītajātiyā idha paṭisandhijanakassa duhetukakusalakammassa vuttanayeneva javanakkhaṇe. Dve hetūti ñāṇavippayuttattā alobho kusalahetu adoso kusalahetu. Dve abyākatahetūpi alobhādosāyeva.",
  "atk-s0517a7:14": "Cattāri indriyānīti paññindriyavajjāni saddhindriyādīni cattāri. Dvādasa dhammāti paññindriyassa amohahetussa ca parihīnattā dvādasa. Tesaṁ dvinnaṁyeva parihīnattā chabbīsati. Channaṁ hetūnanti dvinnaṁ kusalahetūnaṁ, dvinnaṁ akusalahetūnaṁ, dvinnaṁ vipākahetūnanti evaṁ channaṁ hetūnaṁ. Rūpārūpāvacarā panettha ekantatihetukattā na gahitā. Sesaṁ paṭhamavāre vuttanayeneva veditabbaṁ. Imasmiṁ vāre duhetukapaṭisandhiyā duhetukakammasseva vuttattā tihetukakammena duhetukapaṭisandhi na hotīti vuttaṁ hoti. Tasmā yaṁ dhammasaṅgahaṭṭhakathāyaṁ (dha. sa. aṭṭha. 498) tipiṭakamahādhammarakkhitattheravāde ‘‘tihetukakammena paṭisandhi tihetukāva hoti, duhetukāhetukā na hoti. Duhetukakammena duhetukāhetukā hoti, tihetukā na hotī’’ti vuttaṁ, taṁ imāya pāḷiyā sameti. Yaṁ pana tipiṭakacūḷanāgattherassa ca moravāpivāsimahādattattherassa ca vādesu ‘‘tihetukakammena paṭisandhi tihetukāpi hoti duhetukāpi, ahetukā na hoti. Duhetukakammena duhetukāpi hoti ahetukāpi, tihetukā na hotī’’ti vuttaṁ, taṁ imāya pāḷiyā viruddhaṁ viya dissati. Imissā kathāya hetuadhikārattā ahetukapaṭisandhi na vuttāti.",
  "atk-s0517a7:15": "Gatikathāvaṇṇanā niṭṭhitā."
}