{
  "atk-s0301a1:0": "1. Devatāsaṁyuttaṁ",
  "atk-s0301a1:1": "1. Naḷavaggo",
  "atk-s0301a1:2": "1. Oghataraṇasuttavaṇṇanā",
  "atk-s0301a1:3": "Tattha saṁyuttāgamo nāma sagāthāvaggo, nidānavaggo, khandhakavaggo, saḷāyatanavaggo, mahāvaggoti pañcavaggo hoti. Suttato –",
  "atk-s0301a1:4": "‘‘Satta suttasahassāni, satta suttasatāni ca;",
  "atk-s0301a1:5": "Dvāsaṭṭhi ceva suttāni, eso saṁyuttasaṅgaho’’.",
  "atk-s0301a1:6": "Bhāṇavārato bhāṇavārasataṁ hoti. Tassa vaggesu sagāthāvaggo ādi, suttesu oghataraṇasuttaṁ. Tassāpi ‘‘evaṁ me suta’’ntiādikaṁ āyasmatā ānandena paṭhamamahāsaṅgītikāle vuttaṁ nidānamādi. Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā, tasmā sā tattha vitthāritanayeneva veditabbā.",
  "atk-s0301a1:7": "1. Yaṁ panetaṁ ‘‘evaṁ me suta’’ntiādikaṁ nidānaṁ, tattha evanti nipātapadaṁ. Metiādīni nāmapadāni. Sāvatthiyaṁ viharatīti ettha vīti upasaggapadaṁ, haratīti ākhyātapadanti iminā tāva nayena padavibhāgo veditabbo.",
  "atk-s0301a1:8": "Atthato pana evaṁsaddo tāva upamūpadesa-sampahaṁsana-garahaṇa-vacanasampaṭiggahākāranidassanāvadhāraṇādi-anekatthappabhedo. Tathā hesa – ‘‘evaṁ jātena maccena, kattabbaṁ kusalaṁ bahu’’nti (dha. pa. 53) evamādīsu upamāyaṁ āgato. ‘‘Evaṁ te abhikkamitabbaṁ , evaṁ te paṭikkamitabba’’ntiādīsu (a. ni. 4.122) upadese. ‘‘Evametaṁ bhagavā, evametaṁ sugatā’’tiādīsu (a. ni. 3.66) sampahaṁsane. ‘‘Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī’’tiādīsu (saṁ. ni. 1.187) garahaṇe. ‘‘Evaṁ, bhanteti kho te bhikkhū bhagavato paccassosu’’ntiādīsu (ma. ni. 1.1) vacanasampaṭiggahe. ‘‘Evaṁ byā kho ahaṁ, bhante, bhagavatā dhammaṁ desitaṁ ājānāmī’’tiādīsu (ma. ni. 1.398) ākāre . ‘‘Ehi tvaṁ māṇavaka, yena samaṇo ānando tenupasaṅkama; upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha – ‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti. Evañca vadehi – ‘sādhu kira bhavaṁ ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ upādāyā’ti’’ādīsu (dī. ni. 1.445) nidassane. ‘‘Taṁ kiṁ maññatha kālāmā, ime dhammā kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante. Viññugarahitā vā viññuppasatthā vāti? Viññugarahitā, bhante. Samattā samādinnā ahitāya dukkhāya saṁvattanti vā no vā, kathaṁ vo ettha hotīti? Samattā, bhante, samādinnā ahitāya dukkhāya saṁvattanti, evaṁ no ettha hotī’’tiādīsu (a. ni. 3.66) avadhāraṇe. Svāyamidha ākāranidassanāvadhāraṇesu daṭṭhabbo.",
  "atk-s0301a1:9": "Tattha ākāratthena evaṁsaddena etamatthaṁ dīpeti – nānānayanipuṇaṁ anekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanā paṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ? Sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0301a1:10": "Nidassanatthena – ‘‘nāhaṁ sayambhū, na mayā idaṁ sacchikata’’nti attānaṁ parimocento – ‘‘evaṁ me sutaṁ, mayāpi evaṁ suta’’nti idāni vattabbaṁ sakalasuttaṁ nidasseti.",
  "atk-s0301a1:11": "Avadhāraṇatthena – ‘‘etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando’’ti (a. ni. 1.220-223) evaṁ bhagavatā – ‘‘āyasmā ānando atthakusalo dhammakusalo byañjanakusalo niruttikusalo pubbāparakusalo’’ti (a. ni. 5.169) evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti – ‘‘evaṁ me sutaṁ, tañca kho atthato vā byañjanato vā anūnamanadhikaṁ, evameva na aññathā daṭṭhabba’’nti.",
  "atk-s0301a1:12": "Mesaddo tīsu atthesu dissati. Tathā hissa – ‘‘gāthābhigītaṁ me abhojaneyya’’ntiādīsu (su. ni. 81) mayāti attho. ‘‘Sādhu me, bhante, bhagavā saṁkhittena dhammaṁ desetū ’’ tiādīsu (saṁ. ni. 4.88) mayhanti attho. ‘‘Dhammadāyādā me, bhikkhave, bhavathā’’tiādīsu (ma. ni. 1.29) mamāti attho. Idha pana ‘‘mayā suta’’nti ca ‘‘mama suta’’nti ca atthadvaye yujjati.",
  "atk-s0301a1:13": "Sutanti ayaṁ sutasaddo saupasaggo anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo. Tathā hissa – ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu (udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnākilinnassāti attho. ‘‘Tumhehi puññaṁ pasutaṁ anappaka’’ntiādīsu (khu. pā. 7.12) upacitanti attho. ‘‘Ye jhānapasutā dhīrā’’tiādīsu (dha. pa. 181) jhānānuyuttāti attho. ‘‘Diṭṭhaṁ sutaṁ muta’’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu (ma. ni. 1.339) sotadvārānusāraviññātadharoti attho. Idha panassa sotadvārānusārena upadhāritanti vā upadhāraṇanti vā attho. Me-saddassa hi mayāti atthe sati – ‘‘evaṁ mayā sutaṁ, sotadvārānusārena upadhārita’’nti yujjati. Mamāti atthe sati – ‘‘evaṁ mama sutaṁ, sotadvārānusārena upadhāraṇa’’nti yujjati.",
  "atk-s0301a1:14": "Evametesu tīsu padesu evanti sotaviññāṇādiviññāṇakiccanidassanaṁ. Meti vuttaviññāṇasamaṅgipuggalanidassanaṁ. Sutanti assavanabhāvapaṭikkhepato anūnānadhikāviparītaggahaṇanidassanaṁ. Tathā evanti tassa sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṁ. Meti attappakāsanaṁ. Sutanti dhammappakāsanaṁ. Ayañhettha saṅkhepo – ‘‘nānappakārena ārammaṇe pavattāya viññāṇavīthiyā mayā na aññaṁ kataṁ, idaṁ pana kataṁ, ayaṁ dhammo suto’’ti.",
  "atk-s0301a1:15": "Tathā evanti niddisitabbappakāsanaṁ. Meti puggalappakāsanaṁ. Sutanti puggalakiccappakāsanaṁ. Idaṁ vuttaṁ hoti – ‘‘yaṁ suttaṁ niddisissāmi, taṁ mayā evaṁ suta’’nti.",
  "atk-s0301a1:16": "Tathā evanti yassa cittasantānassa nānākārappavattiyā nānatthabyañjanagahaṇaṁ hoti, tassa nānākāraniddeso . Evanti hi ayaṁ ākārapaññatti. Meti kattuniddeso. Sutanti visayaniddeso. Ettāvatā nānākārappavattena cittasantānena taṁsamaṅgino kattuvisaye gahaṇasanniṭṭhānaṁ kataṁ hoti.",
  "atk-s0301a1:17": "Atha vā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso. Ayaṁ panettha saṅkhepo – ‘‘mayā savanakiccaviññāṇasamaṅginā puggalena viññāṇavasena laddhasavanakiccavohārena suta’’nti.",
  "atk-s0301a1:18": "Tattha evanti ca meti ca saccikaṭṭhaparamatthavasena avijjamānapaññatti. Kiñhettha taṁ paramatthato atthi, yaṁ evanti vā meti vā niddesaṁ labhetha. Sutanti vijjamānapaññatti. Yañhi taṁ ettha sotena upaladdhaṁ, taṁ paramatthato vijjamānanti. Tathā evanti ca meti ca taṁ taṁ upādāya vattabbato upādāpaññatti. Sutanti diṭṭhādīni upanidhāya vattabbato upanidhāpaññatti.",
  "atk-s0301a1:19": "Ettha ca evanti vacanena asammohaṁ dīpeti. Na hi sammūḷho nānappakārapaṭivedhasamattho hoti. Sutanti vacanena sutassa asammosaṁ dīpeti. Yassa hi sutaṁ sammuṭṭhaṁ hoti, na so kālantarena mayā sutanti paṭijānāti. Iccassa asammohena paññāsiddhi, asammosena pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā . Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.",
  "atk-s0301a1:20": "Aparo nayo – evanti vacanena yoniso manasikāraṁ dīpeti, ayoniso manasikaroto hi nānappakārapaṭivedhābhāvato. Sutanti vacanena avikkhepaṁ dīpeti vikkhittacittassa savanābhāvato. Tathā hi vikkhittacitto puggalo sabbasampattiyā vuccamānopi ‘‘na mayā sutaṁ, puna bhaṇathā’’ti bhaṇati. Yoniso manasikārena cettha attasammāpaṇidhiṁ pubbe ca katapuññataṁ sādheti, sammā appaṇihitattassa pubbe akatapuññassa vā tadabhāvato. Avikkhepena saddhammassavanaṁ sappurisūpanissayañca sādheti. Na hi vikkhittacitto sotuṁ sakkoti, na ca sappurise anupanissayamānassa savanaṁ atthīti.",
  "atk-s0301a1:21": "Aparo nayo – yasmā ‘‘evanti yassa cittasantānassa nānākārappavattiyā nānatthabyañjanaggahaṇaṁ hoti, tassa nānākāraniddeso’’ti vuttaṁ, so ca evaṁ bhaddako ākāro na sammā appaṇihitattano pubbe akatapuññassa vā hoti, tasmā evanti iminā bhaddakena ākārena pacchimacakkadvayasampattimattano dīpeti. Sutanti savanayogena purimacakkadvayasampattiṁ. Na hi appatirūpadese vasato sappurisūpanissayavirahitassa vā savanaṁ atthi. Iccassa pacchimacakkadvayasiddhiyā āsayasuddhi siddhā hoti, purimacakkadvayasiddhiyā payogasuddhi, tāya ca āsayasuddhiyā adhigamabyattisiddhi, payogasuddhiyā āgamabyattisiddhi. Iti payogāsayasuddhassa āgamādhigamasampannassa vacanaṁ aruṇuggaṁ viya sūriyassa udayato, yoniso manasikāro viya ca kusalakammassa, arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0301a1:22": "Aparo nayo – evanti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti. Sutanti iminā sotabbabhedapaṭivedhadīpakena dhammaniruttipaṭisambhidāsampattisabbhāvaṁ. Evanti ca idaṁ yoniso manasikāradīpakavacanaṁ bhāsamāno – ‘‘ete mayā dhammā manasānupekkhitā diṭṭhiyā suppaṭividdhā’’ti dīpeti. Sutanti idaṁ savanayogadīpakavacanaṁ bhāsamāno – ‘‘bahū mayā dhammā sutā dhātā vacasā paricitā’’ti dīpeti. Tadubhayenapi atthabyañjanapāripūriṁ dīpento savane ādaraṁ janeti. Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabboti.",
  "atk-s0301a1:23": "Evaṁme sutanti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati, sāvakattaṁ paṭijānanto sappurisabhūmiṁ okkamati. Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti. ‘‘Kevalaṁ sutamevetaṁ mayā, tasseva pana bhagavato vacana’’nti dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0301a1:24": "Apica ‘‘evaṁ me suta’’nti attanā uppāditabhāvaṁ appaṭijānanto purimavacanaṁ vivaranto – ‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṁ, na ettha atthe vā dhamme vā pade vā byañjane vā kaṅkhā vā vimati vā kattabbā’’ti sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādetīti. Tenetaṁ vuccati –",
  "atk-s0301a1:25": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0301a1:26": "Evaṁ me sutamiccevaṁ, vadaṁ gotamasāvako’’ti.",
  "atk-s0301a1:27": "Ekanti gaṇanaparicchedaniddeso. Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0301a1:28": "‘‘Samavāye khaṇe kāle, samūhe hetudiṭṭhisu;",
  "atk-s0301a1:29": "Paṭilābhe pahāne ca, paṭivedhe ca dissati’’.",
  "atk-s0301a1:30": "Tathā hissa ‘‘appeva nāma svepi upasaṅkameyyāma kālañca samayañca upādāyā’’ti evamādīsu (dī. ni. 1.447) samavāyo attho. ‘‘Ekova kho, bhikkhave, khaṇo ca samayo ca brahmacariyavāsāyā’’tiādīsu (a. ni. 8.29) khaṇo. ‘‘Uṇhasamayo pariḷāhasamayo’’tiādīsu (pāci. 358) kālo. ‘‘Mahāsamayo pavanasmi’’ntiādīsu (dī. ni. 2.332) samūho. ‘‘Samayopi kho te, bhaddāli, appaṭividdho ahosi, bhagavā kho sāvatthiyaṁ viharati, bhagavāpi maṁ jānissati – ‘bhaddāli, nāma bhikkhu satthusāsane sikkhāya aparipūrakārī’ti. Ayampi kho te , bhaddāli, samayo appaṭividdho ahosī’’tiādīsu (ma. ni. 2.135) hetu. ‘‘Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni. 2.260) diṭṭhi.",
  "atk-s0301a1:31": "‘‘Diṭṭhe dhamme ca yo attho, yo cattho samparāyiko;",
  "atk-s0301a1:32": "Atthābhisamayā dhīro, paṇḍitoti pavuccatī’’ti. –",
  "atk-s0301a1:33": "Ādīsu (saṁ. ni. 1.129) paṭilābho. ‘‘Sammā mānābhisamayā antamakāsi dukkhassā’’tiādīsu (ma. ni. 1.28) pahānaṁ. ‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. ma. 2.8) paṭivedho. Idha panassa kālo attho. Tena saṁvacchara-utu-māsaḍḍhamāsa-ratti-diva-pubbaṇha-majjhanhika-sāyanha-paṭhamamajjhimapacchimayāma-muhuttādīsu kālappabhedabhūtesu samayesu ekaṁ samayanti dīpeti.",
  "atk-s0301a1:34": "Tattha kiñcāpi etesu saṁvaccharādīsu samayesu yaṁ yaṁ suttaṁ yasmiṁ yasmiṁ saṁvacchare utumhi māse pakkhe rattibhāge divasabhāge vā vuttaṁ, sabbaṁ taṁ therassa suviditaṁ suvavatthāpitaṁ paññāya. Yasmā pana ‘‘evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge vā’’ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā ‘‘ekaṁ samaya’’nti āha.",
  "atk-s0301a1:35": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya suppakāsā anekakālappabhedā eva samayā. Tesu samayesu desanāsamayasaṅkhātaṁ ekaṁ samayanti dīpeti. Yo cāyaṁ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo , sannipatitānaṁ karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi samayesu aññataraṁ sandhāya ‘‘ekaṁ samaya’’nti āha.",
  "atk-s0301a1:36": "Kasmā panettha yathā abhidhamme ‘‘yasmiṁ samaye kāmāvacara’’nti ca ito aññesu suttapadesu ‘‘yasmiṁ samaye, bhikkhave, bhikkhu vivicceva kāmehī’’ti ca bhummavacanena niddeso kato, vinaye ca ‘‘tena samayena buddho bhagavā’’ti karaṇavacanena, tathā akatvā ‘‘ekaṁ samaya’’nti upayogavacanena niddeso katoti. Tattha tathā, idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati. Adhikaraṇañhi kālattho samūhattho ca samayo, tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati. Tasmā tadatthajotanatthaṁ tattha bhummavacananiddeso kato.",
  "atk-s0301a1:37": "Vinaye ca hetuattho karaṇattho ca sambhavati. Yo hi so sikkhāpadapaññattisamayo sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi. Tasmā tadatthajotanatthaṁ tattha karaṇavacanena niddeso kato.",
  "atk-s0301a1:38": "Idha pana aññasmiṁ ca evaṁjātike accantasaṁyogattho sambhavati. Yañhi samayaṁ bhagavā imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi. Tasmā tadatthajotanatthaṁ idha upayogavacananiddeso katoti.",
  "atk-s0301a1:39": "Tenetaṁ vuccati –",
  "atk-s0301a1:40": "‘‘Taṁ taṁ atthamapekkhitvā, bhummena karaṇena ca;",
  "atk-s0301a1:41": "Aññatra samayo vutto, upayogena so idhā’’ti.",
  "atk-s0301a1:42": "Porāṇā pana vaṇṇayanti – ‘‘tasmiṁ samaye’’ti vā ‘‘tena samayenā’’ti vā ‘‘ekaṁ samaya’’nti vā abhilāpamattabhedo esa, sabbattha bhummameva atthoti. Tasmā ‘‘ekaṁ samaya’’nti vuttepi ‘‘ekasmiṁ samaye’’ti attho veditabbo.",
  "atk-s0301a1:43": "Bhagavāti garu. Garuṁ hi loke ‘‘bhagavā’’ti vadanti. Ayañca sabbaguṇavisiṭṭhatāya sabbasattānaṁ garu, tasmā ‘‘bhagavā’’ti veditabbo. Porāṇehipi vuttaṁ –",
  "atk-s0301a1:44": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0301a1:45": "Garu gāravayutto so, bhagavā tena vuccatī’’ti. (visuddhi. 1.142);",
  "atk-s0301a1:46": "Apica –",
  "atk-s0301a1:47": "‘‘Bhagyavā bhaggavā yutto, bhagehi ca vibhattavā;",
  "atk-s0301a1:48": "Bhattavā vantagamano, bhavesu bhagavā tato’’ti. –",
  "atk-s0301a1:49": "Imissā gāthāya vasenassa padassa vitthārato attho veditabbo. So ca visuddhimagge (visuddhi. 1.144) buddhānussatiniddese vuttoyeva.",
  "atk-s0301a1:50": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammasarīraṁ paccakkhaṁ karoti. Tena ‘‘nayidaṁ atikkantasatthukaṁ pāvacanaṁ, ayaṁ vo satthā’’ti satthu adassanena ukkaṇṭhitaṁ janaṁ samassāseti. Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti. Tena ‘‘evaṁvidhassa nāma ariyadhammassa desako dasabaladharo vajirasaṅghātasamānakāyo sopi bhagavā parinibbuto, kena aññena jīvite āsā janetabbā’’ti jīvitamadamattaṁ janaṁ saṁvejeti, saddhamme cassa ussāhaṁ janeti. Evanti ca bhaṇanto desanāsampattiṁ niddisati. Me sutanti sāvakasampattiṁ. Ekaṁ samayanti kālasampattiṁ. Bhagavāti desakasampattiṁ.",
  "atk-s0301a1:51": "Sāvatthiyanti evaṁnāmake nagare. Samīpatthe cetaṁ bhummavacanaṁ. Viharatīti avisesena iriyāpathadibbabrahmaariyavihāresu aññataravihārasamaṅgīparidīpanametaṁ. Idha pana ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṁ , tena ṭhitopi gacchantopi nisinnopi sayānopi bhagavā viharaticceva veditabbo. So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā ‘‘viharatī’’ti vuccati.",
  "atk-s0301a1:52": "Jetavaneti jetassa rājakumārassa vane. Tañhi tena ropitaṁ saṁvaḍḍhitaṁ paripālitaṁ ahosi, tasmā ‘‘jetavana’’nti saṅkhaṁ gataṁ. Tasmiṁ jetavane. Anāthapiṇḍikassa ārāmeti anāthapiṇḍikena gahapatinā catupaññāsahiraññakoṭipariccāgena buddhappamukhassa bhikkhusaṅghassa niyyātitattā ‘‘anāthapiṇḍikassa ārāmo’’ti saṅkhaṁ gate ārāme. Ayamettha saṅkhepo, vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṁ (ma. ni. aṭṭha. 1.14) vutto.",
  "atk-s0301a1:53": "Tattha siyā – yadi tāva bhagavā sāvatthiyaṁ viharati, ‘‘jetavane’’ti na vattabbaṁ. Atha tattha viharati, ‘‘sāvatthiya’’nti na vattabbaṁ. Na hi sakkā ubhayattha ekaṁ samayaṁ viharitunti. Na kho panetaṁ evaṁ daṭṭhabbaṁ.",
  "atk-s0301a1:54": "Nanu avocumha ‘‘samīpatthe bhummavacana’’nti. Tasmā yathā gaṅgāyamunādīnaṁ samīpe goyūthāni carantāni ‘‘gaṅgāyaṁ caranti, yamunāyaṁ carantī’’ti vuccati, evamidhāpi yadidaṁ sāvatthiyā samīpe jetavanaṁ, tattha viharanto vuccati ‘‘sāvatthiyaṁ viharati jetavane’’ti. Gocaragāmanidassanatthaṁ hissa sāvatthivacanaṁ, pabbajitānurūpanivāsaṭṭhānanidassanatthaṁ sesavacanaṁ.",
  "atk-s0301a1:55": "Aññatarā devatāti nāmagottavasena apākaṭā ekā devatāti attho. ‘‘Abhijānāti no, bhante, bhagavā ahu ñātaññatarassa mahesakkhassa yakkhassa saṁkhittena taṇhāsaṅkhayavimuttiṁ bhāsitā’’ti ettha pana abhiññāto sakkopi devarājā ‘‘aññataro’’ti vutto. ‘‘Devatā’’ti ca idaṁ devānampi devadhītānampi sādhāraṇavacanaṁ. Imasmiṁ panatthe devo adhippeto, so ca kho rūpāvacarānaṁ devānaṁ aññataro.",
  "atk-s0301a1:56": "Abhikkantāya rattiyāti ettha abhikkanta-saddo khayasundarābhirūpaabbhānumodanādīsu dissati . Tattha ‘‘abhikkantā, bhante, ratti, nikkhanto paṭhamo yāmo , ciranisinno bhikkhusaṅgho, uddisatu, bhante, bhagavā bhikkhūnaṁ pātimokkha’’nti evamādīsu (a. ni. 8.20; cūḷava. 383) khaye dissati. ‘‘Ayaṁ imesaṁ catunnaṁ puggalānaṁ abhikkantataro ca paṇītataro cā’’ti evamādīsu (a. ni. 4.100) sundare.",
  "atk-s0301a1:57": "‘‘Ko me vandati pādāni, iddhiyā yasasā jalaṁ;",
  "atk-s0301a1:58": "Abhikkantena vaṇṇena, sabbā obhāsayaṁ disā’’ti. –",
  "atk-s0301a1:59": "Evamādīsu (vi. va. 857) abhirūpe. ‘‘Abhikkantaṁ bho gotama, abhikkantaṁ bho gotamā’’ti evamādīsu (pārā. 15) abbhānumodane. Idha pana khaye. Tena abhikkantāya rattiyā, parikkhīṇāya rattiyāti vuttaṁ hoti. Tatthāyaṁ devaputto majjhimayāmasamanantare āgatoti veditabbo. Niyāmo hi kiresa devatānaṁ yadidaṁ buddhānaṁ vā buddhasāvakānaṁ vā upaṭṭhānaṁ āgacchantā majjhimayāmasamanantareyeva āgacchanti.",
  "atk-s0301a1:60": "Abhikkantavaṇṇāti idha abhikkanta-saddo abhirūpe, vaṇṇa-saddo pana chavithuti-kulavagga-kāraṇa-saṇṭhānappamāṇa-rūpāyatanādīsu dissati. Tattha ‘‘suvaṇṇavaṇṇosi bhagavā’’ti evamādīsu (su. ni. 553) chaviyā. ‘‘Kadā saññūḷhā pana te, gahapati, ime samaṇassa vaṇṇā’’ti evamādīsu (ma. ni. 2.77) thutiyaṁ. ‘‘Cattārome, bho gotama, vaṇṇā’’ti evamādīsu (dī. ni. 3.115) kulavagge. ‘‘Atha kena nu vaṇṇena, gandhathenoti vuccatī’’ti evamādīsu (saṁ. ni. 1.234) kāraṇe. ‘‘Mahantaṁ hatthirājavaṇṇaṁ abhinimminitvā’’ti evamādīsu (saṁ. ni. 1.138) saṇṭhāne. ‘‘Tayo pattassa vaṇṇā’’ti evamādīsu (pārā. 602) pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyā daṭṭhabbo. Tena abhikkantavaṇṇā abhirūpacchavi, iṭṭhavaṇṇā manāpavaṇṇāti vuttaṁ hoti. Devatā hi manussalokaṁ āgacchamānā pakativaṇṇaṁ pakatiiddhiṁ jahitvā oḷārikaṁ attabhāvaṁ katvā atirekavaṇṇaṁ atirekaiddhiṁ māpetvā naṭasamajjādīni gacchantā manussā viya abhisaṅkhatena kāyena āgacchanti. Tattha kāmāvacarā anabhisaṅkhatenapi āgantuṁ sakkonti, rūpāvacarā pana na sakkonti. Tesañhi atisukhumo attabhāvo, na tena iriyāpathakappanaṁ hoti. Tasmā ayaṁ devaputto abhisaṅkhateneva āgato. Tena vuttaṁ ‘‘abhikkantavaṇṇā’’ti.",
  "atk-s0301a1:61": "Kevalakappanti ettha kevala-saddo anavasesa-yebhuyyābyāmissānatirekadaḷhatthavisaṁyogādianekattho. Tathā hissa ‘‘kevalaparipuṇṇaṁ parisuddhaṁ brahmacariya’’nti evamādīsu (pārā. 1) anavasesatthamattho. ‘‘Kevalakappā ca aṅgamagadhā pahūtaṁ khādanīyabhojanīyaṁ ādāya upasaṅkamissantī’’ti evamādīsu (mahāva. 43) yebhuyyatā. ‘‘Kevalassa dukkhakkhandhassa samudayo hotī’’ti evamādīsu (vibha. 225) abyāmissatā. ‘‘Kevalaṁ saddhāmattakaṁ nūna ayamāyasmā’’ti evamādīsu (mahāva. 244) anatirekatā. ‘‘Āyasmato, bhante, anuruddhassa bāhiyo nāma saddhivihāriko kevalakappaṁ saṅghabhedāya ṭhito’’ti evamādīsu (a. ni. 4.243) daḷhatthatā. ‘‘Kevalī vusitavā uttamapurisoti vuccatī’’ti evamādīsu (saṁ. ni. 3.57) visaṁyogo attho. Idha panassa anavasesattho adhippeto.",
  "atk-s0301a1:62": "Kappa-saddo panāyaṁ abhisaddahana-vohāra-kāla-paññatti-chedana-vikappa-lesasamantabhāvādianekattho. Tathā hissa ‘‘okappaniyametaṁ bhoto gotamassa, yathā taṁ arahato sammāsambuddhassā’’ti evamādīsu (ma. ni. 1.387) abhisaddahanamattho. ‘‘Anujānāmi, bhikkhave, pañcahi samaṇakappehi phalaṁ paribhuñjitu’’nti evamādīsu (cūḷava. 250) vohāro. ‘‘Yena sudaṁ niccakappaṁ viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti evamādīsu paññatti. ‘‘Alaṅkato kappitakesamassū’’ti evamādīsu (vi. va. 1094, 1101) chedanaṁ. ‘‘Kappati dvaṅgulakappo’’ti evamādīsu (cūḷava. 446) vikappo. ‘‘Ātthi kappo nipajjitu’’nti evamādīsu (a. ni. 8.80) leso. ‘‘Kevalakappaṁ veḷuvanaṁ obhāsetvā’’ti evamādīsu (saṁ. ni. 1.94) samantabhāvo. Idha panassa samantabhāvattho adhippeto. Tasmā kevalakappaṁ jetavananti ettha ‘‘anavasesaṁ samantato jetavana’’nti evamattho daṭṭhabbo.",
  "atk-s0301a1:63": "Obhāsetvāti vatthālaṅkārasarīrasamuṭṭhitāya ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0301a1:64": "Yenāti bhummatthe karaṇavacanaṁ. Yena bhagavā tenupasaṅkamīti tasmā ‘‘yattha bhagavā, tattha upasaṅkamī’’ti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. Kena ca kāraṇena bhagavā upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. Upasaṅkamīti ca gatāti vuttaṁ hoti. Upasaṅkamitvāti upasaṅkamanapariyosānadīpanaṁ. Atha vā evaṁ gatā tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0301a1:65": "Idāni yenatthena loke aggapuggalassa upaṭṭhānaṁ āgatā, taṁ pucchitukāmā dasanakhasamodhānasamujjalaṁ añjuliṁ sirasi patiṭṭhapetvā ekamantaṁ aṭṭhāsi. Ekamantanti bhāvanapuṁsakaniddeso – ‘‘visamaṁ candimasūriyā parivattantī’’tiādīsu (a. ni. 4.70) viya. Tasmā yathā ṭhitā ekamantaṁ ṭhitā hoti, tathā aṭṭhāsīti evamettha attho daṭṭhabbo. Bhummatthe vā etaṁ upayogavacanaṁ. Aṭṭhāsīti ṭhānaṁ kappesi. Paṇḍitā hi devamanussā garuṭṭhāniyaṁ upasaṅkamitvā āsanakusalatāya ekamantaṁ tiṭṭhanti, ayañca devo tesaṁ aññataro, tasmā ekamantaṁ aṭṭhāsi.",
  "atk-s0301a1:66": "Kathaṁ ṭhito pana ekamantaṁ ṭhito hotīti? Cha ṭhānadose vajjetvā. Seyyathidaṁ – atidūraṁ, accāsannaṁ, uparivātaṁ , unnatappadesaṁ, atisammukhaṁ, atipacchāti. Atidūre ṭhito hi sace kathetukāmo hoti, uccāsaddena kathetabbaṁ hoti. Accāsanne ṭhito saṅghaṭṭanaṁ karoti. Uparivāte ṭhito sarīragandhena bādhati. Unnatappadese ṭhito agāravaṁ pakāseti. Atisammukhā ṭhito sace daṭṭhukāmo hoti, cakkhunā cakkhuṁ āhacca daṭṭhabbaṁ hoti. Atipacchā ṭhito sace daṭṭhukāmo hoti, gīvaṁ pasāretvā daṭṭhabbaṁ hoti. Tasmā ayampi ete cha ṭhānadose vajjetvā aṭṭhāsi. Tena vuttaṁ ‘‘ekamantaṁ aṭṭhāsī’’ti.",
  "atk-s0301a1:67": "Etadavocāti etaṁ avoca. Kathaṁ nūti kāraṇapucchā. Bhagavato hi tiṇṇoghabhāvo dasasahassilokadhātuyā pākaṭo, tenimissā devatāya tattha kaṅkhā natthi, iminā pana kāraṇena ‘‘tiṇṇo’’ti na jānāti, tena sā taṁ kāraṇaṁ pucchamānā evamāha.",
  "atk-s0301a1:68": "Mārisāti devatānaṁ piyasamudācāravacanametaṁ. Niddukkhāti vuttaṁ hoti. Yadi evaṁ ‘‘yadā kho te, mārisa, saṅkunā saṅku hadaye samāgaccheyya, atha naṁ tvaṁ jāneyyāsi ‘vassasahassaṁ me niraye paccamānassā’’’ti (ma. ni. 1.512) idaṁ virujjhati. Na hi nerayikasatto niddukkho nāma hoti. Kiñcāpi na niddukkho, ruḷhīsaddena pana evaṁ vuccati. Pubbe kira paṭhamakappikānaṁ niddukkhānaṁ sukhasamappitānaṁ esa vohāro, aparabhāge dukkhaṁ hotu vā mā vā, ruḷhīsaddena ayaṁ vohāro vuccateva nippadumāpi nirudakāpi vā pokkharaṇī pokkharaṇī viya.",
  "atk-s0301a1:69": "Oghamatarīti ettha cattāro oghā, kāmogho bhavogho diṭṭhogho avijjoghoti. Tattha pañcasu kāmaguṇesu chandarāgo kāmogho nāma. Rūpārūpabhavesu chandarāgo jhānanikanti ca bhavogho nāma. Dvāsaṭṭhi diṭṭhiyo diṭṭhogho nāma. Catūsu saccesu aññāṇaṁ avijjogho nāma. Tattha kāmogho aṭṭhasu lobhasahagatesu cittuppādesu uppajjati, bhavogho catūsu diṭṭhigatavippayuttalobhasahagatesu cittuppādesu uppajjati, diṭṭhogho catūsu diṭṭhigatasampayuttesu cittuppādesu uppajjati, avijjogho sabbākusalesu uppajjati.",
  "atk-s0301a1:70": "Sabbopi cesa avahananaṭṭhena rāsaṭṭhena ca oghoti veditabbo. Avahananaṭṭhenāti adhogamanaṭṭhena. Ayañhi attano vasaṁ gate satte adho gameti, nirayādibhedāya duggatiyaṁyeva nibbatteti, uparibhāvaṁ vā nibbānaṁ gantuṁ adento adho tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ca gametītipi attho. Rāsaṭṭhenāti mahantaṭṭhena. Mahā heso kilesarāsi avīcito paṭṭhāya yāva bhavaggā patthaṭo, yadidaṁ pañcasu kāmaguṇesu chandarāgo nāma. Sesesupi eseva nayo. Evamayaṁ rāsaṭṭhenāpi oghoti veditabbo. Atarīti imaṁ catubbidhampi oghaṁ kena nu tvaṁ, mārisa, kāraṇena tiṇṇoti pucchati.",
  "atk-s0301a1:71": "Athassā bhagavā pañhaṁ vissajjento appatiṭṭhaṁ khvāhantiādimāha. Tattha appatiṭṭhanti appatiṭṭhahanto. Anāyūhanti anāyūhanto, avāyamantoti attho. Iti bhagavā gūḷhaṁ paṭicchannaṁ katvā pañhaṁ kathesi. Devatāpi naṁ sutvā ‘‘bāhirakaṁ tāva oghaṁ tarantā nāma ṭhātabbaṭṭhāne tiṭṭhantā taritabbaṭṭhāne āyūhantā taranti, ayaṁ pana avīcito yāva bhavaggā patthaṭaṁ kilesoghaṁ kilesarāsiṁ appatiṭṭhahanto anāyūhanto atarinti āha. Kiṁ nu kho etaṁ? Kathaṁ nu kho eta’’nti? Vimatiṁ pakkhantā pañhassa atthaṁ na aññāsi.",
  "atk-s0301a1:72": "Kiṁ pana bhagavatā yathā sattā na jānanti, evaṁ kathanatthāya pāramiyo pūretvā sabbaññutā paṭividdhāti? Na etadatthāya paṭividdhā. Dve pana bhagavato desanā niggahamukhena ca anuggahamukhena ca. Tattha ye paṇḍitamānino honti aññātepi ñātasaññino pañcasatā brāhmaṇapabbajitā viya, tesaṁ mānaniggahatthaṁ yathā na jānanti, evaṁ mūlapariyāyādisadisaṁ dhammaṁ deseti. Ayaṁ niggahamukhena desanā. Vuttampi cetaṁ ‘‘niggayha niggayhāhaṁ, ānanda, vakkhāmi, pavayha pavayha, ānanda, vakkhāmi, yo sāro, so ṭhassatī’’ti (ma. ni. 3.196). Ye pana ujukā sikkhākāmā, tesaṁ suviññeyyaṁ katvā ākaṅkheyyasuttādisadisaṁ dhammaṁ deseti, ‘‘abhirama, tissa, abhirama, tissa, ahamovādena ahamanuggahena ahamanusāsaniyā’’ti (saṁ. ni. 3.84) ca ne samassāseti. Ayaṁ anuggahamukhena desanā.",
  "atk-s0301a1:73": "Ayaṁ pana devaputto mānatthaddho paṇḍitamānī, evaṁ kirassa ahosi – ahaṁ oghaṁ jānāmi, tathāgatassa oghatiṇṇabhāvaṁ jānāmi, ‘‘iminā pana kāraṇena tiṇṇo’’ti ettakamattaṁ na jānāmi. Iti mayhaṁ ñātameva bahu, appaṁ aññātaṁ, tamahaṁ kathitamattameva jānissāmi. Kiñhi nāma taṁ bhagavā vadeyya, yassāhaṁ atthaṁ na jāneyyanti. Atha satthā ‘‘ayaṁ kiliṭṭhavatthaṁ viya raṅgajātaṁ abhabbo imaṁ mānaṁ appahāya desanaṁ sampaṭicchituṁ, mānaniggahaṁ tāvassa katvā puna nīcacittena pucchantassa pakāsessāmī’’ti paṭicchannaṁ katvā pañhaṁ kathesi. Sopi nihatamāno ahosi, sā cassa nihatamānatā uttaripañhapucchaneneva veditabbā. Tassa pana pañhapucchanassa ayamattho – kathaṁ pana tvaṁ, mārisa, appatiṭṭhaṁ anāyūhaṁ oghamatari, yathāhaṁ jānāmi, evaṁ me kathehīti.",
  "atk-s0301a1:74": "Athassa bhagavā kathento yadāsvāhantiādimāha. Tattha yadā svāhanti yasmiṁ kāle ahaṁ. Sukāro nipātamattaṁ. Yathā ca ettha, evaṁ sabbapadesu. Saṁsīdāmīti paṭicchannaṁ katvā ataranto tattheva osīdāmi. Nibbuyhāmīti ṭhātuṁ asakkonto ativattāmi. Iti ṭhāne ca vāyāme ca dosaṁ disvā atiṭṭhanto avāyamanto oghamatarinti evaṁ bhagavatā pañho kathito. Devatāyapi paṭividdho, na pana pākaṭo, tassa pākaṭīkaraṇatthaṁ satta dukā dassitā. Kilesavasena hi santiṭṭhanto saṁsīdati nāma, abhisaṅkhāravasena āyūhanto nibbuyhati nāma. Taṇhādiṭṭhīhi vā santiṭṭhanto saṁsīdati nāma, avasesakilesānañceva abhisaṅkhārānañca vasena āyūhanto nibbuyhati nāma. Taṇhāvasena vā santiṭṭhanto saṁsīdati nāma, diṭṭhivasena āyūhanto nibbuyhati nāma. Sassatadiṭṭhiyā vā santiṭṭhanto saṁsīdati nāma, ucchedadiṭṭhiyā āyūhanto nibbuyhati nāma. Olīyanābhinivesā hi bhavadiṭṭhi, atidhāvanābhinivesā vibhavadiṭṭhi . Līnavasena vā santiṭṭhanto saṁsīdati nāma, uddhaccavasena āyūhanto nibbuyhati nāma. Tathā kāmasukhallikānuyogavasena santiṭṭhanto saṁsīdati nāma, attakilamathānuyogavasena āyūhanto nibbuyhati nāma. Sabbākusalābhisaṅkhāravasena santiṭṭhanto saṁsīdati nāma, sabbalokiyakusalābhisaṅkhāravasena āyūhanto nibbuyhati nāma. Vuttampi cetaṁ – ‘‘seyyathāpi, cunda, ye keci akusalā dhammā, sabbe te adhobhāgaṅgamanīyā, ye keci kusalā dhammā, sabbe te uparibhāgaṅgamanīyā’’ti (ma. ni. 1.86).",
  "atk-s0301a1:75": "Imaṁ pañhavissajjanaṁ sutvāva devatā sotāpattiphale patiṭṭhāya tuṭṭhā pasannā attano tuṭṭhiñca pasādañca pakāsayantī cirassaṁ vatāti gāthamāha. Tattha cirassanti cirassa kālassa accayenāti attho. Ayaṁ kira devatā kassapasammāsambuddhaṁ disvā tassa parinibbānato paṭṭhāya antarā aññaṁ buddhaṁ na diṭṭhapubbā, tasmā ajja bhagavantaṁ disvā evamāha. Kiṁ panimāya devatāya ito pubbe satthā na diṭṭhapubboti. Diṭṭhapubbo vā hotu adiṭṭhapubbo vā, dassanaṁ upādāya evaṁ vattuṁ vaṭṭati. Brāhmaṇanti bāhitapāpaṁ khīṇāsavabrāhmaṇaṁ. Parinibbutanti kilesanibbānena nibbutaṁ. Loketi sattaloke. Visattikanti rūpādīsu ārammaṇesu āsattavisattatādīhi kāraṇehi visattikā vuccati taṇhā, taṁ visattikaṁ appatiṭṭhamānaṁ anāyūhamānaṁ tiṇṇaṁ nittiṇṇaṁ uttiṇṇaṁ cirassaṁ vata khīṇāsavabrāhmaṇaṁ passāmīti attho.",
  "atk-s0301a1:76": "Samanuñño satthā ahosīti tassā devatāya vacanaṁ citteneva samanumodi, ekajjhāsayo ahosi. Antaradhāyīti abhisaṅkhatakāyaṁ jahitvā attano pakatiupādiṇṇakakāyasmiṁyeva ṭhatvā laddhāsā laddhapatiṭṭhā hutvā dasabalaṁ gandhehi ca mālehi ca pūjetvā attano bhavanaṁyeva agamāsīti.",
  "atk-s0301a1:77": "Oghataraṇasuttavaṇṇanā niṭṭhitā.",
  "atk-s0301a1:78": "2. Nimokkhasuttavaṇṇanā",
  "atk-s0301a1:79": "2. Idāni dutiyasuttato paṭṭhāya paṭhamamāgatañca uttānatthañca pahāya yaṁ yaṁ anuttānaṁ, taṁ tadeva vaṇṇayissāma. Jānāsi noti jānāsi nu. Nimokkhantiādīni maggādīnaṁ nāmāni . Maggena hi sattā kilesabandhanato nimuccanti, tasmā maggo sattānaṁ nimokkhoti vutto. Phalakkhaṇe pana te kilesabandhanato pamuttā, tasmā phalaṁ sattānaṁ pamokkhoti vuttaṁ. Nibbānaṁ patvā sattānaṁ sabbadukkhaṁ viviccati, tasmā nibbānaṁ vivekoti vuttaṁ. Sabbāni vā etāni nibbānasseva nāmāni. Nibbānañhi patvā sattā sabbadukkhato nimuccanti pamuccanti viviccanti, tasmā tadeva ‘‘nimokkho pamokkho viveko’’ti vuttaṁ. Jānāmi khvāhanti jānāmi kho ahaṁ. Avadhāraṇattho khokāro . Ahaṁ jānāmiyeva. Sattānaṁ nimokkhādijānanatthameva hi mayā samatiṁsa pāramiyo pūretvā sabbaññutaññāṇaṁ paṭividdhanti sīhanādaṁ nadati. Buddhasīhanādaṁ nāma kira etaṁ suttaṁ.",
  "atk-s0301a1:80": "Nandībhavaparikkhayāti nandīmūlakassa kammabhavassa parikkhayena. Nandiyā ca bhavassa cātipi vaṭṭati. Tattha hi purimanaye nandībhavena tividhakammābhisaṅkhāravasena saṅkhārakkhandho gahito, saññāviññāṇehi taṁsampayuttā ca dve khandhā. Tehi pana tīhi khandhehi sampayuttā vedanā tesaṁ gahaṇena gahitāvāti anupādiṇṇakānaṁ catunnaṁ arūpakkhandhānaṁ appavattivasena saupādisesaṁ nibbānaṁ kathitaṁ hoti. Vedanānaṁ nirodhā upasamāti upādiṇṇakavedanānaṁ nirodhena ca upasamena ca. Tattha vedanāgahaṇena taṁsampayuttā tayo khandhā gahitāva honti, tesaṁ vatthārammaṇavasena rūpakkhandhopi. Evaṁ imesaṁ upādiṇṇakānaṁ pañcannaṁ khandhānaṁ appavattivasena anupādisesaṁ nibbānaṁ kathitaṁ hoti. Dutiyanaye pana nandiggahaṇena saṅkhārakkhandho gahito, bhavaggahaṇena upapattibhavasaṅkhāto rūpakkhandho, saññādīhi sarūpeneva tayo khandhā. Evaṁ imesaṁ pañcannaṁ khandhānaṁ appavattivasena nibbānaṁ kathitaṁ hotīti veditabbaṁ. Imameva ca nayaṁ catunikāyikabhaṇḍikatthero roceti. Iti nibbānavaseneva bhagavā desanaṁ niṭṭhāpesīti.",
  "atk-s0301a1:81": "Nimokkhasuttavaṇṇanā niṭṭhitā.",
  "atk-s0301a1:82": "3. Upanīyasuttavaṇṇanā",
  "atk-s0301a1:83": "3. Tatiye upanīyatīti parikkhīyati nirujjhati, upagacchati vā, anupubbena maraṇaṁ upetīti attho. Yathā vā gopālena gogaṇo nīyati, evaṁ jarāya maraṇasantikaṁ upanīyatīti attho. Jīvitanti jīvitindriyaṁ. Appanti parittaṁ thokaṁ. Tassa dvīhākārehi parittatā veditabbā sarasaparittatāya ca khaṇaparittatāya ca. Sarasaparittatāyapi hi ‘‘yo, bhikkhave, ciraṁ jīvati, so vassasataṁ appaṁ vā bhiyyo’’ti (dī. ni. 2.7; saṁ. ni. 2.143) vacanato parittaṁ. Khaṇaparittatāyapi. Paramatthato hi atiparitto sattānaṁ jīvitakkhaṇo ekacittappavattimattoyeva . Yathā nāma rathacakkaṁ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evamevaṁ ekacittakkhaṇikaṁ sattānaṁ jīvitaṁ, tasmiṁ citte niruddhamatte satto niruddhoti vuccati. Yathāha – atīte cittakkhaṇe jīvittha na jīvati na jīvissati, anāgate cittakkhaṇe jīvissati na jīvati na jīvittha, paccuppanne cittakkhaṇe jīvati na jīvittha na jīvissati.",
  "atk-s0301a1:84": "‘‘Jīvitaṁ attabhāvo ca, sukhadukkhā ca kevalā;",
  "atk-s0301a1:85": "Ekacittasamāyuttā, lahuso vattate khaṇo.",
  "atk-s0301a1:86": "‘‘Ye niruddhā marantassa, tiṭṭhamānassa vā idha;",
  "atk-s0301a1:87": "Sabbepi sadisā khandhā, gatā appaṭisandhikā.",
  "atk-s0301a1:88": "‘‘Anibbattena na jāto, paccuppannena jīvati;",
  "atk-s0301a1:89": "Cittabhaṅgā mato loko, paññatti paramatthiyā’’ti. (mahāni. 10);",
  "atk-s0301a1:90": "Jarūpanītassāti jaraṁ upagatassa, jarāya vā maraṇasantikaṁ upanītassa. Na santi tāṇāti tāṇaṁ leṇaṁ saraṇaṁ bhavituṁ samatthā nāma keci natthi. Etaṁ bhayanti etaṁ jīvitindriyassa maraṇūpagamanaṁ, āyuparittatā, jarūpanītassa tāṇābhāvoti tividhaṁ bhayaṁ bhayavatthu bhayakāraṇanti attho. Puññāni kayirātha sukhāvahānīti viññū puriso sukhāvahāni sukhadāyakāni puññāni kareyya. Iti devatā rūpāvacarajjhānaṁ sandhāya pubbacetanaṁ aparacetanaṁ muñcacetanañca gahetvā bahuvacanavasena ‘‘puññānī’’ti āha. Jhānassādaṁ jhānanikantiṁ jhānasukhañca gahetvā ‘‘sukhāvahānī’’ti āha. Tassā kira devatāya sayaṁ dīghāyukaṭṭhāne brahmaloke nibbattattā heṭṭhā kāmāvacaradevesu parittāyukaṭṭhāne cavamāne upapajjamāne ca thullaphusitake vuṭṭhipātasadise satte disvā etadahosi ‘‘ahovatime sattā jhānaṁ bhāvetvā aparihīnajjhānā kālaṁ katvā brahmaloke ekakappa-dvekappa-catukappa-aṭṭhakappa-soḷasakappa-dvattiṁsakappa-catusaṭṭhikappappamāṇaṁ addhānaṁ tiṭṭheyyu’’nti. Tasmā evamāha.",
  "atk-s0301a1:91": "Atha bhagavā – ‘‘ayaṁ devatā aniyyānikaṁ vaṭṭakathaṁ kathetī’’ti vivaṭṭamassā dassento dutiyaṁ gāthamāha. Tattha lokāmisanti dve lokāmisā pariyāyena ca nippariyāyena ca. Pariyāyena tebhūmakavaṭṭaṁ lokāmisaṁ, nippariyāyena cattāro paccayā. Idha pariyāyalokāmisaṁ adhippetaṁ. Nippariyāyalokāmisampi vaṭṭatiyeva. Santipekkhoti nibbānasaṅkhātaṁ accantasantiṁ pekkhanto icchanto patthayantoti.",
  "atk-s0301a1:92": "Upanīyasuttavaṇṇanā niṭṭhitā.",
  "atk-s0301a1:93": "4. Accentisuttavaṇṇanā",
  "atk-s0301a1:94": "4. Catutthe accentīti atikkamanti. Kālāti purebhattādayo kālā. Tarayanti rattiyoti rattiyo atikkamamānā puggalaṁ maraṇūpagamanāya tarayanti sīghaṁ sīghaṁ gamayanti. Vayoguṇāti paṭhamamajjhimapacchimavayānaṁ guṇā, rāsayoti attho. ‘‘Anujānāmi, bhikkhave, ahatānaṁ vatthānaṁ diguṇaṁ saṅghāṭi’’nti (mahāva. 348) ettha hi paṭalaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṁsaṭṭho. ‘‘Antaṁ antaguṇa’’nti ettha koṭṭhāsaṭṭho. ‘‘Kayirā mālāguṇe bahū’’ti (dha. pa. 53) ettha rāsaṭṭho. ‘‘Pañca kāmaguṇā’’ti ettha bandhanaṭṭho. Idha pana rāsaṭṭho guṇaṭṭho. Tasmā vayoguṇāti vayorāsayo veditabbā. Anupubbaṁjahantīti anupaṭipāṭiyā puggalaṁ jahanti. Majjhimavaye ṭhitaṁ hi paṭhamavayo jahati, pacchimavaye ṭhitaṁ dve paṭhamamajjhimā jahanti, maraṇakkhaṇe pana tayopi vayā jahanteva. Etaṁ bhayanti etaṁ kālānaṁ atikkamanaṁ, rattidivānaṁ taritabhāvo, vayoguṇānaṁ jahanabhāvoti tividhaṁ bhayaṁ. Sesaṁ purimasadisamevāti.",
  "atk-s0301a1:95": "Accentisuttavaṇṇanā niṭṭhitā.",
  "atk-s0301a1:96": "5. Katichindasuttavaṇṇanā",
  "atk-s0301a1:97": "5. Pañcame kati chindeti chindanto kati chindeyya. Sesapadesupi eseva nayo. Ettha ca ‘‘chinde jahe’’ti atthato ekaṁ. Gāthābandhassa pana maṭṭhabhāvatthaṁ ayaṁ devatā saddapunaruttiṁ vajjayantī evamāha. Kati saṅgātigoti kati saṅge atigato, atikkantoti attho. Saṅgātikotipi pāṭho, ayameva attho. Pañca chindeti chindanto pañca orambhāgiyasaṁyojanāni chindeyya. Pañca jaheti jahanto pañcuddhambhāgiyasaṁyojanāni jaheyya. Idhāpi chindanañca jahanañca atthato ekameva, bhagavā pana devatāya āropitavacanānurūpeneva evamāha. Atha vā pādesu baddhapāsasakuṇo viya pañcorambhāgiyasaṁyojanāni heṭṭhā ākaḍḍhamānākārāni honti, tāni anāgāmimaggena chindeyyāti vadati. Hatthehi gahitarukkhasākhā viya pañcuddhambhāgiyasaṁyojanāni upari ākaḍḍhamānākārāni honti, tāni arahattamaggena jaheyyāti vadati. Pañca cuttari bhāvayeti etesaṁ saṁyojanānaṁ chindanatthāya ceva pahānatthāya ca uttari atirekaṁ visesaṁ bhāvento saddhāpañcamāni indriyāni bhāveyyāti attho. Pañca saṅgātigoti rāgasaṅgo dosasaṅgo mohasaṅgo mānasaṅgo diṭṭhisaṅgoti ime pañca saṅge atikkanto. Oghatiṇṇoti vuccatīti caturoghatiṇṇoti kathīyati. Imāya pana gāthāya pañcindriyāni lokiyalokuttarāni kathitānīti.",
  "atk-s0301a1:98": "Katichindasuttavaṇṇanā niṭṭhitā.",
  "atk-s0301a1:99": "6. Jāgarasuttavaṇṇanā",
  "atk-s0301a1:100": "6. Chaṭṭhe jāgaratanti jāgarantānaṁ. Pañca jāgaratanti vissajjanagāthāyaṁ pana saddhādīsu pañcasu indriyesu jāgarantesu pañca nīvaraṇā suttā nāma. Kasmā? Yasmā taṁsamaṅgīpuggalo yattha katthaci nisinno vā ṭhito vā aruṇaṁ uṭṭhapentopi pamādatāya akusalasamaṅgitāya sutto nāma hoti. Evaṁ suttesu pañcasu nīvaraṇesu pañcindriyāni jāgarāni nāma. Kasmā ? Yasmā taṁsamaṅgīpuggalo yattha katthaci nipajjitvā niddāyantopi appamādatāya kusalasamaṅgitāya jāgaro nāma hoti. Pañcahi pana nīvaraṇeheva kilesarajaṁ ādiyati gaṇhāti parāmasati. Purimā hi kāmacchandādayo pacchimānaṁ paccayā hontīti pañcahi indriyehi parisujjhatīti ayamattho veditabbo. Idhāpi pañcindriyāni lokiyalokuttarāneva kathitānīti.",
  "atk-s0301a1:101": "Jāgarasuttavaṇṇanā niṭṭhitā.",
  "atk-s0301a1:102": "7. Appaṭividitasuttavaṇṇanā",
  "atk-s0301a1:103": "7. Sattame dhammāti catusaccadhammā. Appaṭividitāti ñāṇena appaṭividdhā. Paravādesūti dvāsaṭṭhidiṭṭhigatavādesu. Te hi ito paresaṁ titthiyānaṁ vādattā paravādā nāma. Nīyareti attano dhammatāyapi gacchanti, parenapi nīyanti. Tattha sayameva sassatādīni gaṇhantā gacchanti nāma, parassa vacanena tāni gaṇhantā nīyanti nāma. Kālo tesaṁ pabujjhitunti tesaṁ puggalānaṁ pabujjhituṁ ayaṁ kālo. Lokasmiñhi buddho uppanno, dhammo desiyati, saṅgho suppaṭipanno, paṭipadā bhaddikā, ime ca pana mahājanā vaṭṭe suttā nappabujjhantīti devatā āha. Sambuddhāti sammā hetunā kāraṇena buddhā. Cattāro hi buddhā – sabbaññubuddho, paccekabuddho, catusaccabuddho, sutabuddhoti. Tattha samatiṁsapāramiyo pūretvā sammāsambodhiṁ patto sabbaññubuddho nāma. Kappasatasahassādhikāni dve asaṅkhyeyyāni pāramiyo pūretvā sayambhutaṁ patto paccekabuddho nāma. Avasesā khīṇāsavā catusaccabuddhā nāma. Bahussuto sutabuddho nāma. Imasmiṁ atthe tayopi purimā vaṭṭanti. Sammadaññāti sammā hetunā kāraṇena jānitvā. Caranti visame samanti visame vā lokasannivāse visame vā sattanikāye visame vā kilesajāte samaṁ carantīti.",
  "atk-s0301a1:104": "Appaṭividitasuttavaṇṇanā niṭṭhitā.",
  "atk-s0301a1:105": "8. Susammuṭṭhasuttavaṇṇanā",
  "atk-s0301a1:106": "8. Aṭṭhame susammuṭṭhāti paññāya appaṭividdhabhāveneva sunaṭṭhā. Yathā hi dve khettāni kasitvā, ekaṁ vapitvā, bahudhaññaṁ adhigatassa avāpitakhettato aladdhaṁ sandhāya ‘‘bahuṁ me dhaññaṁ naṭṭha’’nti vadanto aladdhameva ‘‘naṭṭha’’nti vadati, evamidhāpi appaṭividitāva susammuṭṭhā nāma. Asammuṭṭhāti paññāya paṭividdhabhāveneva anaṭṭhā. Sesaṁ purimasadisamevāti.",
  "atk-s0301a1:107": "Susammuṭṭhasuttavaṇṇanā niṭṭhitā.",
  "atk-s0301a1:108": "9. Mānakāmasuttavaṇṇanā",
  "atk-s0301a1:109": "9. Navame mānakāmassāti mānaṁ kāmentassa icchantassa. Damoti evarūpassa puggalassa samādhipakkhiko damo natthīti vadati. ‘‘Saccena danto damasā upeto, vedantagū vusitabrahmacariyo’’ti (saṁ. ni. 1.195) ettha hi indriyasaṁvaro damoti vutto. ‘‘Yadi saccā damā cāgā, khantyā bhiyyodha vijjatī’’ti (saṁ. ni. 1.246; su. ni. 191) ettha paññā. ‘‘Dānena damena saṁyamena saccavajjena atthi puññaṁ, atthi puññassa āgamo’’ti (saṁ. ni. 4.365) ettha uposathakammaṁ. ‘‘Sakkhissasi kho tvaṁ, puṇṇa, iminā damūpasamena samannāgato sunāparantasmiṁ janapade viharitu’’nti (saṁ. ni. 4.88; ma. ni. 3.396) ettha adhivāsanakhanti. Imasmiṁ pana sutte damoti samādhipakkhikadhammānaṁ etaṁ nāmaṁ. Tenevāha – ‘‘na monamatthi asamāhitassā’’ti. Tattha monanti catumaggañāṇaṁ, tañhi munātīti monaṁ, catusaccadhamme jānātīti attho. Maccudheyyassāti tebhūmakavaṭṭassa. Tañhi maccuno patiṭṭhānaṭṭhena maccudheyyanti vuccati. Pāranti tasseva pāraṁ nibbānaṁ. Tareyyāti paṭivijjheyya pāpuṇeyya vā. Idaṁ vuttaṁ hoti – eko araññe viharanto pamatto puggalo maccudheyyassa pāraṁ na tareyya na paṭivijjheyya na pāpuṇeyyāti.",
  "atk-s0301a1:110": "Mānaṁ pahāyāti arahattamaggena navavidhamānaṁ pajahitvā. Susamāhitattoti upacārappanāsamādhīhi suṭṭhu samāhitatto. Sucetasoti ñāṇasampayuttatāya sundaracitto. Ñāṇavippayuttacittena hi sucetasoti na vuccati, tasmā ñāṇasampayuttena sucetaso hutvāti attho. Sabbadhi vippamuttoti sabbesu khandhāyatanādīsu vippamutto hutvā. Tareyyāti ettha tebhūmakavaṭṭaṁ samatikkamanto nibbānaṁ paṭivijjhanto taratīti paṭivedhataraṇaṁ nāma vuttaṁ. Iti imāya gāthāya tisso sikkhā kathitā honti. Kathaṁ – māno nāmāyaṁ sīlabhedano, tasmā ‘‘mānaṁ pahāyā’’ti iminā adhisīlasikkhā kathitā hoti. ‘‘Susamāhitatto’’ti iminā adhicittasikkhā. ‘‘Sucetaso’’ti ettha cittena paññā dassitā, tasmā iminā adhipaññāsikkhā kathitā. Adhisīlañca nāma sīle sati hoti, adhicittaṁ citte sati, adhipaññā paññāya sati. Tasmā sīlaṁ nāma pañcapi dasapi sīlāni, pātimokkhasaṁvaro adhisīlaṁ nāmāti veditabbaṁ. Aṭṭha samāpattiyo cittaṁ, vipassanāpādakajjhānaṁ adhicittaṁ. Kammassakatañāṇaṁ paññā, vipassanā adhipaññā. Anuppannepi hi buddhuppāde pavattatīti pañcasīlaṁ dasasīlaṁ sīlameva, pātimokkhasaṁvarasīlaṁ buddhuppādeyeva pavattatīti adhisīlaṁ. Cittapaññāsupi eseva nayo. Apica nibbānaṁ patthayantena samādinnaṁ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbampi vā lokiyasīlaṁ sīlameva, lokuttaraṁ adhisīlaṁ. Cittapaññāsupi eseva nayoti. Iti imāya gāthāya samodhānetvā tisso sikkhā sakalasāsanaṁ kathitaṁ hotīti.",
  "atk-s0301a1:111": "Mānakāmasuttavaṇṇanā niṭṭhitā.",
  "atk-s0301a1:112": "10. Araññasuttavaṇṇanā",
  "atk-s0301a1:113": "10. Dasame santānanti santakilesānaṁ, paṇḍitānaṁ vā. ‘‘Santo have sabbhi pavedayanti (jā. 2.21.413), dūre santo pakāsantī’’tiādīsu (dha. pa. 304) hi paṇḍitāpi santoti vuttā. Brahmacārinanti seṭṭhacārīnaṁ maggabrahmacariyavāsaṁ vasantānaṁ. Kena vaṇṇo pasīdatīti kena kāraṇena chavivaṇṇo pasīdatīti pucchati. Kasmā panesā evaṁ pucchati? Esā kira vanasaṇḍavāsikā bhummadevatā āraññake bhikkhū pacchābhattaṁ piṇḍapātapaṭikkante araññaṁ pavisitvā rattiṭṭhānadivāṭṭhānesu mūlakammaṭṭhānaṁ gahetvā nisinne passati. Tesañca evaṁ nisinnānaṁ balavacittekaggatā uppajjati. Tato visabhāgasantati vūpasammati, sabhāgasantati okkamati, cittaṁ pasīdati. Citte pasanne lohitaṁ pasīdati, cittasamuṭṭhānāni upādārūpāni parisuddhāni honti, vaṇṭā pamuttatālaphalassa viya mukhassa vaṇṇo hoti. Taṁ disvā devatā cintesi – ‘‘sarīravaṇṇo nāmāyaṁ paṇītāni rasasampannāni bhojanāni sukhasamphassāni nivāsanapāpuraṇasayanāni utusukhe tebhūmikādibhede ca pāsāde mālāgandhavilepanādīni ca labhantānaṁ pasīdati, ime pana bhikkhū piṇḍāya caritvā missakabhattaṁ bhuñjanti, viraḷamañcake vā phalake vā silāya vā sayanāni kappenti, rukkhamūlādīsu vā abbhokāse vā vasanti, kena nu kho kāraṇena etesaṁ vaṇṇo pasīdatī’’ti. Tasmā pucchi.",
  "atk-s0301a1:114": "Athassā bhagavā kāraṇaṁ kathento dutiyaṁ gāthaṁ āha. Tattha atītanti atīte asuko nāma rājā dhammiko ahosi, so amhākaṁ paṇīte paccaye adāsi. Ācariyupajjhāyā lābhino ahesuṁ. Atha mayaṁ evarūpāni bhojanāni bhuñjimhā, cīvarāni pārupimhāti evaṁ ekacce paccayabāhullikā viya ime bhikkhū atītaṁ nānusocanti. Nappajappanti nāgatanti anāgate dhammiko rājā bhavissati, phītā janapadā bhavissanti, bahūni sappinavanītādīni uppajjissanti, ‘‘khādatha bhuñjathā’’ti tattha tattha vattāro bhavissanti, tadā mayaṁ evarūpāni bhojanāni bhuñjissāma, cīvarāni pārupissāmāti evaṁ anāgataṁ na patthenti. Paccuppannenāti yena kenaci taṅkhaṇe laddhena yāpenti. Tenāti tena tividhenāpi kāraṇena.",
  "atk-s0301a1:115": "Evaṁ vaṇṇasampattiṁ dassetvā idāni tasseva vaṇṇassa vināsaṁ dassento anantaraṁ gāthamāha. Tattha anāgatappajappāyāti anāgatassa patthanāya. Etenāti etena kāraṇadvayena. Naḷova harito lutoti yathā harito naḷo lāyitvā uṇhapāsāṇe pakkhitto sussati, evaṁ sussantīti.",
  "atk-s0301a1:116": "Araññasuttavaṇṇanā niṭṭhitā. Naḷavaggo paṭhamo.",
  "atk-s0301a1:117": "2. Nandanavaggo",
  "atk-s0301a1:118": "1. Nandanasuttavaṇṇanā",
  "atk-s0301a1:119": "11. Nandanavaggassa paṭhame tatrāti tasmiṁ ārāme. Khoti byañjanasiliṭṭhatāvasena nipātamattaṁ. Bhikkhū āmantesīti parisajeṭṭhake bhikkhū jānāpesi. Bhikkhavoti tesaṁ āmantanākāradīpanaṁ. Bhadanteti pativacanadānaṁ. Te bhikkhūti ye tattha sammukhībhūtā dhammapaṭiggāhakā bhikkhū. Bhagavato paccassosunti bhagavato vacanaṁ patiassosuṁ, abhimukhā hutvā suṇiṁsu sampaṭicchiṁsūti attho. Etadavocāti etaṁ idāni vattabbaṁ ‘‘bhūtapubba’’ntiādivacanaṁ avoca. Tattha tāvatiṁsakāyikāti tāvatiṁsakāye nibbattā. Tāvatiṁsakāyo nāma dutiyadevaloko vuccati. Maghena māṇavena saddhiṁ macalagāme kālaṁ katvā tattha uppanne tettiṁsa devaputte upādāya kira tassa devalokassa ayaṁ paṇṇatti jātāti vadanti. Yasmā pana sesacakkavāḷesupi cha kāmāvacaradevalokā atthi. Vuttampi cetaṁ ‘‘sahassaṁ cātumahārājikānaṁ sahassaṁ tāvatiṁsāna’’nti (a. ni. 10.29), tasmā nāmapaṇṇattiyevesā tassa devalokassāti veditabbā. Evañhi niddosaṁ padaṁ hoti.",
  "atk-s0301a1:120": "Nandane vaneti ettha taṁ vanaṁ paviṭṭhe paviṭṭhe nandayati tosetīti nandanaṁ. Pañcasu hi maraṇanimittesu uppannesu ‘‘sampattiṁ pahāya cavissāmā’’ti paridevamānā devatā sakko devānamindo ‘‘mā paridevittha, abhijjanadhammā nāma saṅkhārā natthī’’ti ovaditvā tattha pavesāpeti. Tāsaṁ aññāhi devatāhi bāhāsu gahetvā pavesitānampi tassa sampattiṁ disvāva maraṇasoko vūpasammati, pītipāmojjameva uppajjati. Atha tasmiṁ kīḷamānā eva uṇhasantatto himapiṇḍo viya vilīyanti, vātāpahatadīpasikhā viya vijjhāyantīti evaṁ yaṁkiñci anto paviṭṭhaṁ nandayati tosetiyevāti nandanaṁ, tasmiṁ nandane. Accharāsaṅghaparivutāti accharāti devadhītānaṁ nāmaṁ, tāsaṁ samūhena parivutā.",
  "atk-s0301a1:121": "Dibbehīti devaloke nibbattehi. Pañcahi kāmaguṇehīti manāpiyarūpasaddagandharasaphoṭṭhabbasaṅkhātehi pañcahi kāmabandhanehi kāmakoṭṭhāsehi vā . Samappitāti upetā. Itaraṁ tasseva vevacanaṁ. Paricārayamānāti ramamānā, tesu tesu vā rūpādīsu indriyāni sañcārayamānā. Tāyaṁ velāyanti tasmiṁ paricāraṇakāle. So panassa devaputtassa adhunā abhinibbattakālo veditabbo. Tassa hi paṭisandhikkhaṇeyeva rattasuvaṇṇakkhandho viya virocayamāno tigāvutappamāṇo attabhāvo nibbatti. So dibbavatthanivattho dibbālaṅkārapaṭimaṇḍito dibbamālāvilepanadharo dibbehi candanacuṇṇehi samaṁ vikiriyamāno dibbehi pañcahi kāmaguṇehi ovuto nivuto pariyonaddho lobhābhibhūto hutvā lobhanissaraṇaṁ nibbānaṁ apassanto āsabhiṁ vācaṁ bhāsanto viya mahāsaddena ‘‘na te sukhaṁ pajānantī’’ti imaṁ gāthaṁ gāyamāno nandanavane vicari. Tena vuttaṁ – ‘‘tāyaṁ velāyaṁ imaṁ gāthaṁ abhāsī’’ti.",
  "atk-s0301a1:122": "Ye na passanti nandananti ye tatra pañcakāmaguṇānubhavanavasena nandanavanaṁ na passanti. Naradevānanti devanarānaṁ, devapurisānanti attho. Tidasānanti tikkhattuṁ dasannaṁ. Yasassinanti parivārasaṅkhātena yasena sampannānaṁ.",
  "atk-s0301a1:123": "Aññatarā devatāti ekā ariyasāvikā devatā. Paccabhāsīti ‘‘ayaṁ bāladevatā imaṁ sampattiṁ niccaṁ acalaṁ maññati, nāssā chedanabhedanaviddhaṁsanadhammataṁ jānātī’’ti adhippāyaṁ vivaṭṭetvā dassentī ‘‘na tvaṁ bāle’’ti imāya gāthāya patiabhāsi. Yathā arahataṁ vacoti yathā arahantānaṁ vacanaṁ, tathā tvaṁ na jānāsīti. Evaṁ tassā adhippāyaṁ paṭikkhipitvā idāni arahantānaṁ vacanaṁ dassentī aniccātiādimāha. Tattha aniccā vata saṅkhārāti sabbe tebhūmakasaṅkhārā hutvā abhāvatthena aniccā. Uppādavayadhamminoti uppādavayasabhāvā. Uppajjitvā nirujjhantīti idaṁ purimasseva vevacanaṁ. Yasmā vā uppajjitvā nirujjhanti, tasmā uppādavayadhamminoti. Uppādavayaggahaṇena cettha tadanantarā vemajjhaṭṭhānaṁ gahitameva hoti. Tesaṁ vūpasamo sukhoti tesaṁ saṅkhārānaṁ vūpasamasaṅkhātaṁ nibbānameva sukhaṁ. Idaṁ arahataṁ vacoti.",
  "atk-s0301a1:124": "Nandanasuttavaṇṇanā niṭṭhitā.",
  "atk-s0301a1:125": "2. Nandatisuttavaṇṇanā",
  "atk-s0301a1:126": "12. Dutiye nandatīti tussati attamano hoti. Puttimāti bahuputto. Tassa hi ekacce puttā kasikammaṁ katvā dhaññassa koṭṭhe pūrenti, ekacce vaṇijjaṁ katvā hiraññasuvaṇṇaṁ āharanti, ekacce rājānaṁ upaṭṭhahitvā yānavāhanagāmanigamādīni labhanti. Atha tesaṁ ānubhāvasaṅkhātaṁ siriṁ anubhavamānā mātā vā pitā vā nandati. Chaṇadivasādīsu vā maṇḍitapasādhite putte sampattiṁ anubhavamāne disvā nandatīti, ‘‘nandati puttehi puttimā’’ti āha. Gohi tathevāti yathā puttimā puttehi, tathā gosāmikopi sampannaṁ gomaṇḍalaṁ disvā gāvo nissāya gorasasampattiṁ anubhavamāno gohi nandati. Upadhī hi narassa nandanāti, ettha upadhīti cattāro upadhī – kāmūpadhi, khandhūpadhi, kilesūpadhi, abhisaṅkhārūpadhīti. Kāmāpi hi ‘‘yaṁ pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) evaṁ vuttassa sukhassa adhiṭṭhānabhāvato ‘‘upadhiyati ettha sukha’’nti iminā vacanatthena upadhīti vuccati. Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvatoti. Idha pana kāmūpadhi adhippeto. Pañca hi kāmaguṇā tebhūmikādipāsāda-uḷārasayana-vatthālaṅkāra-nāṭakaparivārādivasena paccupaṭṭhitā pītisomanassaṁ upasaṁharamānā naraṁ nandayanti. Tasmā yathā puttā ca gāvo ca, evaṁ imepi upadhī hi narassa nandanāti veditabbā. Na hi so nandati yo nirūpadhīti yo kāmaguṇasampattirahito daliddo dullabhaghāsacchādano , na hi so nandati. Evarūpo manussapeto ca manussanerayiko ca kiṁ nandissati bhagavāti āha.",
  "atk-s0301a1:127": "Idaṁ sutvā satthā cintesi – ‘‘ayaṁ devatā sokavatthumeva nandavatthuṁ karoti, sokavatthubhāvamassā dīpessāmī’’ti phalena phalaṁ pātento viya tāyeva upamāya tassā vādaṁ bhindanto tameva gāthaṁ parivattetvā socatīti āha. Tattha socati puttehīti videsagamanādivasena puttesu naṭṭhesupi nassantesupi idāni nassissantīti nāsasaṅkīpi socati, tathā matesupi marantesupi corehi rājapurisehi gahitesu vā paccatthikānaṁ hatthaṁ upagatesu vā maraṇasaṅkīpi hutvā socati. Rukkhapabbatādīhi patitvā hatthapādādīnaṁ bhedavasena bhinnesupi bhijjantesupi bhedasaṅkīpi hutvā socati. Yathā ca puttehi puttimā, gosāmikopi tatheva navahākārehi gohi socati. Upadhī hi narassa socanāti yathā ca puttagāvo, evaṁ pañca kāmaguṇopadhīpi –",
  "atk-s0301a1:128": "‘‘Tassa ce kāmayānassa, chandajātassa jantuno;",
  "atk-s0301a1:129": "Te kāmā parihāyanti, sallaviddhova ruppatī’’ti. (su. ni. 773) –",
  "atk-s0301a1:130": "Vuttanayena naraṁ socanti. Tasmā narassa socanā sokavatthukamevāti veditabbā. Na hi so socati, yo nirūpadhīti yassa pana catubbidhāpete upadhiyo natthi, so nirupadhi mahākhīṇāsavo kiṁ socissati, na socati devateti.",
  "atk-s0301a1:131": "Nandatisuttavaṇṇanā niṭṭhitā.",
  "atk-s0301a1:132": "3. Natthiputtasamasuttavaṇṇanā",
  "atk-s0301a1:133": "13. Tatiye natthi puttasamaṁ pemanti virūpepi hi attano puttake suvaṇṇabimbakaṁ viya maññanti, mālāguḷe viya sīsādīsu katvā pariharamānā tehi ohaditāpi omuttikāpi gandhavilepanapatitā viya somanassaṁ āpajjanti. Tenāha – ‘‘natthi puttasamaṁ pema’’nti . Puttapemasamaṁ pemaṁ nāma natthīti vuttaṁ hoti. Gosamitaṁ dhananti gohi samaṁ godhanasamaṁ godhanasadisaṁ aññaṁ dhanaṁ nāma natthi bhagavāti āha. Sūriyasamā ābhāti sūriyābhāya samā aññā ābhā nāma natthīti dasseti. Samuddaparamāti ye keci aññe sarā nāma, sabbe te samuddaparamā, samuddo tesaṁ uttamo, samuddasadisaṁ aññaṁ udakanidhānaṁ nāma natthi, bhagavāti.",
  "atk-s0301a1:134": "Yasmā pana attapemena samaṁ pemaṁ nāma natthi. Mātāpitādayo hi chaḍḍetvāpi puttadhītādayo ca aposetvāpi sattā attānameva posenti. Dhaññena ca samaṁ dhanaṁ nāma natthi. (Yadā hi sattā dubbhikkhā honti), tathārūpe hi kāle hiraññasuvaṇṇādīni gomahiṁsādīnipi dhaññaggahaṇatthaṁ dhaññasāmikānameva santikaṁ gahetvā gacchanti. Paññāya ca samā ābhā nāma natthi. Sūriyādayo hi ekadesaṁyeva obhāsanti, paccuppannameva ca tamaṁ vinodenti. Paññā pana dasasahassimpi lokadhātuṁ ekappajjotaṁ kātuṁ sakkoti, atītaṁsādipaṭicchādakañca tamaṁ vidhamati. Meghavuṭṭhiyā ca samo saro nāma natthi. Nadīvāpi hotu talākādīni vā, vuṭṭhisamo saro nāma natthi. Meghavuṭṭhiyā hi pacchinnāya mahāsamuddo aṅgulipabbatemanamattampi udakaṁ na hoti, vuṭṭhiyā pana pavattamānāya yāva ābhassarabhavanāpi ekodakaṁ hoti. Tasmā bhagavā devatāya paṭigāthaṁ vadanto natthi attasamaṁ pemantiādimāhāti.",
  "atk-s0301a1:135": "Natthiputtasamasuttavaṇṇanā niṭṭhitā.",
  "atk-s0301a1:136": "4. Khattiyasuttavaṇṇanā",
  "atk-s0301a1:137": "14. Catutthe khattiyo dvipadanti dvipadānaṁ rājā seṭṭho. Komārīti kumārikāle gahitā. Ayaṁ sesabhariyānaṁ seṭṭhāti vadati. Pubbajoti paṭhamaṁ jāto kāṇo vāpi hotu kuṇiādīnaṁ vā aññataro, yo paṭhamaṁ jāto, ayameva putto imissā devatāya vāde seṭṭho nāma hoti. Yasmā pana dvipadādīnaṁ buddhādayo seṭṭhā, tasmā bhagavā paṭigāthaṁ āha. Tattha kiñcāpi bhagavā sabbesaṁyeva apadādibhedānaṁ sattānaṁ seṭṭho, uppajjamāno panesa sabbasattaseṭṭho dvipadesuyeva uppajjati, tasmā sambuddho dvipadaṁ seṭṭhoti āha. Dvipadesu uppannassa cassa sabbasattaseṭṭhabhāvo appaṭihatova hoti. Ājānīyoti hatthī vā hotu assādīsu aññataro vā, yo kāraṇaṁ jānāti, ayaṁ ājānīyova catuppadānaṁ seṭṭhoti attho. Kūṭakaṇṇarañño guḷavaṇṇaasso viya. Rājā kira pācīnadvārena nikkhamitvā cetiyapabbataṁ gamissāmīti kalambanadītīraṁ sampatto, asso tīre ṭhatvā udakaṁ otarituṁ na icchati , rājā assācariyaṁ āmantetvā, ‘‘aho vata tayā asso sikkhāpito udakaṁ otarituṁ na icchatī’’ti āha. Ācariyo ‘‘susikkhāpito deva asso, etassa hi cittaṁ – ‘sacāhaṁ udakaṁ otarissāmi, vālaṁ temissati, vāle tinte rañño aṅge udakaṁ pāteyyā’ti, evaṁ tumhākaṁ sarīre udakapātanabhayena na otarati, vālaṁ gaṇhāpethā’’ti āha. Rājā tathā kāresi. Asso vegena otaritvā pāraṁ gato. Sussūsāti sussūsamānā. Kumārikāle vā gahitā hotu pacchā vā, surūpā vā virūpā vā, yā sāmikaṁ sussūsati paricarati toseti, sā bhariyānaṁ seṭṭhā. Assavoti āsuṇamāno. Jeṭṭho vā hi hotu kaniṭṭho vā, yo mātāpitūnaṁ vacanaṁ suṇāti, sampaṭicchati, ovādapaṭikaro hoti, ayaṁ puttānaṁ seṭṭho, aññehi sandhicchedakādicorehi puttehi ko attho devateti.",
  "atk-s0301a1:138": "Khattiyasuttavaṇṇanā niṭṭhitā.",
  "atk-s0301a1:139": "5. Saṇamānasuttavaṇṇanā",
  "atk-s0301a1:140": "15. Pañcame ṭhite majjhanhiketi ṭhitamajjhanhike. Sannisīvesūti yathā phāsukaṭṭhānaṁ upagantvā sannisinnesu vissamamānesu. Ṭhitamajjhanhikakālo nāmesa sabbasattānaṁ iriyāpathadubbalyakālo. Idha pana pakkhīnaṁyeva vasena dassito. Saṇatevāti saṇati viya mahāviravaṁ viya muccati. Saṇamānameva cettha ‘‘saṇatevā’’ti vuttaṁ. Tappaṭibhāgaṁ nāmetaṁ. Nidāghasamayasmiñhi ṭhitamajjhanhikakāle catuppadagaṇesu ceva pakkhīgaṇesu ca sannisinnesu vātapūritānaṁ susirarukkhānañceva chiddaveṇupabbānañca khandhena khandhaṁ sākhāya sākhaṁ saṅghaṭṭayantānaṁ pādapānañca araññamajjhe mahāsaddo uppajjati . Taṁ sandhāyetaṁ vuttaṁ. Taṁ bhayaṁ paṭibhāti manti taṁ evarūpe kāle mahāaraññassa saṇamānaṁ mayhaṁ bhayaṁ hutvā upaṭṭhāti. Dandhapaññā kiresā devatā tasmiṁ khaṇe attano nisajjaphāsukaṁ kathāphāsukaṁ dutiyakaṁ alabhantī evamāha. Yasmā pana tādise kāle piṇḍapātapaṭikkantassa vivitte araññāyatane kammaṭṭhānaṁ gahetvā nisinnassa bhikkhuno anappakaṁ sukhaṁ uppajjati, yaṁ sandhāya vuttaṁ –",
  "atk-s0301a1:141": "‘‘Suññāgāraṁ paviṭṭhassa, santacittassa bhikkhuno;",
  "atk-s0301a1:142": "Amānusī ratī hoti, sammā dhammaṁ vipassato’’ti. (dha. pa. 373) ca,",
  "atk-s0301a1:143": "‘‘Purato pacchato vāpi, aparo ce na vijjati;",
  "atk-s0301a1:144": "Atīva phāsu bhavati, ekassa vasato vane’’ti. (theragā. 537) ca;",
  "atk-s0301a1:145": "Tasmā bhagavā dutiyaṁ gāthamāha. Tattha sā rati paṭibhāti manti yā evarūpe kāle ekakassa nisajjā nāma, sā rati mayhaṁ upaṭṭhātīti attho. Sesaṁ tādisamevāti.",
  "atk-s0301a1:146": "Saṇamānasuttavaṇṇanā niṭṭhitā.",
  "atk-s0301a1:147": "6. Niddātandīsuttavaṇṇanā",
  "atk-s0301a1:148": "16. Chaṭṭhe niddāti, ‘‘abhijānāmahaṁ, aggivessana, gimhānaṁ pacchime māse niddaṁ okkamitā’’ti (ma. ni. 1.387) evarūpāya abyākataniddāya pubbabhāgāparabhāgesu sekhaputhujjanānaṁ sasaṅkhārikaakusale citte uppannaṁ thinamiddhaṁ. Tandīti aticchātātisītādikālesu uppannaṁ āgantukaṁ ālasiyaṁ. Vuttampi cetaṁ – ‘‘tattha katamā tandī? Yā tandī tandiyanā tandimanatā ālasyaṁ ālasyāyanā ālasyāyitattaṁ, ayaṁ vuccati tandī’’ti (vibha. 857). Vijambhitāti kāyavijambhanā. Aratīti akusalapakkhā ukkaṇṭhitatā. Bhattasammadoti bhattamucchā bhattakilamatho. Vitthāro pana tesaṁ – ‘‘tattha katamā vijambhitā? Yā kāyassa jambhanā vijambhanā’’tiādinā nayena abhidhamme āgatova. Etenāti etena niddādinā upakkilesena upakkiliṭṭho nivāritapātubhāvo. Nappakāsatīti na jotati, na pātubhavatīti attho. Ariyamaggoti lokuttaramaggo. Idhāti imasmiṁ loke. Pāṇinanti sattānaṁ. Vīriyenāti maggasahajātavīriyena. Naṁ paṇāmetvāti etaṁ kilesajātaṁ nīharitvā. Ariyamaggoti lokiyalokuttaramaggo. Iti maggeneva upakkilese nīharitvā maggassa visuddhi vuttāti.",
  "atk-s0301a1:149": "Niddātandīsuttavaṇṇanā niṭṭhitā.",
  "atk-s0301a1:150": "7. Dukkarasuttavaṇṇanā",
  "atk-s0301a1:151": "17. Sattame duttitikkhanti dukkhamaṁ duadhivāsiyaṁ. Abyattenāti bālena. Sāmaññanti samaṇadhammo. Iminā devatā idaṁ dasseti – yaṁ paṇḍitā kulaputtā dasapi vassāni vīsatipi saṭṭhipi vassāni dante abhidantamādhāya jivhāya tāluṁ āhaccapi cetasā cittaṁ abhiniggaṇhitvāpi ekāsanaṁ ekabhattaṁ paṭisevamānā āpāṇakoṭikaṁ brahmacariyaṁ carantā sāmaññaṁ karonti. Taṁ bhagavā bālo abyatto kātuṁ na sakkotīti. Bahū hi tattha sambādhāti tasmiṁ sāmaññasaṅkhāte ariyamagge bahū sambādhā maggādhigamāya paṭipannassa pubbabhāge bahū parissayāti dasseti.",
  "atk-s0301a1:152": "Cittañce na nivārayeti yadi ayoniso uppannaṁ cittaṁ na nivāreyya, kati ahāni sāmaññaṁ careyya? Ekadivasampi na careyya. Cittavasiko hi samaṇadhammaṁ kātuṁ na sakkoti. Pade padeti ārammaṇe ārammaṇe. Ārammaṇañhi idha padanti adhippetaṁ. Yasmiṁ yasmiṁ hi ārammaṇe kileso uppajjati, tattha tattha bālo visīdati nāma. Iriyāpathapadampi vaṭṭati. Gamanādīsu hi yattha yattha kileso uppajjati, tattha tattheva visīdati nāma. Saṅkappānanti kāmasaṅkappādīnaṁ.",
  "atk-s0301a1:153": "Kummo vāti kacchapo viya. Aṅgānīti gīvapañcamāni aṅgāni. Samodahanti samodahanto, samodahitvā vā. Manovitakketi manamhi uppannavitakke. Ettāvatā idaṁ dasseti – yathā kummo soṇḍipañcamāni aṅgāni sake kapāle samodahanto siṅgālassa otāraṁ na deti, samodahitvā cassa appasayhataṁ āpajjati, evamevaṁ bhikkhu manamhi uppannavitakke sake ārammaṇakapāle samodahaṁ mārassa otāraṁ na deti, samodahitvā cassa appasayhataṁ āpajjatīti. Anissitoti taṇhādiṭṭhinissayehi anissito hutvā. Aheṭhayānoti avihiṁsamāno. Parinibbutoti kilesanibbānena parinibbuto. Nūpavadeyya kañcīti yaṁkiñci puggalaṁ ācāravipattiādīsu yāya kāyaci maṅkuṁ kātukāmo hutvā na vadeyya, ‘‘kālena vakkhāmi no akālenā’’tiādayo pana pañca dhamme ajjhattaṁ upaṭṭhapetvā ullumpanasabhāvasaṇṭhitena cittena kāruññataṁ paṭicca vadeyyāti.",
  "atk-s0301a1:154": "Dukkarasuttavaṇṇanā niṭṭhitā.",
  "atk-s0301a1:155": "8. Hirīsuttavaṇṇanā",
  "atk-s0301a1:156": "18. Aṭṭhame hirīnisedhoti hiriyā akusale dhamme nisedhetīti hirīnisedho. Koci lokasmiṁvijjatīti koci evarūpo vijjatīti pucchati. Yo nindaṁ apabodhatīti yo garahaṁ apaharanto bujjhati. Asso bhadro kasāmivāti yathā bhadro assājānīyo kasaṁ apaharanto bujjhati, patodacchāyaṁ disvā saṁvijjhanto viya kasāya attani nipātaṁ na deti, evameva yo bhikkhu bhūtassa dasaakkosavatthuno attani nipātaṁ adadanto nindaṁ apabodhati apaharanto bujjhati, evarūpo koci khīṇāsavo vijjatīti pucchati. Abhūtakkosena pana parimutto nāma natthi. Tanuyāti tanukā, hiriyā akusale dhamme nisedhetvā carantā khīṇāsavā nāma appakāti attho. Sadā satāti niccakālaṁ sativepullena samannāgatā. Antaṁ dukkhassa pappuyyāti vaṭṭadukkhassa koṭiṁ antabhūtaṁ nibbānaṁ pāpuṇitvā. Sesaṁ vuttanayamevāti.",
  "atk-s0301a1:157": "Hirīsuttavaṇṇanā niṭṭhitā.",
  "atk-s0301a1:158": "9. Kuṭikāsuttavaṇṇanā",
  "atk-s0301a1:159": "19. Navame kacci te kuṭikāti ayaṁ devatā dasa māse antovasanaṭṭhānaṭṭhena mātaraṁ kuṭikaṁ katvā, yathā sakuṇā divasaṁ gocarapasutā rattiṁ kulāvakaṁ allīyanti, evamevaṁ sattā tattha tattha gantvāpi mātugāmassa santikaṁ āgacchanti, ālayavasena bhariyaṁ kulāvakaṁ katvā. Kulapaveṇiṁ santānakaṭṭhena putte santānake katvā, taṇhaṁ bandhanaṁ katvā, gāthābandhanena ime pañhe samodhānetvā bhagavantaṁ pucchi, bhagavāpissā vissajjento tagghātiādimāha. Tattha tagghāti ekaṁsavacane nipāto. Natthīti pahāya pabbajitattā vaṭṭasmiṁ vā puna mātukucchivāsassa dārabharaṇassa puttanibbattiyā vā abhāvato natthi.",
  "atk-s0301a1:160": "Devatā ‘‘mayā sannāhaṁ bandhitvā guḷhā pañhā pucchitā, ayañca samaṇo pucchitamatteyeva vissajjesi, jānaṁ nu kho me ajjhāsayaṁ kathesi, udāhu ajānaṁ yaṁ vā taṁ vā mukhāruḷhaṁ kathesī’’ti cintetvā puna kintāhantiādimāha. Tattha kintāhanti kiṁ te ahaṁ. Athassā bhagavā ācikkhanto mātarantiādimāha. Sāhu teti gāthāya anumoditvā sampahaṁsitvā bhagavantaṁ vanditvā gandhamālādīhi pūjetvā attano devaṭṭhānameva gatāti.",
  "atk-s0301a1:161": "Kuṭikāsuttavaṇṇanā niṭṭhitā.",
  "atk-s0301a1:162": "10. Samiddhisuttavaṇṇanā",
  "atk-s0301a1:163": "20. Dasame tapodārāmeti tapodassa tattodakassa rahadassa vasena evaṁ laddhanāme ārāme. Vebhārapabbatassa kira heṭṭhā bhummaṭṭhakanāgānaṁ pañcayojanasatikaṁ nāgabhavanaṁ devalokasadisaṁ maṇimayena talena ārāmuyyānehi ca samannāgataṁ. Tattha nāgānaṁ kīḷanaṭṭhāne mahāudakarahado, tato tapodā nāma nadī sandati kuthitā uṇhodakā. Kasmā panesā edisā? Rājagahaṁ kira parivāretvā mahāpetaloko tiṭṭhati, tattha dvinnaṁ mahālohakumbhinirayānaṁ antarena ayaṁ tapodā āgacchati, tasmā kuthitā sandati. Vuttampi cetaṁ –",
  "atk-s0301a1:164": "‘‘Yatāyaṁ, bhikkhave, tapodā sandati, so daho acchodako sītodako sātodako setodako suppatittho ramaṇīyo pahūtamacchakacchapo, cakkamattāni ca padumāni pupphanti. Apicāyaṁ, bhikkhave, tapodā dvinnaṁ mahānirayānaṁ antarikāya āgacchati, tenāyaṁ tapodā kuthitā sandatī’’ti (pārā. 231).",
  "atk-s0301a1:165": "Imassa pana ārāmassa abhimukhaṭṭhāne tato mahāudakarahado jāto, tassa vasenāyaṁ vihāro ‘‘tapodārāmo’’ti vuccati.",
  "atk-s0301a1:166": "Samiddhīti tassa kira therassa attabhāvo samiddho abhirūpo pāsādiko, tasmā ‘‘samiddhī’’tveva saṅkhaṁ gato. Gattāni parisiñcitunti padhānikatthero esa, balavapaccūse uṭṭhāyāsanā sarīraṁ utuṁ gāhāpetvā bahi saṭṭhihatthamatte mahācaṅkame aparāparaṁ caṅkamitvā ‘‘sedagahitehi gattehi paribhuñjamānaṁ senāsanaṁ kilissatī’’ti maññamāno gattāni parisiñcanatthaṁ sarīradhovanatthaṁ upasaṅkami. Ekacīvaro aṭṭhāsīti nivāsanaṁ nivāsetvā kāyabandhanaṁ bandhitvā cīvaraṁ hatthena gahetvā aṭṭhāsi.",
  "atk-s0301a1:167": "Gattāni pubbāpayamānoti gattāni pubbasadisāni vodakāni kurumāno. Allasarīre pārutaṁ hi cīvaraṁ kilissati duggandhaṁ hoti, na cetaṁ vattaṁ. Thero pana vattasampanno, tasmā vatte ṭhitova nhāyitvā paccuttaritvā aṭṭhāsi. Tattha idaṁ nhānavattaṁ – udakatitthaṁ gantvā yattha katthaci cīvarāni nikkhipitvā vegena ṭhitakeneva na otaritabbaṁ, sabbadisā pana oloketvā vivittabhāvaṁ ñatvā khāṇugumbalatādīni vavatthapetvā tikkhattuṁ ukkāsitvā avakujja ṭhitena uttarāsaṅgacīvaraṁ apanetvā pasāretabbaṁ, kāyabandhanaṁ mocetvā cīvarapiṭṭheyeva ṭhapetabbaṁ. Sace udakasāṭikā natthi, udakante ukkuṭikaṁ nisīditvā nivāsanaṁ mocetvā sace sinnaṭṭhānaṁ atthi, pasāretabbaṁ. No ce atthi, saṁharitvā ṭhapetabbaṁ. Udakaṁ otarantena saṇikaṁ nābhippamāṇamattaṁ otaritvā vīciṁ anuṭṭhāpentena saddaṁ akarontena nivattitvā āgatadisābhimukhena nimujjitabbaṁ, evaṁ cīvaraṁ rakkhitaṁ hoti. Ummujjantenapi saddaṁ akarontena saṇikaṁ ummujjitvā nhānapariyosāne udakante ukkuṭikena nisīditvā nivāsanaṁ parikkhipitvā uṭṭhāya suparimaṇḍalaṁ nivāsetvā kāyabandhanaṁ bandhitvā cīvaraṁ apārupitvāva ṭhātabbanti.",
  "atk-s0301a1:168": "Theropi tathā nhāyitvā paccuttaritvā vigacchamānaudakaṁ kāyaṁ olokayamāno aṭṭhāsi. Tassa pakatiyāpi pāsādikassa paccūsasamaye sammā pariṇatāhārassa uṇhodakena nhātassa ativiya mukhavaṇṇo viroci, bandhanā pavuttatālaphalaṁ viya pabhāsampanno puṇṇacando viya taṅkhaṇavikasitapadumaṁ viya mukhaṁ sassirikaṁ ahosi, sarīravaṇṇopi vippasīdi. Tasmiṁ samaye vanasaṇḍe adhivatthā bhummadevatā pāsādikaṁ bhikkhuṁ olokayamānā samanaṁ niggahetuṁ asakkontī kāmapariḷāhābhibhūtā hutvā, ‘‘theraṁ palobhessāmī’’ti attabhāvaṁ uḷārena alaṅkārena alaṅkaritvā sahassavaṭṭipadīpaṁ pajjalamānā viya candaṁ uṭṭhāpayamānā viya sakalārāmaṁ ekobhāsaṁ katvā theraṁ upasaṅkamitvā avanditvāva vehāse ṭhitā gāthaṁ abhāsi. Tena vuttaṁ – ‘‘atha kho aññatarā devatā…pe… ajjhabhāsī’’ti.",
  "atk-s0301a1:169": "Abhutvāti pañca kāmaguṇe aparibhuñjitvā. Bhikkhasīti piṇḍāya carasi. Mā taṁ kālo upaccagāti ettha kālo nāma pañcakāmaguṇapaṭisevanakkhamo daharayobbanakālo. Jarājiṇṇena hi obhaggena daṇḍaparāyaṇena pavedhamānena kāsasāsābhibhūtena na sakkā kāme paribhuñjituṁ. Iti imaṁ kālaṁ sandhāya devatā ‘‘mā taṁ kālo upaccagā’’ti āha. Tattha mā upaccagāti mā atikkami.",
  "atk-s0301a1:170": "Kālaṁ vohaṁ na jānāmīti ettha voti nipātamattaṁ. Kālaṁ na jānāmīti maraṇakālaṁ sandhāya vadati. Sattānañhi –",
  "atk-s0301a1:171": "‘‘Jīvitaṁ byādhi kālo ca, dehanikkhepanaṁ gati;",
  "atk-s0301a1:172": "Pañcete jīvalokasmiṁ, animittā na nāyare’’.",
  "atk-s0301a1:173": "Tattha jīvitaṁ tāva ‘‘ettakameva, na ito para’’nti vavatthānābhāvato animittaṁ. Kalalakālepi hi sattā maranti, abbuda-pesi-ghana-aḍḍhamāsa-ekamāsa-dvemāsa-temāsa-catumāsapañcamāsa…pe… dasamāsakālepi, kucchito nikkhantasamayepi, tato paraṁ vassasatassa antopi bahipi marantiyeva. Byādhipi ‘‘imināva byādhinā sattā maranti, na aññenā’’ti vavatthānābhāvato animitto. Cakkhurogenapi hi sattā maranti sotarogādīnaṁ aññatarenapi. Kālopi, ‘‘imasmiṁ yeva kāle maritabbaṁ, na aññasmi’’nti evaṁ vavatthānābhāvato animitto. Pubbaṇhepi hi sattā maranti majjhanhikādīnaṁ aññatarasmimpi. Dehanikkhepanampi, ‘‘idheva mīyamānānaṁ dehena patitabbaṁ, na aññatthā’’ti evaṁ vavatthānābhāvato animittaṁ. Antogāme jātānañhi bahigāmepi attabhāvo patati, bahigāmepi jātānaṁ antogāmepi. Tathā thalajānaṁ jale, jalajānaṁ thaleti anekappakārato vitthāretabbaṁ. Gatipi, ‘‘ito cutena idha nibbattitabba’’nti evaṁ vavatthānābhāvato animittā. Devalokato hi cutā manussesupi nibbattanti , manussalokato cutā devalokādīnaṁ yattha katthaci nibbattantīti evaṁ yante yuttagoṇo viya gatipañcake loko samparivattati. Tassevaṁ samparivattato ‘‘imasmiṁ nāma kāle maraṇaṁ bhavissatī’’ti imaṁ maraṇassa kālaṁ vohaṁ na jānāmi.",
  "atk-s0301a1:174": "Channo kālo na dissatīti ayaṁ kālo mayhaṁ paṭicchanno avibhūto na paññāyati. Tasmāti yasmā ayaṁ kālo paṭicchanno na paññāyati, tasmā pañca kāmaguṇe abhutvāva bhikkhāmi. Mā maṁ kālo upaccagāti ettha samaṇadhammakaraṇakālaṁ sandhāya ‘‘kālo’’ti āha. Ayañhi samaṇadhammo nāma pacchime kāle tisso vayosīmā atikkantena obhaggena daṇḍaparāyaṇena pavedhamānena kāsasāsābhibhūtena na sakkā kātuṁ. Tadā hi na sakkā hoti icchiticchitaṁ buddhavacanaṁ vā gaṇhituṁ, dhutaṅgaṁ vā paribhuñjituṁ, araññavāsaṁ vā vasituṁ, icchiticchitakkhaṇe samāpattiṁ vā samāpajjituṁ, padabhāṇa-sarabhaññadhammakathā-anumodanādīni vā kātuṁ, taruṇayobbanakāle panetaṁ sabbaṁ sakkā kātunti ayaṁ samaṇadhammakaraṇassa kālo mā maṁ upaccagā, yāva maṁ nātikkamati, tāva kāme abhutvāva samaṇadhammaṁ karomīti āha.",
  "atk-s0301a1:175": "Pathaviyaṁpatiṭṭhahitvāti sā kira devatā – ‘‘ayaṁ bhikkhu samaṇadhammakaraṇassa kālaṁ nāma katheti, akālaṁ nāma katheti, sahetukaṁ katheti sānisaṁsa’’nti ettāvatāva there lajjaṁ paccupaṭṭhāpetvā mahābrahmaṁ viya aggikkhandhaṁ viya ca naṁ maññamānā gāravajātā ākāsā oruyha pathaviyaṁ aṭṭhāsi, taṁ sandhāyetaṁ vuttaṁ. Kiñcāpi pathaviyaṁ ṭhitā, yena panatthena āgatā, punapi tameva gahetvā daharo tvantiādimāha. Tattha susūti taruṇo. Kāḷakesoti suṭṭhu kāḷakeso. Bhadrenāti bhaddakena. Ekacco hi daharopi samāno kāṇo vā hoti kuṇiādīnaṁ vā aññataro, so bhadrena yobbanena samannāgato nāma na hoti. Yo pana abhirūpo hoti dassanīyo pāsādiko sabbasampattisampanno, yaṁ yadeva alaṅkāraparihāraṁ icchati, tena tena alaṅkato devaputto viya carati, ayaṁ bhadrena yobbanena samannāgato nāma hoti. Thero ca uttamarūpasampanno, tena naṁ evamāha.",
  "atk-s0301a1:176": "Anikkīḷitāvīkāmesūti kāmesu akīḷitakīḷo abhuttāvī, akatakāmakīḷoti attho. Mā sandiṭṭhikaṁ hitvāti yebhuyyena hi tā adiṭṭhasaccā avītarāgā aparacittavidūniyo devatā bhikkhū dasapi vassāni vīsatimpi…pe… saṭṭhimpi vassāni parisuddhaṁ akhaṇḍaṁ brahmacariyaṁ caramāne disvā – ‘‘ime bhikkhū mānusake pañca kāmaguṇe pahāya dibbe kāme patthayantā samaṇadhammaṁ karontī’’ti saññaṁ uppādenti, ayampi tattheva uppādesi. Tasmā mānusake kāme sandiṭṭhike, dibbe ca kālike katvā evamāha.",
  "atk-s0301a1:177": "Na kho ahaṁ, āvusoti, āvuso, ahaṁ sandiṭṭhike kāme hitvā kālike kāme na anudhāvāmi na patthemi na pihemi. Kalikañca kho ahaṁ, āvusoti ahaṁ kho, āvuso, kālikaṁ kāmaṁ hitvā sandiṭṭhikaṁ lokuttaradhammaṁ anudhāvāmi. Iti thero cittānantaraṁ aladdhabbatāya dibbepi mānusakepi pañca kāmaguṇe kālikāti akāsi, cittānantaraṁ laddhabbatāya lokuttaradhammaṁ sandiṭṭhikanti. Pañcakāmaguṇesu samohitesupi sampannakāmassāpi kāmino cittānantaraṁ icchiticchitārammaṇānubhavanaṁ na sampajjati. Cakkhudvāre iṭṭhārammaṇaṁ anubhavitukāmena hi cittakārapotthakārarūpakārādayo pakkosāpetvā, ‘‘idaṁ nāma sajjethā’’ti vattabbaṁ hoti. Etthantare anekakoṭisatasahassāni cittāni uppajjitvā nirujjhanti. Atha pacchā taṁ ārammaṇaṁ sampāpuṇāti . Sesadvāresupi eseva nayo. Sotāpattimaggānantaraṁ pana sotāpattiphalameva uppajjati, antarā aññassa cittassa vāro natthi. Sesaphalesupi eseva nayoti.",
  "atk-s0301a1:178": "So tamevatthaṁ gahetvā kālikā hi, āvusotiādimāha. Tattha kālikāti vuttanayena samohitasampattināpi kālantare pattabbā. Bahudukkhāti pañca kāmaguṇe nissāya pattabbadukkhassa bahutāya bahudukkhā. Taṁvatthukasseva upāyāsassa bahutāya bahupāyāsā. Ādīnavo ettha bhiyyoti pañca kāmaguṇe nissāya laddhabbasukhato ādīnavo bhiyyo, dukkhameva bahutaranti attho. Sandiṭṭhiko ayaṁ dhammoti ayaṁ lokuttaradhammo yena yena adhigato hoti, tena tena parasaddhāya gantabbataṁ hitvā paccavekkhaṇañāṇena sayaṁ daṭṭhabboti sandiṭṭhiko. Attano phaladānaṁ sandhāya nāssa kāloti akālo, akāloyeva akāliko. Yo ettha ariyamaggadhammo, so attano pavattisamanantarameva phalaṁ detīti attho. ‘‘Ehi passa imaṁ dhamma’’nti evaṁ pavattaṁ ehipassavidhiṁ arahatīti ehipassiko. Ādittaṁ celaṁ vā sīsaṁ vā ajjhupekkhitvāpi bhāvanāvasena attano citte upanayaṁ arahatīti opaneyyiko. Sabbehi ugghaṭitaññūādīhi viññūhi ‘‘bhāvito me maggo, adhigataṁ phalaṁ, sacchikato nirodho’’ti attani attani veditabboti paccattaṁ veditabbo viññūhīti. Ayamettha saṅkhepo, vitthāro pana visuddhimagge (visuddhi. 1.146 ādayo) dhammānussativaṇṇanāyaṁ vutto.",
  "atk-s0301a1:179": "Idāni sā devatā andho viya rūpavisesaṁ therena kathitassa atthe ajānantī kathañca bhikkhūtiādimāha. Tattha kathañcātipadassa ‘‘kathañca bhikkhu kālikā kāmā vuttā bhagavatā, kathaṁ bahudukkhā, kathaṁ bahupāyāsā’’ti? Evaṁ sabbapadehi sambandho veditabbo.",
  "atk-s0301a1:180": "Navoti aparipuṇṇapañcavasso hi bhikkhu navo nāma hoti, pañcavassato paṭṭhāya majjhimo, dasavassato paṭṭhāya thero. Aparo nayo – aparipuṇṇadasavasso navo, dasavassato paṭṭhāya majjhimo, vīsativassato paṭṭhāya thero. Tesaṁ ahaṁ navoti vadati.",
  "atk-s0301a1:181": "Navopi ekacco sattaṭṭhavassakāle pabbajitvā dvādasaterasavassāni sāmaṇerabhāveneva atikkanto cirapabbajito hoti, ahaṁ pana acirapabbajitoti vadati. Imaṁ dhammavinayanti imaṁ dhammañca vinayañca. Ubhayampetaṁ sāsanasseva nāmaṁ. Dhammena hettha dve piṭakāni vuttāni, vinayena vinayapiṭakaṁ, iti tīhi piṭakehi pakāsitaṁ paṭipattiṁ adhunā āgatomhīti vadati.",
  "atk-s0301a1:182": "Mahesakkhāhīti mahāparivārāhi. Ekekassa hi devarañño koṭisatampi koṭisahassampi parivāro hoti, te attānaṁ mahante ṭhāne ṭhapetvā tathāgataṁ passanti. Tattha amhādisānaṁ appesakkhānaṁ mātugāmajātikānaṁ kuto okāsoti dasseti.",
  "atk-s0301a1:183": "Mayampiāgaccheyyāmāti idaṁ sā devatā ‘‘sacepi cakkavāḷaṁ pūretvā parisā nisinnā hoti, mahatiyā buddhavīthiyā satthu santikaṁ gantuṁ labhatī’’ti ñatvā āha. Puccha bhikkhu, puccha bhikkhūti thirakaraṇavasena āmeḍitaṁ kataṁ.",
  "atk-s0301a1:184": "Akkheyyasaññinoti ettha ‘‘devo, manusso, gahaṭṭho, pabbajito, satto, puggalo, tisso, phusso’’tiādinā nayena akkheyyato sabbesaṁ akkhānānaṁ sabbāsaṁ kathānaṁ vatthubhūtato pañcakkhandhā ‘‘akkheyyā’’ti vuccanti. ‘‘Satto naro poso puggalo itthī puriso’’ti evaṁ saññā etesaṁ atthīti saññino, akkheyyesveva saññinoti akkheyyasaññino, pañcasu khandhesu sattapuggalādisaññinoti attho. Akkheyyasmiṁ patiṭṭhitāti pañcasu khandhesu aṭṭhahākārehi patiṭṭhitā. Ratto hi rāgavasena patiṭṭhito hoti, duṭṭho dosavasena, mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena, aniṭṭhaṅgato vicikicchāvasena, vikkhepagato uddhaccavasena patiṭṭhito hoti. Akkheyyaṁ apariññāyāti pañcakkhandhe tīhi pariññāhi aparijānitvā. Yogamāyanti maccunoti maccuno yogaṁ payogaṁ pakkhepaṁ upakkhepaṁ upakkamaṁ abbhantaraṁ āgacchanti, maraṇavasaṁ gacchantīti attho. Evamimāya gāthāya kālikā kāmā kathitā.",
  "atk-s0301a1:185": "Pariññāyāti ñātapariññā, tīraṇapariññā, pahānapariññāti imāhi tīhi pariññāhi parijānitvā. Tattha katamā ñātapariññā? Pañcakkhandhe parijānāti – ‘‘ayaṁ rūpakkhandho, ayaṁ vedanākkhandho, ayaṁ saññākkhandho, ayaṁ saṅkhārakkhandho, ayaṁ viññāṇakkhandho, imāni tesaṁ lakkhaṇarasapaccupaṭṭhānapadaṭṭhānānī’’ti, ayaṁ ñātapariññā. Katamā tīraṇapariññā? Evaṁ ñātaṁ katvā pañcakkhandhe tīreti aniccato dukkhato rogatoti dvācattālīsāya ākārehi. Ayaṁ tīraṇapariññā. Katamā pahānapariññā? Evaṁ tīrayitvā aggamaggena pañcasu khandhesu chandarāgaṁ pajahati. Ayaṁ pahānapariññā.",
  "atk-s0301a1:186": "Akkhātāraṁ na maññatīti evaṁ tīhi pariññāhi pañcakkhandhe parijānitvā khīṇāsavo bhikkhu akkhātāraṁ puggalaṁ na maññati. Akkhātāranti kammavasena kāraṇaṁ veditabbaṁ, akkhātabbaṁ kathetabbaṁ puggalaṁ na maññati, na passatīti attho . Kinti akkhātabbanti? ‘‘Tisso’’ti vā ‘‘phusso’’ti vā evaṁ yena kenaci nāmena vā gottena vā pakāsetabbaṁ. Tañhi tassa na hotīti taṁ tassa khīṇāsavassa na hoti. Yena naṁ vajjāti yena naṁ ‘‘rāgena ratto’’ti vā ‘‘dosena duṭṭho’’ti vā ‘‘mohena mūḷho’’ti vāti koci vadeyya, taṁ kāraṇaṁ tassa khīṇāsavassa natthi.",
  "atk-s0301a1:187": "Sace vijānāsi vadehīti sace evarūpaṁ khīṇāsavaṁ jānāsi, ‘‘jānāmī’’ti vadehi. No ce jānāsi, atha ‘‘na jānāmī’’ti vadehi. Yakkhāti devataṁ ālapanto āha. Iti imāya gāthāya sandiṭṭhiko navavidho lokuttaradhammo kathito. Sādhūti āyācanatthe nipāto.",
  "atk-s0301a1:188": "Yo maññatīti yo attānaṁ ‘‘ahaṁ samo’’ti vā ‘‘visesī’’ti vā ‘‘nihīno’’ti vā maññati. Etena ‘‘seyyohamasmī’’tiādayo tayo mānā gahitāva. Tesu gahitesu nava mānā gahitāva honti. So vivadetha tenāti so puggalo teneva mānena yena kenaci puggalena saddhiṁ – ‘‘kena maṁ tvaṁ pāpuṇāsi, kiṁ jātiyā pāpuṇāsi, udāhu gottena, kulapadesena, vaṇṇapokkharatāya, bāhusaccena, dhutaguṇenā’’ti evaṁ vivadeyya. Iti imāyapi upaḍḍhagāthāya kālikā kāmā kathitā.",
  "atk-s0301a1:189": "Tīsu vidhāsūti tīsu mānesu. ‘‘Ekavidhena rūpasaṅgaho’’tiādīsu (dha. sa. 584) hi koṭṭhāso ‘‘vidho’’ti vutto. ‘‘Kathaṁvidhaṁ sīlavantaṁ vadanti, kathaṁvidhaṁ paññavantaṁ vadantī’’tiādīsu (saṁ. ni. 1.95) ākāro. ‘‘Tisso imā, bhikkhave, vidhā. Katamā tisso ? Seyyohamasmīti vidhā, sadisohamasmīti vidhā, hīnohamasmīti vidhā’’tiādīsu (saṁ. ni. 5.162) māno ‘‘vidhā’’ti vutto. Idhāpi mānova. Tena vuttaṁ ‘‘tīsu vidhāsūti tīsu mānesū’’ti. Avikampamānoti so puggalo etesu saṅkhepato tīsu , vitthārato navasu mānesu na kampati, na calati. Samo visesīti na tassa hotīti tassa pahīnamānassa khīṇāsavassa ‘‘ahaṁ sadiso’’ti vā ‘‘seyyo’’ti vā ‘‘hīno’’ti vā na hotīti dasseti. Pacchimapadaṁ vuttanayameva. Iti imāyapi upaḍḍhagāthāya navavidho sandiṭṭhiko lokuttaradhammo kathito.",
  "atk-s0301a1:190": "Pahāsisaṅkhanti, ‘‘paṭisaṅkhā yoniso āhāraṁ āhāretī’’tiādīsu (saṁ. ni. 4.120, 239) paññā ‘‘saṅkhā’’ti āgatā. ‘‘Atthi te koci gaṇako vā muddiko vā saṅkhāyako vā, yo pahoti gaṅgāya vālukaṁ gaṇetu’’nti (saṁ. ni. 4.410) ettha gaṇanā. ‘‘Saññānidānā hi papañcasaṅkhā’’tiādīsu (su. ni. 880) koṭṭhāso. ‘‘Yā tesaṁ tesaṁ dhammānaṁ saṅkhā samaññā’’ti (dha. sa. 1313-1315) ettha paṇṇatti ‘‘saṅkhā’’ti āgatā. Idhāpi ayameva adhippetā. Pahāsi saṅkhanti padassa hi ayamevattho – ratto duṭṭho mūḷho iti imaṁ paṇṇattiṁ khīṇāsavo pahāsi jahi pajahīti.",
  "atk-s0301a1:191": "Na vimānamajjhagāti navabhedaṁ tividhamānaṁ na upagato. Nivāsaṭṭhena vā mātukucchi ‘‘vimāna’’nti vuccati, taṁ āyatiṁ paṭisandhivasena na upagacchītipi attho. Anāgatatthe atītavacanaṁ. Acchecchīti chindi. Chinnaganthanti cattāro ganthe chinditvā ṭhitaṁ. Anīghanti niddukkhaṁ. Nirāsanti nittaṇhaṁ. Pariyesamānāti olokayamānā. Nājjhagamunti na adhigacchanti na vindanti na passanti. Vattamānatthe atītavacanaṁ. Idha vā huraṁ vāti idhaloke vā paraloke vā. Sabbanivesanesūti tayo bhavā, catasso yoniyo, pañca gatiyo, satta viññāṇaṭṭhitiyo, nava sattāvāsā, iti imesupi sabbesu sattanivesanesu evarūpaṁ khīṇāsavaṁ kāyassa bhedā uppajjamānaṁ vā uppannaṁ vā na passantīti attho. Imāya gāthāya sandiṭṭhikaṁ lokuttaradhammameva kathesi.",
  "atk-s0301a1:192": "Imañca gāthaṁ sutvā sāpi devatā atthaṁ sallakkhesi, teneva kāraṇena imassa khvāhaṁ, bhantetiādimāha. Tattha pāpaṁ na kayirāti gāthāya dasakusalakammapathavasenapi kathetuṁ vaṭṭati aṭṭhaṅgikamaggavasenapi. Dasakusalakammapathavasena tāva vacasāti catubbidhaṁ vacīsucaritaṁ gahitaṁ. Manasāti tividhaṁ manosucaritaṁ gahitaṁ. Kāyena vā kiñcana sabbaloketi tividhaṁ kāyasucaritaṁ gahitaṁ. Ime tāva dasakusalakammapathadhammā honti. Kāme pahāyāti iminā pana kāmasukhallikānuyogo paṭikkhitto. Satimā sampajānoti iminā dasakusalakammapathakāraṇaṁ satisampajaññaṁ gahitaṁ. Dukkhaṁ na sevetha anatthasaṁhitanti iminā attakilamathānuyogo paṭisiddho. Iti devatā ‘‘ubho ante vivajjetvā kāraṇehi satisampajaññehi saddhiṁ dasakusalakammapathadhamme tumhehi kathite ājānāmi bhagavā’’ti vadati.",
  "atk-s0301a1:193": "Aṭṭhaṅgikamaggavasena pana ayaṁ nayo – tasmiṁ kira ṭhāne mahatī dhammadesanā ahosi. Desanāpariyosāne devatā yathāṭhāne ṭhitāva desanānusārena ñāṇaṁ pesetvā sotāpattiphale patiṭṭhāya attanā adhigataṁ aṭṭhaṅgikaṁ maggaṁ dassentī evamāha. Tattha vacasāti sammāvācā gahitā, mano pana aṅgaṁ na hotīti manasāti maggasampayuttakaṁ cittaṁ gahitaṁ. Kāyena vā kiñcana sabbaloketi sammākammanto gahito, ājīvo pana vācākammantapakkhikattā gahitova hoti. Satimāti iminā vāyāmasatisamādhayo gahitā. Sampajānotipadena sammādiṭṭhisammāsaṅkappā. Kāme pahāya, dukkhaṁ na sevethātipadadvayena antadvayavajjanaṁ. Iti ime dve ante anupagamma majjhimaṁ paṭipadaṁ tumhehi kathitaṁ, ājānāmi bhagavāti vatvā tathāgataṁ gandhamālādīhi pūjetvā padakkhiṇaṁ katvā pakkāmīti.",
  "atk-s0301a1:194": "Samiddhisuttavaṇṇanā niṭṭhitā.",
  "atk-s0301a1:195": "Nandanavaggo dutiyo.",
  "atk-s0301a1:196": "3. Sattivaggo",
  "atk-s0301a1:197": "1. Sattisuttavaṇṇanā",
  "atk-s0301a1:198": "21. Sattivaggassa paṭhame sattiyāti desanāsīsametaṁ. Ekatokhārādinā satthenāti attho. Omaṭṭhoti pahato. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṁ dinnapahāro omaṭṭho nāma; heṭṭhā ṭhatvā uddhaṁmukhaṁ dinno ummaṭṭho nāma; aggaḷasūci viya vinivijjhitvā gato maṭṭho nāma; seso sabbopi vimaṭṭho nāma. Imasmiṁ pana ṭhāne omaṭṭho gahito. So hi sabbadāruṇo duruddharasallo duttikiccho antodoso antopubbalohitova hoti , pubbalohitaṁ anikkhamitvā vaṇamukhaṁ pariyonandhitvā tiṭṭhati. Pubbalohitaṁ niharitukāmehi mañcena saddhiṁ bandhitvā adhosiro kātabbo hoti, maraṇaṁ vā maraṇamattaṁ vā dukkhaṁ pāpuṇāti. Paribbajeti vihareyya.",
  "atk-s0301a1:199": "Imāya gāthāya kiṁ katheti? Yathā sattiyā omaṭṭho puriso sallubbahana-vaṇatikicchanānaṁ atthāya vīriyaṁ ārabhati, payogaṁ karoti parakkamati. Yathā ca ḍayhamāno matthake ādittasīso tassa nibbāpanatthāya vīriyaṁ ārabhati, payogaṁ karoti parakkamati, evameva bhikkhu kāmarāgaṁ pahānāya sato appamatto hutvā vihareyya bhagavāti kathesi.",
  "atk-s0301a1:200": "Atha bhagavā cintesi – imāya devatāya upamā tāva daḷhaṁ katvā ānītā, atthaṁ pana parittakaṁ gahetvā ṭhitā, punappunaṁ kathentīpi hesā kāmarāgassa vikkhambhanapahānameva katheyya. Yāva ca kāmarāgo maggena na samugghāṭiyati, tāva anubaddhova hoti. Iti tameva opammaṁ gahetvā paṭhamamaggavasena desanaṁ vinivaṭṭetvā desento dutiyaṁ gāthamāha. Tassattho purimānusāreneva veditabboti. Paṭhamaṁ.",
  "atk-s0301a1:201": "2. Phusatisuttavaṇṇanā",
  "atk-s0301a1:202": "22. Dutiye nāphusantaṁ phusatīti kammaṁ aphusantaṁ vipāko na phusati, kammameva vā aphusantaṁ kammaṁ na phusati. Kammañhi nākaroto kariyati. Phusantañca tatophuseti kammaṁ phusantaṁ vipāko phusati, kammameva vā phusati. Kammañhi karoto kariyati. Tasmā phusantaṁ phusati, appaduṭṭhapadosinanti yasmā na aphusantaṁ phusati, phusantañca phusati, ayaṁ kammavipākānaṁ dhammatā, tasmā yo ‘‘appaduṭṭhassa narassa dussati, suddhassa posassa anaṅgaṇassā’’ti evaṁ vutto appaduṭṭhapadosī puggalo, taṁ puggalaṁ kammaṁ phusantameva kammaṁ phusati, vipāko vā phusati. So hi parassa upaghātaṁ kātuṁ sakkoti vā mā vā, attā panānena catūsu apāyesu ṭhapito nāma hoti. Tenāha bhagavā – ‘‘tameva bālaṁ pacceti pāpaṁ, sukhumo rajo paṭivātaṁva khitto’’ti. Dutiyaṁ.",
  "atk-s0301a1:203": "3. Jaṭāsuttavaṇṇanā",
  "atk-s0301a1:204": "23. Tatiye antojaṭāti gāthāyaṁ jaṭāti taṇhāya jāliniyā adhivacanaṁ. Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā. Sā panesā sakaparikkhāraparaparikkhāresu sakaattabhāva-paraattabhāvesu ajjhattikāyatana-bāhirāyatanesu ca uppajjanato antojaṭā bahijaṭāti vuccati. Tāya evaṁ uppajjamānāya jaṭāya jaṭitā pajā. Yathā nāma veḷujaṭādīhi veḷuādayo, evaṁ tāya taṇhājaṭāya sabbāpi ayaṁ sattanikāyasaṅkhātā pajā jaṭitā vinaddhā, saṁsibbitāti attho. Yasmā ca evaṁ jaṭitā, taṁ taṁ gotama pucchāmīti tasmā taṁ pucchāmi. Gotamāti bhagavantaṁ gottena ālapati. Ko imaṁ vijaṭaye jaṭanti imaṁ evaṁ tedhātukaṁ jaṭetvā ṭhitaṁ jaṭaṁ ko vijaṭeyya, vijaṭetuṁ ko samatthoti pucchati.",
  "atk-s0301a1:205": "Athassa bhagavā tamatthaṁ vissajjento sīle patiṭṭhāyātiādimāha. Tattha sīle patiṭṭhāyāti catupārisuddhisīle ṭhatvā. Ettha ca bhagavā jaṭāvijaṭanaṁ pucchito sīlaṁ ārabhanto na ‘‘aññaṁ puṭṭho aññaṁ kathetī’’ti veditabbo. Jaṭāvijaṭakassa hi patiṭṭhādassanatthamettha sīlaṁ kathitaṁ.",
  "atk-s0301a1:206": "Naroti satto. Sapaññoti kammajatihetukapaṭisandhipaññāya paññavā. Cittaṁ paññañca bhāvayanti samādhiñceva vipassanañca bhāvayamāno. Cittasīsena hettha aṭṭha samāpattiyo kathitā, paññānāmena vipassanā. Ātāpīti vīriyavā. Vīriyañhi kilesānaṁ ātāpanaparitāpanaṭṭhena ‘‘ātāpo’’ti vuccati, tadassa atthīti ātāpī. Nipakoti nepakkaṁ vuccati paññā, tāya samannāgatoti attho. Iminā padena pārihāriyapaññaṁ dasseti. Pārihāriyapaññā nāma ‘‘ayaṁ kālo uddesassa, ayaṁ kālo paripucchāyā’’tiādinā nayena sabbattha kārāpitā pariharitabbapaññā. Imasmiñhi pañhābyākaraṇe tikkhattuṁ paññā āgatā. Tattha paṭhamā jātipaññā, dutiyā vipassanāpaññā, tatiyā sabbakiccapariṇāyikā pārihāriyapaññā.",
  "atk-s0301a1:207": "Soimaṁ vijaṭaye jaṭanti so imehi sīlādīhi samannāgato bhikkhu. Yathā nāma puriso pathaviyaṁ patiṭṭhāya sunisitaṁ satthaṁ ukkhipitvā mahantaṁ veḷugumbaṁ vijaṭeyya, evamevaṁ sīle patiṭṭhāya samādhisilāyaṁ sunisitaṁ vipassanāpaññāsatthaṁ vīriyabalapaggahitena pārihāriyapaññāhatthena ukkhipitvā sabbampi taṁ attano santāne patitaṁ taṇhājaṭaṁ vijaṭeyya sañchindeyya sampadāleyyāti.",
  "atk-s0301a1:208": "Ettāvatā sekhabhūmiṁ kathetvā idāni jaṭaṁ vijaṭetvā ṭhitaṁ mahākhīṇāsavaṁ dassento yesantiādimāha. Evaṁ jaṭaṁ vijaṭetvā ṭhitaṁ khīṇāsavaṁ dassetvā puna jaṭāya vijaṭanokāsaṁ dassento yattha nāmañcātiādimāha. Tattha nāmanti cattāro arūpino khandhā. Paṭighaṁ rūpasaññā cāti ettha paṭighasaññāvasena kāmabhavo gahito, rūpasaññāvasena rūpabhavo. Tesu dvīsu gahitesu arūpabhavo gahitova hoti bhavasaṅkhepenāti. Etthesā chijjate jaṭāti ettha tebhūmakavaṭṭassa pariyādiyanaṭṭhāne esā jaṭā chijjati, nibbānaṁ āgamma chijjati nirujjhatīti ayaṁ attho dassito hoti. Tatiyaṁ.",
  "atk-s0301a1:209": "4. Manonivāraṇasuttavaṇṇanā",
  "atk-s0301a1:210": "24. Catutthe yato yatoti pāpato vā kalyāṇato vā. Ayaṁ kira devatā ‘‘yaṁkiñci kusalādibhedaṁ lokiyaṁ vā lokuttaraṁ vā mano, taṁ nivāretabbameva, na uppādetabba’’nti evaṁladdhikā . Sa sabbatoti so sabbato. Atha bhagavā – ‘‘ayaṁ devatā aniyyānikakathaṁ katheti, mano nāma nivāretabbampi atthi bhāvetabbampi, vibhajitvā namassā dassessāmī’’ti cintetvā dutiyagāthaṁ āha. Tattha na mano saṁyatattamāgatanti, yaṁ vuttaṁ ‘‘na sabbato mano nivāraye’’ti, kataraṁ taṁ mano, yaṁ taṁ sabbato na nivāretabbanti ce. Mano saṁyatattaṁ āgataṁ, yaṁ mano yattha saṁyatabhāvaṁ āgataṁ, ‘‘dānaṁ dassāmi, sīlaṁ rakkhissāmī’’tiādinā nayena uppannaṁ, etaṁ mano na nivāretabbaṁ, aññadatthu brūhetabbaṁ vaḍḍhetabbaṁ. Yato yato ca pāpakanti yato yato akusalaṁ uppajjati, tato tato ca taṁ nivāretabbanti. Catutthaṁ.",
  "atk-s0301a1:211": "5. Arahantasuttavaṇṇanā",
  "atk-s0301a1:212": "25. Pañcame katāvīti catūhi maggehi katakicco. Ahaṁ vadāmīti ayaṁ devatā vanasaṇḍavāsinī, sā āraññakānaṁ bhikkhūnaṁ ‘‘ahaṁ bhuñjāmi, ahaṁ nisīdāmi, mama patto, mama cīvara’’ntiādikathāvohāraṁ sutvā cintesi – ‘‘ahaṁ ime bhikkhū ‘khīṇāsavā’ti maññāmi, khīṇāsavānañca nāma evarūpā attupaladdhinissitakathā hoti, na hoti nu kho’’ti jānanatthaṁ evaṁ pucchati.",
  "atk-s0301a1:213": "Sāmaññanti lokaniruttiṁ lokavohāraṁ. Kusaloti khandhādīsu kusalo. Vohāramattenāti upaladdhinissitakathaṁ hitvā vohārabhedaṁ akaronto ‘‘ahaṁ, mamā’’ti vadeyya. ‘‘Khandhā bhuñjanti, khandhā nisīdanti, khandhānaṁ patto, khandhānaṁ cīvara’’nti hi vutte vohārabhedo hoti, na koci jānāti. Tasmā evaṁ avatvā lokavohārena voharatīti.",
  "atk-s0301a1:214": "Atha devatā – ‘‘yadi diṭṭhiyā vasena na vadati, mānavasena nu kho vadatī’’ti cintetvā puna yo hotīti pucchi. Tattha mānaṁ nu khoti so bhikkhu mānaṁ upagantvā mānavasena vadeyya nu khoti. Atha bhagavā – ‘‘ayaṁ devatā khīṇāsavaṁ samānaṁ viya karotī’’ti cintetvā, ‘‘khīṇāsavassa navavidhopi māno pahīno’’ti dassento paṭigāthaṁ āha. Tattha vidhūpitāti vidhamitā. Mānaganthassāti mānā ca ganthā ca assa. Maññatanti maññanaṁ. Tividhampi taṇhā-diṭṭhi-māna-maññanaṁ so vītivatto, atikkantoti attho. Sesaṁ uttānatthamevāti. Pañcamaṁ.",
  "atk-s0301a1:215": "6. Pajjotasuttavaṇṇanā",
  "atk-s0301a1:216": "26. Chaṭṭhe puṭṭhunti pucchituṁ. Kathaṁ jānemūti kathaṁ jāneyyāma. Divārattinti divā ca rattiñca. Tattha tatthāti yattha yattheva pajjalito hoti, tattha tattha. Esā ābhāti esā buddhābhā. Katamā pana sāti? Ñāṇāloko vā hotu pītiāloko vā pasādāloko vā dhammakathāāloko vā, sabbopi buddhānaṁ pātubhāvā uppanno āloko buddhābhā nāma. Ayaṁ anuttarā sabbaseṭṭhā asadisāti. Chaṭṭhaṁ.",
  "atk-s0301a1:217": "7. Sarasuttavaṇṇanā",
  "atk-s0301a1:218": "27. Sattame kuto sarā nivattantīti ime saṁsārasarā kuto nivattanti, kiṁ āgamma nappavattantīti attho. Na gādhatīti na patiṭṭhāti. Atoti ato nibbānato. Sesaṁ uttānatthamevāti. Sattamaṁ.",
  "atk-s0301a1:219": "8. Mahaddhanasuttavaṇṇanā",
  "atk-s0301a1:220": "28. Aṭṭhame nidhānagataṁ muttasārādi mahantaṁ dhanametesanti mahaddhanā. Suvaṇṇarajatabhājanādi mahābhogo etesanti mahābhogā. Aññamaññābhigijjhantīti aññamaññaṁ abhigijjhanti patthenti pihenti. Analaṅkatāti atittā apariyattajātā. Ussukkajātesūti nānākiccajātesu anuppannānaṁ rūpādīnaṁ uppādanatthāya uppannānaṁ anubhavanatthāya ussukkesu. Bhavasotānusārīsūti vaṭṭasotaṁ anusarantesu. Anussukāti avāvaṭā. Agāranti mātugāmena saddhiṁ gehaṁ. Virājiyāti virājetvā. Sesaṁ uttānamevāti. Aṭṭhamaṁ.",
  "atk-s0301a1:221": "9. Catucakkasuttavaṇṇanā",
  "atk-s0301a1:222": "29. Navame catucakkanti catuiriyāpathaṁ. Iriyāpatho hi idha cakkanti adhippeto. Navadvāranti navahi vaṇamukhehi navadvāraṁ. Puṇṇanti asucipūraṁ. Lobhena saṁyutanti taṇhāya saṁyuttaṁ. Kathaṁ yātrā bhavissatīti etassa evarūpassa sarīrassa kathaṁ niggamanaṁ bhavissati, kathaṁ mutti parimutti samatikkamo bhavissatīti pucchati. Naddhinti upanāhaṁ, pubbakāle kodho, aparakāle upanāhoti evaṁ pavattaṁ balavakodhanti attho. Varattanti ‘‘chetvā naddhi varattañca, sandānaṁ sahanukkama’’nti gāthāya (dha. pa. 398; su. ni. 627) taṇhā varattā, diṭṭhi sandānaṁ nāma jātaṁ. Idha pana pāḷiniddiṭṭhe kilese ṭhapetvā avasesā ‘‘varattā’’ti veditabbā, iti kilesavarattañca chetvāti attho. Icchā lobhanti ekoyeva dhammo icchanaṭṭhena icchā, lubbhanaṭṭhena lobhoti vutto. Paṭhamuppattikā vā dubbalā icchā, aparāparuppattiko balavā lobho. Aladdhapatthanā vā icchā, paṭiladdhavatthumhi lobho. Samūlaṁ taṇhanti avijjāmūlena samūlakaṁ taṇhaṁ. Abbuyhāti aggamaggena uppāṭetvā. Sesaṁ uttānamevāti. Navamaṁ.",
  "atk-s0301a1:223": "10. Eṇijaṅghasuttavaṇṇanā",
  "atk-s0301a1:224": "30. Dasame eṇijaṅghanti eṇimigassa viya suvaṭṭitajaṅghaṁ. Kisanti athūlaṁ samasarīraṁ. Atha vā ātapena milātaṁ mālāgandhavilepanehi anupabrūhitasarīrantipi attho. Vīranti vīriyavantaṁ. Appāhāranti bhojane mattaññutāya mitāhāraṁ, vikālabhojanapaṭikkhepavasena vā parittāhāraṁ. Alolupanti catūsu paccayesu loluppavirahitaṁ. Rasataṇhāpaṭikkhepo vā esa. Sīhaṁvekacaraṁ nāganti ekacaraṁ sīhaṁ viya, ekacaraṁ nāgaṁ viya. Gaṇavāsino hi pamattā honti, ekacarā appamattā, tasmā ekacarāva gahitāti. Paveditāti pakāsitā kathitā. Etthāti etasmiṁ nāmarūpe. Pañcakāmaguṇavasena hi rūpaṁ gahitaṁ, manena nāmaṁ, ubhayehi pana avinibhuttadhamme gahetvā pañcakkhandhādivasenapettha bhummaṁ yojetabbanti. Dasamaṁ.",
  "atk-s0301a1:225": "Sattivaggo tatiyo.",
  "atk-s0301a1:226": "4. Satullapakāyikavaggo",
  "atk-s0301a1:227": "1. Sabbhisuttavaṇṇanā",
  "atk-s0301a1:228": "31. Satullapakāyikavaggassa paṭhame satullapakāyikāti sataṁ dhammaṁ samādānavasena ullapetvā sagge nibbattāti satullapakāyikā. Tatridaṁ vatthu – sambahulā kira samuddavāṇijā nāvāya samuddaṁ pakkhandiṁsu. Tesaṁ khittasaravegena gacchantiyā nāvāya sattame divase samuddamajjhe mahantaṁ uppātikaṁ pātubhūtaṁ, mahāūmiyo uṭṭhahitvā nāvaṁ udakassa pūrenti. Nāvāya nimujjamānāya mahājano attano attano devatānaṁ nāmāni gahetvā āyācanādīni karonto paridevi. Tesaṁ majjhe eko puriso – ‘‘atthi nu kho me evarūpe bhaye patiṭṭhā’’ti āvajjento attano parisuddhāni saraṇāni ceva sīlāni ca disvā yogī viya pallaṅkaṁ ābhujitvā nisīdi. Tamenaṁ itare sabhayakāraṇaṁ pucchiṁsu. So tesaṁ kathesi – ‘‘ambho ahaṁ nāvaṁ abhirūhanadivase bhikkhusaṅghassa dānaṁ datvā saraṇāni ceva sīlāni ca aggahesiṁ, tena me bhayaṁ natthī’’ti. Kiṁ pana sāmi etāni aññesampi vattantīti? Āma vattantīti tena hi amhākampi dethāti. So te manusse sataṁ sataṁ katvā satta koṭṭhāse akāsi, tato pañcasīlāni adāsi. Tesu paṭhamaṁ jaṅghasataṁ gopphakamatte udake ṭhitaṁ aggahesi, dutiyaṁ jāṇumatte, tatiyaṁ kaṭimatte, catutthaṁ nābhimatte, pañcamaṁ thanamatte, chaṭṭhaṁ galappamāṇe, sattamaṁ mukhena loṇodake pavisante aggahesi. So tesaṁ sīlāni datvā – ‘‘aññaṁ tumhākaṁ paṭisaraṇaṁ natthi, sīlameva āvajjethā’’ti ugghosesi. Tāni sattapi jaṅghasatāni tattha kālaṁ katvā āsannakāle gahitasīlaṁ nissāya tāvatiṁsabhavane nibbattiṁsu, tesaṁ ghaṭāvaseneva vimānāni nibbattiṁsu. Sabbesaṁ majjhe ācariyassa yojanasatikaṁ suvaṇṇavimānaṁ nibbatti, avasenāni tassa parivārāni hutvā sabbaheṭṭhimaṁ dvādasayojanikaṁ ahosi. Te nibbattakkhaṇeyeva kammaṁ āvajjentā ācariyaṁ nissāya sampattilābhaṁ ñatvā, ‘‘gacchāma tāva, dasabalassa santike amhākaṁ ācariyassa vaṇṇaṁ katheyyāmā’’ti majjhimayāmasamanantare bhagavantaṁ upasaṅkamiṁsu, tā devatā ācariyassa vaṇṇabhaṇanatthaṁ ekekaṁ gāthaṁ abhāsiṁsu.",
  "atk-s0301a1:229": "Tattha sabbhirevāti paṇḍitehi, sappurisehi eva. Ra-kāro padasandhikaro. Samāsethāti saha nisīdeyya. Desanāsīsameva cetaṁ, sabbairiyāpathe sabbhireva saha kubbeyyāti attho. Kubbethāti kareyya. Santhavanti mittasanthavaṁ. Taṇhāsanthavo pana na kenaci saddhiṁ kātabbo, mittasanthavo buddha-paccekabuddha-buddhasāvakehi saha kātabbo. Idaṁ sandhāyetaṁ vuttaṁ. Satanti buddhādīnaṁ sappurisānaṁ. Saddhammanti pañcasīladasasīlacatusatipaṭṭhānādibhedaṁ saddhammaṁ, idha pana pañcasīlaṁ adhippetaṁ. Seyyo hotīti vaḍḍhi hoti. Na pāpiyoti lāmakaṁ kiñci na hoti. Nāññatoti vālikādīhi telādīni viya aññato andhabālato paññā nāma na labbhati, tilādīhi pana telādīni viya sataṁ dhammaṁ ñatvā paṇḍitameva sevanto bhajanto labhatīti. Sokamajjheti sokavatthūnaṁ sokānugatānaṁ vā sattānaṁ majjhagato na socati bandhulamallasenāpatissa upāsikā viya, pañcannaṁ corasatānaṁ majjhe dhammasenāpatissa saddhivihāriko saṁkiccasāmaṇero viya ca.",
  "atk-s0301a1:230": "Ñātimajjhe virocatīti ñātigaṇamajjhe saṁkiccatherassa saddhivihāriko adhimuttakasāmaṇero viya sobhati. So kira therassa bhāgineyyo hoti, atha naṁ thero āha – ‘‘sāmaṇera, mahallakosi jāto, gaccha, vassāni pucchitvā ehi, upasampādessāmi ta’’nti. So ‘‘sādhū’’ti theraṁ vanditvā pattacīvaramādāya coraaṭaviyā orabhāge bhaginigāmaṁ gantvā piṇḍāya cari, taṁ bhaginī disvā vanditvā gehe nisīdāpetvā bhojesi. So katabhattakicco vassāni pucchi. Sā ‘‘ahaṁ na jānāmi, mātā me jānātī’’ti āha. Atha so ‘‘tiṭṭhatha tumhe, ahaṁ mātusantikaṁ gamissāmī’’ti aṭaviṁ otiṇṇo. Tamenaṁ dūratova corapuriso disvā corānaṁ ārocesi. Corā ‘‘sāmaṇero kireko aṭaviṁ otiṇṇo, gacchatha naṁ ānethā’’ti āṇāpetvā ekacce ‘‘mārema na’’nti āhaṁsu, ekacce vissajjemāti. Sāmaṇero cintesi – ‘‘ahaṁ sekho sakaraṇīyo, imehi saddhiṁ mantetvā sotthimattānaṁ karissāmī’’ti corajeṭṭhakaṁ āmantetvā, ‘‘upamaṁ te, āvuso, karissāmī’’ti imā gāthā abhāsi –",
  "atk-s0301a1:231": "‘‘Ahu atītamaddhānaṁ, araññasmiṁ brahāvane;",
  "atk-s0301a1:232": "Ceto kūṭāni oḍḍetvā, sasakaṁ avadhī tadā.",
  "atk-s0301a1:233": "‘‘Sasakañca mataṁ disvā, ubbiggā migapakkhino;",
  "atk-s0301a1:234": "Ekarattiṁ apakkāmuṁ, ‘akiccaṁ vattate idha’.",
  "atk-s0301a1:235": "‘‘Tatheva samaṇaṁ hantvā, adhimuttaṁ akiñcanaṁ;",
  "atk-s0301a1:236": "Addhikā nāgamissanti, dhanajāni bhavissatī’’ti.",
  "atk-s0301a1:237": "‘‘Saccaṁ kho samaṇo āha, adhimutto akiñcano;",
  "atk-s0301a1:238": "Addhikā nāgamissanti, dhanajāni bhavissati.",
  "atk-s0301a1:239": "‘‘Sace paṭipathe disvā, nārocessasi kassaci;",
  "atk-s0301a1:240": "Tava saccamanurakkhanto, gaccha bhante yathāsukha’’nti.",
  "atk-s0301a1:241": "So tehi corehi vissajjito gacchanto ñātayopi disvā tesampi na ārocesi. Atha te anuppatte corā gahetvā viheṭhayiṁsu, uraṁ paharitvā paridevamānañcassa mātaraṁ corā etadavocuṁ –",
  "atk-s0301a1:242": "‘‘Kiṁ te hoti adhimutto, udare vasiko asi;",
  "atk-s0301a1:243": "Puṭṭhā me amma akkhāhi, kathaṁ jānemu taṁ maya’’nti.",
  "atk-s0301a1:244": "‘‘Adhimuttassa ahaṁ mātā, ayañca janako pitā;",
  "atk-s0301a1:245": "Bhaginī bhātaro cāpi, sabbeva idha ñātayo.",
  "atk-s0301a1:246": "‘‘Akiccakārī adhimutto, yaṁ disvā na nivāraye;",
  "atk-s0301a1:247": "Etaṁ kho vattaṁ samaṇānaṁ, ariyānaṁ dhammajīvinaṁ.",
  "atk-s0301a1:248": "‘‘Saccavādī adhimutto, yaṁ disvā na nivāraye;",
  "atk-s0301a1:249": "Adhimuttassa suciṇṇena, saccavādissa bhikkhuno;",
  "atk-s0301a1:250": "Sabbeva abhayaṁ pattā, sotthiṁ gacchantu ñātayo’’ti.",
  "atk-s0301a1:251": "Evaṁ te corehi vissajjitā gantvā adhimuttaṁ āhaṁsu –",
  "atk-s0301a1:252": "‘‘Tava tāta suciṇṇena, saccavādissa bhikkhuno;",
  "atk-s0301a1:253": "Sabbeva abhayaṁ pattā, sotthiṁ paccāgamamhase’’ti.",
  "atk-s0301a1:254": "Tepi pañcasatā corā pasādaṁ āpajjitvā adhimuttassa sāmaṇerassa santike pabbajiṁsu. So te ādāya upajjhāyassa santikaṁ gantvā paṭhamaṁ attanā upasampanno pacchā te pañcasate attano antevāsike katvā upasampādesi. Te adhimuttatherassa ovāde ṭhitā sabbe aggaphalaṁ arahattaṁ pāpuṇiṁsu. Imamatthaṁ gahetvā devatā ‘‘sataṁ saddhammamaññāya ñātimajjhe virocatī’’ti āha.",
  "atk-s0301a1:255": "Sātatanti satataṁ sukhaṁ vā ciraṁ tiṭṭhantīti vadati. Sabbāsaṁ voti sabbāsaṁ tumhākaṁ. Pariyāyenāti kāraṇena. Sabbadukkhā pamuccatīti, na kevalaṁ seyyova hoti, na ca kevalaṁ paññaṁ labhati, sokamajjhe na socati, ñātimajjhe virocati, sugatiyaṁ nibbattati, ciraṁ sukhaṁ tiṭṭhati, sakalasmā pana vaṭṭadukkhāpi muccatīti. Paṭhamaṁ.",
  "atk-s0301a1:256": "2. Maccharisuttavaṇṇanā",
  "atk-s0301a1:257": "32. Dutiye maccherā ca pamādā cāti attasampattinigūhanalakkhaṇena maccherena ceva sativippavāsalakkhaṇena pamādena ca. Ekacco hi ‘idaṁ me dentassa parikkhayaṁ gamissati, mayhaṁ vā gharamānusakānaṁ vā na bhavissatī’’ti macchariyena dānaṁ na deti. Ekacco khiḍḍādipasutattā ‘dānaṁ dātabba’’nti cittampi na uppādeti. Evaṁ dānaṁ na dīyatīti evametaṁ yasadāyakaṁ sirīdāyakaṁ sampattidāyakaṁ sukhadāyakaṁ dānaṁ nāma na dīyatītiādinā kāraṇaṁ kathesi. Puññaṁ ākaṅkhamānenāti pubbacetanādibhedaṁ puññaṁ icchamānena. Deyyaṁ hoti vijānatāti atthi dānassa phalanti jānantena dātabbamevāti vadati.",
  "atk-s0301a1:258": "Tameva bālaṁ phusatīti taṁyeva bālaṁ idhalokaparalokesu jighacchā ca pipāsā ca phusati anubandhati na vijahati. Tasmāti yasmā tameva phusati, tasmā. Vineyya maccheranti maccheramalaṁ vinetvā. Dajjā dānaṁ malābhibhūti malābhibhū hutvā taṁ maccheramalaṁ abhibhavitvā dānaṁ dadeyya.",
  "atk-s0301a1:259": "Te matesu na mīyantīti adānasīlatāya maraṇena matesu na mīyanti. Yathā hi mato samparivāretvā ṭhapite bahumhipi annapānādimhi ‘‘idaṁ imassa hotu, idaṁ imassā’’ti uṭṭhahitvā saṁvibhāgaṁ na karoti, evaṁ adānasīlopīti matakassa ca adānasīlassa ca bhogā samasamā nāma honti. Tena dānasīlā evarūpesu matesu na mīyantīti attho. Panthānaṁva saha vajaṁ, appasmiṁ ye pavecchantīti yathā addhānaṁ kantāramaggaṁ saha vajantā pathikā saha vajantānaṁ pathikānaṁ appasmiṁ pātheyye saṁvibhāgaṁ katvā pavecchanti dadantiyeva, evamevaṁ ye pana anamataggaṁ saṁsārakantāraṁ saha vajantā saha vajantānaṁ appasmimpi deyyadhamme saṁvibhāgaṁ katvā dadantiyeva, te matesu na mīyanti.",
  "atk-s0301a1:260": "Esa dhammo sanantanoti esa porāṇako dhammo, sanantanānaṁ vā paṇḍitānaṁ esa dhammoti. Appasmeketi appasmiṁ deyyadhamme eke. Pavecchantīti dadanti. Bahuneke na dicchareti bahunāpi bhogena samannāgatā ekacce na dadanti. Sahassena samaṁ mitāti sahassena saddhiṁ mitā, sahassa dānasadisā hoti.",
  "atk-s0301a1:261": "Duranvayoti duranugamano, duppūroti attho. Dhammaṁ careti dasakusalakammapathadhammaṁ carati. Yopi samuñjakañcareti yo api khalamaṇḍalādisodhanapalālapoṭhanādivasena samuñjakañcarati. Dārañca posanti dārañca posanto. Dadaṁ appakasminti appakasmiṁ paṇṇasākamattasmimpi saṁvibhāgaṁ katvā dadantova so dhammaṁ carati. Sataṁ sahassānanti sahassaṁ sahassaṁ katvā gaṇitānaṁ purisānaṁ sataṁ, satasahassanti attho. Sahassayāginanti bhikkhusahassassa vā yāgo kahāpaṇasahassena vā nibbattito yāgopi sahassayāgo. So etesaṁ atthīti sahassayāgino, tesaṁ sahassayāginaṁ. Etena dasannaṁ vā bhikkhukoṭīnaṁ dasannaṁ vā kahāpaṇakoṭīnaṁ piṇḍapāto dassito hoti. Ye ettakaṁ dadanti, te kalampi nagghanti tathāvidhassāti āha. Yvāyaṁ samuñjakaṁ carantopi dhammaṁ carati, dāraṁ posentopi, appakasmiṁ dadantopi, tathāvidhassa ete sahassayāgino kalampi nagghanti. Yaṁ tena daliddena ekapaṭivīsakamattampi salākabhattamattampi vā dinnaṁ, tassa dānassa sabbesampi tesaṁ dānaṁ kalaṁ nagghatīti. Kalaṁ nāma soḷasabhāgopi satabhāgopi sahassabhāgopi. Idha satabhāgo gahito. Yaṁ tena dānaṁ dinnaṁ, tasmiṁ satadhā vibhatte itaresaṁ dasakoṭisahassadānaṁ tato ekakoṭṭhāsampi nagghatīti āha.",
  "atk-s0301a1:262": "Evaṁ tathāgate dānassa agghaṁ karonte samīpe ṭhitā devatā cintesi – ‘‘evaṁ bhagavā mahantaṁ dānaṁ pādena pavaṭṭetvā ratanasatike viya narake pakkhipanto idaṁ evaṁ parittakaṁ dānaṁ candamaṇḍale paharanto viya ukkhipati, kathaṁ nu kho etaṁ mahapphalatara’’nti jānanatthaṁ gāthāya ajjhabhāsi. Tattha kenāti kena kāraṇena. Mahaggatoti mahattaṁ gato, vipulassetaṁ vevacanaṁ. Samena dinnassāti samena dinnassa dānassa. Athassā bhagavā dānaṁ vibhajitvā dassento dadanti heketiādimāha. Tattha visame niviṭṭhāti visame kāyavacīmanokamme patiṭṭhitā hutvā. Chetvāti pothetvā. Vadhitvāti māretvā. Socayitvāti paraṁ sokasamappitaṁ katvā. Assumukhāti assumukhasammissā. Paraṁ rodāpetvā dinnadānañhi assumukhadānanti vuccati. Sadaṇḍāti daṇḍena tajjetvā paharitvā dinnadakkhiṇā sadaṇḍāti vuccati. Evanti nāhaṁ sammāsambuddhatāya mahādānaṁ gahetvā appaphalaṁ nāma kātuṁ sakkomi parittakadānaṁ vā mahapphalaṁ nāma. Idaṁ pana mahādānaṁ attano uppattiyā aparisuddhatāya evaṁ appaphalaṁ nāma hoti, itaraṁ parittadānaṁ attano uppattiyā parisuddhatāya evaṁ mahapphalaṁ nāmāti imamatthaṁ dassento evantiādimāhāti. Dutiyaṁ.",
  "atk-s0301a1:263": "3. Sādhusuttavaṇṇanā",
  "atk-s0301a1:264": "33. Tatiye udānaṁ udānesīti udāhāraṁ udāhari. Yathā hi yaṁ telaṁ mānaṁ gahetuṁ na sakkoti vissanditvā gacchati, taṁ avasesakoti vuccati. Yañca jalaṁ taḷākaṁ gahetuṁ na sakkoti, ajjhottharitvā gacchati, taṁ oghoti vuccati, evamevaṁ yaṁ pītivacanaṁ hadayaṁ gahetuṁ na sakkoti, adhikaṁ hutvā anto asaṇṭhahitvā bahi nikkhamati, taṁ udānanti vuccati. Evarūpaṁ pītimayaṁ vacanaṁ nicchāresīti attho. Saddhāyapi sāhu dānanti kammañca kammaphalañca saddahitvāpi dinnadānaṁ sāhu laddhakaṁ bhaddakameva. Āhūti kathenti. Kathaṁ panetaṁ ubhayaṁ samaṁ nāma hotīti? Jīvitabhīruko hi yujjhituṁ na sakkoti, khayabhīruko dātuṁ na sakkoti. ‘‘Jīvitañca rakkhissāmi yujjhissāmi cā’’ti hi vadanto na yujjhati. Jīvite pana ālayaṁ vissajjetvā, ‘‘chejjaṁ vā hotu maraṇaṁ vā, gaṇhissāmetaṁ issariya’’nti ussahantova yujjhati. ‘‘Bhoge ca rakkhissāmi, dānañca dassāmī’’ti vadanto na dadāti. Bhogesu pana ālayaṁ vissajjetvā mahādānaṁ dassāmīti ussahantova deti. Evaṁ dānañca yuddhañca samaṁ hoti. Kiñca bhiyyo? Appāpi santā bahuke jinantīti yathā ca yuddhe appakāpi vīrapurisā bahuke bhīrupurise jinanti, evaṁ saddhādisampanno appakampi dānaṁ dadanto bahumaccheraṁ maddati, bahuñca dānavipākaṁ adhigacchati. Evampi dānañca yuddhañca samānaṁ. Tenevāha –",
  "atk-s0301a1:265": "‘‘Appampi ce saddahāno dadāti,",
  "atk-s0301a1:266": "Teneva so hoti sukhī paratthā’’ti.",
  "atk-s0301a1:267": "Imassa ca panatthassa pakāsanatthaṁ ekasāṭakabrāhmaṇavatthu ca aṅkuravatthu ca vitthāretabbaṁ.",
  "atk-s0301a1:268": "Dhammaladdhassāti dhammena samena laddhassa bhogassa dhammaladdhassa ca puggalassa. Ettha puggalo laddhadhammo nāma adhigatadhammo ariyapuggalo. Iti yaṁ dhammaladdhassa bhogassa dānaṁ dhammaladdhassa ariyapuggalassa dīyati, tampi sādhūti attho. Yo dhammaladdhassāti imasmimpi gāthāpade ayameva attho. Uṭṭhānavīriyādhigatassāti uṭṭhānena ca vīriyena ca adhigatassa bhogassa. Vetaraṇinti desanāsīsamattametaṁ. Yamassa pana vetaraṇimpi sañjīvakāḷasuttādayopi ekatiṁsamahānirayepi sabbasova atikkamitvāti attho.",
  "atk-s0301a1:269": "Viceyya dānanti vicinitvā dinnadānaṁ. Tattha dve vicinanā dakkhiṇāvicinanaṁ dakkhiṇeyyavicinanañca. Tesu lāmakalāmake paccaye apanetvā paṇītapaṇīte vicinitvā tesaṁ dānaṁ dakkhiṇāvicinanaṁ nāma. Vipannasīle ito bahiddhā pañcanavutipāsaṇḍabhede vā dakkhiṇeyye pahāya sīlādiguṇasampannānaṁ sāsane pabbajitānaṁ dānaṁ dakkhiṇeyyavicinanaṁ nāma. Evaṁ dvīhākārehi viceyya dānaṁ. Sugatappasatthanti sugatena vaṇṇitaṁ. Tattha dakkhiṇeyyavicinanaṁ dassento ye dakkhiṇeyyātiādimāha. Bījāni vuttāni yathāti iminā pana dakkhiṇāvicinanaṁ āha. Avipannabījasadisā hi vicinitvā gahitā paṇītapaṇītā deyyadhammāti.",
  "atk-s0301a1:270": "Pāṇesupi sādhu saṁyamoti pāṇesu saṁyatabhāvopi bhaddako. Ayaṁ devatā itarāhi kathitaṁ dānānisaṁsaṁ atikkamitvā sīlānisaṁsaṁ kathetumāraddhā. Aheṭhayaṁ caranti avihiṁsanto caramāno. Parūpavādāti parassa upavādabhayena. Bhayāti upavādabhayā. Dānā ca kho dhammapadaṁva seyyoti dānato nibbānasaṅkhātaṁ dhammapadameva seyyo. Pubbe ca hi pubbatare ca santoti pubbe ca kassapabuddhādikāle pubbatare ca koṇāgamanabuddhādikāle, sabbepi vā ete pubbe ca pubbatare ca santo nāmāti. Tatiyaṁ.",
  "atk-s0301a1:271": "4. Nasantisuttavaṇṇanā",
  "atk-s0301a1:272": "34. Catutthe kamanīyānīti rūpādīni iṭṭhārammaṇāni. Apunāgamanaṁ anāgantā puriso maccudheyyāti tebhūmakavaṭṭasaṅkhātā maccudheyyā apunāgamanasaṅkhātaṁ nibbānaṁ anāgantā. Nibbānañhi sattā na punāgacchanti, tasmā taṁ apunāgamananti vuccati. Taṁ kāmesu baddho ca pamatto ca anāgantā nāma hoti, so taṁ pāpuṇituṁ na sakkoti, tasmā evamāha. Chandajanti taṇhāchandato jātaṁ. Aghanti pañcakkhandhadukkhaṁ. Dutiyapadaṁ tasseva vevacanaṁ. Chandavinayā aghavinayoti taṇhāvinayena pañcakkhandhavinayo . Aghavinayā dukkhavinayoti pañcakkhandhavinayena vaṭṭadukkhaṁ vinītameva hoti. Citrānīti ārammaṇacittāni. Saṅkapparāgoti saṅkappitarāgo. Evamettha vatthukāmaṁ paṭikkhipitvā kilesakāmo kāmoti vutto. Ayaṁ panattho pasūrasuttena (su. ni. 830 ādayo) vibhāvetabbo. Pasūraparibbājako hi therena ‘‘saṅkapparāgo purisassa kāmo’’ti vutte –",
  "atk-s0301a1:273": "‘‘Na te kāmā yāni citrāni loke,",
  "atk-s0301a1:274": "Saṅkapparāgañca vadesi kāmaṁ;",
  "atk-s0301a1:275": "Saṅkappayaṁ akusale vitakke,",
  "atk-s0301a1:276": "Bhikkhūpi te hehinti kāmabhogī’’ti. –",
  "atk-s0301a1:277": "Āha. Atha naṁ thero avoca –",
  "atk-s0301a1:278": "‘‘Te ce kāmā yāni citrāni loke,",
  "atk-s0301a1:279": "Saṅkapparāgaṁ na vadesi kāmaṁ;",
  "atk-s0301a1:280": "Passanto rūpāni manoramāni,",
  "atk-s0301a1:281": "Satthāpi te hehiti kāmabhogī.",
  "atk-s0301a1:282": "Suṇanto saddāni, ghāyanto gandhāni;",
  "atk-s0301a1:283": "Sāyanto rasāni, phusanto phassāni manoramāni;",
  "atk-s0301a1:284": "Satthāpi te hehiti kāmabhogī’’ti.",
  "atk-s0301a1:285": "Athettha dhīrāti atha etesu ārammaṇesu paṇḍitā chandarāgaṁ vinayanti. Saṁyojanaṁ sabbanti dasavidhampi saṁyojanaṁ. Akiñcananti rāgakiñcanādivirahitaṁ. Nānupatanti dukkhāti vaṭṭadukkhā pana tassa upari na patanti. Iccāyasmāmogharājāti, ‘‘pahāsi saṅkha’’nti gāthaṁ sutvā tassaṁ parisati anusandhikusalo mogharājā nāma thero ‘‘imissā gāthāya attho na yathānusandhiṁ gato’’ti cintetvā yathānusandhiṁ ghaṭento evamāha. Tattha idha vā huraṁ vāti idhaloke vā paraloke vā. Naruttamaṁ atthacaraṁ narānanti kiñcāpi sabbe khīṇāsavā naruttamā ceva atthacarā ca narānaṁ, thero pana dasabalaṁ sandhāyevamāha. Ye taṁ namassanti pasaṁsiyā teti yadi tathāvimuttaṁ devamanussā namassanti, atha ye taṁ bhagavantaṁ kāyena vā vācāya vā anupaṭipattiyā vā namassanti, te kiṁ pasaṁsiyā, udāhu apasaṁsiyāti. Bhikkhūti mogharājattheraṁ ālapati. Aññāya dhammanti catusaccadhammaṁ jānitvā. Saṅgātigā tepi bhavantīti ye taṁ kāyena vā vācāya vā anupaṭipattiyā vā namassanti. Te catusaccadhammaṁ aññāya vicikicchaṁ pahāya saṅgātigāpi honti, pasaṁsiyāpi hontīti. Catutthaṁ.",
  "atk-s0301a1:286": "5. Ujjhānasaññisuttavaṇṇanā",
  "atk-s0301a1:287": "35. Pañcame ujjhānasaññikāti ujjhānasaññī devaloko nāma pāṭiyekko natthi, imā pana devatā tathāgatassa catupaccayaparibhogaṁ nissāya ujjhāyamānā āgatā. Tāsaṁ kira evaṁ ahosi – ‘‘samaṇo gotamo bhikkhūnaṁ paṁsukūlacīvara-piṇḍiyālopa-rukkhamūlasenāsanapūtimuttabhesajjehi santosasseva pariyantakāritaṁ vaṇṇeti, sayaṁ pana pattuṇṇadukūla khomādīni paṇītacīvarāni dhāreti, rājārahaṁ uttamaṁ bhojanaṁ bhuñjati, devavimānakappāya gandhakuṭiyā varasayane sayati, sappinavanītādīni bhesajjāni paṭisevati, divasaṁ mahājanassa dhammaṁ deseti, vacanamassa aññato gacchati, kiriyā aññato’’ti ujjhāyamānā āgamiṁsu. Tena tāsaṁ dhammasaṅgāhakattherehi ‘‘ujjhānasaññikā’’ti nāmaṁ gahitaṁ.",
  "atk-s0301a1:288": "Aññathā santanti aññenākārena bhūtaṁ. Nikaccāti nikatiyā vañcanāya, vañcetvāti attho. Kitavassevāti kitavo vuccati sākuṇiko. So hi agumbova samāno sākhapaṇṇādipaṭicchādanena gumbavaṇṇaṁ dassetvā upagate moratittirādayo sakuṇe māretvā dārabharaṇaṁ karoti. Iti tassa kitavassa imāya vañcanāya evaṁ vañcetvā sakuṇamaṁsabhojanaṁ viya kuhakassāpi paṁsukūlena attānaṁ paṭicchādetvā kathāchekatāya mahājanaṁ vañcetvā khādamānassa vicarato. Bhuttaṁ theyyena tassa tanti sabbopi tassa catupaccayaparibhogo theyyena paribhutto nāma hotīti devatā bhagavantaṁ sandhāya vadati. Parijānanti paṇḍitāti ayaṁ kārako vā akārako vāti paṇḍitā jānanti. Iti tā devatā ‘‘tathāgatāpi mayameva paṇḍitā’’ti maññamānā evamāhaṁsu.",
  "atk-s0301a1:289": "Atha bhagavā nayidantiādimāha. Tattha yāyaṁ paṭipadā daḷhāti ayaṁ dhammānudhammapaṭipadā daḷhā thirā. Yāya paṭipadāya dhīrā paṇḍitā ārammaṇūpanijjhānena lakkhaṇūpanijjhānena cāti dvīhi jhānehi jhāyino mārabandhanā pamuccanti, taṁ paṭipadaṁ bhāsitamattena vā savanamattena vā okkamituṁ paṭipajjituṁ na sakkāti attho. Na ve dhīrā pakubbantīti dhīrā paṇḍitā viditvā lokapariyāyaṁ saṅkhāralokassa udayabbayaṁ ñatvā catusaccadhammañca aññāya kilesanibbānena nibbutā loke visattikaṁ tiṇṇā evaṁ na kubbanti, mayaṁ evarūpāni na kathemāti attho.",
  "atk-s0301a1:290": "Pathaviyaṁ patiṭṭhahitvāti ‘‘ayuttaṁ amhehi kataṁ, akārakameva mayaṁ kārakavādena samudācarimhā’’ti lajjamānā mahābrahmani viya bhagavati gāravaṁ paccupaṭṭhapetvā aggikkhandhaṁ viya bhagavantaṁ durāsadaṁ katvā passamānā ākāsato otaritvā bhūmiyaṁ ṭhatvāti attho. Accayoti aparādho. No, bhante, accāgamāti amhe atikkamma abhibhavitvā pavatto. Āsādetabbanti ghaṭṭayitabbaṁ. Tā kira devatā bhagavantaṁ kāyena vācāyāti dvīhipi ghaṭṭayiṁsu. Tathāgataṁ avanditvā ākāse patiṭṭhamānā kāyena ghaṭṭayiṁsu, kitavopamaṁ āharitvā nānappakārakaṁ asabbhivādaṁ vadamānā vācāya ghaṭṭayiṁsu. Tasmā āsādetabbaṁ amaññimhāti āhaṁsu. Paṭiggaṇhātūti khamatu. Āyatiṁ saṁvarāyāti anāgate saṁvaraṇatthāya, puna evarūpassa aparādhassa dosassa akaraṇatthāya.",
  "atk-s0301a1:291": "Sitaṁpātvākāsīti aggadante dassento pahaṭṭhākāraṁ dassesi. Kasmā? Tā kira devatā na sabhāvena khamāpenti, lokiyamahājanañca sadevake loke aggapuggalaṁ tathāgatañca ekasadisaṁ karonti. Atha bhagavā ‘‘parato kathāya uppannāya buddhabalaṁ dīpetvā pacchā khamissāmī’’ti sitaṁ pātvākāsi. Bhiyyoso mattāyāti atirekappamāṇena. Imaṁ gāthaṁ abhāsīti kupito esa amhākanti maññamānā abhāsi.",
  "atk-s0301a1:292": "Na paṭigaṇhatīti na khamati nādhivāseti. Kopantaroti abbhantare uppannakopo. Dosagarūti dosaṁ garuṁ katvā ādāya viharanto. Sa veraṁ paṭimuñcatīti so evarūpo gaṇṭhikaṁ paṭimuñcanto viya taṁ veraṁ attani paṭimuñcati ṭhapeti, na paṭinissajjatīti attho. Accayo ce na vijjethāti sace accāyikakammaṁ na bhaveyya. No cidhāpagataṁ siyāti yadi aparādho nāma na bhāveyya. Kenīdha kusalo siyāti yadi verāni na sammeyyuṁ, kena kāraṇena kusalo bhaveyya.",
  "atk-s0301a1:293": "Kassaccayāti gāthāya kassa atikkamo natthi? Kassa aparādho natthi? Ko sammohaṁ nāpajjati? Ko niccameva paṇḍito nāmāti attho? Imaṁ kira gāthaṁ bhaṇāpanatthaṁ bhagavato sitapātukammaṁ. Tasmā idāni devatānaṁ buddhabalaṁ dīpetvā khamissāmīti tathāgatassa buddhassātiādimāha. Tattha tathāgatassāti tathā āgatoti evamādīhi kāraṇehi tathāgatassa. Buddhassāti catunnaṁ saccānaṁ buddhattādīhi kāraṇehi vimokkhantikapaṇṇattivasena evaṁ laddhanāmassa. Accayaṁ desayantīnanti yaṁ vuttaṁ tumhehi ‘‘accayaṁ desayantīnaṁ…pe… sa veraṁ paṭimuñcatī’’ti, taṁ sādhu vuttaṁ, ahaṁ pana taṁ veraṁ nābhinandāmi na patthayāmīti attho. Paṭiggaṇhāmi voccayanti tumhākaṁ aparādhaṁ khamāmīti. Pañcamaṁ.",
  "atk-s0301a1:294": "6. Saddhāsuttavaṇṇanā",
  "atk-s0301a1:295": "36. Chaṭṭhe saddhā dutiyā purisassa hotīti purisassa devaloke manussaloke ceva nibbānañca gacchantassa saddhā dutiyā hoti, sahāyakiccaṁ sādheti. No ce assaddhiyaṁ avatiṭṭhatīti yadi assaddhiyaṁ na tiṭṭhati. Yasoti parivāro. Kittīti vaṇṇabhaṇanaṁ. Tatvassa hotīti tato assa hoti. Nānupatanti saṅgāti rāgasaṅgādayo pañca saṅgā na anupatanti. Pamādamanuyuñjantīti ye pamādaṁ karonti nibbattenti, te taṁ anuyuñjanti nāma. Dhanaṁ seṭṭhaṁva rakkhatīti muttāmaṇisārādiuttamadhanaṁ viya rakkhati. Jhāyantoti lakkhaṇūpanijjhānena ca ārammaṇūpanijjhānena ca jhāyanto. Tattha lakkhaṇūpanijjhānaṁ nāma vipassanāmaggaphalāni. Vipassanā hi tīṇi lakkhaṇāni upanijjhāyatīti lakkhaṇūpanijjhānaṁ. Maggo vipassanāya āgatakiccaṁ sādhetīti lakkhaṇūpanijjhānaṁ. Phalaṁ tathalakkhaṇaṁ nirodhasaccaṁ upanijjhāyatīti lakkhaṇūpanijjhānaṁ. Aṭṭha samāpattiyo pana kasiṇārammaṇassa upanijjhāyanato ārammaṇūpanijjhānanti veditabbā. Paramaṁ nāma arahattasukhaṁ adhippetanti. Chaṭṭhaṁ.",
  "atk-s0301a1:296": "7. Samayasuttavaṇṇanā",
  "atk-s0301a1:297": "37. Sattame sakkesūti ‘‘sakyā vata, bho kumārā’’ti (dī. ni. 1.267) udānaṁ paṭicca sakkāti laddhanāmānaṁ rājakumārānaṁ nivāso ekopi janapado rūḷhīsaddena sakkāti vuccati . Tasmiṁ sakkesu janapade. Mahāvaneti sayaṁjāte aropime himavantena saddhiṁ ekābaddhe mahati vane. Sabbeheva arahantehīti imaṁ suttaṁ kathitadivaseyeva pattaarahantehi.",
  "atk-s0301a1:298": "Tatrāyaṁ anupubbikathā – sākiyakoliyā hi kira kapilavatthunagarassa ca koliyanagarassa ca antare rohiṇiṁ nāma nadiṁ ekeneva āvaraṇena bandhāpetvā sassāni kārenti. Atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṁsu. Tattha koliyanagaravāsino āhaṁsu – ‘‘idaṁ udakaṁ ubhayato āhariyamānaṁ na tumhākaṁ, na amhākaṁ pahossati , amhākaṁ pana sassaṁ ekena udakeneva nipphajjissati, idaṁ udakaṁ amhākaṁ dethā’’ti. Kapilavatthuvāsino āhaṁsu – ‘‘tumhesu koṭṭhe pūretvā ṭhitesu mayaṁ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā na sakkhissāma tumhākaṁ gharadvāre vicarituṁ, amhākampi sassaṁ ekeneva udakena nipphajjissati, idaṁ udakaṁ amhākaṁ dethā’’ti. ‘‘Na mayaṁ dassāmā’’ti. ‘‘Mayampi na dassāmā’’ti. Evaṁ kathaṁ vaḍḍhetvā eko uṭṭhāya ekassa pahāraṁ adāsi, sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0301a1:299": "Koliyakammakārā vadanti – ‘‘tumhe kapilavatthuvāsike gahetvā gajjatha, ye soṇasiṅgālādayo viya attano bhaginīhi saddhiṁ saṁvasiṁsu, etesaṁ hatthino ca assā ca phalakāvudhāni ca amhākaṁ kiṁ karissantī’’ti? Sākiyakammakārā vadanti – ‘‘tumhe dāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṁsu, etesaṁ hatthino ca assā ca phalakāvudhāni ca amhākaṁ kiṁ karissantī’’ti? Te gantvā tasmiṁ kamme niyuttaamaccānaṁ kathesuṁ, amaccā rājakulānaṁ kathesuṁ. Tato sākiyā – ‘‘bhaginīhi saddhiṁ saṁvasitakānaṁ thāmañca balañca dassessāmā’’ti yuddhasajjā nikkhamiṁsu. Koliyāpi – ‘‘kolarukkhavāsīnaṁ thāmañca balañca dassessāmā’’ti yuddhasajjā nikkhamiṁsu.",
  "atk-s0301a1:300": "Bhagavāpi rattiyā paccūsasamayeva mahākaruṇāsamāpattito uṭṭhāya lokaṁ volokento ime evaṁ yuddhasajje nikkhamante addasa. Disvā – ‘‘mayi gate ayaṁ kalaho vūpasammissati nu kho udāhu no’’ti upadhārento – ‘‘ahamettha gantvā kalahavūpasamanatthaṁ tīṇi jātakāni kathessāmi, tato kalaho vūpasammissati. Atha sāmaggidīpanatthāya dve jātakāni kathetvā attadaṇḍasuttaṁ desessāmi. Desanaṁ sutvā ubhayanagaravāsinopi aḍḍhatiyāni aḍḍhatiyāni kumārasatāni dassanti, ahaṁ te pabbājessāmi, tadā mahāsamāgamo bhavissatī’’ti sanniṭṭhānaṁ akāsi. Tasmā imesu yuddhasajjesu nikkhamantesu kassaci anārocetvā sayameva pattacīvaramādāya gantvā dvinnaṁ senānaṁ antare ākāse pallaṅkaṁ ābhujitvā chabbaṇṇarasmiyo vissajjetvā nisīdi.",
  "atk-s0301a1:301": "Kapilavatthuvāsino bhagavantaṁ disvāva, ‘‘amhākaṁ ñātiseṭṭho satthā āgato. Diṭṭho nu kho tena amhākaṁ kalahakaraṇabhāvo’’ti cintetvā, ‘‘na kho pana sakkā bhagavati āgate amhehi parassa sarīre satthaṁ pātetuṁ. Koliyanagaravāsino amhe hanantu vā bajjhantu vā’’ti. Āvudhāni chaḍḍetvā, bhagavantaṁ vanditvā, nisīdiṁsu. Koliyanagaravāsinopi tatheva cintetvā āvudhāni chaḍḍetvā, bhagavantaṁ vanditvā, nisīdiṁsu.",
  "atk-s0301a1:302": "Bhagavā jānantova, ‘‘kasmā āgatattha, mahārājā’’ti pucchi? ‘‘Na, bhagavā, titthakīḷāya na pabbatakīḷāya, na nadīkīḷāya, na giridassanatthaṁ, imasmiṁ pana ṭhāne saṅgāmaṁ paccupaṭṭhapetvā āgatamhā’’ti. ‘‘Kiṁ nissāya vo kalaho, mahārājāti? Udakaṁ, bhanteti. Udakaṁ kiṁ agghati, mahārājāti? Appaṁ, bhanteti. Pathavī nāma kiṁ agghati, mahārājāti? Anagghā, bhanteti. Khattiyā kiṁ agghantīti? Khattiyā nāma anagghā, bhanteti. Appamūlaṁ udakaṁ nissāya kimatthaṁ anagghe khattiye nāsetha, mahārāja, kalahe assādo nāma natthi, kalahavasena, mahārāja, aṭṭhāne veraṁ katvā ekāya rukkhadevatāya kāḷasīhena saddhiṁ baddhāghāto sakalampi imaṁ kappaṁ anuppattoyevāti vatvā phandanajātakaṁ (jā. 1.13.14 ādayo) kathesi’’. Tato ‘‘parapattiyena nāma, mahārāja, na bhavitabbaṁ. Parapattiyā hutvā hi ekassa sasakassa kathāya tiyojanasahassavitthate himavante catuppadagaṇā mahāsamuddaṁ pakkhandino ahesuṁ. Tasmā parapattiyena na bhavitabba’’nti vatvā, pathavīundriyajātakaṁ kathesi. Tato ‘‘kadāci, mahārāja, dubbalopi mahābalassa randhaṁ vivaraṁ passati, kadāci mahābalo dubbalassa. Laṭukikāpi hi sakuṇikā hatthināgaṁ ghātesī’’ti laṭukikajātakaṁ (jā. 1.5.39 ādayo) kathesi. Evaṁ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. Kathaṁ? ‘‘Samaggānañhi, mahārāja, koci otāraṁ nāma passituṁ na sakkotīti vatvā, rukkhadhammajātakaṁ (jā. 1.1.74) kathesi . Tato ‘‘samaggānaṁ, mahārāja, koci vivaraṁ dassituṁ na sakkhi. Yadā pana aññamaññaṁ vivādamakaṁsu, atha te nesādaputto jīvitā voropetvā ādāya gatoti vivāde assādo nāma natthī’’ti vatvā, vaṭṭakajātakaṁ (jā. 1.1.118) kathesi. Evaṁ imāni pañca jātakāni kathetvā avasāne attadaṇḍasuttaṁ (su. ni. 941 ādayo) kathesi.",
  "atk-s0301a1:303": "Rājāno pasannā – ‘‘sace satthā nāgamissa, mayaṁ sahatthā aññamaññaṁ vadhitvā lohitanadiṁ pavattayissāma. Amhākaṁ puttabhātaro ca gehadvāre na passeyyāma, sāsanapaṭisāsanampi no āharaṇako nābhavissa. Satthāraṁ nissāya no jīvitaṁ laddhaṁ. Sace pana satthā āgāraṁ ajjhāvasissa dīpasahassadvayaparivāraṁ catumahādīparajjamassa hatthagataṁ abhavissa, atirekasahassaṁ kho panassa puttā abhavissaṁsu, tato khattiyaparivāro avicarissa. Taṁ kho panesa sampattiṁ pahāya nikkhamitvā sambodhiṁ patto. Idānipi khattiyaparivāroyeva vicaratū’’ti ubhayanagaravāsino aḍḍhatiyāni aḍḍhatiyāni kumārasatāni adaṁsu. Bhagavāpi te pabbājetvā mahāvanaṁ agamāsi. Tesaṁ garugāravena na attano ruciyā pabbajitānaṁ anabhirati uppajji. Purāṇadutiyikāyopi tesaṁ – ‘‘ayyaputtā ukkaṇṭhantu, gharāvāso na saṇṭhātī’’tiādīni vatvā sāsanaṁ pesenti. Te ca atirekataraṁ ukkaṇṭhiṁsu.",
  "atk-s0301a1:304": "Bhagavā āvajjento tesaṁ anabhiratibhāvaṁ ñatvā – ‘‘ime bhikkhū mādisena buddhena saddhiṁ ekato vasantā ukkaṇṭhanti, handa nesaṁ kuṇāladahassa vaṇṇaṁ kathetvā tattha netvā anabhiratiṁ vinodemī’’ti kuṇāladahassa vaṇṇaṁ kathesi. Te taṁ daṭṭhukāmā ahesuṁ. Daṭṭhukāmattha, bhikkhave, kuṇāladahanti? Āma bhagavāti. Yadi evaṁ etha gacchāmāti. Iddhimantānaṁ bhagavā gamanaṭṭhānaṁ mayaṁ kathaṁ gamissāmāti. Tumhe gantukāmā hotha, ahaṁ mamānubhāvena gahetvā gamissāmīti. Sādhu, bhanteti. Bhagavā pañca bhikkhusatāni gahetvā ākāse uppatitvā kuṇāladahe patiṭṭhāya te bhikkhū āha – ‘‘bhikkhave, imasmiṁ kuṇāladahe yesaṁ macchānaṁ nāmaṁ na jānātha mamaṁ pucchathā’’ti.",
  "atk-s0301a1:305": "Te pucchiṁsu. Bhagavā pucchitaṁ pucchitaṁ kathesi. Na kevalañca, macchānaṁyeva, tasmiṁ vanasaṇḍe rukkhānampi pabbatapāde dvipadacatuppadasakuṇānampi nāmāni pucchāpetvā kathesi. Atha dvīhi sakuṇehi mukhatuṇḍakena ḍaṁsitvā gahitadaṇḍake nisinno kuṇālasakuṇarājā purato pacchato ubhosu ca passesu sakuṇasaṅghaparivuto āgacchati. Bhikkhū taṁ disvā – ‘‘esa, bhante, imesaṁ sakuṇānaṁ rājā bhavissati, parivārā ete etassā’’ti maññāmāti. Evametaṁ, bhikkhave, ayampi mameva vaṁso mama paveṇīti. Idāni tāva mayaṁ, bhante, ete sakuṇe passāma. Yaṁ pana bhagavā ‘‘ayampi mameva vaṁso mama paveṇī’’ti āha, taṁ sotukāmamhāti. Sotukāmattha, bhikkhaveti? Āma bhagavāti. Tena hi suṇāthāti tīhi gāthāsatehi maṇḍetvā kuṇālajātakaṁ (jā. 2.21.kuṇālajātaka) kathento anabhiratiṁ vinodesi. Desanāpariyosāne sabbepi sotāpattiphale patiṭṭhahiṁsu, maggeneva ca nesaṁ iddhipi āgatā. Bhagavā ‘‘hotu tāva ettakaṁ tesaṁ bhikkhūna’’nti ākāse uppatitvā mahāvanameva agamāsi. Tepi bhikkhū gamanakāle dasabalassa ānubhāvena gantvā āgamanakāle attano ānubhāvena bhagavantaṁ parivāretvā mahāvane otariṁsu.",
  "atk-s0301a1:306": "Bhagavā paññattāsane nisīditvā te bhikkhū āmantetvā – ‘‘etha, bhikkhave, nisīdatha. Uparimaggattayavajjhānaṁ vo kilesānaṁ kammaṭṭhānaṁ kathessāmī’’ti kammaṭṭhānaṁ kathesi. Bhikkhū cintayiṁsu – ‘‘bhagavā amhākaṁ anabhiratabhāvaṁ ñatvā kuṇāladahaṁ netvā anabhiratiṁ vinodesi, tattha sotāpattiphalaṁ pattānaṁ no idāni idha tiṇṇaṁ maggānaṁ kammaṭṭhānaṁ adāsi, na kho pana amhehi ‘sotāpannā maya’nti vītināmetuṁ vaṭṭati, purisapurisehi no bhavituṁ vaṭṭatī’’ti te dasabalassa pāde vanditvā uṭṭhāya nisīdanaṁ papphoṭetvā visuṁ visuṁ pabbhārarukkhamūlesu nisīdiṁsu.",
  "atk-s0301a1:307": "Bhagavā cintesi – ‘‘ime bhikkhū pakatiyāpi avissaṭṭhakammaṭṭhānā, laddhupāyassa pana bhikkhuno kilamanakāraṇaṁ nāma natthi. Gacchantā gacchantā ca vipassanaṁ vaḍḍhetvā arahattaṁ patvā ‘attanā paṭividdhaguṇaṁ ārocessāmā’ti mama santikaṁ āgamissanti. Etesu āgatesu dasasahassacakkavāḷadevatā ekacakkavāḷe sannipatissanti, mahāsamayo bhavissati, vivitte okāse mayā nisīdituṁ vaṭṭatī’’ti tato vivitte okāse buddhāsanaṁ paññāpetvā nisīdi.",
  "atk-s0301a1:308": "Sabbapaṭhamaṁ kammaṭṭhānaṁ gahetvā gatatthero saha paṭisambhidāhi arahattaṁ pāpuṇi. Tato aparo tato aparoti pañcasatāpi paduminiyaṁ padumāni viya vikasiṁsu. Sabbapaṭhamaṁ arahattaṁ pattabhikkhu ‘‘bhagavato ārocessāmī’’ti pallaṅkaṁ vinibbhujitvā nisīdanaṁ papphoṭetvā uṭṭhāya dasabalābhimukho ahosi. Evaṁ aparopi aparopīti pañcasatā bhattasālaṁ pavisantā viya paṭipāṭiyāva āgamiṁsu. Paṭhamaṁ āgato vanditvā nisīdanaṁ paññāpetvā, ekamantaṁ nisīditvā, paṭividdhaguṇaṁ ārocetukāmo ‘‘atthi nu kho añño koci? Natthī’’ti nivattitvā āgatamaggaṁ olokento aparampi addasa aparampi addasayevāti sabbepi te āgantvā ekamantaṁ nisīditvā, ayaṁ imassa harāyamāno na kathesi, ayaṁ imassa harāyamāno na kathesi. Khīṇāsavānaṁ kira dve ākārā honti – ‘‘aho vata mayā paṭividdhaguṇaṁ sadevako loko khippameva paṭivijjheyyā’’ti cittaṁ uppajjati. Paṭividdhabhāvaṁ pana nidhiladdhapuriso viya na aññassa ārocetukāmā honti.",
  "atk-s0301a1:309": "Evaṁ osaṭamatte pana tasmiṁ ariyamaṇḍale pācīnayugandharaparikkhepato abbhā mahikā dhūmo rajo rāhūti, imehi upakkilesehi vippamuttaṁ buddhuppādapaṭimaṇḍitassa lokassa rāmaṇeyyakadassanatthaṁ pācīnadisāya ukkhittarajatamayamahāādāsamaṇḍalaṁ viya, nemivaṭṭiyaṁ gahetvā, parivattiyamānarajatacakkasassirikaṁ puṇṇacandamaṇḍalaṁ ullaṅghitvā, anilapathaṁ paṭipajjittha. Iti evarūpe khaṇe laye muhutte bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.",
  "atk-s0301a1:310": "Tattha bhagavāpi mahāsammatassa vaṁse uppanno, tepi pañcasatā bhikkhū mahāsammatassa kule uppannā. Bhagavāpi khattiyagabbhe jāto, tepi khattiyagabbhe jātā. Bhagavāpi rājapabbajito, tepi rājapabbajitā. Bhagavāpi setacchattaṁ pahāya hatthagataṁ cakkavattirajjaṁ nissajjitvā pabbajito, tepi setacchattaṁ pahāya hatthagatāni rajjāni vissajjitvā pabbajitā. Iti bhagavā parisuddhe okāse, parisuddhe rattibhāge, sayaṁ parisuddho parisuddhaparivāro, vītarāgo vītarāgaparivāro, vītadoso vītadosaparivāro, vītamoho vītamohaparivāro, nittaṇho nittaṇhaparivāro, nikkileso nikkilesaparivāro, santo santaparivāro, danto dantaparivāro, mutto muttaparivāro, ativiya virocatīti. Vaṇṇabhūmi nāmesā, yattakaṁ sakkoti, tattakaṁ vattabbaṁ. Iti ime bhikkhū sandhāya vuttaṁ, ‘‘pañcamattehi bhikkhusatehi sabbeheva arahantehī’’ti.",
  "atk-s0301a1:311": "Yebhuyyenāti bahutarā sannipatitā, mandā na sannipatitā asaññī arūpāvacaradevatā samāpannadevatāyo ca. Tatrāyaṁ sannipātakkamo – mahāvanassa kira sāmantā devatā caliṁsu, ‘‘āyāma bho! Buddhadassanaṁ nāma bahūpakāraṁ, dhammassavanaṁ bahūpakāraṁ, bhikkhusaṅghadassanaṁ bahūpakāraṁ. Āyāma āyāmā’’ti! Mahāsaddaṁ kurumānā āgantvā bhagavantañca taṁmuhuttaṁ arahattappattakhīṇāsave ca vanditvā ekamantaṁ aṭṭhaṁsu. Eteneva upāyena tāsaṁ tāsaṁ saddaṁ sutvā saddantaraaḍḍhagāvutagāvutaaḍḍhayojanayojanādivasena tiyojanasahassavitthate himavante, tikkhattuṁ tesaṭṭhiyā nagarasahassesu, navanavutiyā doṇamukhasatasahassesu, chanavutiyā paṭṭanakoṭisatasahassesu, chapaṇṇāsāya ratanākaresūti sakalajambudīpe, pubbavidehe, aparagoyāne, uttarakurumhi, dvīsu parittadīpasahassesūti sakalacakkavāḷe, tato dutiyatatiyacakkavāḷeti evaṁ dasasahassacakkavāḷesu devatā sannipatitāti veditabbā. Dasasahassacakkavāḷañhi idha dasalokadhātuyoti adhippetaṁ. Tena vuttaṁ – ‘‘dasahi ca lokadhātūhi devatā yebhuyyena sannipatitā hontī’’ti.",
  "atk-s0301a1:312": "Evaṁ sannipatitāhi devatāhi sakalacakkavāḷagabbhaṁ yāva brahmalokā sūcighare nirantaraṁ pakkhittasūcīhi viya paripuṇṇaṁ hoti. Tattha brahmalokassa evaṁ uccattanaṁ veditabbaṁ – lohapāsāde kira sattakūṭāgārasamo pāsāṇo brahmaloke ṭhatvā adho khitto catūhi māsehi pathaviṁ pāpuṇāti. Evaṁ mahante okāse yathā heṭṭhā ṭhatvā khittāni pupphāni vā dhūmo vā upari gantuṁ, upari vā ṭhatvā khittasāsapā heṭṭhā otarituṁ antaraṁ na labhanti, evaṁ nirantarā devatā ahesuṁ. Yathā kho pana cakkavattirañño nisinnaṭṭhānaṁ asambādhaṁ hoti, āgatāgatā mahesakkhā khattiyā okāsaṁ labhantiyeva, parato parato pana atisambādhaṁ hoti. Evameva bhagavato nisinnaṭṭhānaṁ asambādhaṁ, āgatāgatā mahesakkhā devā ca brahmāno ca okāsaṁ labhantiyeva. Api sudaṁ bhagavato āsannāsannaṭṭhāne vālagganittudanamatte padese dasapi vīsatipi devā sukhume attabhāve māpetvā aṭṭhaṁsu. Sabbaparato saṭṭhi saṭṭhi devatā aṭṭhaṁsu.",
  "atk-s0301a1:313": "Suddhāvāsakāyikānanti suddhāvāsavāsīnaṁ. Suddhāvāsā nāma suddhānaṁ anāgāmikhīṇāsavānaṁ āvāsā pañca brahmalokā. Etadahosīti kasmā ahosi? Te kira brahmāno samāpattiṁ samāpajjitvā yathā paricchedena vuṭṭhitā brahmabhavanaṁ olokentā pacchābhatte bhattagehaṁ viya suññataṁ addasaṁsu. Tato ‘‘kuhiṁ brahmāno gatā’’ti āvajjantā mahāsamāgamaṁ ñatvā – ‘‘ayaṁ samāgamo mahā, mayaṁ ohīnā, ohīnakānaṁ pana okāso dullabho hoti, tasmā gacchantā atucchahatthā hutvā ekekaṁ gāthaṁ abhisaṅkharitvā gacchāma. Tāya mahāsamāgame ca attano āgatabhāvaṁ jānāpessāma, dasabalassa ca vaṇṇaṁ bhāsissāmā’’ti. Iti tesaṁ samāpattito uṭṭhāya āvajjitattā etadahosi.",
  "atk-s0301a1:314": "Bhagavato purato pāturahesunti pāḷiyaṁ bhagavato santike abhimukhaṭṭhāneyeva otiṇṇā viya katvā vuttā, na kho panettha evaṁ attho veditabbo. Te pana brahmaloke ṭhitāyeva gāthā abhisaṅkharitvā eko puratthimacakkavāḷamukhavaṭṭiyaṁ otari, eko dakkhiṇacakkavāḷamukhavaṭṭiyaṁ, eko pacchimacakkavāḷamukhavaṭṭiyaṁ, eko uttaracakkavāḷamukhavaṭṭiyaṁ otari. Tato puratthimacakkavāḷamukhavaṭṭiyaṁ otiṇṇabrahmā nīlakasiṇaṁ samāpajjitvā nīlarasmiyo vissajjetvā dasasahassacakkavāḷadevatānaṁ maṇivammaṁ paṭimuñcanto viya attano āgatabhāvaṁ jānāpetvā buddhavīthi nāma kenaci uttarituṁ na sakkā, tasmā mahatiyā buddhavīthiyāva āgantvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho attanā abhisaṅkhataṁ gāthaṁ abhāsi.",
  "atk-s0301a1:315": "Dakkhiṇacakkavāḷamukhavaṭṭiyaṁ otiṇṇabrahmā pītakasiṇaṁ samāpajjitvā suvaṇṇapabhaṁ muñcitvā dasasahassacakkavāḷadevatānaṁ suvaṇṇapaṭaṁ pārupanto viya attano āgatabhāvaṁ jānāpetvā tatheva akāsi. Pacchimacakkavāḷamukhavaṭṭiyaṁ otiṇṇabrahmā lohitakasiṇaṁ samāpajjitvā lohitakarasmiyo muñcitvā dasasahassacakkavāḷadevatānaṁ rattavarakambalena parikkhipanto viya attano āgatabhāvaṁ jānāpetvā tatheva akāsi. Uttaracakkavāḷamukhavaṭṭiyaṁ otiṇṇabrahmā odātakasiṇaṁ samāpajjitvā odātarasmiyo vissajjetvā dasasahassacakkavāḷadevatānaṁ sumanakusumapaṭaṁ pārupanto viya attano āgatabhāvaṁ jānāpetvā tatheva akāsi.",
  "atk-s0301a1:316": "Pāḷiyaṁ pana bhagavato purato pāturahesuṁ. Atha kho tā devatā bhagavantaṁ abhivādetvā ekamantaṁ aṭṭhaṁsūti evaṁ ekakkhaṇe viya purato pātubhāvo ca abhivādetvā ekamantaṁ ṭhitabhāvo ca vutto, so iminā anukkamena ahosi, ekato katvā pana dassito. Gāthābhāsanaṁ pana pāḷiyampi visuṁ visuṁyeva vuttaṁ.",
  "atk-s0301a1:317": "Tattha mahāsamayoti mahāsamūho. Pavanaṁ vuccati vanasaṇḍo. Ubhayenapi bhagavā ‘‘imasmiṁ pana vanasaṇḍe ajja mahāsamūho sannipāto’’ti āha. Tato yesaṁ so sannipāto, te dassetuṁ devakāyā samāgatāti āha. Tattha devakāyāti devaghaṭā. Āgatamha imaṁ dhammasamayanti evaṁ samāgate devakāye disvā mayampi imaṁ dhammasamūhaṁ āgatā. Kiṁ kāraṇā? Dakkhitāye aparājitasaṅghanti kenaci aparājitaṁ ajjeva tayo māre madditvā vijitasaṅgāmaṁ imaṁ aparājitasaṅghaṁ dassanatthāya āgatamhāti attho. So pana, brahmā, imaṁ gāthaṁ bhāsitvā, bhagavantaṁ abhivādetvā, puratthimacakkavāḷamukhavaṭṭiyaṁyeva aṭṭhāsi.",
  "atk-s0301a1:318": "Atha dutiyo vuttanayeneva āgantvā abhāsi. Tattha tatra bhikkhavoti tasmiṁ sannipātaṭṭhāne bhikkhū. Samādahaṁsūti samādhinā yojesuṁ. Cittamattano ujukaṁ akaṁsūti attano citte sabbe vaṅkakuṭilajimhabhāve haritvā ujukaṁ akariṁsu. Sārathīva nettāni gahetvāti yathā samappavattesu sindhavesu odhastapatodo sārathī sabbayottāni gahetvā acodento avārento tiṭṭhati, evaṁ chaḷaṅgupekkhāya samannāgatā guttadvārā sabbepete pañcasatā bhikkhū indriyāni rakkhanti paṇḍitā, ete daṭṭhuṁ idhāgatamhā bhagavāti, sopi gantvā yathāṭhāneyeva aṭṭhāsi.",
  "atk-s0301a1:319": "Atha tatiyo vuttanayeneva āgantvā abhāsi. Tattha chetvā khīlanti rāgadosamohakhīlaṁ chinditvā. Palighanti rāgadosamohapalighameva. Indakhīlanti rāgadosamohaindakhīlameva . Ūhacca manejāti ete taṇhāejāya anejā bhikkhū indakhīlaṁ ūhacca samūhanitvā catūsu disāsu appaṭihatacārikaṁ caranti. Suddhāti nirupakkilesā. Vimalāti nimmalā. Idaṁ tasseva vevacanaṁ. Cakkhumatāti pañcahi cakkhūhi cakkhumantena. Sudantāti cakkhutopi dantā sotatopi ghānatopi jivhātopi kāyatopi manatopi dantā. Susunāgāti taruṇanāgā. Tatrāyaṁ vacanattho – chandādīhi na gacchantīti nāgā, tena tena maggena pahīne kilese na āgacchantīti nāgā, nānappakāraṁ āguṁ na karontīti nāgā. Ayamettha saṅkhepo, vitthāro pana mahāniddese (mahāni. 80) vuttanayeneva veditabbo.",
  "atk-s0301a1:320": "Apica –",
  "atk-s0301a1:321": "‘‘Āguṁ na karoti kiñci loke,",
  "atk-s0301a1:322": "Sabbasaṁyoga visajja bandhanāni;",
  "atk-s0301a1:323": "Sabbattha na sajjatī vimutto,",
  "atk-s0301a1:324": "Nāgo tādi pavuccate tathattā’’ti. –",
  "atk-s0301a1:325": "Evamettha attho veditabbo. Susunāgāti susū nāgā, susunāgabhāvasampattiṁ pattāti attho. Te evarūpe anuttarena yoggācariyena damite taruṇanāge dassanāya āgatamha bhagavāti. Sopi gantvā yathāṭhāneyeva aṭṭhāsi.",
  "atk-s0301a1:326": "Atha catuttho vuttanayeneva āgantvā abhāsi. Tattha gatāseti nibbematikasaraṇagamanena gatā. Sopi gantvā yathāṭhāneyeva aṭṭhāsīti. Sattamaṁ.",
  "atk-s0301a1:327": "8. Sakalikasuttavaṇṇanā",
  "atk-s0301a1:328": "38. Aṭṭhame maddakucchisminti evaṁnāmake uyyāne. Tañhi ajātasattumhi kucchigate tassa mātarā – ‘‘ayaṁ mayhaṁ kucchigato gabbho rañño sattu bhavissati. Kiṁ me iminā’’ti? Gabbhapātanatthaṁ kucchi maddāpitā. Tasmā ‘‘maddakucchī’’ti saṅkhaṁ gataṁ. Migānaṁ pana abhayavāsatthāya dinnattā migadāyoti vuccati.",
  "atk-s0301a1:329": "Tena kho pana samayenāti ettha ayaṁ anupubbikathā – devadatto hi ajātasattuṁ nissāya dhanuggahe ca dhanapālakañca payojetvāpi tathāgatassa jīvitantarāyaṁ kātuṁ asakkonto ‘‘sahattheneva māressāmī’’ti gijjhakūṭapabbataṁ abhiruhitvā mahantaṁ kūṭāgārappamāṇaṁ silaṁ ukkhipitvā, ‘‘samaṇo gotamo cuṇṇavicuṇṇo hotū’’ti pavijjhi. Mahāthāmavā kiresa pañcannaṁ hatthīnaṁ balaṁ dhāreti. Aṭṭhānaṁ kho panetaṁ, yaṁ buddhānaṁ parūpakkamena jīvitantarāyo bhaveyyāti taṁ tathāgatassa sarīrābhimukhaṁ āgacchantaṁ ākāse aññā silā uṭṭhahitvā sampaṭicchi. Dvinnaṁ silānaṁ sampahārena mahanto pāsāṇassa sakalikā uṭṭhahitvā bhagavato piṭṭhipādapariyantaṁ abhihani, pādo mahāpharasunā pahato viya samuggatalohitena lākhārasamakkhito viya ahosi. Bhagavā uddhaṁ ulloketvā devadattaṁ etadavoca – ‘‘bahu tayā moghapurisa, apuññaṁ pasutaṁ, yo tvaṁ paduṭṭhacitto vadhakacitto tathāgatassa lohitaṁ uppādesī’’ti. Tato paṭṭhāya bhagavato aphāsu jātaṁ. Bhikkhū cintayiṁsu – ‘‘ayaṁ vihāro ujjaṅgalo visamo, bahūnaṁ khattiyādīnañceva pabbajitānañca anokāso’’ti. Te tathāgataṁ mañcasivikāya ādāya maddakucchiṁ nayiṁsu. Tena vuttaṁ – ‘‘tena kho pana samayena bhagavato pādo sakalikāya khato hotī’’ti.",
  "atk-s0301a1:330": "Bhusāti balavatiyo. Sudanti nipātamattaṁ. Dukkhanti sukhapaṭikkhepo. Tibbāti bahalā. Kharāti pharusā. Kaṭukāti tikhiṇā. Asātāti amadhurā. Na tāsu mano appeti, na tā manaṁ appāyanti vaḍḍhentīti amanāpā. Sato sampajānoti vedanādhivāsanasatisampajaññena samannāgato hutvā. Avihaññamānoti apīḷiyamāno, samparivattasāyitāya vedanānaṁ vasaṁ agacchanto.",
  "atk-s0301a1:331": "Sīhaseyyanti ettha kāmabhogiseyyā, petaseyyā, sīhaseyyā, tathāgataseyyāti catasso seyyā. Tattha ‘‘yebhuyyena, bhikkhave, kāmabhogī sattā vāmena passena sentī’’ti ayaṁ kāmabhogiseyyā. Tesu hi yebhuyyena dakkhiṇapassena sayāno nāma natthi. ‘‘Yebhuyyena, bhikkhave, petā uttānā sentī’’ti ayaṁ petaseyyā. Appamaṁsalohitattā hi aṭṭhisaṅghāṭajaṭitā ekena passena sayituṁ na sakkonti, uttānāva senti. ‘‘Yebhuyyena, bhikkhave, sīho migarājā naṅguṭṭhaṁ antarasatthimhi anupakkhipitvā dakkhiṇena passena setī’’ti ayaṁ sīhaseyyā. Tejussadattā hi sīho migarājā dve purimapāde ekasmiṁ, ‘pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati, divasampi sayitvā pabujjhamāno na utrasanto pabujjhati, sīsaṁ pana ukkhipitvā purimapādādīnaṁ ṭhitokāsaṁ sallakkheti’. Sace kiñci ṭhānaṁ vijahitvā ṭhitaṁ hoti, ‘‘nayidaṁ tuyhaṁ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. Avijahitvā ṭhite pana ‘‘tuyhaṁ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṁ vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati. Catutthajjhānaseyyā pana ‘‘tathāgataseyyā’’ti vuccati. Tāsu idha sīhaseyyā āgatā. Ayañhi tejussadairiyāpathattā uttamaseyyā nāma.",
  "atk-s0301a1:332": "Pāde pādanti dakkhiṇapāde vāmapādaṁ. Accādhāyāti atiādhāya, īsakaṁ atikkamma ṭhapetvā . Gopphakena hi gopphake jāṇunā vā jāṇumhi saṅghaṭṭiyamāne abhiṇhaṁ vedanā uppajjati, cittaṁ ekaggaṁ na hoti, seyyā aphāsukā hoti. Yathā na saṅghaṭṭeti, evaṁ atikkamma ṭhapite vedanā nuppajjati, cittaṁ ekaggaṁ hoti, seyyā phāsu hoti. Tasmā evaṁ nipajji. Sato sampajānoti sayanapariggāhakasatisampajaññena samannāgato. ‘‘Uṭṭhānasañña’’nti panettha na vuttaṁ, gilānaseyyā hesā tathāgatassa.",
  "atk-s0301a1:333": "Sattasatāti imasmiṁ sutte sabbāpi tā devatā gilānaseyyaṭṭhānaṁ āgatā. Udānaṁ udānesīti gilānaseyyaṁ āgatānaṁ domanassena bhavitabbaṁ siyā. Imāsaṁ pana tathāgatassa vedanādhivāsanaṁ disvā, ‘‘aho buddhānaṁ mahānubhāvatā! Evarūpāsu nāma vedanāsu vattamānāsu vikāramattampi natthi, sirīsayane alaṅkaritvā ṭhapitasuvaṇṇarūpakaṁ viya aniñjamānena kāyena nipanno, idānissa adhikataraṁ mukhavaṇṇo virocati, ābhāsampanno puṇṇacando viya sampati vikasitaṁ viya ca aravindaṁ assa mukhaṁ sobhati, kāyepi vaṇṇāyatanaṁ idāni susammaṭṭhakañcanaṁ viya vippasīdatī’’ti udānaṁ udapādi.",
  "atk-s0301a1:334": "Nāgovata bhoti, ettha bhoti dhammālapanaṁ. Balavantaṭṭhena nāgo. Nāgavatāti nāgabhāvena. Sīho vatātiādīsu asantāsanaṭṭhena sīho. Byattaparicayaṭṭhena kāraṇākāraṇajānanena vā ājānīyo. Appaṭisamaṭṭhena nisabho. Gavasatajeṭṭhako hi usabho, gavasahassajeṭṭhako vasabho, gavasatasahassajeṭṭhako nisabhoti vuccati. Bhagavā pana appaṭisamaṭṭhena āsabhaṁ ṭhānaṁ paṭijānāti. Tenevatthena idha ‘‘nisabho’’ti vutto. Dhuravāhaṭṭhena dhorayho. Nibbisevanaṭṭhena danto.",
  "atk-s0301a1:335": "Passāti aniyamitāṇatti. Samādhinti arahattaphalasamādhiṁ. Suvimuttanti phalavimuttiyā suvimuttaṁ. Rāgānugataṁ pana cittaṁ abhinataṁ nāma hoti, dosānugataṁ apanataṁ. Tadubhayapaṭikkhepena na cābhinataṁ na cāpanatanti āha. Na ca sasaṅkhāraniggayhavāritagatanti na sasaṅkhārena sappayogena kilese niggahetvā vāritavataṁ, kilesānaṁ pana chinnattā vataṁ phalasamādhinā samāhitanti attho. Atikkamitabbanti viheṭhetabbaṁ ghaṭṭetabbaṁ. Adassanāti aññāṇā. Aññāṇī hi andhabālova evarūpe satthari aparajjheyyāti devadattaṁ ghaṭṭayamānā vadanti.",
  "atk-s0301a1:336": "Pañcavedāti itihāsapañcamānaṁ vedānaṁ dhārakā. Sataṁ samanti vassasataṁ. Tapassīti tapanissitakā hutvā. Caranti carantā. Na sammāvimuttanti sacepi evarūpā brāhmaṇā vassasataṁ caranti, cittañca nesaṁ sammā vimuttaṁ na hoti. Hīnattarūpā na pāraṁ gamā teti hīnattasabhāvā te nibbānaṅgamā na honti. ‘‘Hīnattharūpā’’tipi pāṭho, hīnatthajātikā parihīnatthāti attho. Taṇhādhipannāti taṇhāya ajjhotthaṭā. Vatasīlabaddhāti ajavatakukkuravatādīhi ca vatehi tādiseheva ca sīlehi baddhā. Lūkhaṁ tapanti pañcātapatāpanaṁ kaṇṭakaseyyādikaṁ tapaṁ. Idāni sā devatā sāsanassa niyyānikabhāvaṁ kathentī na mānakāmassātiādimāha. Taṁ vuttatthamevāti. Aṭṭhamaṁ.",
  "atk-s0301a1:337": "9. Paṭhamapajjunnadhītusuttavaṇṇanā",
  "atk-s0301a1:338": "39. Navame pajjunnassa dhītāti pajjunnassa nāma vassavalāhakadevarañño cātumahārājikassa dhītā. Abhivandeti bhagavā tumhākaṁ pāde vandāmi. Cakkhumatāti pañcahi cakkhūhi cakkhumantena tathāgatena. Dhammo anubuddhoti, ‘‘idaṁ mayā pubbe paresaṁ santike kevalaṁ sutaṁyeva āsī’’ti vadati. Sāhaṁ dānīti, sā ahaṁ idāni. Sakkhi jānāmīti, paṭivedhavasena paccakkhameva jānāmi. Vigarahantāti, ‘‘hīnakkharapadabyañjano’’ti vā ‘‘aniyyāniko’’ti vā evaṁ garahantā. Roruvanti, dve roruvā – dhūmaroruvo ca jālaroruvo ca. Tattha dhūmaroruvo visuṁ hoti, jālaroruvoti pana avīcimahānirayassevetaṁ nāmaṁ. Tattha hi sattā aggimhi jalante jalante punappunaṁ ravaṁ ravanti, tasmā so ‘‘roruvo’’ti vuccati. Ghoranti dāruṇaṁ. Khantiyā upasamena upetāti ruccitvā khamāpetvā gahaṇakhantiyā ca rāgādiupasamena ca upetāti. Navamaṁ.",
  "atk-s0301a1:339": "10. Dutiyapajjunnadhītusuttavaṇṇanā",
  "atk-s0301a1:340": "40. Dasame dhammañcāti ca saddena saṅghañca, iti tīṇi ratanāni namassamānā idhāgatāti vadati. Atthavatīti, atthavatiyo. Bahunāpi kho tanti yaṁ dhammaṁ sā abhāsi, taṁ dhammaṁ bahunāpi pariyāyena ahaṁ vibhajeyyaṁ. Tādiso dhammoti, tādiso hi ayaṁ bhagavā dhammo, taṁsaṇṭhito tappaṭibhāgo bahūhi pariyāyehi vibhajitabbayuttakoti dasseti. Lapayissāmīti, kathayissāmi. Yāvatā me manasā pariyattanti yattakaṁ mayā manasā pariyāpuṭaṁ, tassatthaṁ divasaṁ avatvā madhupaṭalaṁ pīḷentī viya muhutteneva saṁkhittena kathessāmi. Sesaṁ uttānamevāti. Dasamaṁ.",
  "atk-s0301a1:341": "Satullapakāyikavaggo catuttho.",
  "atk-s0301a1:342": "5. Ādittavaggo",
  "atk-s0301a1:343": "1. Ādittasuttavaṇṇanā",
  "atk-s0301a1:344": "41. Ādittavaggassa paṭhame jarāya maraṇena cāti desanāsīsametaṁ, rāgādīhi pana ekādasahi aggīhi loko ādittova. Dānenāti dānacetanāya. Dinnaṁ hoti sunīhatanti dānapuññacetanāhi dāyakasseva hoti gharasāmikassa viya nīhatabhaṇḍakaṁ, tenetaṁ vuttaṁ. Corā harantīti adinne bhoge corāpi haranti rājānopi, aggipi ḍahati, ṭhapitaṭṭhānepi nassanti. Antenāti maraṇena. Sarīraṁ sapariggahanti sarīrañceva corādīnaṁ vasena avinaṭṭhabhoge ca. Saggamupetīti vessantaramahārājādayo viya sagge nibbattatīti. Paṭhamaṁ.",
  "atk-s0301a1:345": "2. Kiṁdadasuttavaṇṇanā",
  "atk-s0301a1:346": "42. Dutiye annadoti yasmā atibalavāpi dve tīṇi bhattāni abhutvā uṭṭhātuṁ na sakkoti, bhutvā pana dubbalopi hutvā balasampanno hoti, tasmā ‘‘annado balado’’ti āha. Vatthadoti yasmā surūpopi duccoḷo vā acoḷo vā virūpo hoti ohīḷito duddasiko, vatthacchanno devaputto viya sobhati , tasmā ‘‘vatthado hoti vaṇṇado’’ti āha. Yānadoti hatthiyānādīnaṁ dāyako. Tesu pana –",
  "atk-s0301a1:347": "‘‘Na hatthiyānaṁ samaṇassa kappati,",
  "atk-s0301a1:348": "Na assayānaṁ, na rathena yātuṁ;",
  "atk-s0301a1:349": "Idañca yānaṁ samaṇassa kappati,",
  "atk-s0301a1:350": "Upāhanā rakkhato sīlakhandha’’nti.",
  "atk-s0301a1:351": "Tasmā chattupāhanakattarayaṭṭhimañcapīṭhānaṁ dāyako, yo ca maggaṁ sodheti, nisseṇiṁ karoti, setuṁ karoti, nāvaṁ paṭiyādeti, sabbopi yānadova hoti. Sukhado hotīti yānassa sukhāvahanato sukhado nāma hoti. Cakkhudoti andhakāre cakkhumantānampi rūpadassanābhāvato dīpado cakkhudo nāma hoti, anuruddhatthero viya dibbacakkhu sampadampi labhati.",
  "atk-s0301a1:352": "Sabbadado hotīti sabbesaṁyeva balādīnaṁ dāyako hoti. Dve tayo gāme piṇḍāya caritvā kiñci aladdhā āgatassāpi sītalāya pokkharaṇiyā nhāyitvā patissayaṁ pavisitvā muhuttaṁ mañce nipajjitvā uṭṭhāya nisinnassa hi kāye balaṁ āharitvā pakkhittaṁ viya hoti. Bahi vicarantassa ca kāye vaṇṇāyatanaṁ vātātapehi jhāyati, patissayaṁ pavisitvā dvāraṁ pidhāya muhuttaṁ nipannassa ca visabhāgasantati vūpasammati, sabhāgasantati okkamati, vaṇṇāyatanaṁ āharitvā pakkhittaṁ viya hoti. Bahi vicarantassa pāde kaṇṭako vijjhati, khāṇu paharati, sarīsapādiparissayo ceva corabhayañca uppajjati, patissayaṁ pavisitvā dvāraṁ pidhāya nipannassa sabbete parissayā na honti, dhammaṁ sajjhāyantassa dhammapītisukhaṁ, kammaṭṭhānaṁ manasikarontassa upasamasukhaṁ uppajjati. Tathā bahi vicarantassa ca sedā muccanti, akkhīni phandanti, senāsanaṁ pavisanakkhaṇe kūpe otiṇṇo viya hoti, mañcapīṭhādīni na paññāyanti. Muhuttaṁ nisinnassa pana akkhipasādo āharitvā pakkhitto viya hoti, dvārakavāṭavātapānamañcapīṭhādīni paññāyanti. Tena vuttaṁ – ‘‘so ca sabbadado hoti, yo dadāti upassaya’’nti.",
  "atk-s0301a1:353": "Amataṁdado ca so hotīti paṇītabhojanassa pattaṁ pūrento viya amaraṇadānaṁ nāma deti. Yo dhammamanusāsatīti yo dhammaṁ anusāsati, aṭṭhakathaṁ katheti, pāḷiṁ vāceti, pucchitapañhaṁ vissajjeti, kammaṭṭhānaṁ ācikkhati, dhammassavanaṁ karoti, sabbopesa dhammaṁ anusāsati nāma. Sabbadānānañca idaṁ dhammadānameva agganti veditabbaṁ. Vuttampi cetaṁ –",
  "atk-s0301a1:354": "‘‘Sabbadānaṁ dhammadānaṁ jināti,",
  "atk-s0301a1:355": "Sabbarasaṁ dhammaraso jināti;",
  "atk-s0301a1:356": "Sabbaratiṁ dhammarati jināti,",
  "atk-s0301a1:357": "Taṇhakkhayo sabbadukkhaṁ jinātī’’ti. (dha. pa. 354); Dutiyaṁ;",
  "atk-s0301a1:358": "3. Annasuttavaṇṇanā",
  "atk-s0301a1:359": "43. Tatiye abhinandantīti patthenti. Bhajatīti upagacchati, cittagahapatisīvalittherādike viya pacchato anubandhati. Tasmāti yasmā idhaloke paraloke ca annadāyakameva anugacchati, tasmā. Sesaṁ uttānamevāti. Tatiyaṁ.",
  "atk-s0301a1:360": "4. Ekamūlasuttavaṇṇanā",
  "atk-s0301a1:361": "44. Catutthe ekamūlanti avijjā taṇhāya mūlaṁ, taṇhā avijjāya. Idha pana taṇhā adhippetā. Dvīhi sassatucchedadiṭṭhīhi āvaṭṭatīti dvirāvaṭṭā. Sā ca rāgādīhi tīhi malehi timalā. Tatrāssā moho sahajātakoṭiyā malaṁ hoti, rāgadosā upanissayakoṭiyā. Pañca pana kāmaguṇā assā pattharaṇaṭṭhānā, tesu sā pattharatīti pañcapattharā. Sā ca apūraṇīyaṭṭhena samuddo. Ajjhattikabāhiresu panesā dvādasāyatanesu āvaṭṭati parivaṭṭatīti dvādasāvaṭṭā. Apatiṭṭhaṭṭhena pana pātāloti vuccatīti. Ekamūlaṁ…pe… pātālaṁ, atari isi, uttari samatikkamīti attho. Catutthaṁ.",
  "atk-s0301a1:362": "5. Anomasuttavaṇṇanā",
  "atk-s0301a1:363": "45. Pañcame anomanāmanti sabbaguṇasamannāgatattā avekallanāmaṁ, paripūranāmanti attho. Nipuṇatthadassinti bhagavā saṇhasukhume khandhantarādayo atthe passatīti nipuṇatthadassī. Paññādadanti anvayapaññādhigamāya paṭipadaṁ kathanavasena paññāya dāyakaṁ. Kāmālaye asattanti pañcakāmaguṇālaye alaggaṁ. Kamamānanti bhagavā mahābodhimaṇḍeyeva ariyamaggena gato, na idāni gacchati, atītaṁ pana upādāya idaṁ vuttaṁ. Mahesinti mahantānaṁ sīlakkhandhādīnaṁ esitāraṁ pariyesitāranti. Pañcamaṁ.",
  "atk-s0301a1:364": "6. Accharāsuttavaṇṇanā",
  "atk-s0301a1:365": "46. Chaṭṭhe accharāgaṇasaṅghuṭṭhanti ayaṁ kira devaputto satthusāsane pabbajitvā vattapaṭipattiṁ pūrayamāno pañcavassakāle pavāretvā dvemātikaṁ paguṇaṁ katvā kammākammaṁ uggahetvā cittarucitaṁ kammaṭṭhānaṁ uggaṇhitvā sallahukavuttiko araññaṁ pavisitvā yo bhagavatā majjhimayāmo sayanassa koṭṭhāsoti anuññāto. Tasmimpi sampatte ‘‘pamādassa bhāyāmī’’ti mañcakaṁ ukkhipitvā rattiñca divā ca nirāhāro kammaṭṭhānameva manasākāsi.",
  "atk-s0301a1:366": "Athassa abbhantare satthakavātā uppajjitvā jīvitaṁ pariyādiyiṁsu. So dhurasmiṁyeva kālamakāsi. Yo hi koci bhikkhu caṅkame caṅkamamāno vā ālambanatthambhaṁ nissāya ṭhito vā caṅkamakoṭiyaṁ cīvaraṁ sīse ṭhapetvā nisinno vā nipanno vā parisamajjhe alaṅkatadhammāsane dhammaṁ desento vā kālaṁ karoti, sabbo so dhurasmiṁ kālaṁ karoti nāma. Iti ayaṁ caṅkamane kālaṁ katvā upanissayamandatāya āsavakkhayaṁ appatto tāvatiṁsabhavane mahāvimānadvāre niddāyitvā pabujjhanto viya paṭisandhiṁ aggahesi. Tāvadevassa suvaṇṇatoraṇaṁ viya tigāvuto attabhāvo nibbatti.",
  "atk-s0301a1:367": "Antovimāne sahassamattā accharā taṁ disvā, ‘‘vimānasāmiko devaputto āgato, ramayissāma na’’nti tūriyāni gahetvā parivārayiṁsu. Devaputto na tāva cutabhāvaṁ jānāti, pabbajitasaññīyeva accharā oloketvā vihāracārikaṁ āgataṁ mātugāmaṁ disvā lajjī. Paṁsukūliko viya upari ṭhitaṁ ghanadukūlaṁ ekaṁsaṁ karonto aṁsakūṭaṁ paṭicchādetvā indriyāni okkhipitvā adhomukho aṭṭhāsi. Tassa kāyavikāreneva tā devatā ‘‘samaṇadevaputto aya’’nti ñatvā evamāhaṁsu – ‘‘ayya, devaputta, devaloko nāmāyaṁ, na samaṇadhammassa karaṇokāso, sampattiṁ anubhavanokāso’’ti. So tatheva aṭṭhāsi. Devatā ‘‘na tāvāyaṁ sallakkhetī’’ti tūriyāni paggaṇhiṁsu. So tathāpi anolokentova aṭṭhāsi.",
  "atk-s0301a1:368": "Athassa sabbakāyikaṁ ādāsaṁ purato ṭhapayiṁsu. So chāyaṁ disvā cutabhāvaṁ ñatvā, ‘‘na mayā imaṁ ṭhānaṁ patthetvā samaṇadhammo kato, uttamatthaṁ arahattaṁ patthetvā kato’’ti sampattiyā vippaṭisārī ahosi, ‘‘suvaṇṇapaṭaṁ paṭilabhissāmī’’ti takkayitvā yuddhaṭṭhānaṁ otiṇṇamallo mūlakamuṭṭhiṁ labhitvā viya. So – ‘‘ayaṁ saggasampatti nāma sulabhā, buddhānaṁ pātubhāvo dullabho’’ti cintetvā vimānaṁ apavisitvāva asambhinneneva sīlena accharāsaṅghaparivuto dasabalassa santikaṁ āgamma abhivādetvā ekamantaṁ ṭhito imaṁ gāthaṁ abhāsi.",
  "atk-s0301a1:369": "Tattha accharāgaṇasaṅghuṭṭhanti accharāgaṇena gītavāditasaddehi saṅghositaṁ. Pisācagaṇasevitanti tameva accharāgaṇaṁ pisācagaṇaṁ katvā vadati. Vananti nandanavanaṁ sandhāya vadati. Ayañhi niyāmacittatāya attano garubhāvena devagaṇaṁ ‘‘devagaṇo’’ti vattuṁ na roceti. ‘‘Pisācagaṇo’’ti vadati. Nandanavanañca ‘‘nandana’’nti avatvā ‘‘mohana’’nti vadati . Kathaṁ yātrā bhavissatīti kathaṁ niggamanaṁ bhavissati, kathaṁ atikkamo bhavissati, arahattassa me padaṭṭhānabhūtaṁ vipassanaṁ ācikkhatha bhagavāti vadati.",
  "atk-s0301a1:370": "Atha bhagavā ‘‘atisallikhateva ayaṁ devaputto, kiṁ nu kho ida’’nti? Āvajjento attano sāsane pabbajitabhāvaṁ ñatvā – ‘‘ayaṁ accāraddhavīriyatāya kālaṁ katvā devaloke nibbatto, ajjāpissa caṅkamanasmiṁyeva attabhāvo asambhinnena sīlena āgato’’ti cintesi. Buddhā ca akatābhinivesassa ādikammikassa akataparikammassa antevāsino cittakāro bhittiparikammaṁ viya – ‘‘sīlaṁ tāva sodhehi, samādhiṁ bhāvehi, kammassakatapaññaṁ ujuṁ karohī’’ti paṭhamaṁ pubbabhāgappaṭipadaṁ ācikkhanti, kārakassa pana yuttapayuttassa arahattamaggapadaṭṭhānabhūtaṁ saṇhasukhumaṁ suññatāvipassanaṁyeva ācikkhanti, ayañca devaputto kārako abhinnasīlo, eko maggo assa anāgatoti suññatāvipassanaṁ ācikkhanto ujuko nāmātiādimāha.",
  "atk-s0301a1:371": "Tattha ujukoti kāyavaṅkādīnaṁ abhāvato aṭṭhaṅgiko maggo ujuko nāma. Abhayā nāma sā disāti nibbānaṁ sandhāyāha. Tasmiṁ hi kiñci bhayaṁ natthi, taṁ vā pattassa bhayaṁ natthīti ‘‘abhayā nāma sā disā’’ti vuttaṁ. Ratho akūjanoti aṭṭhaṅgiko maggova adhippeto. Yathā hi pākatikaratho akkhe vā anabbhañjite atirekesu vā manussesu abhiruḷhesu kūjati viravati, na evaṁ ariyamaggo. So hi ekappahārena caturāsītiyāpi pāṇasahassesu abhiruhantesu na kūjati na viravati. Tasmā ‘‘akūjano’’ti vutto. Dhammacakkehi saṁyutoti kāyikacetasikavīriyasaṅkhātehi dhammacakkehi saṁyutto.",
  "atk-s0301a1:372": "Hirīti ettha hiriggahaṇena ottappampi gahitameva hoti. Tassa apālamboti yathā bāhirakarathassa rathe ṭhitānaṁ yodhānaṁ apatanatthāya dārumayaṁ apālambanaṁ hoti, evaṁ imassa maggarathassa ajjhattabahiddhāsamuṭṭhānaṁ hirottappaṁ apālambanaṁ. Satyassaparivāraṇanti rathassa sīhacammādiparivāro viya imassāpi maggarathassa sampayuttā sati parivāraṇaṁ. Dhammanti lokuttaramaggaṁ . Sammādiṭṭhipurejavanti vipassanāsammādiṭṭhipurejavā assa pubbayāyikāti sammādiṭṭhipurejavo, taṁ sammādiṭṭhipurejavaṁ. Yathā hi paṭhamataraṁ rājapurisehi kāṇakuṇiādīnaṁnīharaṇena magge sodhite pacchā rājā nikkhamati, evamevaṁ vipassanā sammādiṭṭhiyā aniccādivasena khandhādīsu sodhitesu pacchā bhūmiladdhavaṭṭaṁ parijānamānā maggasammādiṭṭhi uppajjati. Tena vuttaṁ ‘‘dhammāhaṁ sārathiṁ brūmi, sammādiṭṭhipurejava’’nti.",
  "atk-s0301a1:373": "Iti bhagavā desanaṁ niṭṭhāpetvā avasāne cattāri saccāni dīpesi. Desanāpariyosāne devaputto sotāpattiphale patiṭṭhāsi. Yathā hi rañño bhojanakāle attano mukhappamāṇe kabaḷe ukkhitte aṅke nisinno putto attano mukhappamāṇeneva tato kabaḷaṁ karoti, evamevaṁ bhagavati arahattanikūṭena desanaṁ desentepi sattā attano upanissayānurūpena sotāpattiphalādīni pāpuṇanti. Ayampi devaputto sotāpattiphalaṁ patvā bhagavantaṁ gandhādīhi pūjetvā pakkāmīti. Chaṭṭhaṁ.",
  "atk-s0301a1:374": "7. Vanaropasuttavaṇṇanā",
  "atk-s0301a1:375": "47. Sattame dhammaṭṭhā sīlasampannāti ke dhammaṭṭhā, ke sīlasampannāti pucchati. Bhagavā imaṁ pañhaṁ thāvaravatthunā dīpento ārāmaropātiādimāha. Tattha ārāmaropāti pupphārāmaphalārāmaropakā. Vanaropāti sayaṁjāte aropimavane sīmaṁ parikkhipitvā cetiyabodhicaṅkamanamaṇḍapakuṭileṇarattiṭṭhānadivāṭṭhānānaṁ kārakā chāyūpage rukkhe ropetvā dadamānāpi vanaropāyeva nāma. Setukārakāti visame setuṁ karonti, udake nāvaṁ paṭiyādenti . Papanti pānīyadānasālaṁ. Udapānanti yaṁkiñci pokkharaṇītaḷākādiṁ. Upassayanti vāsāgāraṁ. ‘‘Upāsaya’’ntipi pāṭho.",
  "atk-s0301a1:376": "Sadā puññaṁ pavaḍḍhatīti na akusalavitakkaṁ vā vitakkentassa niddāyantassa vā pavaḍḍhati. Yadā yadā pana anussarati, tadā tadā tassa vaḍḍhati. Imamatthaṁ sandhāya ‘‘sadā puññaṁ pavaḍḍhatī’’ti vuttaṁ. Dhammaṭṭhā sīlasampannāti tasmiṁ dhamme ṭhitattā tenapi sīlena sampannattā dhammaṭṭhā sīlasampannā. Atha vā evarūpāni puññāni karontānaṁ dasa kusalā dhammā pūrenti, tesu ṭhitattā dhammaṭṭhā. Teneva ca sīlena sampannattā sīlasampannāti. Sattamaṁ.",
  "atk-s0301a1:377": "8. Jetavanasuttavaṇṇanā",
  "atk-s0301a1:378": "48. Aṭṭhame idaṁ hi taṁ jetavananti anāthapiṇḍiko devaputto jetavanassa ceva buddhādīnañca vaṇṇabhaṇanatthaṁ āgato evamāha. Isisaṅghanisevitanti bhikkhusaṅghanisevitaṁ.",
  "atk-s0301a1:379": "Evaṁ paṭhamagāthāya jetavanassa vaṇṇaṁ kathetvā idāni ariyamaggassa kathento kammaṁ vijjātiādimāha. Tattha kammanti maggacetanā. Vijjāti maggapaññā. Dhammoti samādhipakkhikā dhammā. Sīlaṁ jīvitamuttamanti sīle patiṭṭhitassa jīvitaṁ uttamanti dasseti. Atha vā vijjāti diṭṭhisaṅkappā. Dhammoti vāyāmasatisamādhayo. Sīlanti vācākammantājīvā. Jīvitamuttamanti etasmiṁ sīle ṭhitassa jīvitaṁ nāma uttamaṁ. Etena maccā sujjhantīti etena aṭṭhaṅgikamaggena sattā visujjhanti.",
  "atk-s0301a1:380": "Tasmāti yasmā maggena sujjhanti, na gottadhanehi, tasmā. Yoniso vicine dhammanti upāyena samādhipakkhiyadhammaṁ vicineyya. Evaṁ tattha visujjhatīti evaṁ tasmiṁ ariyamagge visujjhati. Atha vā yoniso vicine dhammanti upāyena pañcakkhandhadhammaṁ vicineyya. Evaṁ tattha visujjhatīti evaṁ tesu catūsu saccesu visujjhati.",
  "atk-s0301a1:381": "Idāni sāriputtattherassa vaṇṇaṁ kathento sāriputtovātiādimāha. Tattha sāriputtovāti avadhāraṇavacanaṁ, etehi paññādīhi sāriputtova seyyoti vadati. Upasamenāti kilesaupasamena . Pāraṁ gatoti nibbānaṁ gato. Yo koci nibbānaṁ patto bhikkhu, so etāvaparamo siyā, na therena uttaritaro nāma atthīti vadati. Sesaṁ uttānamevāti. Aṭṭhamaṁ.",
  "atk-s0301a1:382": "9. Maccharisuttavaṇṇanā",
  "atk-s0301a1:383": "49. Navame maccharinoti maccherena samannāgatā. Ekacco hi attano vasanaṭṭhāne bhikkhuṁ hatthaṁ pasāretvāpi na vandati, aññattha gato vihāraṁ pavisitvā sakkaccaṁ vanditvā madhurapaṭisanthāraṁ karoti – ‘‘bhante, amhākaṁ vasanaṭṭhānaṁ nāgacchatha, sampanno padeso, paṭibalā mayaṁ ayyānaṁ yāgubhattādīhi upaṭṭhānaṁ kātu’’nti. Bhikkhū ‘‘saddho ayaṁ upāsako’’ti yāgubhattādīhi saṅgaṇhanti. Atheko thero tassa gāmaṁ gantvā piṇḍāya carati. So taṁ disvā aññena vā gacchati, gharaṁ vā pavisati. Sacepi sammukhībhāvaṁ āgacchati, hatthena vanditvā – ‘‘ayyassa bhikkhaṁ detha, ahaṁ ekena kammena gacchāmī’’ti pakkamati. Thero sakalagāmaṁ caritvā tucchapattova nikkhamati. Idaṁ tāva mudumacchariyaṁ nāma, yena samannāgato adāyakopi dāyako viya paññāyati. Idha pana thaddhamacchariyaṁ adhippetaṁ, yena samannāgato bhikkhūsu piṇḍāya paviṭṭhesu, ‘‘therā ṭhitā’’ti vutte, ‘‘kiṁ mayhaṁ pādā rujjantī’’tiādīni vatvā silāthambho viya khāṇuko viya ca thaddho hutvā tiṭṭhati, sāmīcimpi na karoti. Kadariyāti idaṁ maccharinoti padasseva vevacanaṁ. Mudukampi hi macchariyaṁ ‘‘macchariya’’nteva vuccati, thaddhaṁ pana kadariyaṁ nāma. Paribhāsakāti bhikkhū gharadvāre ṭhite disvā, ‘‘kiṁ tumhe kasitvā āgatā, vapitvā, lāyitvā? Mayaṁ attanopi na labhāma, kuto tumhākaṁ, sīghaṁ nikkhamathā’’tiādīhi saṁtajjakā. Antarāyakarāti dāyakassa saggantarāyo, paṭiggāhakānaṁ lābhantarāyo, attano upaghātoti imesaṁ antarāyānaṁ kārakā.",
  "atk-s0301a1:384": "Samparāyoti paraloko. Ratīti pañcakāmaguṇarati. Khiḍḍāti kāyikakhiḍḍādikā tividhā khiḍḍā. Diṭṭhe dhammesa vipākoti tasmiṁ nibbattabhavane diṭṭhe dhamme esa vipāko. Samparāye ca duggatīti ‘‘yamalokaṁ upapajjare’’ti vutte samparāye ca duggati.",
  "atk-s0301a1:385": "Vadaññūti bhikkhū gharadvāre ṭhitā kiñcāpi tuṇhīva honti, atthato pana – ‘‘bhikkhaṁ dethā’’ti vadanti nāma. Tatra ye ‘‘mayaṁ pacāma, ime pana na pacanti, pacamāne patvā alabhantā kuhiṁ labhissantī’’ti? Deyyadhammaṁ saṁvibhajanti, te vadaññū nāma. Pakāsantīti vimānappabhāya jotanti. Parasambhatesūti parehi sampiṇḍitesu. Samparāye ca suggatīti, ‘‘ete saggā’’ti evaṁ vuttasamparāye sugati. Ubhinnampi vā etesaṁ tato cavitvā puna samparāyepi duggatisugatiyeva hotīti. Navamaṁ.",
  "atk-s0301a1:386": "10. Ghaṭīkārasuttavaṇṇanā",
  "atk-s0301a1:387": "50. Dasame upapannāseti nibbattivasena upagatā. Vimuttāti avihābrahmalokasmiṁ upapattisamanantarameva arahattaphalavimuttiyā vimuttā. Mānusaṁ dehanti idha pañcorambhāgiyasaṁyojanāni eva vuttāni. Dibbayoganti pañca uddhambhāgiyasaṁyojanāni. Upaccagunti atikkamiṁsu. Upakotiādīni tesaṁ therānaṁ nāmāni. Kusalī bhāsasī tesanti, ‘‘kusala’’nti idaṁ vacanaṁ imassa atthīti kusalī, tesaṁ therānaṁ tvaṁ kusalaṁ anavajjaṁ bhāsasi, thomesi pasaṁsasi , paṇḍitosi devaputtāti vadati. Taṁ te dhammaṁ idhaññāyāti te therā taṁ dhammaṁ idha tumhākaṁ sāsane jānitvā. Gambhīranti gambhīratthaṁ. Brahmacārī nirāmisoti nirāmisabrahmacārī nāma anāgāmī, anāgāmī ahosinti attho. Ahuvāti ahosi. Sagāmeyyoti ekagāmavāsī. Pariyosānagāthā saṅgītikārehi ṭhapitāti. Dasamaṁ.",
  "atk-s0301a1:388": "Ādittavaggo pañcamo.",
  "atk-s0301a1:389": "6. Jarāvaggo",
  "atk-s0301a1:390": "1. Jarāsuttavaṇṇanā",
  "atk-s0301a1:391": "51. Jarāvaggassa paṭhame sādhūti laddhakaṁ bhaddakaṁ. Sīlaṁ yāva jarāti iminā idaṁ dasseti – yathā muttāmaṇirattavatthādīni ābharaṇāni taruṇakāleyeva sobhanti, jarājiṇṇakāle tāni dhārento ‘‘ayaṁ ajjāpi bālabhāvaṁ pattheti, ummattako maññe’’ti vattabbataṁ āpajjati , na evaṁ sīlaṁ. Sīlañhi niccakālaṁ sobhati. Bālakālepi hi sīlaṁ rakkhantaṁ ‘‘kiṁ imassa sīlenā’’ti? Vattāro natthi. Majjhimakālepi mahallakakālepīti.",
  "atk-s0301a1:392": "Saddhāsādhu patiṭṭhitāti hatthāḷavakacittagahapatiādīnaṁ viya maggena āgatā patiṭṭhitasaddhā nāma sādhu. Paññā narānaṁ ratananti ettha cittīkataṭṭhādīhi ratanaṁ veditabbaṁ. Vuttañhetaṁ –",
  "atk-s0301a1:393": "‘‘Yadi cittīkatanti ratanaṁ, nanu bhagavā cittīkato purisasīho, ye ca loke cittīkatā, tesaṁ cittīkato bhagavā. Yadi ratikaranti ratanaṁ, nanu bhagavā ratikaro purisasīho, tassa vacanena carantā jhānaratisukhena abhiramanti. Yadi atulyanti ratanaṁ, nanu bhagavā atulo purisasīho. Na hi sakkā tuletuṁ guṇehi guṇapāramiṁ gato. Yadi dullabhanti ratanaṁ, nanu bhagavā dullabho purisasīho. Yadi anomasattaparibhoganti ratanaṁ, nanu bhagavā anomo sīlena samādhinā paññāya vimuttiyā vimuttiñāṇadassanenā’’ti.",
  "atk-s0301a1:394": "Idha pana dullabhapātubhāvaṭṭhena paññā ‘‘ratana’’nti vuttaṁ. Puññanti puññacetanā, sā hi arūpattā pariharituṁ na sakkāti. Paṭhamaṁ.",
  "atk-s0301a1:395": "2. Ajarasāsuttavaṇṇanā",
  "atk-s0301a1:396": "52. Dutiye ajarasāti ajīraṇena, avipattiyāti attho. Sīlañhi avipannameva sādhu hoti, vipannasīlaṁ ācariyupajjhāyādayopi na saṅgaṇhanti, gatagataṭṭhāne niddhamitabbova hotīti. Dutiyaṁ.",
  "atk-s0301a1:397": "3. Mittasuttavaṇṇanā",
  "atk-s0301a1:398": "53. Tatiye satthoti saddhiṁcaro, jaṅghasattho vā sakaṭasattho vā. Mittanti roge uppanne pāṭaṅkiyā vā aññena vā yānena haritvā khemantasampāpanena mittaṁ. Sake ghareti attano gehe . Tathārūpe roge jāte puttabhariyādayo jigucchanti, mātā pana asucimpi candanaṁ viya maññati. Tasmā sā sake ghare mittaṁ. Sahāyo atthajātassāti uppannakiccassa yo taṁ kiccaṁ vahati nittharati, so kiccesu saha ayanabhāvena sahāyo mittaṁ, surāpānādisahāyā pana na mittā. Samparāyikanti samparāyahitaṁ. Tatiyaṁ.",
  "atk-s0301a1:399": "4. Vatthusuttavaṇṇanā",
  "atk-s0301a1:400": "54. Catutthe puttā vatthūti mahallakakāle paṭijagganaṭṭhena puttā patiṭṭhā. Paramoti aññesaṁ akathetabbassapi guyhassa kathetabbayuttatāya bhariyā paramo sakhā nāma. Catutthaṁ.",
  "atk-s0301a1:401": "5-7. Paṭhamajanasuttādivaṇṇanā",
  "atk-s0301a1:402": "55. Pañcame vidhāvatīti parasamuddādigamanavasena ito cito ca vidhāvati. Pañcamaṁ.",
  "atk-s0301a1:403": "56. Chaṭṭhe dukkhāti vaṭṭadukkhato. Chaṭṭhaṁ.",
  "atk-s0301a1:404": "57. Sattame parāyaṇanti nipphatti avassayo. Sattamaṁ.",
  "atk-s0301a1:405": "8. Uppathasuttavaṇṇanā",
  "atk-s0301a1:406": "58. Aṭṭhame rāgo uppathoti sugatiñca nibbānañca gacchantassa amaggo. Rattindivakkhayoti rattidivehi, rattidivesu vā khīyati. Itthī malanti sesaṁ bāhiramalaṁ bhasmakhārādīhi dhovitvā sakkā sodhetuṁ, mātugāmamalena duṭṭho pana na sakkā suddho nāma kātunti itthī ‘‘mala’’nti vuttā. Etthāti ettha itthiyaṁ pajā sajjati. Tapoti indriyasaṁvaradhutaṅgaguṇavīriyadukkarakārikānaṁ nāmaṁ, idha pana ṭhapetvā dukkarakārikaṁ sabbāpi kilesasantāpikā paṭipadā vaṭṭati. Brahmacariyanti methunavirati. Aṭṭhamaṁ.",
  "atk-s0301a1:407": "9. Dutiyasuttavaṇṇanā",
  "atk-s0301a1:408": "59. Navame kissa cābhiratoti kismiṁ abhirato. Dutiyāti sugatiñceva nibbānañca gacchantassa dutiyikā. Paññā cenaṁ pasāsatīti paññā etaṁ purisaṁ ‘‘idaṁ karohi, idaṁ mākarī’’ti anusāsati. Navamaṁ.",
  "atk-s0301a1:409": "10. Kavisuttavaṇṇanā",
  "atk-s0301a1:410": "60. Dasame chando nidānanti gāyattiādiko chando gāthānaṁ nidānaṁ. Pubbapaṭṭhāpanagāthā ārabhanto hi ‘‘kataracchandena hotū’’ti ārabhati . Viyañjananti jananaṁ. Akkharaṁ hi padaṁ janeti, padaṁ gāthaṁ janeti, gāthā atthaṁ pakāsetīti. Nāmasannissitāti samuddādipaṇṇattinissitā. Gāthā ārabhanto hi samuddaṁ vā pathaviṁ vā yaṁ kiñci nāmaṁ nissayitvāva ārabhati. Āsayoti patiṭṭhā. Kavito hi gāthā pavattanti. So tāsaṁ patiṭṭhā hotīti. Dasamaṁ.",
  "atk-s0301a1:411": "Jarāvaggo chaṭṭho.",
  "atk-s0301a1:412": "7. Addhavaggo",
  "atk-s0301a1:413": "1. Nāmasuttavaṇṇanā",
  "atk-s0301a1:414": "61. Addhavaggassa paṭhame nāmaṁ sabbaṁ addhabhavīti nāmaṁ sabbaṁ abhibhavati anupatati. Opapātikena vā hi kittimena vā nāmena mutto satto vā saṅkhāro vā natthi. Yassapi hi rukkhassa vā pāsāṇassa vā ‘‘idaṁ nāma nāma’’nti na jānanti, anāmakotveva tassa nāmaṁ hoti. Paṭhamaṁ.",
  "atk-s0301a1:415": "2-3. Cittasuttādivaṇṇanā",
  "atk-s0301a1:416": "62. Dutiye sabbeva vasamanvagūti ye cittassa vasaṁ gacchanti, tesaṁyeva anavasesapariyādānametaṁ. Dutiyaṁ.",
  "atk-s0301a1:417": "63. Tatiyepi eseva nayo. Tatiyaṁ.",
  "atk-s0301a1:418": "4-5. Saṁyojanasuttādivaṇṇanā",
  "atk-s0301a1:419": "64. Catutthe kiṁ su saṁyojanoti kiṁ saṁyojano kiṁ bandhano? Vicāraṇanti vicaraṇā pādāni. Bahuvacane ekavacanaṁ kataṁ. Vitakkassa vicāraṇanti vitakko tassa pādā. Catutthaṁ.",
  "atk-s0301a1:420": "65. Pañcamepi eseva nayo. Pañcamaṁ.",
  "atk-s0301a1:421": "6. Attahatasuttavaṇṇanā",
  "atk-s0301a1:422": "66. Chaṭṭhe kenassubbhāhatoti kena abbhāhato. Su-kāro nipātamattaṁ. Icchādhūpāyitoti icchāya āditto. Chaṭṭhaṁ.",
  "atk-s0301a1:423": "7-9. Uḍḍitasuttādivaṇṇanā",
  "atk-s0301a1:424": "67. Sattame taṇhāya uḍḍitoti taṇhāya ullaṅghito. Cakkhuñhi taṇhārajjunā āvunitvā rūpanāgadante uḍḍitaṁ, sotādīni saddādīsūti taṇhāya uḍḍito loko. Maccunā pihitoti anantare attabhāve kataṁ kammaṁ na dūraṁ ekacittantaraṁ, balavatiyā pana māraṇantikavedanāya pabbatena viya otthaṭattā sattā taṁ na bujjhantīti ‘‘maccunā pihito loko’’ti vuttaṁ. Sattamaṁ.",
  "atk-s0301a1:425": "68. Aṭṭhame sveva pañho devatāya heṭṭhupariyāyavasena pucchito. Aṭṭhamaṁ.",
  "atk-s0301a1:426": "69. Navame sabbaṁ uttānameva. Navamaṁ.",
  "atk-s0301a1:427": "10. Lokasuttavaṇṇanā",
  "atk-s0301a1:428": "70. Dasame kismiṁ loko samuppannoti kismiṁ uppanne loko uppannoti pucchati. Chasūti chasu ajjhattikesu āyatanesu uppannesu uppannoti vuccati. Chasu kubbatīti tesuyeva chasu santhavaṁ karoti. Upādāyāti tāniyeva ca upādāya āgamma paṭicca pavattati. Vihaññatīti tesuyeva chasu vihaññati pīḷiyati. Iti ajjhattikāyatanavasena ayaṁ pañho āgato, ajjhattikabāhirānaṁ pana vasena āharituṁ vaṭṭati. Chasu hi ajjhattikāyatanesu uppannesu ayaṁ uppanno nāma hoti, chasu bāhiresu santhavaṁ karoti, channaṁ ajjhattikānaṁ upādāya chasu bāhiresu vihaññatīti. Dasamaṁ.",
  "atk-s0301a1:429": "Addhavaggo sattamo.",
  "atk-s0301a1:430": "8. Chetvāvaggo",
  "atk-s0301a1:431": "1. Chetvāsuttavaṇṇanā",
  "atk-s0301a1:432": "71. Chetvāvaggassa paṭhame chetvāti vadhitvā. Sukhaṁ setīti kodhapariḷāhena aparidayhamānattā sukhaṁ sayati. Na socatīti kodhavināsena vinaṭṭhadomanassattā na socati. Visamūlassāti dukkhavipākassa . Madhuraggassāti kuddhassa paṭikujjhitvā, akkuṭṭhassa paccakkositvā, pahaṭassa ca paṭipaharitvā sukhaṁ uppajjati, taṁ sandhāya madhuraggoti vutto. Imasmiṁ hi ṭhāne pariyosānaṁ agganti vuttaṁ. Ariyāti buddhādayo. Paṭhamaṁ.",
  "atk-s0301a1:433": "2. Rathasuttavaṇṇanā",
  "atk-s0301a1:434": "72. Dutiye paññāyati etenāti paññāṇaṁ. Dhajo rathassāti mahantasmiṁ hi saṅgāmasīse dūratova dhajaṁ disvā ‘‘asukarañño nāma ayaṁ ratho’’ti ratho pākaṭo hoti. Tena vuttaṁ ‘‘dhajo rathassa paññāṇa’’nti. Aggipi dūratova dhūmena paññāyati. Coḷaraṭṭhaṁ paṇḍuraṭṭhanti evaṁ raṭṭhampi raññā paññāyati. Cakkavattirañño dhītāpi pana itthī ‘‘asukassa nāma bhariyā’’ti bhattāraṁ patvāva paññāyati. Tasmā dhūmo paññāṇamagginotiādi vuttaṁ. Dutiyaṁ.",
  "atk-s0301a1:435": "3. Vittasuttavaṇṇanā",
  "atk-s0301a1:436": "73. Tatiye saddhīdha vittanti yasmā saddho saddhāya muttamaṇiādīnipi vittāni labhati, tissopi kulasampadā, cha kāmasaggāni, nava brahmaloke patvā pariyosāne amatamahānibbānadassanampi labhati, tasmā maṇimuttādīhi vittehi saddhāvittameva seṭṭhaṁ. Dhammoti dasakusalakammapatho. Sukhamāvahatīti sabbampi sāsavānāsavaṁ asaṁkiliṭṭhasukhaṁ āvahati. Sādutaranti lokasmiṁ loṇambilādīnaṁ sabbarasānaṁ saccameva madhurataraṁ. Saccasmiṁ hi ṭhitā sīghavegaṁ nadimpi nivattenti, visampi nimmaddenti, aggimpi paṭibāhanti, devampi vassāpenti, tasmā taṁ sabbarasānaṁ madhurataranti vuttaṁ. Paññājīviṁ jīvitamāhu seṭṭhanti yo paññājīvī gahaṭṭho samāno pañcasu sīlesu patiṭṭhāya salākabhattādīni paṭṭhapetvā paññāya jīvati, pabbajito vā pana dhammena uppanne paccaye ‘‘idamattha’’nti paccavekkhitvā paribhuñjanto kammaṭṭhānaṁ ādāya vipassanaṁ paṭṭhapetvā ariyaphalādhigamavasena paññāya jīvati, taṁ paññājīviṁ puggalaṁ seṭṭhaṁ jīvitaṁ jīvatīti āhu. Tatiyaṁ.",
  "atk-s0301a1:437": "4. Vuṭṭhisuttavaṇṇanā",
  "atk-s0301a1:438": "74. Catutthe bījanti uppatantānaṁ sattavidhaṁ dhaññabījaṁ seṭṭhaṁ. Tasmiñhi uggate janapado khemo hoti subhikkho. Nipatatanti nipatantānaṁ meghavuṭṭhi seṭṭhā. Meghavuṭṭhiyañhi sati vividhāni sassāni uppajjanti, janapadā phītā honti khemā subhikkhā. Pavajamānānanti jaṅgamānaṁ padasā caramānānaṁ gāvo seṭṭhā. Tā nissāya hi sattā pañca gorase paribhuñjamānā sukhaṁ viharanti. Pavadatanti rājakulamajjhādīsu vadantānaṁ putto varo. So hi mātāpitūnaṁ anatthāvahaṁ na vadati.",
  "atk-s0301a1:439": "Vijjāuppatataṁ seṭṭhāti purimapañhe kira sutvā samīpe ṭhitā ekā devatā ‘‘devate, kasmā tvaṁ etaṁ pañhaṁ dasabalaṁ pucchasi? Ahaṁ te kathessāmī’’ti attano khantiyā laddhiyā pañhaṁ kathesi. Atha naṁ itarā devatā āha – ‘‘yāva padhaṁsī vadesi devate yāva pagabbhā mukharā, ahaṁ buddhaṁ bhagavantaṁ pucchāmi. Tvaṁ mayhaṁ kasmā kathesī’’ti? Nivattetvā tadeva pañhaṁ dasabalaṁ pucchi. Athassā satthā vissajjento vijjā uppatatantiādimāha. Tattha vijjāti catumaggavijjā. Sā hi uppatamānā sabbākusaladhamme samugghāteti. Tasmā ‘‘uppatataṁ seṭṭhā’’ti vuttā. Avijjāti vaṭṭamūlakamahāavijjā. Sā hi nipatantānaṁ osīdantānaṁ varā. Pavajamānānanti padasā caramānānaṁ jaṅgamānaṁ anomapuññakkhettabhūto saṅgho varo. Tañhi tattha tattha disvā pasannacittā sattā sotthiṁ pāpuṇanti. Buddhoti yādiso putto vā hotu añño vā, yesaṁ kesañci vadamānānaṁ buddho varo. Tassa hi dhammadesanaṁ āgamma anekasatasahassānaṁ pāṇānaṁ bandhanamokkho hotīti. Catutthaṁ.",
  "atk-s0301a1:440": "5. Bhītāsuttavaṇṇanā",
  "atk-s0301a1:441": "75. Pañcame kiṁsūdha bhītāti kiṁ bhītā? Maggo canekāyatanappavuttoti aṭṭhatiṁsārammaṇavasena anekehi kāraṇehi kathito. Evaṁ sante kissa bhītā hutvā ayaṁ janatā dvāsaṭṭhi diṭṭhiyo aggahesīti vadati. Bhūripaññāti bahupañña ussannapañña. Paralokaṁ na bhāyeti imasmā lokā paraṁ lokaṁ gacchanto na bhāyeyya. Paṇidhāyāti ṭhapetvā. Bahvannapānaṁ gharamāvasantoti anāthapiṇḍikādayo viya bahvannapāne ghare vasanto. Saṁvibhāgīti accharāya gahitampi nakhena phāletvā parassa datvāva bhuñjanasīlo. Vadaññūti vuttatthameva.",
  "atk-s0301a1:442": "Idāni gāthāya aṅgāni uddharitvā dassetabbāni – ‘‘vāca’’nti hi iminā cattāri vacīsucaritāni gahitāni, ‘‘manenā’’tipadena tīṇi manosucaritāni, ‘‘kāyenā’’ti padena tīṇi kāyasucaritāni. Iti ime dasa kusalakammapathā pubbasuddhiaṅgaṁ nāma. Bahvannapānaṁ gharamāvasantoti iminā yaññaupakkharo gahito. Saddhoti ekamaṅgaṁ, mudūti ekaṁ, saṁvibhāgīti ekaṁ, vadaññūti ekaṁ. Iti imāni cattāri aṅgāni sandhāya ‘‘etesu dhammesu ṭhito catūsū’’ti āha.",
  "atk-s0301a1:443": "Aparopi pariyāyo – vācantiādīni tīṇi aṅgāni, bahvannapānanti iminā yaññaupakkharova gahito, saddho mudū saṁvibhāgī vadaññūti ekaṁ aṅgaṁ. Aparo dukanayo nāma hoti. ‘‘Vācaṁ manañcā’’ti idamekaṁ aṅgaṁ, ‘‘kāyena pāpāni akubbamāno, bahvannapānaṁ gharamāvasanto’’ti ekaṁ, ‘‘saddho mudū’’ti ekaṁ, ‘‘saṁvibhāgī vadaññū’’ti ekaṁ. Etesu catūsu dhammesu ṭhito dhamme ṭhito nāma hoti. So ito paralokaṁ gacchanto na bhāyati. Pañcamaṁ.",
  "atk-s0301a1:444": "6. Najīratisuttavaṇṇanā",
  "atk-s0301a1:445": "76. Chaṭṭhe nāmagottaṁ na jīratīti atītabuddhānaṁ yāvajjadivasā nāmagottaṁ kathiyati, tasmā na jīratīti vuccati. Porāṇā pana ‘‘addhāne gacchante na paññāyissati, jīraṇasabhāvo pana na hotiyevā’’ti vadanti. Ālasyanti ālasiyaṁ, yena ṭhitaṭṭhāne ṭhitova, nisinnaṭṭhāne nisinnova hoti, telepi uttarante ṭhitiṁ na karoti. Pamādoti niddāya vā kilesavasena vā pamādo. Anuṭṭhānanti kammasamaye kammakaraṇavīriyābhāvo. Asaṁyamoti sīlasaññamābhāvo vissaṭṭhācāratā. Niddāti soppabahulatā. Tāya gacchantopi ṭhitopi nisinnopi niddāyati, pageva nipanno. Tandīti aticchātādivasena āgantukālasiyaṁ. Te chiddeti tāni cha chiddāni vivarāni. Sabbasoti sabbākārena. Tanti nipātamattaṁ. Vivajjayeti vajjeyya jaheyya. Chaṭṭhaṁ.",
  "atk-s0301a1:446": "7. Issariyasuttavaṇṇanā",
  "atk-s0301a1:447": "77. Sattame satthamalanti malaggahitasatthaṁ. Kiṁ su harantaṁ vārentīti kaṁ harantaṁ nisedhenti. Vasoti āṇāpavattanaṁ. Itthīti avissajjanīyabhaṇḍattā ‘‘itthī bhaṇḍānamuttamaṁ, varabhaṇḍa’’nti āha. Atha vā sabbepi bodhisattā ca cakkavattino ca mātukucchiyaṁyeva nibbattantīti ‘‘itthī bhaṇḍānamuttama’’nti āha. Kodho satthamalanti kodho malaggahitasatthasadiso, paññāsatthassa vā malanti satthamalaṁ. Abbudanti vināsakāraṇaṁ, corā lokasmiṁ vināsakāti attho. Harantoti salākabhattādīni gahetvā gacchanto. Salākabhattādīni hi paṭṭhapitakāleyeva manussehi pariccattāni. Tesaṁ tāni haranto samaṇo piyo hoti, anāharante puññahāniṁ nissāya vippaṭisārino honti. Sattamaṁ.",
  "atk-s0301a1:448": "8. Kāmasuttavaṇṇanā",
  "atk-s0301a1:449": "78. Aṭṭhame attānaṁ na dadeti parassa dāsaṁ katvā attānaṁ na dadeyya ṭhapetvā sabbabodhisatteti vuttaṁ. Na pariccajeti sīhabyagghādīnaṁ na pariccajeyya sabbabodhisatte ṭhapetvāyevāti vuttaṁ. Kalyāṇanti saṇhaṁ mudukaṁ. Pāpikanti pharusaṁ vācaṁ. Aṭṭhamaṁ.",
  "atk-s0301a1:450": "9. Pātheyyasuttavaṇṇanā",
  "atk-s0301a1:451": "79. Navame saddhā bandhati pātheyyanti saddhaṁ uppādetvā dānaṁ deti, sīlaṁ rakkhati, uposathakammaṁ karoti, tenetaṁ vuttaṁ. Sirīti issariyaṁ. Āsayoti vasanaṭṭhānaṁ. Issariye hi abhimukhībhūte thalatopi jalatopi bhogā āgacchantiyeva. Tenetaṁ vuttaṁ. Parikassatīti parikaḍḍhati. Navamaṁ.",
  "atk-s0301a1:452": "10. Pajjotasuttavaṇṇanā",
  "atk-s0301a1:453": "80. Dasame pajjototi padīpo viya hoti. Jāgaroti jāgarabrāhmaṇo viya hoti. Gāvo kamme sajīvānanti kammena saha jīvantānaṁ gāvova kamme kammasahāyā kammadutiyakā nāma honti. Gomaṇḍalehi saddhiṁ kasikammādīni nipphajjanti. Sītassa iriyāpathoti sītaṁ assa sattakāyassa iriyāpatho jīvitavutti. Sītanti naṅgalaṁ. Yassa hi naṅgalehi khettaṁ appamattakampi kaṭṭhaṁ na hoti, so kathaṁ jīvissatīti vadati. Dasamaṁ.",
  "atk-s0301a1:454": "11. Araṇasuttavaṇṇanā",
  "atk-s0301a1:455": "81. Ekādasame araṇāti nikkilesā. Vusitanti vusitavāso. Bhojissiyanti adāsabhāvo. Samaṇāti khīṇāsavasamaṇā. Te hi ekantena araṇā nāma. Vusitaṁ na nassatīti tesaṁ ariyamaggavāso na nassati. Parijānantīti puthujjanakalyāṇakato paṭṭhāya sekhā lokiyalokuttarāya pariññāya parijānanti. Bhojissiyanti khīṇāsavasamaṇānaṁyeva niccaṁ bhujissabhāvo nāma. Vandantīti pabbajitadivasato paṭṭhāya vandanti. Patiṭṭhitanti sīle patiṭṭhitaṁ . Samaṇīdhāti samaṇaṁ idha. Jātihīnanti api caṇḍālakulā pabbajitaṁ. Khattiyāti na kevalaṁ khattiyāva, devāpi sīlasampannaṁ samaṇaṁ vandantiyevāti. Ekādasamaṁ.",
  "atk-s0301a1:456": "Chetvāvaggo aṭṭhamo.",
  "atk-s0301a1:457": "Iti sāratthappakāsiniyā",
  "atk-s0301a1:458": "Saṁyuttanikāya-aṭṭhakathāya",
  "atk-s0301a1:459": "Devatāsaṁyuttavaṇṇanā niṭṭhitā."
}