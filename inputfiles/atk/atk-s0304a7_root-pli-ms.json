{
  "atk-s0304a7:0": "8. Gāmaṇisaṁyuttaṁ",
  "atk-s0304a7:1": "1. Caṇḍasuttavaṇṇanā",
  "atk-s0304a7:2": "353. Gāmaṇisaṁyuttassa paṭhame caṇḍo gāmaṇīti dhammasaṅgāhakattherehi caṇḍoti gahitanāmo eko gāmaṇi. Pātukarotīti bhaṇḍantaṁ paṭibhaṇḍanto akkosantaṁ paccakkosanto paharantaṁ paṭipaharanto pākaṭaṁ karotīti dasseti. Na pātukarotīti akkuṭṭhopi pahaṭopi kiñci paccanīkaṁ akarontoti dasseti.",
  "atk-s0304a7:3": "2. Tālapuṭasuttavaṇṇanā",
  "atk-s0304a7:4": "354. Dutiye tālapuṭoti evaṁnāmako. Tassa kira bandhanā pamuttatālapakkavaṇṇo viya mukhavaṇṇo vippasanno ahosi, tenassa tālapuṭoti nāmaṁ akaṁsu. Svāyaṁ abhinīhārasampanno pacchimabhavikapuggalo. Yasmā pana paṭisandhi nāma aniyatā ākāse khittadaṇḍasadisā, tasmā esa naṭakule nibbatti. Vuḍḍhippatto pana naṭasippe aggo hutvā sakalajambudīpe pākaṭo jāto. Tassa pañca sakaṭasatāni pañca mātugāmasatāni parivāro, bhariyāyapissa tāvatakāvāti mātugāmasahassena ceva sakaṭasahassena ca saddhiṁ yaṁ yaṁ nagaraṁ vā nigamaṁ vā pavisati, tatthassa puretarameva satasahassaṁ denti. Samajjavesaṁ gaṇhitvā pana mātugāmasahassena saddhiṁ kīḷaṁ karontassa yaṁ hatthūpagapādūpagādiābharaṇajātaṁ khipanti, tassa pariyanto natthi. So taṁdivasaṁ mātugāmasahassaparivārito rājagahe kīḷaṁ katvā paripakkañāṇattā saparivārova yena bhagavā tenupasaṅkami.",
  "atk-s0304a7:5": "Saccālikenāti saccena ca alikena ca. Tiṭṭhatetanti tiṭṭhatu etaṁ. Rajanīyāti rāgappaccayā mukhato pañcavaṇṇasuttanīharaṇavātavuṭṭhidassanādayo aññe ca kāmassādasaṁyuttākāradassanakā abhinayā. Bhiyyosomattāyāti adhikappamāṇattāya. Dosanīyāti dosappaccayā hatthapādacchedādidassanākārā. Mohanīyāti mohappaccayā udakaṁ gahetvā telakaraṇaṁ, telaṁ gahetvā udakakaraṇanti evamādayo māyāpabhedā.",
  "atk-s0304a7:6": "Pahāsonāma nirayoti visuṁ pahāsanāmako nirayo nāma natthi, avīcisseva pana ekasmiṁ koṭṭhāse naccantā viya gāyantā viya ca naṭavesaṁ gahetvāva paccanti, taṁ sandhāyetaṁ vuttaṁ. Nāhaṁ, bhante, etaṁ rodāmīti ahaṁ, bhante, etaṁ bhagavato byākaraṇaṁ na rodāmīti evaṁ sakammakavasenettha attho veditabbo, na assuvimocanamattena. ‘‘Mataṁ vā ammarodantī’’tiādayo cettha aññepi vohārā veditabbā.",
  "atk-s0304a7:7": "3-5. Yodhājīvasuttādivaṇṇanā",
  "atk-s0304a7:8": "355-357. Tatiye yodhājīvoti yuddhena jīvikaṁ kappanako dhammasaṅgāhakattherehi evaṁ gahitanāmo. Ussahati vāyamatīti ussāhaṁ vāyāmaṁ karoti. Pariyāpādentīti maraṇaṁ paṭipajjāpenti. Dukkaṭanti duṭṭhu kataṁ. Duppaṇihitanti duṭṭhu ṭhapitaṁ. Parajito nāma nirayoti ayampi na visuṁ eko nirayo, avīcisseva pana ekasmiṁ koṭṭhāse pañcāvudhasannaddhā phalakahatthā hatthiassarathe āruyha saṅgāme yujjhantā viya paccanti, taṁ sandhāyetaṁ vuttaṁ. Catutthapañcamesupi eseva nayo.",
  "atk-s0304a7:9": "6. Asibandhakaputtasuttavaṇṇanā",
  "atk-s0304a7:10": "358. Chaṭṭhe pacchābhūmakāti pacchābhūmivāsino. Kāmaṇḍalukāti sakamaṇḍaluno. Sevālamālikāti pātova udakato sevālañceva uppalādīni ca gahetvā udakasuddhikabhāvajānanatthāya mālaṁ katvā piḷandhanakā. Udakorohakāti sāyaṁpātaṁ udakaṁ orohanakā. Uyyāpentīti upari yāpenti. Saññāpentīti sammā ñāpenti. Saggaṁ nāma okkāmentīti parivāretvā ṭhitā ‘‘gaccha, bho, brahmalokaṁ, gaccha, bho, brahmaloka’’nti vadantā saggaṁ pavesenti. Anuparisakkeyyāti anuparigaccheyya. Ummujjāti ummujja uṭṭhaha. Thalamuplavāti thalamabhiruha. Tatra yāssāti tatra yā bhaveyya. Sakkharā vā kaṭhalā vāti sakkharā ca kaṭhalā ca . Sā adhogāmī assāti sā adho gaccheyya, heṭṭhāgāmī bhaveyya. Adhogacchāti heṭṭhā gaccha.",
  "atk-s0304a7:11": "7. Khettūpamasuttavaṇṇanā",
  "atk-s0304a7:12": "359. Sattame jaṅgalanti thaddhaṁ na mudu. Ūsaranti sañjātaloṇaṁ. Pāpabhūmīti lāmakabhūmibhāgaṁ. Maṁdīpātiādīsu ahaṁ dīpo patiṭṭhā etesanti maṁdīpā. Ahaṁ leṇo allīyanaṭṭhānaṁ etesanti maṁleṇā. Ahaṁ tāṇaṁ rakkhā etesanti maṁtāṇā. Ahaṁ saraṇaṁ bhayanāsanaṁ etesanti maṁsaraṇā. Viharantīti maṁ evaṁ katvā viharanti.",
  "atk-s0304a7:13": "Gobhattampīti dhaññaphalassa abhāvena lāyitvā kalāpakalāpaṁ bandhitvā ṭhapitaṁ gimhakāle gunnampi khādanaṁ bhavissatīti attho. Udakamaṇikoti kucchiyaṁ maṇikamekhalāya evaṁ laddhanāmo bhājanaviseso. Ahārī aparihārīti udakaṁ na harati na pariharati, na pariyādiyatīti attho. Iti imasmiṁ sutte sakkaccadhammadesanāva kathitā. Buddhānañhi asakkaccadhammadesanā nāma natthi. Sīhasamānavuttino hi buddhā, yathā sīho pabhinnavaravāraṇassapi sasabiḷārādīnampi gahaṇatthāya ekasadisameva vegaṁ karoti, evaṁ buddhāpi ekassa desentāpi dvinnaṁ bahūnaṁ bhikkhuparisāya bhikkhuniupāsakaupāsikāparisāyapi titthiyānampi desentā sakkaccameva desenti. Catasso pana parisā saddahitvā okappetvā suṇantīti tāsaṁ desanā sakkaccadesanā nāma jātā.",
  "atk-s0304a7:14": "8. Saṅkhadhamasuttavaṇṇanā",
  "atk-s0304a7:15": "360. Aṭṭhame yaṁbahulaṁ yaṁbahulanti iminā nigaṇṭho attanāva attano vādaṁ bhindati. Tasmā bhagavā evaṁ sante na koci āpāyikotiādimāha. Purimāni pana cattāri padāni diṭṭhiyā paccayā honti. Tasmā tesupi ādīnavaṁ dassento idha, gāmaṇi, ekacco satthā evaṁvādī hotītiādimāha. Tattha ahampamhīti ahampi amhi.",
  "atk-s0304a7:16": "Mettāsahagatenātiādīsu yaṁ vattabbaṁ, taṁ sabbaṁ saddhiṁ bhāvanānayena visuddhimagge vuttameva. Seyyathāpi, gāmaṇi, balavā saṅkhadhamotiādi pana idha apubbaṁ. Tattha balavāti balasampanno. Saṅkhadhamoti saṅkhadhamako. Appakasirenāti akicchena adukkhena. Dubbalo hi saṅkhadhamo saṅkhaṁ dhamantopi na sakkoti catasso disā sarena viññāpetuṁ, nāssa saṅkhasaddo sabbato pharati, balavato pana vipphāriko hoti, tasmā ‘‘balavā’’ti āha.",
  "atk-s0304a7:17": "Mettāya cetovimuttiyāti ettha ‘‘mettā’’ti vutte upacāropi appanāpi vaṭṭati, ‘‘cetovimuttī’’ti vutte pana appanāva vaṭṭati. Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati, appamāṇakataṁ kammaṁ nāma rūpāvacaraṁ. Tañhi pamāṇaṁ atikkamitvā odhisakaanodhisakadisāpharaṇavasena vaḍḍhetvā katattā appamāṇakatanti vuccati.",
  "atk-s0304a7:18": "Na taṁ tatrāvasissati, na taṁ tatrāvatiṭṭhatīti taṁ kāmāvacarakammaṁ tasmiṁ rūpārūpāvacarakamme na ohīyati na tiṭṭhati. Kiṁ vuttaṁ hoti? Taṁ kāmāvacarakammaṁ tassa rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā pariyādiyitvā attano okāsaṁ gahetvā patiṭṭhātuṁ vā na sakkoti. Atha kho rūpārūpāvacarakammameva kāmāvacaraṁ mahogho viya parittaṁ udakaṁ pharitvā pariyādiyitvā attano okāsaṁ katvā tiṭṭhati, tassa vipākaṁ paṭibāhitvā sayameva brahmasahabyataṁ upanetīti. Iti idaṁ suttaṁ ādimhi kilesavasena vuṭṭhāya avasāne brahmavihāravasena gahitattā yathānusandhināva gataṁ.",
  "atk-s0304a7:19": "9. Kulasuttavaṇṇanā",
  "atk-s0304a7:20": "361. Navame dubbhikkhāti dullabhabhikkhā. Dvīhitikāti ‘‘jīvissāma nu kho na nu kho’’ti evaṁ pavattaīhitikā. ‘‘Duhitikā’’tipi pāṭho. Ayameva attho. Dukkhā īhiti ettha na sakkā koci payogo sukhena kātunti duhitikā. Tattha tattha matamanussānaṁ vippakiṇṇāni setāni aṭṭhikāni etthāti setaṭṭhikā. Salākāvuttāti salākamattavuttā, yaṁ tattha vuttaṁ vāpitaṁ, taṁ salākamattameva ahosi, phale na janayatīti attho.",
  "atk-s0304a7:21": "Uggilitunti dve ante mocetvā kathetuṁ asakkonto uggilituṁ bahi nīharituṁ na sakkhīti . Ogilitunti pucchāya dosaṁ disvā hāretuṁ asakkonto ogilituṁ anto pavesetuṁ na sakkhīti.",
  "atk-s0304a7:22": "Ito so gāmaṇi ekanavutikappeti bhagavā kathayamānova yāva nikkhanto nāsikavāto na puna pavisati, tāvatakena kālena ekanavutikappe anussari ‘‘atthi nu kho kiñci kule pakkabhikkhādānena upahatapubba’’nti parijānanatthaṁ. Athekampi apassanto ‘‘ito so, gāmaṇī’’tiādimāha. Idāni dānādīnaṁ ānisaṁsaṁ kathento atha kho yāni tāni kulāni aḍḍhānīti dhammadesanaṁ ārabhi. Tattha dānasambhūtānīti dānena sambhūtāni nibbattāni. Sesapadadvayepi eseva nayo. Ettha pana saccaṁ nāma saccavāditā. Sāmaññaṁ nāma sesasīlaṁ. Vikiratīti ayogena vaḷañjento vippakirati. Vidhamatīti dhamento viya nāseti. Viddhaṁsetīti nāseti. Aniccatāti hutvā abhāvo bahunāpi kālena saṅgatānaṁ khaṇeneva antaradhānaṁ.",
  "atk-s0304a7:23": "10. Maṇicūḷakasuttavaṇṇanā",
  "atk-s0304a7:24": "362. Dasame taṁ parisaṁ etadavocāti tassa kira evaṁ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti, na ca sakkā yaṁ pahāya pabbajitā, taṁ tehi gahetu’’nti nayaggāhe ṭhatvā ‘‘mā ayyo’’tiādivacanaṁ avoca. Ekaṁsenetanti etaṁ pañcakāmaguṇakappanaṁ assamaṇadhammo asakyaputtiyadhammoti ekaṁsena dhāreyyāsi.",
  "atk-s0304a7:25": "Tiṇanti senāsanacchadanatiṇaṁ. Pariyesitabbanti tiṇacchadane vā iṭṭhakacchadane vā gehe palujjante yehi taṁ kāritaṁ, tesaṁ santikaṁ gantvā ‘‘tumhehi kāritasenāsanaṁ ovassati, na sakkā tattha vasitu’’nti ācikkhitabbaṁ. Manussā sakkontā karissanti, asakkontā ‘‘tumhe vaḍḍhakiṁ gahetvā kārāpetha, mayaṁ te saññāpessāmā’’ti vakkhanti. Evaṁ vutte kāretvā tesaṁ ācikkhitabbaṁ. Manussā vaḍḍhakīnaṁ dātabbaṁ dassanti. Sace āvāsasāmikā natthi, aññesampi bhikkhācāravattena ārocetvā kāretuṁ vaṭṭati. Idaṁ sandhāya ‘‘pariyesitabba’’nti vuttaṁ.",
  "atk-s0304a7:26": "Dārunti senāsane gopānasiādīsu palujjamānesu tadatthāya dāruṁ. Sakaṭanti gihivikataṁ katvā tāvakālikasakaṭaṁ. Na kevalañca sakaṭameva, aññampi vāsipharasukuddālādiupakaraṇaṁ evaṁ pariyesituṁ vaṭṭati. Purisoti hatthakammavasena puriso pariyesitabbo. Yaṁkiñci hi purisaṁ ‘‘hatthakammaṁ , āvuso, katvā dassasī’’ti vatvā ‘‘dassāmi, bhante,’’ti vutte ‘‘idañcidañca karohī’’ti yaṁ icchati, taṁ kāretuṁ vaṭṭati. Na tvevāhaṁ, gāmaṇi, kenaci pariyāyenāti jātarūparajataṁ panāhaṁ kenacipi kāraṇena pariyesitabbanti na vadāmi.",
  "atk-s0304a7:27": "11. Bhadrakasuttavaṇṇanā",
  "atk-s0304a7:28": "363. Ekādasame mallesūti evaṁnāmake janapade. Vadhenāti māraṇena. Jāniyāti dhanajāniyā. Akālikena pattenāti na kālantarena pattena, kālaṁ anatikkamitvāva pattenāti attho. Ciravāsī nāma kumāroti evaṁnāmako tassa putto. Bahi āvasathe paṭivasatīti bahinagare kiñcideva sippaṁ uggaṇhanto vasati. Imasmiṁ sutte vaṭṭadukkhaṁ kathitaṁ.",
  "atk-s0304a7:29": "12. Rāsiyasuttavaṇṇanā",
  "atk-s0304a7:30": "364. Dvādasame rāsiyoti rāsiṁ katvā pañhassa pucchitattā rāsiyoti evaṁ dhammasaṅgāhakattherehi gahitanāmo. Tapassinti tapanissitakaṁ. Lūkhajīvinti lūkhajīvikaṁ. Antāti koṭṭhāsā. Gāmoti gāmmo. Gammotipi pāṭho, gāmavāsīnaṁ dhammoti attho. Attakilamathānuyogoti attano kilamathānuyogo, sarīradukkhakaraṇanti attho.",
  "atk-s0304a7:31": "Kasmā panettha kāmasukhallikānuyogo gahito, kasmā attakilamathānuyogo, kasmā majjhimā paṭipadāti? Kāmasukhallikānuyogo tāva kāmabhogīnaṁ dassanatthaṁ gahito, attakilamathānuyogo tapanissitakānaṁ, majjhimā paṭipadā tiṇṇaṁ nijjaravatthūnaṁ dassanatthaṁ gahitā. Kiṁ etesaṁ dassane payojananti? Ime dve ante pahāya tathāgato majjhimāya paṭipadāya sammāsambodhiṁ patto. So kāmabhoginopi na sabbe garahati na pasaṁsati, tapanissitakepi na sabbe garahati na pasaṁsati, garahitabbayuttakeyeva garahati, pasaṁsitabbayuttake pasaṁsatīti imassatthassa pakāsanaṁ etesaṁ dassane payojananti veditabbaṁ.",
  "atk-s0304a7:32": "Idāni tamatthaṁ pakāsento tayo khome, gāmaṇi, kāmabhoginotiādimāha. Tattha sāhasenāti sāhasikakammena. Na saṁvibhajatīti mittasahāyasandiṭṭhasambhattānaṁ saṁvibhāgaṁ na karoti. Na puññāni karotīti anāgatabhavassa paccayabhūtāni puññāni na karoti. Dhammādhammenāti dhammena ca adhammena ca. Ṭhānehīti kāraṇehi. Sacchikarotīti kathaṁ attānaṁ ātāpento paritāpento sacchikaroti? Caturaṅgavīriyavasena ca dhutaṅgavasena ca. Tisso sandiṭṭhikā nijjarāti ettha ekopi maggo tiṇṇaṁ kilesānaṁ nijjaraṇatāya tisso nijjarāti vuttoti.",
  "atk-s0304a7:33": "13. Pāṭaliyasuttavaṇṇanā",
  "atk-s0304a7:34": "365. Terasame dūteyyānīti dūtakammāni paṇṇāni ceva mukhasāsanāni ca. Pāṇātipātañcāhanti idaṁ kasmā āraddhaṁ? Na kevalaṁ ahaṁ māyaṁ jānāmi, aññampi idañcidañca jānāmīti sabbaññubhāvadassanatthaṁ āraddhaṁ. Santi hi, gāmaṇi, eke samaṇabrāhmaṇāti idaṁ sesasamaṇabrāhmaṇānaṁ laddhiṁ dassetvā tassā pajahāpanatthaṁ āraddhaṁ.",
  "atk-s0304a7:35": "Mālī kuṇḍalīti mālāya mālī, kuṇḍalehi kuṇḍalī. Itthikāmehīti itthīhi saddhiṁ kāmā itthikāmā, tehi itthikāmehi. Āvasathāgāranti kulagharassa ekasmiṁ ṭhāne ekekasseva sukhanivāsatthāya kataṁ vāsāgāraṁ. Tenāhaṁ yathāsatti yathābalaṁ saṁvibhajāmīti tassāhaṁ attano sattianurūpena ceva balānurūpena ca saṁvibhāgaṁ karomi. Alanti yuttaṁ. Kaṅkhaniye ṭhāneti kaṅkhitabbe kāraṇe. Cittasamādhinti tasmiṁ dhammasamādhismiṁ ṭhito tvaṁ saha vipassanāya catunnaṁ maggānaṁ vasena cittasamādhiṁ sace paṭilabheyyāsīti dasseti. Apaṇṇakatāyamayhanti ayaṁ paṭipadā mayhaṁ apaṇṇakatāya anaparādhakatāya eva saṁvattatīti attho. Kaṭaggāhoti jayaggāho.",
  "atk-s0304a7:36": "Ayaṁ kho, gāmaṇi, dhammasamādhi, tatra ce tvaṁ cittasamādhiṁ paṭilabheyyāsīti ettha dhammasamādhīti dasakusalakammapathadhammā, cittasamādhīti saha vipassanāya cattāro maggā. Atha vā ‘‘pāmojjaṁ jāyati, pamuditassa pīti jāyatī’’ti (a. ni. 5.26) evaṁ vuttā pāmojjapītipassaddhisukhasamādhisaṅkhātā pañca dhammā dhammasamādhi nāma, cittasamādhi pana saha vipassanāya cattāro maggāva. Atha vā dasakusalakammapathā cattāro brahmavihārā cāti ayaṁ dhammasamādhi nāma, taṁ dhammasamādhiṁ pūrentassa uppannā cittekaggatā cittasamādhi nāma. Evaṁ tvaṁ imaṁ kaṅkhādhammaṁ pajaheyyāsīti evaṁ tvaṁ imasmiṁ vuttappabhede dhammasamādhismiṁ ṭhito sace evaṁ cittasamādhiṁ paṭilabheyyāsi, ekaṁsenetaṁ kaṅkhaṁ pajaheyyāsīti attho. Sesaṁ sabbattha vuttanayamevāti.",
  "atk-s0304a7:37": "Gāmaṇisaṁyuttavaṇṇanā niṭṭhitā."
}