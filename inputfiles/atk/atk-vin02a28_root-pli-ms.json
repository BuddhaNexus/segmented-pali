{
  "atk-vin02a28:0": "9. Campeyyakkhandhakaṁ",
  "atk-vin02a28:1": "Kassapagottabhikkhuvatthukathā",
  "atk-vin02a28:2": "380. Campeyyakkhandhake – gaggarāya pokkharaṇiyā tīreti gaggarānāmikāya itthiyā kāritapokkharaṇiyā tīre. Tantibaddhoti tasmiṁ āvāse kattabbatātantipaṭibaddho. Ussukkampi akāsi yāguyātiādīsu manussehi āgantukesu āgatesu ācikkheyyāthāti vuttaṭṭhāneyeva ussukkaṁ kātuṁ vaṭṭati; na avuttaṭṭhāne. Gaccha tvaṁ bhikkhūti satthā tassa bhikkhuno tattheva senāsanaṁ sappāyanti addasa, tenevamāha.",
  "atk-vin02a28:3": "382.Adhammena vaggakammaṁ karontītiādīnaṁ parato pāḷiyaṁyeva nānākaraṇaṁ āgamissati.",
  "atk-vin02a28:4": "385.Aññatrāpi dhammā kammaṁ karontīti aññatrāpi dhammaṁ kammaṁ karonti, ayameva vā pāṭho. Bhūtena vatthunā kataṁ dhammena kataṁ nāma hoti, tathā na karontīti attho. Aññatrāpi vinayā kammaṁ, aññatrāpi satthusāsanā kammanti etesupi eseva nayo. Ettha pana vinayoti codanā ca sāraṇā ca. Satthusāsananti ñattisampadā anussāvanasampadā ca; tāhi vinā kammaṁ karontīti attho. Paṭikuṭṭhakatanti paṭikuṭṭhañceva katañca; yaṁ aññesu paṭikkosantesu kataṁ taṁ paṭikuṭṭhañceva hoti katañca; tādisampi kammaṁ karontīti attho.",
  "atk-vin02a28:5": "387.Chayimāni bhikkhave kammāni adhammakammantiādīsu pana ‘‘dhammo’’ti pāḷiyā adhivacanaṁ. Tasmā yaṁ yathāvuttāya pāḷiyā na kariyati, taṁ adhammakammanti veditabbaṁ. Ayamettha saṅkhepo, vitthāro pana pāḷiyaṁyeva āgato. So ca kho ñattidutiyañatticatutthakammānaṁyeva vasena. Yasmā pana ñattikamme ñattidutiyañatticatutthesu viya hāpanaṁ vā aññathā karaṇaṁ vā natthi, apalokanakammañca sāvetvāva kariyati, tasmā tāni pāḷiyaṁ na dassitāni, tesaṁ sabbesampi kammānaṁ vinicchayaṁ parato vaṇṇayissāma.",
  "atk-vin02a28:6": "Catuvaggakaraṇādikathā",
  "atk-vin02a28:7": "388. Idāni yadidaṁ chaṭṭhaṁ dhammena samaggakammaṁ nāma, taṁ yehi saṅghehi kātabbaṁ, tesaṁ pabhedaṁ dassetuṁ ‘‘pañca saṅghā’’tiādi vuttaṁ. Kammappattoti kammaṁ patto, kammayutto kammāraho; na kiñci kammaṁ kātuṁ nārahatīti attho.",
  "atk-vin02a28:8": "389.Catuvaggakaraṇañce bhikkhave kammaṁ bhikkhunicatutthotiādi parisato kammavipattidassanatthaṁ vuttaṁ. Tattha ukkhittakaggahaṇena kammanānāsaṁvāsako gahito, nānāsaṁvāsakaggahaṇena laddhinānāsaṁvāsako. Nānāsīmāya ṭhitacatutthoti sīmantarikāya vā bahisīmāya vā hatthapāse ṭhitenāpi saddhiṁ catuvaggo hutvāti attho.",
  "atk-vin02a28:9": "393.Pārivāsikacatutthotiādi parivāsādikammānaṁyeva parisato vipattidassanatthaṁ vuttaṁ, tesaṁ vinicchayaṁ parato vaṇṇayissāma.",
  "atk-vin02a28:10": "394.Ekaccassa bhikkhave saṅghamajjhe paṭikkosanā ruhatītiādi paṭikuṭṭhakatakammassa kuppākuppabhāvadassanatthaṁ vuttaṁ. Pakatattassāti avipannasīlassa pārājikaṁ anajjhāpannassa. Ānantarikassāti attano anantaraṁ nisinnassa.",
  "atk-vin02a28:11": "Dvenissāraṇādikathā",
  "atk-vin02a28:12": "395.Dvemā bhikkhave nissāraṇātiādi vatthuto kammānaṁ kuppākuppabhāvadassanatthaṁ vuttaṁ. Tattha ‘‘appatto nissāraṇaṁ, tañce saṅgho nissāreti, sunissārito’’ti idaṁ pabbājanīyakammaṁ sandhāya vuttaṁ. Pabbājanīyakammena hi vihārato nissārenti, tasmā taṁ ‘‘nissāraṇā’’ti vuccati. Tañcesa yasmā kuladūsako na hoti, tasmā āveṇikena lakkhaṇena appatto. Yasmā panassa ākaṅkhamāno saṅgho pabbājanīyakammaṁ kareyyāti vuttaṁ, tasmā sunissārito hoti. Tañce saṅgho nissāretīti sace saṅgho tajjanīyakammādivasena nissāreti, so yasmā tattha ‘‘tiṇṇaṁ bhikkhave bhikkhūnaṁ ākaṅkhamāno saṅgho tajjanīyakammaṁ kareyya – eko bhaṇḍanakārako hoti kalahakārako vivādakārako bhassakārako saṅghe adhikaraṇakārako, eko bālo hoti abyatto āpattibahulo anapadāno, eko gihisaṁsaṭṭho viharati ananulomikehi gihisaṁsaggehī’’ti (cūḷava. 395) evaṁ ekekenapi aṅgena nissāraṇā anuññātā, tasmā sunissārito.",
  "atk-vin02a28:13": "396.Osāraṇāti pavesanā. Tattha tañce saṅgho osāretīti upasampadakammavasena paveseti. Dosāritoti duosārito. Sahassakkhattumpi upasampādito anupasampannova hoti ācariyupajjhāyā ca sātisārā, tathā seso kārakasaṅgho, na koci āpattito muccati. Iti ime ekādasa abhabbapuggalā dosāritā. Hatthacchinnādayo pana dvattiṁsa suosāritā, upasampāditā upasampannāva honti, na te labbhā kiñci vattuṁ. Ācariyupajjhāyā pana kārakasaṅgho ca sātisārā, na koci āpattito muccati.",
  "atk-vin02a28:14": "397.Idha pana bhikkhave bhikkhussa na hoti āpatti daṭṭhabbātiādi abhūtavatthuvasena adhammakammaṁ, bhūtavatthuvasena dhammakammañca dassetuṁ vuttaṁ. Tattha paṭinissajjitāti paṭinissajjitabbā.",
  "atk-vin02a28:15": "Upālipucchākathā",
  "atk-vin02a28:16": "400. Upālipañhesupi vatthuvaseneva dhammādhammakammaṁ vibhattaṁ. Tattha dve nayā – ekamūlako ca dvimūlako ca. Ekamūlako uttānoyeva. Dvimūlake yathā sativinayo amūḷhavinayena saddhiṁ ekā pucchā katā, evaṁ amūḷhavinayādayopi tassapāpiyyasikādīhi. Avasāne pana upasampadārahaṁ upasampādetīti ekameva padaṁ hoti. Parato bhikkhūnampi sativinayaṁ ādiṁ katvā ekekena saddhiṁ sesapadāni yojetabbāni.",
  "atk-vin02a28:17": "Tajjanīyakammakathā",
  "atk-vin02a28:18": "407.Idha pana bhikkhave bhikkhu bhaṇḍanakārakotiādi ‘‘adhammenavaggaṁ, adhammenasamaggaṁ; dhammenavaggaṁ, dhammapatirūpakenavaggaṁ, dhammapatirūpakenasamagga’’nti imesaṁ vasena cakkaṁ bandhitvā tajjanīyādīsu sattasu kammesu paṭipassaddhīsu ca vipattidassanatthaṁ vuttaṁ. Tattha anapadānoti apadānavirahito. Apadānaṁ vuccati paricchedo; āpattiparicchedavirahitoti attho. Tato paraṁ paṭikuṭṭhakatakammappabhedaṁ dassetuṁ sāyeva pāḷi ‘‘akataṁ kamma’’ntiādīhi saṁsanditvā vuttā. Tattha na kiñci pāḷianusārena na sakkā vidituṁ, tasmā vaṇṇanaṁ na vitthārayimhāti.",
  "atk-vin02a28:19": "Campeyyakkhandhakavaṇṇanā niṭṭhitā."
}