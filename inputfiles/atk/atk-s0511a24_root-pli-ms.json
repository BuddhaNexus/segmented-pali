{
  "atk-s0511a24:0": "24. Kakusandhabuddhavaṁsavaṇṇanā",
  "atk-s0511a24:1": "Vessabhumhi sayambhumhi parinibbute tasmiṁ pana kappe atikkante ekūnattiṁsakappesu jinadivasakarā nuppajjiṁsu. Imasmiṁ pana bhaddakappe cattāro buddhā nibbattiṁsu. Katame cattāro? Kakusandho koṇāgamano kassapo amhākaṁ buddhoti. Metteyyo pana bhagavā uppajjissati. Evamayaṁ kappo pañcahi buddhuppādehi paṭimaṇḍitattā bhaddakappoti bhagavatā vaṇṇito. Tattha kakusandho nāma bhagavā pāramiyo pūretvā tusitapure nibbattitvā tato cavitvā khemavatīnagare khemaṅkarassa nāma rañño atthadhammānusāsakassa aggidattassa nāma purohitassa aggamahesiyā visākhāya nāma brāhmaṇiyā kucchismiṁ paṭisandhiṁ aggahesi. Yadā pana khattiyā brāhmaṇe sakkaronti garukaronti mānenti pūjenti, tadā bodhisattā brāhmaṇakule nibbattanti.",
  "atk-s0511a24:2": "Yadā pana brāhmaṇā khattiye sakkaronti garukaronti mānenti pūjenti, tadā khattiyakule uppajjanti. Tadā kira brāhmaṇā khattiyehi sakkarīyanti garukarīyanti, tasmā saccasandho kakusandho bodhisatto vibhavasirisamudayenākule anākule brāhmaṇakule dasasahassilokadhātuṁ unnādento kampayanto udapādi. Heṭṭhā vuttappakārāni pāṭihāriyāni nibbattiṁsu. Tato dasannaṁ māsānaṁ accayena khemavatuyyāne mātukucchito suvaṇṇalatāto aggijālo viya nikkhami. So cattāri vassasahassāni agāraṁ ajjhāvasi. Tassa kira kāmakāmavaṇṇakāmasuddhināmakā tayo pāsādā ahesuṁ. Rocinībrāhmaṇīpamukhāni tiṁsa itthisahassāni paccupaṭṭhitāni ahesuṁ.",
  "atk-s0511a24:3": "So cattāri nimittāni disvā rociniyā brāhmaṇiyā anuttare uttare nāma kumāre uppanne payuttena ājaññarathena mahābhinikkhamanaṁ nikkhamitvā pabbaji. Taṁ cattālīsasahassāni anupabbajiṁsu. So tehi parivuto aṭṭha māse padhānacariyaṁ caritvā visākhapuṇṇamāya sucirindhanigame vajirindhabrāhmaṇassa dhītāya dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye subhaddena nāma yavapālakena upanītā aṭṭha tiṇamuṭṭhiyo gahetvā sirīsabodhiṁ pāṭaliyā vuttappamāṇaṁ dibbagandhaṁ upavāyamānaṁ upagantvā catuttiṁsahatthavitthataṁ tiṇasantharaṁ santharitvā pallaṅkaṁ ābhujitvā sambodhiṁ patvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ vītināmetvā attanā saha pabbajitānaṁ cattālīsāya bhikkhusahassānaṁ saccappaṭivedhasamatthataṁ disvā ekāheneva makilanagarasamīpe sambhūtaṁ isipatanaṁ nāma migadāyaṁ pavisitvā tesaṁ majjhagato bhagavā dhammacakkaṁ pavattesi. Tadā cattālīsāya koṭisahassānaṁ paṭhamo dhammābhisamayo ahosi.",
  "atk-s0511a24:4": "Puna kaṇṇakujjanagaradvāre mahāsālarukkhamūle yamakapāṭihāriyaṁ katvā tiṁsakoṭisahassānaṁ dhammacakkhuṁ uppādesi, so dutiyo abhisamayo ahosi. Yadā pana khemavatīnagarassāvidūre aññatarasmiṁ devāyatane abhimatanaradevo naradevo nāma yakkho dissamānamanussasarīro hutvā kantāramajjhe ekassa kamalakuvalayuppalasamalaṅkatasalilasītalassa paramamadhurasisiravārino sabbajanasurabhiramassa sarassa samīpe ṭhatvā kamalakuvalayakallahārādīhi satte upalāpetvā manusse khādati . Tasmiṁ magge pacchinne janasampātarahite mahāaṭaviṁ pavisitvā tattha sampatte satte khādati. So lokavissuto mahākantāramaggo ahosi. Ubhatokantāradvāre kira mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho kakusandho satthā ekadivasaṁ paccūsasamaye mahākaruṇāsamāpattito vuṭṭhāya lokaṁ volokento ñāṇajālassa antogataṁ taṁ mahesakkhaṁ naradevayakkhaṁ tañca janasamūhamaddasa. Disvā ca pana gaganatalena gantvā tassa janakāyassa passantasseva bhagavā anekavihitaṁ pāṭihāriyaṁ karonto tassa naradevayakkhassa bhavane otaritvā tassa maṅgalapallaṅke nisīdi.",
  "atk-s0511a24:5": "Atha kho so manussabhakkho yakkho chabbaṇṇarasmiyo vissajjentaṁ indadhanuparivutamiva divasakaraṁ munidivasakaraṁ pavanapathenāgacchantaṁ disvā – ‘‘dasabalo mamānukampāya idhāgacchatī’’ti pasannahadayo attano parivārayakkhehi saddhiṁ anekamigagaṇavantaṁ himavantaṁ gantvā nānāvaṇṇagandhāni jalajathalajāni kusumāni paramamanoramāni sugandhagandhe samāharitvā attano pallaṅke nisinnaṁ vigatarandhaṁ kakusandhaṁ lokanāyakaṁ mālāgandhavilepanādīhi pūjayitvā thutisaṅgītāni pavattento sirasi añjaliṁ katvā namassamāno aṭṭhāsi. Tato manussā taṁ pāṭihāriyaṁ disvā pasannahadayā samāgamma bhagavantaṁ parivāretvā namassamānā aṭṭhaṁsu. Atha appaṭisandho kakusandho bhagavā abhipūjitanaradevayakkhaṁ naradevayakkhaṁ kammaphalasambandhadassanena samuttejetvā nirayakathāya santāsetvā catusaccakathaṁ kathesi, tadā aparimitānaṁ sattānaṁ dhammābhisamayo ahosi, ayaṁ tatiyo abhisamayo ahosi. Tena vuttaṁ –",
  "atk-s0511a24:6": "1.",
  "atk-s0511a24:7": " ‘‘Vessabhussa aparena, sambuddho dvipaduttamo;",
  "atk-s0511a24:8": "Kakusandho nāma nāmena, appameyyo durāsado.",
  "atk-s0511a24:9": "2.",
  "atk-s0511a24:10": " ‘‘Ugghāṭetvā sabbabhavaṁ, cariyāya pāramiṁ gato;",
  "atk-s0511a24:11": "Sīhova pañjaraṁ bhetvā, patto sambodhimuttamaṁ.",
  "atk-s0511a24:12": "3.",
  "atk-s0511a24:13": " ‘‘Dhammacakkaṁ pavattente, kakusandhe lokanāyake;",
  "atk-s0511a24:14": "Cattālīsakoṭisahassānaṁ, dhammābhisamayo ahu.",
  "atk-s0511a24:15": "4.",
  "atk-s0511a24:16": " ‘‘Antalikkhamhi ākāse, yamakaṁ katvā vikubbanaṁ;",
  "atk-s0511a24:17": "Tiṁsakoṭisahassānaṁ, bodhesi devamānuse.",
  "atk-s0511a24:18": "5.",
  "atk-s0511a24:19": " ‘‘Naradevassa yakkhassa, catusaccappakāsane;",
  "atk-s0511a24:20": "Dhammābhisamayo tassa, gaṇanāto asaṅkhiyo’’ti.",
  "atk-s0511a24:21": "Tattha ugghāṭetvāti samūhanitvā. Sabbabhavanti sabbaṁ navavidhaṁ bhavaṁ, bhavuppattinimittaṁ kammanti attho. Cariyāya pāramiṁ gatoti sabbapāramīnaṁ pūraṇavasena pāraṁ gato. Sīhova pañjaraṁ bhetvāti sīho viya pañjaraṁ munikuñjaro bhavapañjaraṁ vināsetvāti attho. Kakusandhassa viddhastabhavabandhanassa ekova sāvakasannipāto ahosi. Kaṇṇakujjanagare isipatane migadāye attanā saha pabbajitehi cattālīsāya arahantasahassehi parivuto māghapuṇṇamāyaṁ bhagavā pātimokkhaṁ uddisi. Tena vuttaṁ –",
  "atk-s0511a24:22": "6.",
  "atk-s0511a24:23": " ‘‘Kakusandhassa bhagavato, eko āsi samāgamo;",
  "atk-s0511a24:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a24:25": "7.",
  "atk-s0511a24:26": " ‘‘Cattālīsasahassānaṁ, tadā āsi samāgamo;",
  "atk-s0511a24:27": "Dantabhūmimanuppattānaṁ, āsavārigaṇakkhayā’’ti.",
  "atk-s0511a24:28": "Tadā amhākaṁ bodhisatto khemo nāma rājā hutvā buddhappamukhassa saṅghassa pattacīvaraṁ mahādānaṁ datvā añjanādīni sabbabhesajjāni ca adāsi. Aññañca samaṇaparikkhāraṁ datvā tassa dhammadesanaṁ sutvā pasannahadayo hutvā bhagavato santike pabbaji. So pana satthā – ‘‘anāgate imasmiṁyeva kappe buddho bhavissatī’’ti byākāsi. Tena vuttaṁ –",
  "atk-s0511a24:29": "8.",
  "atk-s0511a24:30": " ‘‘Ahaṁ tena samayena, khemo nāmāsi khattiyo;",
  "atk-s0511a24:31": "Tathāgate jinaputte, dānaṁ datvā anappakaṁ.",
  "atk-s0511a24:32": "9.",
  "atk-s0511a24:33": " ‘‘Pattañca cīvaraṁ datvā, añjanaṁ madhulaṭṭhikaṁ;",
  "atk-s0511a24:34": "Imetaṁ patthitaṁ sabbaṁ, paṭiyādemi varaṁ varaṁ.",
  "atk-s0511a24:35": "10.",
  "atk-s0511a24:36": " ‘‘Sopi maṁ buddho byākāsi, kakusandho vināyako;",
  "atk-s0511a24:37": "Imamhi bhaddake kappe, ayaṁ buddho bhavissati.",
  "atk-s0511a24:38": "11.",
  "atk-s0511a24:39": " ‘‘Ahu kapilavhayā rammā…pe… hessāma sammukhā imaṁ.",
  "atk-s0511a24:40": "13.",
  "atk-s0511a24:41": " ‘‘Nagaraṁ khemavatī nāma, khemo nāmāsahaṁ tadā;",
  "atk-s0511a24:42": "Sabbaññutaṁ gavesanto, pabbajiṁ tassa santike’’ti.",
  "atk-s0511a24:43": "Tattha añjanaṁ pākaṭameva. Madhulaṭṭhikanti yaṭṭhimadhukaṁ. Imetanti imaṁ etaṁ. Patthitanti icchitaṁ. Paṭiyādemīti dajjāmi, adāsinti attho. Varaṁ varanti seṭṭhaṁ seṭṭhanti attho. ‘‘Yadetaṁ patthita’’ntipi pāṭho, tassa yaṁ icchati, etaṁ sabbaṁ adāsinti attho. Ayaṁ sundarataro.",
  "atk-s0511a24:44": "Tassa pana adandhassa kakusandhassa bhagavato khemaṁ nāma nagaraṁ ahosi. Aggidatto nāma brāhmaṇo pitā, visākhā nāma brāhmaṇī mātā, vidhuro ca sañjīvo ca dve aggasāvakā, buddhijo nāmupaṭṭhāko, sāmā ca campā ca dve aggasāvikā, mahāsirīsarukkho bodhi, sarīraṁ cattālīsahatthubbedhaṁ ahosi, samantā dasayojanāni sarīrappabhā niccharati , cattālīsavassasahassāni āyu, bhariyā panassa rocinī nāma brāhmaṇī, uttaro nāma putto, ājaññarathena nikkhami. Tena vuttaṁ –",
  "atk-s0511a24:45": "14.",
  "atk-s0511a24:46": " ‘‘Brāhmaṇo aggidatto ca, āsi buddhassa so pitā;",
  "atk-s0511a24:47": "Visākhā nāma janikā, kakusandhassa satthuno.",
  "atk-s0511a24:48": "15.",
  "atk-s0511a24:49": " ‘‘Vasate tattha kheme pure, sambuddhassa mahākulaṁ;",
  "atk-s0511a24:50": "Narānaṁ pavaraṁ seṭṭhaṁ, jātimantaṁ mahāyasaṁ.",
  "atk-s0511a24:51": "20.",
  "atk-s0511a24:52": " ‘‘Vidhuro ca sañjīvo ca, ahesuṁ aggasāvakā;",
  "atk-s0511a24:53": "Buddhijo nāmupaṭṭhāko, kakusandhassa satthuno.",
  "atk-s0511a24:54": "21.",
  "atk-s0511a24:55": " ‘‘Sāmā ca campānāmā ca, ahesuṁ aggasāvikā;",
  "atk-s0511a24:56": "Bodhi tassa bhagavato, sirīsoti pavuccati.",
  "atk-s0511a24:57": "23.",
  "atk-s0511a24:58": " ‘‘Cattālīsaratanāni, accuggato mahāmuni;",
  "atk-s0511a24:59": "Kanakappabhā niccharati, samantā dasayojanaṁ.",
  "atk-s0511a24:60": "24.",
  "atk-s0511a24:61": " ‘‘Cattālīsavassasahassāni, āyu tassa mahesino;",
  "atk-s0511a24:62": "Tāvatā tiṭṭhamāno so, tāresi janataṁ bahuṁ.",
  "atk-s0511a24:63": "25.",
  "atk-s0511a24:64": " ‘‘Dhammāpaṇaṁ pasāretvā, naranārīnaṁ sadevake;",
  "atk-s0511a24:65": "Naditvā sīhanādaṁva, nibbuto so sasāvako.",
  "atk-s0511a24:66": "26.",
  "atk-s0511a24:67": " ‘‘Aṭṭhaṅgavacanasampanno, acchiddāni nirantaraṁ;",
  "atk-s0511a24:68": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a24:69": "Tattha vasate tattha kheme pureti ayaṁ gāthā kakusandhassa jātanagarasandassanatthaṁ vuttāti veditabbā. Mahākulanti uditoditaṁ bhagavato pitukulaṁ. Narānaṁ pavaraṁ seṭṭhanti jātivasena sabbamanussānaṁ pavaraṁ seṭṭhanti attho. Jātimantanti abhijātivantaṁ, uttamābhijātaṁ. Mahāyasanti mahāparivāraṁ, kiṁ taṁ buddhassa mahākulaṁ? Tattha mahākulaṁ kheme pure vasatetipadena sambandho daṭṭhabbo.",
  "atk-s0511a24:70": "Samantā dasayojananti samantato dasa yojanāni pharitvā niccakālaṁ sarīrato nikkhamitvā suvaṇṇavaṇṇā pabhā niccharatīti attho. Dhammāpaṇanti dhammasaṅkhātaṁ āpaṇaṁ. Pasāretvāti bhaṇḍavikkiṇanatthaṁ nānābhaṇḍasamiddhamāpaṇaṁ viya dhammāpaṇaṁ pasāretvāti attho. Naranārīnanti veneyyanaranārīnaṁ jhānasamāpattimaggaphalaratanavisesādhigamatthāya. Sīhanādaṁ vāti sīhanādaṁ viya, abhayanādaṁ naditvā. Aṭṭhaṅgavacanasampannoti aṭṭhaṅgasamannāgatasaro satthā. Acchiddānīti chiddādibhāvarahitāni sīlāni acchiddāni asabalāni akammāsāni. Atha vā acchiddāni avivarāni sāvakayugaḷādīni. Nirantaranti satataṁ sabbakālaṁ. Sabbaṁ tamantarahitanti satthā ca sāvakayugaḷādīni ca taṁ sabbaṁ munibhāvamupagantvā adassanabhāvamupagatanti attho.",
  "atk-s0511a24:71": "‘‘Apetabandho kakusandhabuddho, adandhapañño gatasabbarandho;",
  "atk-s0511a24:72": "Tilokasandho kira saccasandho, kheme pane vāsamakappayittha’’.",
  "atk-s0511a24:73": "Sesagāthāsu sabbattha pākaṭamevāti.",
  "atk-s0511a24:74": "Kakusandhabuddhavaṁsavaṇṇanā niṭṭhitā.",
  "atk-s0511a24:75": "Niṭṭhito bāvīsatimo buddhavaṁso."
}