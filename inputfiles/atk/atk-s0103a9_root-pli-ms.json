{
  "atk-s0103a9:0": "10. Saṅgītisuttavaṇṇanā",
  "atk-s0103a9:1": "296.Evaṁme sutanti saṅgītisuttaṁ. Tatrāyamapubbapadavaṇṇanā – cārikaṁ caramānoti nibaddhacārikaṁ caramāno. Tadā kira satthā dasasahassacakkavāḷe ñāṇajālaṁ pattharitvā lokaṁ volokayamāno pāvānagaravāsino mallarājāno disvā ime rājāno mayhaṁ sabbaññutaññāṇajālassa anto paññāyanti, kiṁ nu khoti āvajjanto ‘‘rājāno ekaṁ sandhāgāraṁ kāresuṁ, mayi gate maṅgalaṁ bhaṇāpessanti, ahaṁ tesaṁ maṅgalaṁ vatvā uyyojetvā ‘bhikkhusaṅghassa dhammakathaṁ kathehī’ti sāriputtaṁ vakkhāmi, sāriputto tīhi piṭakehi sammasitvā cuddasapañhādhikena pañhasahassena paṭimaṇḍetvā bhikkhusaṅghassa saṅgītisuttaṁ nāma kathessati, suttantaṁ āvajjetvā pañca bhikkhusatāni saha paṭisambhidāhi arahattaṁ pāpuṇissantī’’ti imamatthaṁ disvā cārikaṁ pakkanto. Tena vuttaṁ – ‘‘mallesu cārikaṁ caramāno’’ti.",
  "atk-s0103a9:2": "Ubbhatakanavasandhāgāravaṇṇanā",
  "atk-s0103a9:3": "297.Ubbhatakanti tassa nāmaṁ, uccattā vā evaṁ vuttaṁ. Sandhāgāranti nagaramajjhe sandhāgārasālā. Samaṇena vāti ettha yasmā gharavatthupariggahakāleyeva devatā attano vasanaṭṭhānaṁ gaṇhanti. Tasmā devena vāti avatvā ‘‘samaṇena vā brāhmaṇena vā kenaci vā manussabhūtenā’’ti vuttaṁ. Yena bhagavā tenupasaṅkamiṁsūti bhagavato āgamanaṁ sutvā ‘‘amhehi gantvāpi na bhagavā ānīto, dūtaṁ pesetvāpi na pakkosāpito, sayameva pana mahābhikkhusaṅghaparivāro amhākaṁ vasanaṭṭhānaṁ sampatto, amhehi ca sandhāgārasālā kāritā, ettha mayaṁ dasabalaṁ ānetvā maṅgalaṁ bhaṇāpessāmā’’ti cintetvā upasaṅkamiṁsu.",
  "atk-s0103a9:4": "298.Yena sandhāgāraṁ tenupasaṅkamiṁsūti taṁ divasaṁ kira sandhāgāre cittakammaṁ niṭṭhapetvā aṭṭakā muttamattā honti, buddhā ca nāma araññajjhāsayā araññārāmā, antogāme vaseyyuṁ vā no vā. Tasmā bhagavato manaṁ jānitvāva paṭijaggissāmāti cintetvā te bhagavantaṁ upasaṅkamiṁsu. Idāni pana manaṁ labhitvā paṭijaggitukāmā yena sandhāgāraṁ tenupasaṅkamiṁsu . Sabbasantharinti yathā sabbaṁ santhataṁ hoti, evaṁ. Yena bhagavā tenupasaṅkamiṁsūti ettha pana te mallarājāno sandhāgāraṁ paṭijaggitvā nagaravīthiyopi sammajjāpetvā dhaje ussāpetvā gehadvāresu puṇṇaghaṭe ca kadaliyo ca ṭhapāpetvā sakalanagaraṁ dīpamālādīhi vippakiṇṇatārakaṁ viya katvā khīrapāyake dārake khīraṁ pāyyetha, dahare kumāre lahuṁ lahuṁ bhojāpetvā sayāpetha, uccāsaddaṁ mā karittha, ajja ekarattiṁ satthā antogāme vasissati, buddhā nāma appasaddakāmā hontīti bheriṁ carāpetvā sayaṁ daṇḍadīpikaṁ ādāya yena bhagavā tenupasaṅkamiṁsu.",
  "atk-s0103a9:5": "299.Bhagavantaṁyeva purakkhatvāti bhagavantaṁ purato katvā. Tattha bhagavā bhikkhūnañceva upāsakānañca majjhe nisinno ativiya virocati, samantapāsādiko suvaṇṇavaṇṇo abhirūpo dassanīyo. Purimakāyato suvaṇṇavaṇṇā rasmi uṭṭhahitvā asītihatthaṁ ṭhānaṁ gaṇhāti. Pacchimakāyato. Dakkhiṇahatthato. Vāmahatthato suvaṇṇavaṇṇā rasmi uṭṭhahitvā asītihatthaṁ ṭhānaṁ gaṇhāti. Upari kesantato paṭṭhāya sabbakesāvaṭṭehi moragīvavaṇṇā rasmi uṭṭhahitvā gaganatale asītihatthaṁ ṭhānaṁ gaṇhāti. Heṭṭhā pādatalehi pavāḷavaṇṇā rasmi uṭṭhahitvā ghanapathaviyaṁ asītihatthaṁ ṭhānaṁ gaṇhāti. Evaṁ samantā asīti hatthamattaṁ ṭhānaṁ chabbaṇṇā buddharasmiyo vijjotamānā vipphandamānā vidhāvanti. Sabbe disābhāgā suvaṇṇacampakapupphehi vikiriyamānā viya suvaṇṇaghaṭato nikkhantasuvaṇṇarasadhārāhi siñcamānā viya pasāritasuvaṇṇapaṭaparikkhittā viya verambhavātasamuṭṭhitakiṁsukakaṇikārapupphacuṇṇasamākiṇṇā viya ca vippakāsanti.",
  "atk-s0103a9:6": "Bhagavatopi asītianubyañjanabyāmappabhādvattiṁsavaralakkhaṇasamujjalaṁ sarīraṁ samuggatatārakaṁ viya gaganatalaṁ, vikasitamiva padumavanaṁ , sabbapāliphullo viya yojanasatiko pāricchattako paṭipāṭiyā ṭhapitānaṁ dvattiṁsacandānaṁ dvattiṁsasūriyānaṁ dvattiṁsacakkavattirājānaṁ dvattiṁsadevarājānaṁ dvattiṁsamahābrahmānaṁ siriyā siriṁ abhibhavamānaṁ viya virocati. Parivāretvā nisinnā bhikkhūpi sabbeva appicchā santuṭṭhā pavivittā asaṁsaṭṭhā āraddhavīriyā vattāro vacanakkhamā codakā pāpagarahino sīlasampannā samādhisampannā paññāvimutti vimuttiñāṇadassanasampannā. Tehi parivārito bhagavā rattakambalaparikkhitto viya suvaṇṇakkhandho , rattapadumavanasaṇḍamajjhagatā viya suvaṇṇanāvā, pavāḷavedikāparikkhitto viya suvaṇṇapāsādo virocittha.",
  "atk-s0103a9:7": "Asītimahātherāpi naṁ meghavaṇṇaṁ paṁsukūlaṁ pārupitvā maṇivammavammitā viya mahānāgā parivārayiṁsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā. Iti bhagavā sayaṁ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṁ buddho bahussutabuddhehi parivārito pattaparivāritaṁ viya kesaraṁ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṁsasahassaparivārito viya dhataraṭṭho haṁsarājā, senaṅgaparivārito viya cakkavattirājā, marugaṇaparivārito viya sakko devarājā, brahmagaṇaparivārito viya hārito mahābrahmā, asamena buddhavesena aparimāṇena buddhavilāsena tassaṁ parisati nisinno pāveyyake malle bahudeva rattiṁ dhammiyā kathāya sandassetvā uyyojesi.",
  "atk-s0103a9:8": "Ettha ca dhammikathā nāma sandhāgāraanumodanappaṭisaṁyuttā pakiṇṇakakathā veditabbā. Tadā hi bhagavā ākāsagaṅgaṁ otārento viya pathavojaṁ ākaḍḍhanto viya mahājambuṁ matthake gahetvā cālento viya yojaniyamadhugaṇḍaṁ cakkayantena pīḷetvā madhupānaṁ pāyamāno viya ca pāveyyakānaṁ mallānaṁ hitasukhāvahaṁ pakiṇṇakakathaṁ kathesi.",
  "atk-s0103a9:9": "300.Tuṇhībhūtaṁ tuṇhībhūtanti yaṁ yaṁ disaṁ anuviloketi, tattha tattha tuṇhībhūtameva. Anuviloketvāti maṁsacakkhunā dibbacakkhunāti dvīhi cakkhūhi tato tato viloketvā. Maṁsacakkhunā hi nesaṁ bahiddhā iriyāpathaṁ pariggahesi. Tattha ekabhikkhussāpi neva hatthakukkuccaṁ na pādakukkuccaṁ ahosi, na koci sīsamukkhipi, na kathaṁ kathesi, na niddāyanto nisīdi. Sabbepi tīhi sikkhāhi sikkhitā nivāte padīpasikhā viya niccalā nisīdiṁsu. Iti nesaṁ imaṁ iriyāpathaṁ maṁsacakkhunā pariggahesi. Ālokaṁ pana vaḍḍhayitvā dibbacakkhunā hadayarūpaṁ disvā abbhantaragataṁ sīlaṁ olokesi. So anekasatānaṁ bhikkhūnaṁ antokumbhiyaṁ jalamānaṁ padīpaṁ viya arahattupagaṁ sīlaṁ addasa. Āraddhavipassakā hi te bhikkhū. Iti nesaṁ sīlaṁ disvā ‘‘imepi bhikkhū mayhaṁ anucchavikā, ahampi imesaṁ anucchaviko’’ti cakkhutalesu nimittaṁ ṭhapetvā bhikkhusaṅghaṁ oloketvā āyasmantaṁ sāriputtaṁ āmantesi ‘‘piṭṭhi me āgilāyatī’’ti. Kasmā āgilāyati? Bhagavato hi chabbassāni mahāpadhānaṁ padahantassa mahantaṁ kāyadukkhaṁ ahosi. Athassa aparabhāge mahallakakāle piṭṭhivāto uppajji.",
  "atk-s0103a9:10": "Saṅghāṭiṁ paññāpetvāti sandhāgārassa kira ekapasse te rājāno kappiyamañcakaṁ paññapesuṁ ‘‘appeva nāma satthā nipajjeyyā’’ti. Satthāpi catūhi iriyāpathehi paribhuttaṁ imesaṁ mahapphalaṁ bhavissatīti tattha saṅghāṭiṁ paññāpetvā nipajji.",
  "atk-s0103a9:11": "Bhinnanigaṇṭhavatthuvaṇṇanā",
  "atk-s0103a9:12": "301.Tassa kālaṅkiriyāyātiādīsu yaṁ vattabbaṁ, taṁ sabbaṁ heṭṭhā vuttameva.",
  "atk-s0103a9:13": "302.Āmantesīti bhaṇḍanādivūpasamakaraṁ svākhyātaṁ dhammaṁ desetukāmo āmantesi.",
  "atk-s0103a9:14": "Ekakavaṇṇanā",
  "atk-s0103a9:15": "303.Tatthāti tasmiṁ dhamme. Saṅgāyitabbanti samaggehi gāyitabbaṁ, ekavacanehi aviruddhavacanehi bhaṇitabbaṁ. Na vivaditabbanti atthe vā byañjane vā vivādo na kātabbo. Eko dhammoti ekakadukatikādivasena bahudhā sāmaggirasaṁ dassetukāmo paṭhamaṁ tāva ‘‘eko dhammo’’ti āha. Sabbe sattāti kāmabhavādīsu saññābhavādīsu ekavokārabhavādīsu ca sabbabhavesu sabbe sattā. Āhāraṭṭhitikāti āhārato ṭhiti etesanti āhāraṭṭhitikā. Iti sabbasattānaṁ ṭhiti hetu āhāro nāma eko dhammo amhākaṁ satthārā yāthāvato ñatvā sammadakkhāto āvusoti dīpeti.",
  "atk-s0103a9:16": "Nanu ca evaṁ sante yaṁ vuttaṁ ‘‘asaññasattā devā ahetukā anāhārā aphassakā’’tiādi, (vibha. 1017) taṁ vacanaṁ virujjhatīti, na virujjhati. Tesañhi jhānaṁ āhāro hoti. Evaṁ santepi ‘‘cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. Katame cattāro? Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catuttha’’nti (saṁ. ni. 2.11) idampi virujjhatīti, idampi na virujjhati. Etasmiñhi sutte nippariyāyena āhāralakkhaṇāva dhammā āhārāti vuttā. Idha pana pariyāyena paccayo āhāroti vutto. Sabbadhammānañhi paccayo laddhuṁ vaṭṭati. So ca yaṁ yaṁ phalaṁ janeti, taṁ taṁ āharati nāma, tasmā āhāroti vuccati. Tenevāha ‘‘avijjampāhaṁ, bhikkhave, sāhāraṁ vadāmi, no anāhāraṁ. Ko ca, bhikkhave, avijjāya āhāro? Pañcanīvaraṇātissa vacanīyaṁ. Pañcanīvaraṇepāhaṁ, bhikkhave, sāhāre vadāmi, no anāhāre. Ko ca, bhikkhave, pañcannaṁ nīvaraṇānaṁ āhāro? Ayonisomanasikārotissa vacanīya’’nti (a. ni. 10.61). Ayaṁ idha adhippeto.",
  "atk-s0103a9:17": "Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti. Tattha asaññabhave paccayāhāro labbhati. Anuppanne hi buddhe titthāyatane pabbajitā vāyokasiṇe parikammaṁ katvā catutthajjhānaṁ nibbattetvā tato vuṭṭhāya dhī cittaṁ, dhibbatetaṁ cittaṁ cittassa nāma abhāvoyeva sādhu, cittañhi nissāyeva vadhabandhādipaccayaṁ dukkhaṁ uppajjati. Citte asati natthetanti khantiṁ ruciṁ uppādetvā aparihīnajjhānā kālaṅkatvā asaññabhave nibbattanti. Yo yassa iriyāpatho manussaloke paṇihito ahosi, so tena iriyāpathena nibbattitvā pañca kappasatāni ṭhito vā nisinno vā nipanno vā hoti. Evarūpānampi sattānaṁ paccayāhāro labbhati. Te hi yaṁ jhānaṁ bhāvetvā nibbattā, tadeva nesaṁ paccayo hoti. Yathā jiyāvegena khittasaro yāva jiyāvego atthi, tāva gacchati, evaṁ yāva jhānapaccayo atthi, tāva tiṭṭhanti. Tasmiṁ niṭṭhite khīṇavego saro viya patanti. Ye pana te nerayikā neva uṭṭhānaphalūpajīvī na puññaphalūpajīvīti vuttā, tesaṁ ko āhāroti ? Tesaṁ kammameva āhāro. Kiṁ pañca āhārā atthīti ce. Pañca, na pañcāti idaṁ na vattabbaṁ. Nanu paccayo āhāroti vuttametaṁ. Tasmā yena kammena te niraye nibbattā, tadeva tesaṁ ṭhitipaccayattā āhāro hoti. Yaṁ sandhāya idaṁ vuttaṁ ‘‘na ca tāva kālaṅkaroti, yāva na taṁ pāpakammaṁ byantī hotī’’ti (ma. ni. 3.250).",
  "atk-s0103a9:18": "Kabaḷīkāraṁ āhāraṁ ārabbha cettha vivādo na kātabbo. Mukhe uppanno kheḷopi hi tesaṁ āhārakiccaṁ sādheti. Kheḷopi hi niraye dukkhavedaniyo hutvā paccayo hoti, sagge sukhavedaniyo. Iti kāmabhave nippariyāyena cattāro āhārā. Rūpārūpabhavesu ṭhapetvā asaññaṁ sesānaṁ tayo. Asaññānañceva avasesānañca paccayāhāroti iminā āhārena ‘‘sabbe sattā āhāraṭṭhitikā’’ti etaṁ pañhaṁ kathetvā ‘‘ayaṁ kho āvuso’’ti evaṁ niyyātanampi ‘‘atthi kho āvuso’’ti puna uddharaṇampi akatvā ‘‘sabbe sattā saṅkhāraṭṭhitikā’’ti dutiyapañhaṁ vissajjesi.",
  "atk-s0103a9:19": "Kasmā pana na niyyātesi na uddharittha? Tattha tattha niyyātiyamānepi uddhariyamānepi pariyāpuṇituṁ vācetuṁ dukkhaṁ hoti, tasmā dve ekābaddhe katvā vissajjesi. Imasmimpi vissajjane heṭṭhā vuttapaccayova attano phalassa saṅkharaṇato saṅkhāroti vutto. Iti heṭṭhā āhārapaccayo kathito, idha saṅkhārapaccayoti ayamettha heṭṭhimato viseso. ‘‘Heṭṭhā nippariyāyāhāro gahito, idha pariyāyāhāroti evaṁ gahite viseso pākaṭo bhaveyya, no ca gaṇhiṁsū’ti mahāsīvatthero āha. Indriyabaddhassapi hi anindriyabaddhassapi paccayo laddhuṁ vaṭṭati. Vinā paccayena dhammo nāma natthi. Tattha anindriyabaddhassa tiṇarukkhalatādino pathavīraso āporaso ca paccayo hoti. Deve avassante hi tiṇādīni milāyanti, vassante ca pana haritāni honti. Iti tesaṁ pathavīraso āporaso ca paccayo hoti. Indriyabaddhassa avijjā taṇhā kammaṁ āhāroti evamādayo paccayā, iti heṭṭhā paccayoyeva āhāroti kathito, idha saṅkhāroti. Ayamevettha viseso.",
  "atk-s0103a9:20": "Ayaṁkho, āvusoti āvuso amhākaṁ satthārā mahābodhimaṇḍe nisīditvā sayaṁ sabbaññutaññāṇena sacchikatvā ayaṁ ekadhammo desito. Tattha ekadhamme tumhehi sabbeheva saṅgāyitabbaṁ na vivaditabbaṁ. Yathayidaṁ brahmacariyanti yathā saṅgāyamānānaṁ tumhākaṁ idaṁ sāsanabrahmacariyaṁ addhaniyaṁ assa. Ekena hi bhikkhunā ‘‘atthi, kho āvuso, eko dhammo sammadakkhāto. Katamo eko dhammo? Sabbe sattā āhāraṭṭhitikā. Sabbe sattā saṅkhāraṭṭhitikā’’ti kathite tassa kathaṁ sutvā añño kathessati. Tassapi aññoti evaṁ paramparakathāniyamena idaṁ brahmacariyaṁ ciraṁ tiṭṭhamānaṁ sadevakassa lokassa atthāya hitāya bhavissatīti ekakavasena dhammasenāpati sāriputtatthero sāmaggirasaṁ dassesīti.",
  "atk-s0103a9:21": "Ekakavaṇṇanā niṭṭhitā.",
  "atk-s0103a9:22": "Dukavaṇṇanā",
  "atk-s0103a9:23": "304. Iti ekakavasena sāmaggirasaṁ dassetvā idāni dukavasena dassetuṁ puna desanaṁ ārabhi. Tattha nāmarūpaduke nāmanti cattāro arūpino khandhā nibbānañca. Tattha cattāro khandhā nāmanaṭṭhena nāmaṁ. Nāmanaṭṭhenāti nāmakaraṇaṭṭhena. Yathā hi mahājanasammatattā mahāsammatassa ‘‘mahāsammato’’ti nāmaṁ ahosi, yathā mātāpitaro ‘‘ayaṁ tisso nāma hotu, phusso nāma hotū’’ti evaṁ puttassa kittimanāmaṁ karonti, yathā vā ‘‘dhammakathiko vinayadharo’’ti guṇato nāmaṁ āgacchati, na evaṁ vedanādīnaṁ. Vedanādayo hi mahāpathavīādayo viya attano nāmaṁ karontāva uppajjanti. Tesu uppannesu tesaṁ nāmaṁ uppannameva hoti. Na hi vedanaṁ uppannaṁ ‘‘tvaṁ vedanā nāma hohī’’ti, koci bhaṇati, na cassā yena kenaci kāraṇena nāmaggahaṇakiccaṁ atthi, yathā pathaviyā uppannāya ‘‘tvaṁ pathavī nāma hohī’’ti nāmaggahaṇakiccaṁ natthi, cakkavāḷasinerumhi candimasūriyanakkhattesu uppannesu ‘‘tvaṁ cakkavāḷaṁ nāma, tvaṁ nakkhattaṁ nāma hohī’’ti nāmaggahaṇakiccaṁ natthi, nāmaṁ uppannameva hoti, opapātikā paññatti nipatati, evaṁ vedanāya uppannāya ‘‘tvaṁ vedanā nāma hohī’’ti nāmaggahaṇakiccaṁ natthi, tāya uppannāya vedanāti nāmaṁ uppannameva hoti. Saññādīsupi eseva nayo atītepi hi vedanā vedanāyeva. Saññā. Saṅkhārā. Viññāṇaṁ viññāṇameva. Anāgatepi. Paccuppannepi. Nibbānaṁ pana sadāpi nibbānamevāti. Nāmanaṭṭhena nāmaṁ. Namanaṭṭhenāpi cettha cattāro khandhā nāmaṁ. Te hi ārammaṇābhimukhaṁ namanti. Nāmanaṭṭhena sabbampi nāmaṁ. Cattāro hi khandhā ārammaṇe aññamaññaṁ nāmenti , nibbānaṁ ārammaṇādhipatipaccayatāya attani anavajjadhamme nāmeti.",
  "atk-s0103a9:24": "Rūpanti cattāro ca mahābhūtā catunnañca mahābhūtānaṁ upādāya rūpaṁ, taṁ sabbampi ruppanaṭṭhena rūpaṁ. Tassa vitthārakathā visuddhimagge vuttanayeneva veditabbā.",
  "atk-s0103a9:25": "Avijjāti dukkhādīsu aññāṇaṁ. Ayampi vitthārato visuddhimagge kathitāyeva. Bhavataṇhāti bhavapatthanā. Yathāha ‘‘tattha katamā bhavataṇhā? Yo bhavesu bhavacchando’’tiādi (dha. sa. 1319).",
  "atk-s0103a9:26": "Bhavadiṭṭhīti bhavo vuccati sassataṁ, sassatavasena uppajjanakadiṭṭhi. Sā ‘‘tattha katamā bhavadiṭṭhi? ‘Bhavissati attā ca loko cā’ti yā evarūpā diṭṭhi diṭṭhigata’’ntiādinā (dha. sa. 1320) nayena abhidhamme vitthāritā. Vibhavadiṭṭhīti vibhavo vuccati ucchedaṁ, ucchedavasena uppajjanakadiṭṭhi. Sāpi ‘‘tattha katamā vibhavadiṭṭhi? ‘Na bhavissati attā ca loko cā’ti (dha. sa. 285). Yā evarūpā diṭṭhi diṭṭhigata’’ntiādinā (dha. sa. 1321) nayena tattheva vitthāritā.",
  "atk-s0103a9:27": "Ahirikanti ‘‘yaṁ na hirīyati hirīyitabbenā’’ti (dha. sa. 1328) evaṁ vitthāritā nillajjatā. Anottappanti ‘‘yaṁ na ottappati ottappitabbenā’’ti (dha. sa. 1329) evaṁ vitthārito abhāyanakaākāro.",
  "atk-s0103a9:28": "Hirī ca ottappañcāti ‘‘yaṁ hirīyati hirīyitabbena, ottappati ottappitabbenā’’ti (dha. sa. 1330-31) evaṁ vitthāritāni hiriottappāni. Api cettha ajjhattasamuṭṭhānā hirī, bahiddhāsamuṭṭhānaṁ ottappaṁ. Attādhipateyyā hirī, lokādhipateyyaṁ ottappaṁ. Lajjāsabhāvasaṇṭhitā hirī, bhayasabhāvasaṇṭhitaṁ ottappaṁ. Vitthārakathā panettha sabbākārena visuddhimagge vuttā.",
  "atk-s0103a9:29": "Dovacassatāti dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti dubbaco, tassa kammaṁ dovacassaṁ, tassa bhāvo dovacassatā. Vitthārato panesā ‘‘tattha katamā dovacassatā? Sahadhammike vuccamāne dovacassāya’’nti (dha. sa. 1332) abhidhamme āgatā. Sā atthato saṅkhārakkhandho hoti. ‘‘Catunnañca khandhānaṁ etenākārena pavattānaṁ etaṁ adhivacana’’nti vadanti. Pāpamittatāti pāpā assaddhādayo puggalā etassa mittāti pāpamitto, tassa bhāvo pāpamittatā. Vitthārato panesā – ‘‘tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṁ sevanā nisevanā saṁsevanā bhajanā saṁbhajanā bhatti saṁbhatti taṁsampavaṅkatā’’ti (dha. sa. 1333) evaṁ āgatā. Sāpi atthato dovacassatā viya daṭṭhabbā.",
  "atk-s0103a9:30": "Sovacassatā ca kalyāṇamittatā ca vuttappaṭipakkhanayena veditabbā. Ubhopi panetā idha lokiyalokuttaramissakā kathitā.",
  "atk-s0103a9:31": "Āpattikusalatāti ‘‘pañcapi āpattikkhandhā āpattiyo, sattapi āpattikkhandhā āpattiyo. Yā tāsaṁ āpattīnaṁ āpattikusalatā paññā pajānanā’’ti (dha. sa. 1336) evaṁ vutto āpattikusalabhāvo.",
  "atk-s0103a9:32": "Āpattivuṭṭhānakusalatāti ‘‘yā tāhi āpattīhi vuṭṭhānakusalatā paññā pajānanā’’ti (dha. sa. 1337) evaṁ vuttā saha kammavācāya āpattīhi vuṭṭhānaparicchedajānanā paññā.",
  "atk-s0103a9:33": "Samāpattikusalatāti ‘‘atthi savitakkasavicārā samāpatti, atthi avitakkavicāramattā samāpatti, atthi avitakkaavicārā samāpatti. Yā tāsaṁ samāpattīnaṁ kusalatā paññā pajānanā’’ti (dha. sa. 1338) evaṁ vuttā saha parikammena appanāparicchedajānanā paññā. Samāpattivuṭṭhānakusalatāti ‘‘yā tāhi samāpattīhi vuṭṭhānakusalatā paññā pajānanā’’ti (dha. sa. 1339) evaṁ vuttā yathāparicchinnasamayavaseneva samāpattito vuṭṭhānasamatthā ‘‘ettakaṁ gate sūriye uṭṭhahissāmī’’ti vuṭṭhānakālaparicchedakā paññā.",
  "atk-s0103a9:34": "Dhātukusalatāti ‘‘aṭṭhārasa dhātuyo cakkhudhātu…pe… manoviññāṇadhātu. Yā tāsaṁ dhātūnaṁ kusalatā paññā pajānanā’’ti (dha. sa. 1340) evaṁ vuttā aṭṭhārasannaṁ dhātūnaṁ sabhāvaparicchedakā savanadhāraṇasammasanapaṭivedhapaññā. Manasikārakusalatāti ‘‘yā tāsaṁ dhātūnaṁ manasikārakusalatā paññā pajānanā’’ti (dha. sa. 1341) evaṁ vuttā tāsaṁyeva dhātūnaṁ sammasanapaṭivedhapaccavekkhaṇapaññā.",
  "atk-s0103a9:35": "Āyatanakusalatāti ‘‘dvādasāyatanāni cakkhāyatanaṁ…pe… dhammāyatanaṁ. Yā tesaṁ āyatanānaṁ āyatanakusalatā paññā pajānanā’’ti (dha. sa. 1342) evaṁ vuttā dvādasannaṁ āyatanānaṁ uggahamanasikārapajānanā paññā. Apica dhātukusalatāpi uggahamanasikārasavanasammasanapaṭivedhapaccavekkhaṇesu vattati manasikārakusalatāpi āyatanakusalatāpi. Ayaṁ panettha viseso, savanauggahapaccavekkhaṇā lokiyā, paṭivedho lokuttaro, sammasanamanasikārā lokiyalokuttaramissakā. Paṭiccasamuppādakusalatāti ‘‘avijjāpaccayā saṅkhārā…pe… samudayo hotīti yā tattha paññā pajānanā’’ti (dha. sa. 1343) evaṁ vuttā dvādasannaṁ paccayākārānaṁ uggahādivasena pavattā paññā.",
  "atk-s0103a9:36": "Ṭhānakusalatāti ‘‘ye ye dhammā yesaṁ yesaṁ dhammānaṁ hetupaccayā uppādāya taṁ taṁ ṭhānanti yā tattha paññā pajānanā’’ti (dha. sa. 1344) evaṁ vuttā ‘‘cakkhuṁ vatthuṁ katvā rūpaṁ ārammaṇaṁ katvā uppannassa cakkhuviññāṇassa cakkhurūpaṁ (dha. sa. aṭṭha. 1344) ṭhānañceva kāraṇañcā’’ti evaṁ ṭhānaparicchindanasamatthā paññā. Aṭṭhānakusalatāti ‘‘ye ye dhammā yesaṁ yesaṁ dhammānaṁ na hetū na paccayā uppādāya taṁ taṁ aṭṭhānanti yā tattha paññā pajānanā’’ti (dha. sa. 1345) evaṁ vuttā ‘‘cakkhuṁ vatthuṁ katvā rūpaṁ ārammaṇaṁ katvā sotaviññāṇādīni nuppajjanti, tasmā tesaṁ cakkhurūpaṁ na ṭhānaṁ na kāraṇa’’nti evaṁ aṭṭhānaparicchindanasamatthā paññā apica etasmiṁ duke ‘‘kittāvatā pana, bhante, ṭhānāṭhānakusalo bhikkhūti alaṁ vacanāyāti. Idhānanda, bhikkhu aṭṭhānametaṁ anavakāso, yaṁ diṭṭhisampanno puggalo kañci saṅkhāraṁ niccato upagaccheyya, netaṁ ṭhānaṁ vijjatīti pajānāti. Ṭhānañca kho etaṁ vijjati, yaṁ puthujjano kañci saṅkhāraṁ niccato upagaccheyyā’’ti (ma. ni. 3.127) imināpi suttena attho veditabbo.",
  "atk-s0103a9:37": "Ajjavanti gomuttavaṅkatā candavaṅkatā naṅgalakoṭivaṅkatāti tayo anajjavā. Ekacco hi bhikkhu paṭhamavaye ekavīsatiyā anesanāsu chasu ca agocaresu carati, majjhimapacchimavayesu lajjī kukkuccako sikkhākāmo hoti, ayaṁ gomuttavaṅkatā nāma. Eko paṭhamavayepi pacchimavayepi catupārisuddhisīlaṁ pūreti, lajjī kukkuccako sikkhākāmo hoti, majjhimavaye purimasadiso, ayaṁ candavaṅkatā nāma. Eko paṭhamavayepi majjhimavayepi catupārisuddhisīlaṁ pūreti, lajjī kukkuccako sikkhākāmo hoti, pacchimavaye purimasadiso ayaṁ naṅgalakoṭivaṅkatā nāma. Eko sabbametaṁ vaṅkataṁ pahāya tīsupi vayesu pesalo lajjī kukkuccako sikkhākāmo hoti. Tassa yo so ujubhāvo, idaṁ ajjavaṁ nāma. Abhidhammepi vuttaṁ – ‘‘tattha katamo ajjavo. Yā ajjavatā ajimhatā avaṅkatā akuṭilatā, ayaṁ vuccati ajjavo’’ti (dha. sa. 1346). Lajjavanti ‘‘tattha katamo lajjavo? Yo hirīyati hirīyitabbena hirīyati pāpakānaṁ akusalānaṁ dhammānaṁ samāpattiyā. Ayaṁ vuccati lajjavo’’ti evaṁ vutto lajjībhāvo.",
  "atk-s0103a9:38": "Khantīti ‘‘tattha katamā khanti? Yā khanti khamanatā adhivāsanatā acaṇḍikkaṁ anassuropo attamanatā cittassā’’ti (dha. sa. 1348) evaṁ vuttā adhivāsanakhanti. Soraccanti ‘‘tattha katamaṁ soraccaṁ? Yo kāyiko avītikkamo, vācasiko avītikkamo, kāyikavācasiko avītikkamo. Idaṁ vuccati soraccaṁ. Sabbopi sīlasaṁvaro soracca’’nti (dha. sa. 1349) evaṁ vutto suratabhāvo.",
  "atk-s0103a9:39": "Sākhalyanti ‘‘tattha katamaṁ sākhalyaṁ? Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṁvattanikā, tathārūpiṁ vācaṁ pahāya yā sā vācā neḷā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti. Yā tattha saṇhavācatā sakhilavācatā apharusavācatā. Idaṁ vuccati sākhalya’’nti (dha. sa. 1350) evaṁ vutto sammodakamudukabhāvo. Paṭisanthāroti ayaṁ lokasannivāso āmisena dhammena cāti dvīhi chiddo, tassa taṁ chiddaṁ yathā na paññāyati, evaṁ pīṭhassa viya paccattharaṇena āmisena dhammena ca paṭisantharaṇaṁ. Abhidhammepi vuttaṁ ‘‘tattha katamo paṭisanthāro ? Āmisapaṭisanthāro ca dhammapaṭisanthāro ca. Idhekacco paṭisanthārako hoti āmisapaṭisanthārena vā dhammapaṭisanthārena vā. Ayaṁ vuccati paṭisanthāro’’ti (dha. sa. 1351). Ettha ca āmisena saṅgaho āmisapaṭisanthāro nāma. Taṁ karontena mātāpitūnaṁ bhikkhugatikassa veyyāvaccakarassa rañño corānañca aggaṁ aggahetvāpi dātuṁ vaṭṭati. Āmasitvā dinne hi rājāno ca corā ca anatthampi karonti jīvitakkhayampi pāpenti, anāmasitvā dinne attamanā honti. Coranāgavatthuādīni cettha vatthūni kathetabbāni. Tāni samantapāsādikāya vinayaṭṭhakathāyaṁ (pāci. aṭṭha. 185-7) vitthāritāni. Sakkaccaṁ uddesadānaṁ pāḷivaṇṇanā dhammakathākathananti evaṁ dhammena saṅgaho dhammapaṭisanthāro nāma.",
  "atk-s0103a9:40": "Avihiṁsāti karuṇāpi karuṇāpubbabhāgopi. Vuttampi cetaṁ – ‘‘tattha katamā avihiṁsā? Yā sattesu karuṇā karuṇāyanā karuṇāyitattaṁ karuṇācetovimutti, ayaṁ vuccati avihiṁsā’’ti. Soceyyanti mettāya ca mettāpubbabhāgassa ca vasena sucibhāvo. Vuttampi cetaṁ – ‘‘tattha katamaṁ soceyyaṁ? Yā sattesu metti mettāyanā mettāyitattaṁ mettācetovimutti, idaṁ vuccati soceyya’’nti.",
  "atk-s0103a9:41": "Muṭṭhassaccanti sativippavāso, yathāha ‘‘tattha katamaṁ muṭṭhassaccaṁ? Yā asati ananussati appaṭissati assaraṇatā adhāraṇatā pilāpanatā sammussanatā, idaṁ vuccati muṭṭhassaccaṁ’’ (dha. sa. 1356). Asampajaññanti, ‘‘tattha katamaṁ asampajaññaṁ? Yaṁ aññāṇaṁ adassanaṁ avijjālaṅgī moho akusalamūla’’nti evaṁ vuttā avijjāyeva. Sati satiyeva. Sampajaññaṁ ñāṇaṁ.",
  "atk-s0103a9:42": "Indriyesu aguttadvāratāti ‘‘tattha katamā indriyesu aguttadvāratā? Idhekacco cakkhunā rūpaṁ disvā nimittaggāhī hotī’’tiādinā (dha. sa. 1352) nayena vitthārito indriyasaṁvarabhedo. Bhojane amattaññutāti ‘‘tattha katamā bhojane amattaññutā? Idhekacco appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane’’ti evaṁ āgato bhojane amattaññubhāvo. Anantaraduko vuttappaṭipakkhanayena veditabbo.",
  "atk-s0103a9:43": "Paṭisaṅkhānabalanti ‘‘tattha katamaṁ paṭisaṅkhānabalaṁ? Yā paññā pajānanā’’ti evaṁ vitthāritaṁ appaṭisaṅkhāya akampanañāṇaṁ. Bhāvanābalanti bhāventassa uppannaṁ balaṁ. Atthato vīriyasambojjhaṅgasīsena satta bojjhaṅgā honti. Vuttampi cetaṁ – ‘‘tattha katamaṁ bhāvanābalaṁ? Yā kusalānaṁ dhammānaṁ āsevanā bhāvanā bahulīkammaṁ, idaṁ vuccati bhāvanābalaṁ. Sattabojjhaṅgā bhāvanābala’’nti.",
  "atk-s0103a9:44": "Satibalanti assatiyā akampanavasena satiyeva. Samādhibalanti uddhacce akampanavasena samādhiyeva. Samatho samādhi. Vipassanā paññā. Samathova taṁ ākāraṁ gahetvā puna pavattetabbassa samathassa nimittavasena samathanimittaṁ paggāhanimittepi eseva nayo. Paggāho vīriyaṁ. Avikkhepo ekaggatā. Imehi pana sati ca sampajaññañca paṭisaṅkhānabalañca bhāvanābalañca satibalañca samādhibalañca samatho ca vippassanā ca samathanimittañca paggāhanimittañca paggāho ca avikkhepo cāti chahi dukehi parato sīladiṭṭhisampadādukena ca lokiyalokuttaramissakā dhammā kathitā.",
  "atk-s0103a9:45": "Sīlavipattīti ‘‘tattha katamā sīlavipatti? Kāyiko vītikkamo…pe… sabbampi dussīlyaṁ sīlavipattī’’ti evaṁ vutto sīlavināsako asaṁvaro. Diṭṭhivipattīti ‘‘tattha katamā diṭṭhivipatti? Natthi dinnaṁ natthi yiṭṭha’’nti evaṁ āgatā sammādiṭṭhivināsikā micchādiṭṭhi.",
  "atk-s0103a9:46": "Sīlasampadāti ‘‘tattha katamā sīlasampadā? Kāyiko avītikkamo’’ti evaṁ pubbe vuttasoraccameva sīlassa sampādanato paripūraṇato ‘‘sīlasampadā’’ti vuttaṁ. Ettha ca ‘‘sabbopi sīlasaṁvaro sīlasampadā’’ti idaṁ mānasikapariyādānatthaṁ vuttaṁ. Diṭṭhisampadāti ‘‘tattha katamā diṭṭhisampadā? Atthi dinnaṁ atthi yiṭṭhaṁ…pe… sacchikatvā pavedentīti yā evarūpā paññā pajānanā’’ti evaṁ āgataṁ diṭṭhipāripūribhūtaṁ ñāṇaṁ.",
  "atk-s0103a9:47": "Sīlavisuddhīti visuddhiṁ pāpetuṁ samatthaṁ sīlaṁ. Abhidhamme panāyaṁ ‘‘tattha katamā sīlavisuddhi? Kāyiko avītikkamo vācasiko avītikkamo kāyikavācasiko avītikkamo, ayaṁ vuccati sīlavisuddhī’’ti evaṁ vibhattā. Diṭṭhivisuddhīti visuddhiṁ pāpetuṁ samatthaṁ dassanaṁ. Abhidhamme panāyaṁ ‘‘tattha katamā diṭṭhivisuddhi? Kammassakatañāṇaṁ saccānulomikañāṇaṁ maggasamaṅgissañāṇaṁ phalasamaṅgissañāṇa’’nti evaṁ vuttā. Ettha ca tividhaṁ duccaritaṁ attanā katampi parena katampi sakaṁ nāma na hoti atthabhañjanato. Sucaritaṁ sakaṁ nāma atthajananatoti evaṁ jānanaṁ kammassakatañāṇaṁ nāma. Tasmiṁ ṭhatvā bahuṁ vaṭṭagāmikammaṁ āyūhitvā sukhato sukheneva arahattaṁ pattā gaṇanapathaṁ vītivattā. Vipassanāñāṇaṁ pana vacīsaccañca anulometi, paramatthasaccañca na vilometīti saccānulomikaṁ ñāṇanti vuttaṁ.",
  "atk-s0103a9:48": "‘‘Diṭṭhivisuddhi kho pana yathādiṭṭhissa ca padhāna’’nti ettha diṭṭhivisuddhīti ñāṇadassanaṁ kathitaṁ. Yathādiṭṭhissa ca padhānanti taṁsampayuttameva vīriyaṁ. Api ca purimapadena catumaggañāṇaṁ. Pacchimapadena taṁsampayuttaṁ vīriyaṁ. Abhidhamme pana ‘‘diṭṭhivisuddhi kho panāti yā paññā pajānanā amoho dhammavicayo sammādiṭṭhi. Yathādiṭṭhissa ca padhānanti yo cetasiko vīriyārambho sammāvāyāmo’’ti evaṁ ayaṁ duko vibhatto.",
  "atk-s0103a9:49": "‘‘Saṁvego ca saṁvejanīyesu ṭhānesū’’ti ettha ‘‘saṁvegoti jātibhayaṁ jarābhayaṁ byādhibhayaṁ maraṇabhaya’’nti evaṁ jātiādīni bhayato dassanañāṇaṁ. Saṁvejanīyaṁ ṭhānanti jātijarābyādhimaraṇaṁ. Etāni hi cattāri jāti dukkhā, jarā dukkhā, byādhi dukkho, maraṇaṁ dukkhanti evaṁ saṁveguppattikāraṇattā saṁvejanīyaṁ ṭhānanti vuttāni. Saṁviggassa ca yoniso padhānanti evaṁ saṁvegajātassa upāyapadhānaṁ. ‘‘Idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janetī’’ti evaṁ āgatavīriyassetaṁ adhivacanaṁ.",
  "atk-s0103a9:50": "Asantuṭṭhitā ca kusalesu dhammesūti yā kusalānaṁ dhammānaṁ bhāvanāya asantuṭṭhassa bhiyyokamyatā, tāya hi samaṅgībhūto puggalo sīlaṁ pūretvā jhānaṁ uppādeti. Jhānaṁ labhitvā vipassanaṁ ārabhati. Āraddhavipassako arahattaṁ agahetvā antarā vosānaṁ nāpajjati. Appaṭivānitā ca padhānasminti ‘‘kusalānaṁ dhammānaṁ bhāvanāya sakkaccakiriyatā sātaccakiriyatā aṭṭhitakiriyatā anolīnavuttitā anikkhittachandatā anikkhittadhuratā āsevanā bhāvanā bahulīkamma’’nti evaṁ vuttā rattindivaṁ cha koṭṭhāse katvā jāgariyānuyogavasena āraddhe padhānasmiṁ arahattaṁ apatvā anivattanatā.",
  "atk-s0103a9:51": "Vijjāti tisso vijjā. Vimuttīti dve vimuttiyo, cittassa ca adhimutti, nibbānañca. Ettha ca aṭṭha samāpattiyo nīvaraṇādīhi suṭṭhu muttattā adhimutti nāma. Nibbānaṁ sabbasaṅkhatato muttattā vimuttīti veditabbaṁ.",
  "atk-s0103a9:52": "Khaye ñāṇanti kilesakkhayakare ariyamagge ñāṇaṁ. Anuppāde ñāṇanti paṭisandhivasena anuppādabhūte taṁtaṁmaggavajjhakilesānaṁ vā anuppādapariyosāne uppanne ariyaphale ñāṇaṁ. Tenevāha ‘‘khaye ñāṇanti maggasamaṅgissa ñāṇaṁ. Anuppāde ñāṇanti phalasamaṅgissa ñāṇa’’nti. Ime kho, āvusotiādi ekake vuttanayeneva yojetabbaṁ. Iti pañcatiṁsāya dukānaṁ vasena thero sāmaggirasaṁ dassesīti.",
  "atk-s0103a9:53": "Dukavaṇṇanā niṭṭhitā.",
  "atk-s0103a9:54": "Tikavaṇṇanā",
  "atk-s0103a9:55": "305. Iti dukavasena sāmaggirasaṁ dassetvā idāni tikavasena dassetuṁ puna ārabhi. Tattha lubbhatīti lobho. Akusalañca taṁ mūlañca, akusalānaṁ vā mūlanti akusalamūlaṁ. Dussatīti doso. Muyhatīti moho. Tesaṁ paṭipakkhanayena alobhādayo veditabbā.",
  "atk-s0103a9:56": "Duṭṭhu caritāni, virūpāni vā caritānīti duccaritāni. Kāyena duccaritaṁ, kāyato vā pavattaṁ duccaritanti kāyaduccaritaṁ. Sesesupi eseva nayo. Suṭṭhu caritāni, sundarāni vā caritānīti sucaritāni. Dvepi cete tikā paṇṇattiyā vā kammapathehi vā kathetabbā. Paññattiyā tāva kāyadvāre paññattasikkhāpadassa vītikkamo kāyaduccaritaṁ. Avītikkamo kāyasucaritaṁ. Vacīdvāre paññattasikkhāpadassa vītikkamo vacīduccaritaṁ, avītikkamo vacīsucaritaṁ. Ubhayattha paññattassa sikkhāpadassa vītikkamova manoduccaritaṁ, avītikkamo manosucaritaṁ. Ayaṁ paṇṇattikathā. Pāṇātipātādayo pana tisso cetanā kāyadvārepi vacīdvārepi uppannā kāyaduccaritaṁ. Catasso musāvādādicetanā vacīduccaritaṁ. Abhijjhā byāpādo micchādiṭṭhīti tayo cetanāsampayuttadhammā manoduccaritaṁ. Pāṇātipātādīhi viramantassa uppannā tisso cetanāpi viratiyopi kāyasucaritaṁ. Musāvādādīhi viramantassa catasso cetanāpi viratiyopi vacīsucaritaṁ. Anabhijjhā abyāpādo sammādiṭṭhīti tayo cetanāsampayuttadhammā manosucaritanti ayaṁ kammapathakathā.",
  "atk-s0103a9:57": "Kāmapaṭisaṁyutto vitakko kāmavitakko. Byāpādapaṭisaṁyutto vitakko byāpādavitakko. Vihiṁsāpaṭisaṁyutto vitakko vihiṁsāvitakko. Tesu dve sattesupi saṅkhāresupi uppajjanti. Kāmavitakko hi piye manāpe satte vā saṅkhāre vā vitakkentassa uppajjati. Byāpādavitakko appiye amanāpe satte vā saṅkhāre vā kujjhitvā olokanakālato paṭṭhāya yāva vināsanā uppajjati. Vihiṁsāvitakko saṅkhāresu nuppajjati. Saṅkhāro hi dukkhāpetabbo nāma natthi. Ime sattā haññantu vā ucchijjantu vā vinassantu vā mā vā ahesunti cintanakāle pana sattesu uppajjati.",
  "atk-s0103a9:58": "Nekkhammapaṭisaṁyutto vitakko nekkhammavitakko. So asubhapubbabhāge kāmāvacaro hoti. Asubhajjhāne rūpāvacaro. Taṁ jhānaṁ pādakaṁ katvā uppannamaggaphalakāle lokuttaro. Abyāpādapaṭisaṁyutto vitakko abyāpādavitakko. So mettāpubbabhāge kāmāvacaro hoti. Mettājhāne rūpāvacaro. Taṁ jhānaṁ pādakaṁ katvā uppannamaggaphalakāle lokuttaro. Avihiṁsāpaṭisaṁyutto vitakko avihiṁsāvitakko. So karuṇāpubbabhāge kāmāvacaro. Karuṇājhāne rūpāvacaro. Taṁ jhānaṁ pādakaṁ katvā uppannamaggaphalakāle lokuttaro. Yadā alobho sīsaṁ hoti, tadā itare dve tadanvāyikā bhavanti. Yadā mettā sīsaṁ hoti, tadā itare dve tadanvāyikā bhavanti. Yadā karuṇā sīsaṁ hoti, tadā itare dve tadanvāyikā bhavantīti. Kāmasaṅkappādayo vuttanayeneva veditabbā. Desanāmattameva hetaṁ. Atthato pana kāmavitakkādīnañca kāmasaṅkappādīnañca nānākaraṇaṁ natthi.",
  "atk-s0103a9:59": "Kāmapaṭisaṁyuttā saññā kāmasaññā. Byāpādapaṭisaṁyuttā saññā byāpādasaññā. Vihiṁsāpaṭisaṁyuttā saññā vihiṁsāsaññā. Tāsampi kāmavitakkādīnaṁ viya uppajjanākāro veditabbo. Taṁsampayuttāyeva hi etā. Nekkhammasaññādayopi nekkhammavitakkādisampayuttāyeva. Tasmā tāsampi tatheva kāmāvacarādibhāvo veditabbo.",
  "atk-s0103a9:60": "Kāmadhātuādīsu ‘‘kāmapaṭisaṁyutto takko vitakko micchāsaṅkappo. Ayaṁ vuccati kāmadhātu. Sabbepi akusalā dhammā kāmadhātū’’ti ayaṁ kāmadhātu. ‘‘Byāpādapaṭisaṁyutto takko vitakko micchāsaṅkappo. Ayaṁ vuccati byāpādadhātu. Dasasu āghātavatthūsu cittassa āghāto paṭighāto anattamanatā cittassā’’ti ayaṁ byāpādadhātu. ‘‘Vihiṁsā paṭisaṁyutto takko vitakko micchāsaṅkappo. Ayaṁ vuccati vihiṁsādhātu. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena vā satte viheṭhetī’’ti ayaṁ vihiṁsādhātu. Tattha dve kathā sabbasaṅgāhikā ca asambhinnā ca. Tattha kāmadhātuyā gahitāya itarā dve gahitāva honti, tato pana nīharitvā ayaṁ byāpādadhātu ayaṁ vihiṁsādhātūti dassetīti ayaṁ sabbasaṅgāhikakathā nāma. Kāmadhātuṁ kathento pana bhagavā byāpādadhātuṁ byāpādadhātuṭṭhāne , vihiṁsādhātuṁ vihiṁsādhātuṭṭhāne ṭhapetvā avasesaṁ kāmadhātu nāmāti kathesīti ayaṁ asambhinnakathā nāma.",
  "atk-s0103a9:61": "Nekkhammadhātuādīsu ‘‘nekkhammapaṭisaṁyutto takko vitakko sammāsaṅkappo. Ayaṁ vuccati nekkhammadhātu. Sabbepi kusalā dhammā nekkhammadhātū’’ti ayaṁ nekkhammadhātu. ‘‘Abyāpādapaṭisaṁyutto takko…pe… ayaṁ vuccati abyāpādadhātu. Yā sattesu metti…pe… mettācetovimuttī’’ti ayaṁ abyāpādadhātu. ‘‘Avihiṁsāpaṭisaṁyutto takko…pe… ayaṁ vuccati avihiṁsādhātu. Yā sattesu karuṇā…pe… karuṇācetovimuttī’’ti ayaṁ avihiṁsādhātu. Idhāpi vuttanayeneva dve kathā veditabbā.",
  "atk-s0103a9:62": "Aparāpi tisso dhātuyoti aññāpi suññataṭṭhena tisso dhātuyo. Tāsu ‘‘tattha katamā kāmadhātu? Heṭṭhato avīcinirayaṁ pariyantaṁ karitvā’’ti evaṁ vitthārito kāmabhavo kāmadhātu nāma. ‘‘Heṭṭhato brahmalokaṁ pariyantaṁ karitvā ākāsānañcāyatanupage deve pariyantaṁ karitvā’’ti evaṁ vitthāritā pana rūpārūpabhavā itarā dve dhātuyo. Dhātuyā āgataṭṭhānamhi hi bhavena paricchinditabbā. Bhavassa āgataṭṭhāne dhātuyā paricchinditabbā. Idha bhavena paricchedo kathito. Rūpadhātuādīsu rūpārūpadhātuyo rūpārūpabhavāyeva. Nirodhadhātuyā nibbānaṁ kathitaṁ.",
  "atk-s0103a9:63": "Hīnādīsu hīnā dhātūti dvādasa akusalacittuppādā. Avasesā tebhūmakadhammā majjhimadhātu. Nava lokuttaradhammā paṇītadhātu.",
  "atk-s0103a9:64": "Kāmataṇhāti pañcakāmaguṇiko rāgo. Rūpārūpabhavesu pana rāgo jhānanikantisassatadiṭṭhisahagato rāgo bhavavasena patthanā bhavataṇhā. Ucchedadiṭṭhisahagato rāgo vibhavataṇhā. Apica ṭhapetvā pacchimaṁ taṇhādvayaṁ sesataṇhā kāmataṇhā nāma. Yathāha ‘‘tattha katamā bhavataṇhā? Bhavadiṭṭhisahagato rāgo sārāgo cittassa sārāgo. Ayaṁ vuccati bhavataṇhā. Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo, ayaṁ vuccati vibhavataṇhā. Avasesā taṇhā kāmataṇhā’’ti. Puna kāmataṇhādīsu pañcakāmaguṇiko rāgo kāmataṇhā. Rūpārūpabhavesu chandarāgo itarā dve taṇhā. Abhidhamme panetā ‘‘kāmadhātupaṭisaṁyutto…pe… arūpadhātupaṭisaṁyutto’’ti evaṁ vitthāritā. Iminā vārena kiṁ dasseti? Sabbepi tebhūmakā dhammā rajanīyaṭṭhena taṇhāvatthukāti sabbataṇhā kāmataṇhāya pariyādiyitvā tato nīharitvā itarā dve taṇhā dasseti. Rūpataṇhādīsu rūpabhave chandarāgo rūpataṇhā. Arūpabhave chandarāgo arūpataṇhā. Ucchedadiṭṭhisahagato rāgo nirodhataṇhā.",
  "atk-s0103a9:65": "Saṁyojanattike vaṭṭasmiṁ saṁyojayanti bandhantīti saṁyojanāni. Sati rūpādibhede kāye diṭṭhi, vijjamānā vā kāye diṭṭhīti sakkāyadiṭṭhi. Vicinanto etāya kicchati, na sakkoti sanniṭṭhānaṁ kātunti vicikicchā. Sīlañca vatañca parāmasatīti sīlabbataparāmāso. Atthato pana ‘‘rūpaṁ attato samanupassatī’’tiādinā nayena āgatā vīsativatthukā diṭṭhi sakkāyadiṭṭhi nāma. ‘‘Satthari kaṅkhatī’’tiādinā nayena āgatā aṭṭhavatthukā vimati vicikicchā nāma. ‘‘Idhekacco sīlena suddhi vatena suddhi sīlabbatena suddhīti sīlaṁ parāmasati, vataṁ parāmasati, sīlabbataṁ parāmasati. Yā evarūpā diṭṭhi diṭṭhigata’’ntiādinā nayena āgato vipariyesaggāho sīlabbataparāmāso nāma.",
  "atk-s0103a9:66": "Tayoāsavāti ettha cirapārivāsiyaṭṭhena vā āsavanaṭṭhena vā āsavā. Tattha ‘‘purimā, bhikkhave, koṭi na paññāyati avijjāya, ito pubbe avijjā nāhosi, atha pacchā samabhavī’’ti, ‘‘purimā , bhikkhave, koṭi na paññāyati bhavataṇhāya bhavadiṭṭhiyā, ito pubbe bhavadiṭṭhi nāhosi, atha pacchā samabhavī’’ti evaṁ tāva cirapārivāsiyaṭṭhena āsavā veditabbā. Cakkhuto rūpe savati āsavati sandati pavattati. Sotato sadde. Ghānato gandhe. Jivhāto rase. Kāyato phoṭṭhabbe. Manato dhamme savati āsavati sandati pavattatīti evaṁ āsavanaṭṭhena āsavāti veditabbā.",
  "atk-s0103a9:67": "Pāḷiyaṁ pana katthaci dve āsavā āgatā ‘‘diṭṭhadhammikā ca āsavā samparāyikā ca āsavā’’ti, katthaci ‘‘tayome, bhikkhave, āsavā. Kāmāsavo bhavāsavo avijjāsavo’’ti tayo. Abhidhamme teyeva diṭṭhāsavena saddhiṁ cattāro. Nibbedhikapariyāye ‘‘atthi, bhikkhave, āsavā nirayagāminiyā, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā atthi āsavā devalokagāminiyā’’ti evaṁ pañca. Chakkanipāte āhuneyyasutte ‘‘atthi, bhikkhave, āsavā saṁvarā pahātabbā, atthi āsavā paṭisevanā pahātabbā, atthi āsavā parivajjanā pahātabbā, atthi āsavā adhivāsanā pahātabbā, atthi āsavā vinodanā pahātabbā, atthi āsavā bhāvanā pahātabbā’’ti evaṁ cha. Sabbāsavapariyāye teyeva dassanāpahātabbehi saddhiṁ satta. Imasmiṁ pana saṅgītisutte tayo. Tattha ‘‘yo kāmesu kāmacchando’’ti evaṁ vutto pañcakāmaguṇiko rāgo kāmāsavo nāma. ‘‘Yo bhavesu bhavacchando’’ti evaṁ vutto sassatadiṭṭhisahagato rāgo, bhavavasena vā patthanā bhavāsavo nāma. ‘‘Dukkhe aññāṇa’’ntiādinā nayena āgatā avijjā avijjāsavo nāmāti. Kāmabhavādayo kāmadhātuādivasena vuttāyeva.",
  "atk-s0103a9:68": "Kāmesanādīsu ‘‘tattha katamā kāmesanā? Yo kāmesu kāmacchando kāmajjhosānaṁ, ayaṁ vuccati kāmesanā’’ti evaṁ vutto kāmagavesanarāgo kāmesanā nāma. ‘‘Tattha katamā bhavesanā? Yo bhavesu bhavacchando bhavajjhosānaṁ, ayaṁ vuccati bhavesanā’’ti evaṁ vutto bhavagavesanarāgo bhavesanā nāma. ‘‘Tattha katamā brahmacariyesanā? Sassato lokoti vā…pe… neva hoti na nahoti tathāgato parammaraṇāti vā, yā evarūpā diṭṭhi diṭṭhigataṁ vipariyesaggāho , ayaṁ vuccati brahmacariyesanā’’ti evaṁ vuttā diṭṭhigatikasammatassa brahmacariyassa gavesanadiṭṭhi brahmacariyesanā nāma. Na kevalañca bhavarāgadiṭṭhiyova, tadekaṭṭhaṁ kammampi esanāyeva. Vuttañhetaṁ ‘‘tattha katamā kāmesanā? Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati kāmesanā. Tattha katamā bhavesanā? Bhavarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati brahmacariyesanā’’ti.",
  "atk-s0103a9:69": "Vidhāsu ‘‘kathaṁvidhaṁ sīlavantaṁ vadanti, kathaṁvidhaṁ paññavantaṁ vadantī’’tiādīsu (saṁ. ni. 1.95) ākārasaṇṭhānaṁ vidhā nāma. ‘‘Ekavidhena ñāṇavatthu duvidhena ñāṇavatthū’’tiādīsu (vibha. 751) koṭṭhāso. ‘‘Seyyohamasmīti vidhā’’tiādīsu (vibha. 920) māno vidhā nāma. Idha so adhippeto. Māno hi seyyādivasena vidahanato vidhāti vuccati. Seyyohamasmīti iminā seyyasadisahīnānaṁ vasena tayo mānā vuttā. Sadisahīnesupi eseva nayo.",
  "atk-s0103a9:70": "Ayañhi māno nāma seyyassa tividho, sadisassa tividho, hīnassa tividhoti navavidho hoti. Tattha ‘‘seyyassa seyyohamasmī’’ti māno rājūnañceva pabbajitānañca uppajjati.",
  "atk-s0103a9:71": "Rājā hi raṭṭhena vā dhanavāhanehi vā ‘‘ko mayā sadiso atthī’’ti etaṁ mānaṁ karoti . Pabbajitopi sīladhutaṅgādīhi ‘‘ko mayā sadiso atthī’’ti etaṁ mānaṁ karoti. ‘‘Seyyassa sadisohamasmī’’ti mānopi etesaṁyeva uppajjati. Rājā hi raṭṭhena vā dhanavāhanehi vā aññarājūhi saddhiṁ mayhaṁ kiṁ nānākaraṇanti etaṁ mānaṁ karoti. Pabbajitopi sīladhutaṅgādīhipi aññena bhikkhunā mayhaṁ kiṁ nānākaraṇanti etaṁ mānaṁ karoti. ‘‘Seyyassa hīnohamasmī’’ti mānopi etesaṁyeva uppajjati. Yassa hi rañño raṭṭhaṁ vā dhanavāhanādīni vā nātisampannāni honti, so mayhaṁ rājāti vohāramukhamattameva, kiṁ rājā nāma ahanti etaṁ mānaṁ karoti. Pabbajitopi appalābhasakkāro ahaṁ dhammakathiko bahussuto mahātheroti kathāmattakameva, kiṁ dhammakathiko nāmāhaṁ kiṁ bahussuto kiṁ mahāthero yassa me lābhasakkāro natthīti etaṁ mānaṁ karoti.",
  "atk-s0103a9:72": "‘‘Sadisassa seyyohamasmī’’ti mānādayo amaccādīnaṁ uppajjanti. Amacco vā hi raṭṭhiyo vā bhogayānavāhanādīhi ko mayā sadiso añño rājapuriso atthīti vā mayhaṁ aññehi saddhiṁ kiṁ nānākaraṇanti vā amaccoti nāmameva mayhaṁ, ghāsacchādanamattampi me natthi, kiṁ amacco nāmāhanti vā ete māne karoti.",
  "atk-s0103a9:73": "‘‘Hīnassa seyyohamasmī’’ti mānādayo dāsādīnaṁ uppajjanti. Dāso hi mātito vā pitito vā ko mayā sadiso añño dāso nāma atthi, aññe jīvituṁ asakkontā kucchihetu dāsā jātā, ahaṁ pana paveṇīāgatattā seyyoti vā paveṇīāgatabhāvena ubhatosuddhikadāsattena asukadāsena nāma saddhiṁ kiṁ mayhaṁ nānākaraṇanti vā kucchivasenāhaṁ dāsabya upagato, mātāpitukoṭiyā pana me dāsaṭṭhānaṁ natthi, kiṁ dāso nāma ahanti vā ete māne karoti. Yathā ca dāso, evaṁ pukkusacaṇḍālādayopi ete māne karontiyeva.",
  "atk-s0103a9:74": "Ettha ca seyyassa seyyohamasmīti, ca sadisassa sadisohamasmīti ca hīnassa hīnohamasmīti ca ime tayo mānā yāthāvamānā nāma arahattamaggavajjhā. Sesā cha mānā ayāthāvamānā nāma paṭhamamaggavajjhā.",
  "atk-s0103a9:75": "Tayo addhāti tayo kālā. Atīto addhātiādīsu dvepariyāyā suttantapariyāyo ca abhidhammapariyāyo ca. Suttantapariyāyena paṭisandhito pubbe atīto addhā nāma. Cutito pacchā anāgato addhā nāma. Saha cutipaṭisandhīhi tadantaraṁ paccuppanno addhā nāma. Abhidhammapariyāyena tīsu khaṇesu bhaṅgato uddhaṁ atīto addhā nāma. Uppādato pubbe anāgatoaddhā nāma. Khaṇattaye paccuppanno addhā nāma. Atītādibhedo ca nāma ayaṁ dhammānaṁ hoti, na kālassa. Atītādibhede pana dhamme upādāya idha paramatthato avijjamānopi kālo teneva vohārena vuttoti veditabbo.",
  "atk-s0103a9:76": "Tayo antāti tayo koṭṭhāsā. ‘‘Kāyabandhanassa anto jīratī’’tiādīsu (cūḷava. 278) hi antoyeva anto. ‘‘Esevanto dukkhassā’’tiādīsu (saṁ. ni. 2.51) parabhāgo anto. ‘‘Antamidaṁ, bhikkhave, jīvikāna’’nti (saṁ. ni. 3.80) ettha lāmakabhāvo anto. ‘‘Sakkāyo kho, āvuso, paṭhamo anto’’tiādīsu (a. ni. 6.61) koṭṭhāso anto. Idha koṭṭhāso adhippeto. Sakkāyoti pañcupādānakkhandhā. Sakkāyasamudayoti tesaṁ nibbattikā purimataṇhā. Sakkāyanirodhoti ubhinnaṁ appavattibhūtaṁ nibbānaṁ. Maggo pana nirodhādhigamassa upāyattā nirodhe gahite gahitovāti veditabbo.",
  "atk-s0103a9:77": "Dukkhadukkhatāti dukkhabhūtā dukkhatā. Dukkhavedanāyetaṁ nāmaṁ. Saṅkhāradukkhatāti saṅkhārabhāvena dukkhatā. Adukkhamasukhāvedanāyetaṁ nāmaṁ. Sā hi saṅkhatattā uppādajarābhaṅgapīḷitā, tasmā aññadukkhasabhāvavirahato saṅkhāradukkhatāti vuttā. Vipariṇāmadukkhatāti vipariṇāme dukkhatā. Sukhavedanāyetaṁ nāmaṁ. Sukhassa hi vipariṇāme dukkhaṁ uppajjati, tasmā sukhaṁ vipariṇāmadukkhatāti vuttaṁ. Apica ṭhapetvā dukkhavedanaṁ sukhavedanañca sabbepi tebhūmakā dhammā ‘‘sabbe saṅkhārā dukkhā’’ti vacanato saṅkhāradukkhatāti veditabbā.",
  "atk-s0103a9:78": "Micchattaniyatoti micchāsabhāvo hutvā niyato. Niyatamicchādiṭṭhiyā saddhiṁ ānantariyakammassetaṁ nāmaṁ. Sammāsabhāve niyato sammattaniyato. Catunnaṁ ariyamaggānametaṁ nāmaṁ. Na niyatoti aniyato. Avasesānaṁ dhammānametaṁ nāmaṁ.",
  "atk-s0103a9:79": "Tayo tamāti ‘‘tamandhakāro sammoho avijjogho mahābhayo’’ti vacanato avijjā tamo nāma. Idha pana avijjāsīsena vicikicchā vuttā. Ārabbhāti āgamma. Kaṅkhatīti kaṅkhaṁ uppādeti. Vicikicchatīti vicinanto kicchaṁ āpajjati, sanniṭṭhātuṁ na sakkoti. Nādhimucchatīti tattha adhimucchituṁ na sakkoti. Na sampasīdatīti taṁ ārabbha pasādaṁ āropetuṁ na sakkoti.",
  "atk-s0103a9:80": "Arakkheyyānīti na rakkhitabbāni. Tīsu dvāresu paccekaṁ rakkhaṇakiccaṁ natthi, sabbāni satiyā eva rakkhitānīti dīpeti. Natthi tathāgatassāti. ‘‘Idaṁ nāma me sahasā uppannaṁ kāyaduccaritaṁ, imāhaṁ yathā me paro na jānāti , tathā rakkhāmi, paṭicchādemī’’ti evaṁ rakkhitabbaṁ natthi tathāgatassa kāyaduccaritaṁ. Sesesupi eseva nayo. Kiṁ pana sesakhīṇāsavānaṁ kāyasamācārādayo aparisuddhāti? No aparisuddhā. Na pana tathāgatassa viya parisuddhā. Appassutakhīṇāsavo hi kiñcāpi lokavajjaṁ nāpajjati, paṇṇattiyaṁ pana akovidattā vihārakāraṁ kuṭikāraṁ sahagāraṁ sahaseyyanti evarūpā kāyadvāre āpattiyo āpajjati. Sañcarittaṁ padasodhammaṁ uttarichappañcavācaṁ bhūtārocananti evarūpā vacīdvāre āpattiyo āpajjati. Upanikkhittasādiyanavasena manodvāre rūpiyappaṭiggāhaṇāpattiṁ āpajjati, dhammasenāpatisadisassāpi hi khīṇāsavassa manodvāre saupārambhavasena manoduccaritaṁ uppajjati eva.",
  "atk-s0103a9:81": "Cātumavatthusmiñhi pañcahi bhikkhusatehi saddhiṁ sāriputtamoggallānānaṁ paṇāmitakāle tesaṁ atthāya cātumeyyakehi sakyehi bhagavati khamāpite thero bhagavatā ‘‘kinti te sāriputta ahosi mayā bhikkhusaṅghe paṇāmite’’ti puṭṭho ahaṁ parisāya abyattabhāvena satthārā paṇāmito. Ito dāni paṭṭhāya paraṁ na ovadissāmīti cittaṁ uppādetvā āha ‘‘evaṁ kho me, bhante, ahosi bhagavatā bhikkhusaṅgho paṇāmito, appossukko dāni bhagavā diṭṭhadhammasukhavihāraṁ anuyutto viharissati, mayampi dāni appossukkā diṭṭhadhammasukhavihāraṁ anuyuttā viharissāmā’’ti.",
  "atk-s0103a9:82": "Athassa tasmiṁ manoduccarite upārambhaṁ āropento satthā āha – ‘‘āgamehi tvaṁ, sāriputta na kho te, sāriputta, punapi evarūpaṁ cittaṁ uppādetabba’’nti. Evaṁ paraṁ na ovadissāmi nānusāsissāmīti vitakkitamattampi therassa manoduccaritaṁ nāma jātaṁ. Bhagavato pana ettakaṁ nāma natthi, anacchariyañcetaṁ. Sabbaññutaṁ pattassa duccaritaṁ na bhaveyya. Bodhisattabhūmiyaṁ ṭhitassa chabbassāni padhānaṁ anuyuñjantassāpi panassa nāhosi. Udaracchaviyā piṭṭhikaṇṭakaṁ allīnāya ‘‘kālaṅkato samaṇo gotamo’’ti devatānaṁ vimatiyā uppajjamānāyapi ‘‘siddhattha kasmā kilamasi? Sakkā bhoge ca bhuñjituṁ puññāni ca kātu’’nti mārena pāpimatā vuccamānassa ‘‘bhoge bhuñjissāmī’’ti vitakkamattampi nuppajjati. Atha naṁ māro bodhisattakāle chabbassāni buddhakāle ekaṁ vassaṁ anubandhitvā kiñci vajjaṁ apassitvā idaṁ vatvā pakkāmi –",
  "atk-s0103a9:83": "‘‘Sattavassāni bhagavantaṁ, anubandhiṁ padāpadaṁ;",
  "atk-s0103a9:84": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "atk-s0103a9:85": "Apica aṭṭhārasannaṁ buddhadhammānaṁ vasenāpi bhagavato duccaritābhāvo veditabbo. Aṭṭhārasa buddhadhammā nāma natthi tathāgatassa kāyaduccaritaṁ, natthi vacīduccaritaṁ, natthi manoduccaritaṁ, atīte buddhassa appaṭihatañāṇaṁ, anāgate, paccuppanne buddhassa appaṭihatañāṇaṁ, sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ, sabbaṁ manokammaṁ buddhassa bhagavato ñāṇānuparivatti, natthi chandassa hāni, natthi vīriyassa hāni, natthi satiyā hāni, natthi davā, natthi ravā, natthi calitaṁ natthi sahasā, natthi abyāvaṭo mano, natthi akusalacittanti.",
  "atk-s0103a9:86": "Kiñcanāti palibodhā. Rāgo kiñcananti rāgo uppajjamāno satte bandhati palibundhati tasmā kiñcananti vuccati. Itaresupi dvīsu eseva nayo.",
  "atk-s0103a9:87": "Aggīti anudahanaṭṭhena aggi. Rāgaggīti rāgo uppajjamāno satte anudahati jhāpeti, tasmā aggīti vuccati. Itaresupi eseva nayo. Tattha vatthūni ekā daharabhikkhunī cittalapabbatavihāre uposathāgāraṁ gantvā dvārapālarūpakaṁ olokayamānā ṭhitā. Athassā anto rāgo uppanno. Sā teneva jhāyitvā kālamakāsi. Bhikkhuniyo gacchamānā ‘‘ayaṁ daharā ṭhitā, pakkosatha, na’’nti āhaṁsu. Ekā gantvā kasmā ṭhitāsīti hatthe gaṇhi. Gahitamattā parivattitvā papatā. Idaṁ tāva rāgassa anudahanatāya vatthu. Dosassa pana anudahanatāya manopadosikā devā. Mohassa anudahanatāya khiḍḍāpadosikā devā daṭṭhabbā. Mohavasena hi tāsaṁ satisammoso hoti. Tasmā khiḍḍāvasena āhārakālaṁ ativattitvā kālaṅkaronti.",
  "atk-s0103a9:88": "Āhuneyyaggītiādīsu āhunaṁ vuccati sakkāro, āhunaṁ arahantīti āhuneyyā. Mātāpitaro hi puttānaṁ bahūpakāratāya āhunaṁ arahanti. Tesu vippaṭipajjamānā puttā nirayādīsu nibbattanti. Tasmā kiñcāpi mātāpitaro nānudahanti, anudahanassa pana paccayā honti. Iti anudahanaṭṭhena āhuneyyaggīti vuccanti. Svāyamattho mittavindakavatthunā dīpetabbo –",
  "atk-s0103a9:89": "Mittavindako hi mātarā ‘‘tāta, ajja uposathiko hutvā vihāre sabbarattiṁ dhammassavanaṁ suṇa, sahassaṁ te dassāmī’’ti vutto dhanalobhena uposathaṁ samādāya vihāraṁ gantvā idaṁ ṭhānaṁ akutobhayanti sallakkhetvā dhammāsanassa heṭṭhā nipanno sabbarattiṁ niddāyitvā gharaṁ agamāsi. Mātā pātova yāguṁ pacitvā upanāmesi. So sahassaṁ gahetvāva pivi. Athassa etadahosi – ‘‘dhanaṁ saṁharissāmī’’ti. So nāvāya samuddaṁ pakkhanditukāmo ahosi. Atha naṁ mātā ‘‘tāta, imasmiṁ kule cattālīsakoṭidhanaṁ atthi, alaṁ gamanenā’’ti nivāresi. So tassā vacanaṁ anādiyitvā gacchati eva. Mātā purato aṭṭhāsi. Atha naṁ kujjhitvā ‘‘ayaṁ mayhaṁ purato tiṭṭhatī’’ti pādena paharitvā patitaṁ antaraṁ katvā agamāsi.",
  "atk-s0103a9:90": "Mātā uṭṭhahitvā ‘‘mādisāya mātari evarūpaṁ kammaṁ katvā gatassa te gataṭṭhāne sukhaṁ bhavissatīti evaṁsaññī nāma tvaṁ puttā’’ti āha. Tassa nāvaṁ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuriso atthi salākaṁ dethā’’ti āhaṁsu. Salākā diyyamānā tasseva tikkhattuṁ pāpuṇāti. Te tassa uḷumpaṁ datvā taṁ samudde pakkhipiṁsu. So ekaṁ dīpaṁ gantvā vimānapetīhi saddhiṁ sampattiṁ anubhavanto tāhi ‘‘purato purato mā agamāsī’’ti vuccamānopi taddiguṇaṁ taddiguṇaṁ sampattiṁ passanto anupubbena khuracakkadharaṁ ekaṁ addasa. Tassa taṁ cakkaṁ padumapupphaṁ viya upaṭṭhāsi. So taṁ āha – ‘‘ambho, idaṁ tayā piḷandhitaṁ padumaṁ mayhaṁ dehī’’ti. ‘‘Na idaṁ sāmi padumaṁ, khuracakkaṁ eta’’nti. So ‘‘vañcesi maṁ, tvaṁ kiṁ mayā padumaṁ adiṭṭhapubba’’nti vatvā tvaṁ lohitacandanaṁ vilimpitvā piḷandhanaṁ padumapupphaṁ mayhaṁ na dātukāmoti āha. So cintesi ‘‘ayampi mayā katasadisaṁ kammaṁ katvā tassa phalaṁ anubhavitukāmo’’ti. Atha naṁ ‘‘handa re’’ti vatvā tassa matthake cakkaṁ pakkhipi. Tena vuttaṁ –",
  "atk-s0103a9:91": "‘‘Catubbhi aṭṭhajjhagamā, aṭṭhāhipi ca soḷasa;",
  "atk-s0103a9:92": "Soḷasāhi ca bāttiṁsa, atricchaṁ cakkamāsado;",
  "atk-s0103a9:93": "Icchāhatassa posassa, cakkaṁ bhamati matthake’’ti. (jā. 1.1.104).",
  "atk-s0103a9:94": "Gahapatīti pana gehasāmiko vuccati. So mātugāmassa sayanavatthālaṅkārādianuppadānena bahūpakāro. Taṁ aticaranto mātugāmo nirayādīsu nibbattati, tasmā sopi purimanayeneva anudahanaṭṭhena gahapataggīti vutto.",
  "atk-s0103a9:95": "Tattha vatthu – kassapabuddhassa kāle sotāpannassa upāsakassa bhariyā aticārinī ahosi . So taṁ paccakkhato disvā ‘‘kasmā tvaṁ evaṁ karosī’’ti āha. Sā ‘‘sacāhaṁ evarūpaṁ karomi, ayaṁ me sunakho viluppamāno khādatū’’ti vatvā kālaṅkatvā kaṇṇamuṇḍakadahe vemānikapetī hutvā nibbattā. Divā sampattiṁ anubhavati, rattiṁ dukkhaṁ. Tadā bārāṇasīrājā migavaṁ caranto araññaṁ pavisitvā anupubbena kaṇṇamuṇḍakadahaṁ sampatto tāya saddhiṁ sampattiṁ anubhavati. Sā taṁ vañcetvā rattiṁ dukkhaṁ anubhavati. So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṁ ‘‘paṭapaṭa’’nti khādamānaṁ ekaṁ sunakhaṁ disvā asinā dvidhā chindi. Dve ahesuṁ. Puna chinne cattāro. Puna chinne aṭṭha. Puna chinne soḷasa ahesuṁ. Sā ‘‘kiṁ karosi sāmī’’ti āha. So ‘‘kiṁ ida’’nti āha. Sā ‘‘evaṁ akatvā kheḷapiṇḍaṁ bhūmiyaṁ niṭṭhubhitvā pādena ghaṁsāhī’’ti āha. So tathā akāsi. Sunakhā antaradhāyiṁsu. Taṁ divasaṁ tassā kammaṁ khīṇaṁ. Rājā vippaṭisārī hutvā gantuṁ āraddho. Sā ‘‘mayhaṁ, sāmi, kammaṁ khīṇaṁ mā agamā’’ti āha. Rājā asutvāva gato.",
  "atk-s0103a9:96": "Dakkhiṇeyyaggīti ettha pana dakkhiṇāti cattāro paccayā, bhikkhusaṅgho dakkhiṇeyyo. So gihīnaṁ tīsu saraṇesu pañcasu sīlesu dasasu sīlesu mātāpituupaṭṭhāne dhammikasamaṇabrāhmaṇaupaṭṭhāneti evamādīsu kalyāṇadhammesu niyojanena bahūpakāro, tasmiṁ micchāpaṭipannā gihī bhikkhusaṅghaṁ akkositvā paribhāsitvā nirayādīsu nibbattanti, tasmā sopi purimanayeneva anudahanaṭṭhena dakkhiṇeyyaggīti vutto. Imassa panatthassa vibhāvanatthaṁ vimānavatthusmiṁ revatīvatthu vitthāretabbaṁ.",
  "atk-s0103a9:97": "‘‘Tividhena rūpasaṅgaho’’ti ettha tividhenāti tīhi koṭṭhāsehi. Saṅgahoti jātisañjātikiriyagaṇanavasena catubbidho saṅgaho. Tattha sabbe khattiyā āgacchantūtiādiko (ma. ni. 1.462) jātisaṅgaho. Sabbe kosalakātiādiko sañjātisaṅgaho. Sabbe hatthārohātiādiko kiriyasaṅgaho. Cakkhāyatanaṁ katamaṁ khandhagaṇanaṁ gacchatīti? Cakkhāyatanaṁ rūpakkhandhagaṇanaṁ gacchatīti. Hañci cakkhāyatanaṁ rūpakkhandhena saṅgahitanti ayaṁ gaṇanasaṅgaho, so idha adhippeto. Tasmā tividhena rūpasaṅgahoti tīhi koṭṭhāsehi rūpagaṇanāti attho.",
  "atk-s0103a9:98": "Sanidassanādīsu attānaṁ ārabbha pavattena cakkhuviññāṇasaṅkhātena saha nidassanenāti sanidassanaṁ. Cakkhupaṭihananasamatthato saha paṭighenāti sappaṭighaṁ. Taṁ atthato rūpāyatanameva. Cakkhuviññāṇasaṅkhātaṁ nāssa nidassananti anidassanaṁ. Sotādipaṭihananasamatthato saha paṭighenāti sappaṭighaṁ. Taṁ atthato cakkhāyatanādīni nava āyatanāni. Vuttappakāraṁ nāssa nidassananti anidassanaṁ. Nāssa paṭighoti appaṭighaṁ. Taṁ atthato ṭhapetvā dasāyatanāni avasesaṁ sukhumarūpaṁ.",
  "atk-s0103a9:99": "Tayo saṅkhārāti sahajātadhamme ceva samparāye phaladhamme ca saṅkharonti rāsī karontīti saṅkhārā. Abhisaṅkharotīti abhisaṅkhāro. Puñño abhisaṅkhāro puññābhisaṅkhāro.",
  "atk-s0103a9:100": "‘‘Tattha katamo puññābhisaṅkhāro? Kusalā cetanā kāmāvacarā rūpāvacarā dānamayā sīlamayā bhāvanāmayā’’ti evaṁ vuttānaṁ aṭṭhannaṁ kāmāvacarakusalamahācittacetanānaṁ, pañcannaṁ rūpāvacarakusalacetanānañcetaṁ adhivacanaṁ. Ettha ca dānasīlamayā aṭṭheva cetanā honti. Bhāvanāmayā terasāpi. Yathā hi paguṇaṁ dhammaṁ sajjhāyamāno ekaṁ dve anusandhiṁ gatopi na jānāti, pacchā āvajjanto jānāti, evameva kasiṇaparikammaṁ karontassa paguṇajjhānaṁ paccavekkhantassa ñāṇavippayuttāpi bhāvanā hoti. Tena vuttaṁ ‘‘bhāvanāmayā terasāpī’’ti.",
  "atk-s0103a9:101": "Tattha dānamayādīsu ‘‘dānaṁ ārabbha dānamadhikicca yā uppajjati cetanā sañcetanā cetayitattaṁ, ayaṁ vuccati dānamayo puññābhisaṅkhāro. Sīlaṁ ārabbha, bhāvanaṁ ārabbha, bhāvanamadhikicca yā uppajjati cetanā sañcetanā cetayitattaṁ, ayaṁ vuccati bhāvanāmayo puññābhisaṅkhāro’’ti ayaṁ saṅkhepadesanā.",
  "atk-s0103a9:102": "Cīvarādīsu pana catūsu paccayesu rūpādīsu vā chasu ārammaṇesu annādīsu vā dasasu dānavatthūsu taṁ taṁ dentassa tesaṁ uppādanato paṭṭhāya pubbabhāge, pariccāgakāle, pacchā somanassacittena anussaraṇe cāti tīsu kālesu pavattā cetanā dānamayā nāma. Sīlapūraṇatthāya pana pabbajissāmīti vihāraṁ gacchantassa, pabbajantassa manorathaṁ matthakaṁ pāpetvā pabbajito vatamhi sādhu sādhūti āvajjantassa, pātimokkhaṁ saṁvarantassa, cīvarādayo paccaye paccavekkhantassa, āpāthagatesu rūpādīsu cakkhudvārādīni saṁvarantassa, ājīvaṁ sodhentassa ca pavattā cetanā sīlamayā nāma.",
  "atk-s0103a9:103": "Paṭisambhidāyaṁ vuttena vipassanāmaggena ‘‘cakkhuṁ aniccato dukkhato anattato bhāventassa…pe… manaṁ. Rūpe. Dhamme. Cakkhuviññāṇaṁ…pe… manoviññāṇaṁ. Cakkhusamphassaṁ…pe… manosamphassaṁ. Cakkhusamphassajaṁ vedanaṁ…pe… manosamphassajaṁ vedanaṁ. Rūpasaññaṁ , jarāmaraṇaṁ aniccato dukkhato anattato bhāventassa pavattā cetanā bhāvanāmayā nāmā’’ti ayaṁ vitthārakathā.",
  "atk-s0103a9:104": "Apuñño ca so abhisaṅkhāro cāti apuññābhisaṅkhāro. Dvādasaakusalacittasampayuttānaṁ cetanānaṁ etaṁ adhivacanaṁ. Vuttampi cetaṁ ‘‘tattha katamo apuññābhisaṅkhāro? Akusalacetanā kāmāvacarā, ayaṁ vuccati apuññābhisaṅkhāro’’ti. Āneñjaṁ niccalaṁ santaṁ vipākabhūtaṁ arūpameva abhisaṅkharotīti āneñjābhisaṅkhāro. Catunnaṁ arūpāvacarakusalacetanānaṁ etaṁ adhivacanaṁ. Yathāha ‘‘tattha katamo āneñjābhisaṅkhāro? Kusalacetanā arūpāvacarā, ayaṁ vuccati āneñjābhisaṅkhāro’’ti.",
  "atk-s0103a9:105": "Puggalattike sattavidho purisapuggalo, tisso sikkhā sikkhatīti sekkho. Khīṇāsavo sikkhitasikkhattā puna na sikkhissatīti asekkho. Puthujjano sikkhāhi paribāhiyattā nevasekkho nāsekkho.",
  "atk-s0103a9:106": "Therattike jātimahallako gihī jātitthero nāma. ‘‘Cattārome, bhikkhave, therakaraṇā dhammā. Idha, bhikkhave, thero sīlavā hoti, bahussuto hoti, catunnaṁ jhānānaṁ lābhī hoti, āsavānaṁ khayā bahussuto hoti, catunnaṁ jhānānaṁ lābhī hoti, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. Ime kho, bhikkhave, cattāro therakaraṇā dhammā’’ti (a. ni. 4.22). Evaṁ vuttesu dhammesu ekena vā anekehi vā samannāgato dhammathero nāma. Aññataro theranāmako bhikkhūti evaṁ theranāmako vā, yaṁ vā pana mahallakakāle pabbajitaṁ sāmaṇerādayo disvā thero theroti vadanti, ayaṁ sammutithero nāma.",
  "atk-s0103a9:107": "Puññakiriyavatthūsu dānameva dānamayaṁ. Puññakiriyā ca sā tesaṁ tesaṁ ānisaṁsānaṁ vatthu cāti puññakiriyavatthu. Itaresupi dvīsu eseva nayo. Atthato pana pubbe vuttadānamayacetanādivaseneva saddhiṁ pubbabhāgaaparabhāgacetanāhi imāni tīṇi puññakiriyavatthūni veditabbāni. Ekamekañcettha pubbabhāgato paṭṭhāya kāyena karontassa kāyakammaṁ hoti. Tadatthaṁ vācaṁ nicchārentassa vacīkammaṁ. Kāyaṅgavācaṅgaṁ acopetvā manasā cintentassa manokammaṁ. Annādīni dentassa cāpi annadānādīni demīti vā dānapāramiṁ āvajjetvā vā dānakāle dānamayaṁ puññakiriyavatthu hoti. Vattasīse ṭhatvā dadato sīlamayaṁ. Khayato vayato sammasanaṁ paṭṭhapetvā dadato bhāvanāmayaṁ puññakiriyavatthu hoti.",
  "atk-s0103a9:108": "Aparānipi satta puññakiriyavatthūni apacitisahagataṁ puññakiriyavatthu, veyyāvaccasahagataṁ, pattānuppadānaṁ, pattabbhanumodanaṁ, desanāmayaṁ, savanamayaṁ, diṭṭhijugataṁ puññakiriyavatthūti. Tattha mahallakaṁ disvā paccuggamanapattacīvarappaṭiggahaṇaabhivādanamaggasampadānādivasena apacitisahagataṁ veditabbaṁ. Vuḍḍhatarānaṁ vattappaṭipattikaraṇavasena, gāmaṁ piṇḍāya paviṭṭhaṁ bhikkhuṁ disvā pattaṁ gahetvā gāme bhikkhaṁ samādapetvā upasaṁharaṇavasena, ‘‘gaccha bhikkhūnaṁ pattaṁ āharā’’ti sutvā vegena gantvā pattāharaṇādivasena ca veyyāvaccasahagataṁ veditabbaṁ. Cattāro paccaye datvā sabbasattānaṁ patti hotūti pavattanavasena pattānuppadānaṁ veditabbaṁ. Parehi dinnāya pattiyā sādhu suṭṭhūti anumodanāvasena pattabbhanumodanaṁ veditabbaṁ. Eko ‘‘evaṁ maṁ ‘dhammakathiko’ti jānissantī’’ti icchāya ṭhatvā lābhagaruko hutvā deseti, taṁ na mahapphalaṁ. Eko attano paguṇadhammaṁ apaccāsīsamāno paresaṁ deseti, idaṁ desanāmayaṁ puññakiriyavatthu nāma. Eko suṇanto ‘‘iti maṁ ‘saddho’ti jānissantī’’ti suṇāti, taṁ na mahapphalaṁ. Eko ‘‘evaṁ me mahapphalaṁ bhavissatī’’ti hitappharaṇena muducittena dhammaṁ suṇāti, idaṁ savanamayaṁ puññakiriyavatthu. Diṭṭhijugataṁ pana sabbesaṁ niyamalakkhaṇaṁ. Yaṁkiñci puññaṁ karontassa hi diṭṭhiyā ujubhāveneva mahapphalaṁ hoti.",
  "atk-s0103a9:109": "Iti imesaṁ sattannaṁ puññakiriyavatthūnaṁ purimeheva tīhi saṅgaho veditabbo. Ettha hi apacitiveyyāvaccāni sīlamaye. Pattidānapattabbhanumodanāni dānamaye. Desanāsavanāni bhāvanāmaye. Diṭṭhijugataṁ tīsupi saṅgahaṁ gacchati.",
  "atk-s0103a9:110": "Codanāvatthūnīti codanākāraṇāni. Diṭṭhenāti maṁsacakkhunā vā dibbacakkhunā vā vītikkamaṁ disvā codeti. Sutenāti pakatisotena vā dibbasotena vā parassa saddaṁ sutvā codeti. Parisaṅkāya vāti diṭṭhaparisaṅkitena vā sutaparisaṅkitena vā mutaparisaṅkitena vā codeti. Ayamettha saṅkhepo, vitthāro pana samantapāsādikāyaṁ vuttanayeneva veditabbo.",
  "atk-s0103a9:111": "Kāmūpapattiyoti kāmūpasevanā kāmappaṭilābhā vā. Paccupaṭṭhitakāmāti nibaddhakāmā nibaddhārammaṇā. Seyyathāpi manussāti yathā manussā. Manussā hi nibaddheyeva vatthusmiṁ vasaṁ vattenti . Yattha paṭibaddhacittā honti, satampi sahassampi datvā mātugāmaṁ ānetvā nibaddhabhogaṁ bhuñjanti. Ekacce devā nāma catudevalokavāsino. Tepi nibaddhavatthusmiṁyeva vasaṁ vattenti. Ekacce vinipātikā nāma nerayike ṭhapetvā avasesā macchakacchapādayopi hi nibaddhavatthusmiṁyeva vasaṁ vattenti. Maccho attano macchiyā kacchapo kacchapiyāti . Nimminitvā nimminitvāti nīlapītādivasena yādisaṁ yādisaṁ attano rūpaṁ icchanti, tādisaṁ tādisaṁ nimminitvā āyasmato anuruddhassa purato manāpakāyikā devatā viya. Nimmānaratīti evaṁ sayaṁ nimmite nimmite nimmāne rati etesanti nimmānaratī. Paranimmitakāmāti parehi nimmitakāmā. Tesañhi manaṁ ñatvā pare yathārucitaṁ kāmabhogaṁ nimminanti, te tattha vasaṁ vattenti. Kathaṁ parassa manaṁ jānantīti? Pakatisevanavasena. Yathā hi kusalo sūdo rañño bhuñjantassa yaṁ yaṁ so bahuṁ gaṇhāti, taṁ taṁ tassa ruccatīti jānāti, evaṁ pakatiyā abhirucitārammaṇaṁ ñatvā tādisakaṁyeva nimminanti. Te tattha vasaṁ vattenti, methunaṁ sevanti. Keci pana therā ‘‘hasitamattena olokitamattena āliṅgitamattena ca tesaṁ kāmakiccaṁ ijjhatī’’ti vadanti, taṁ aṭṭhakathāyaṁ ‘‘etaṁ pana natthī’’ti paṭikkhittaṁ. Na hi kāyena aphusantassa phoṭṭhabbaṁ kāmakiccaṁ sādheti. Channampi hi kāmāvacarānaṁ kāmā pākatikā eva. Vuttampi cetaṁ –",
  "atk-s0103a9:112": "‘‘Cha ete kāmāvacarā, sabbakāmasamiddhino;",
  "atk-s0103a9:113": "Sabbesaṁ ekasaṅkhātaṁ, āyu bhavati kittaka’’nti. (vibha. 1023);",
  "atk-s0103a9:114": "Sukhūpapattiyoti sukhappaṭilābhā. Uppādetvā uppādetvā sukhaṁ viharantīti te heṭṭhā paṭhamajjhānasukhaṁ nibbattetvā upari vipākajjhānasukhaṁ anubhavantīti attho. Sukhena abhisannāti dutiyajjhānasukhena tintā. Parisannāti samantato tintā. Paripūrāti paripuṇṇā. Paripphuṭāti tasseva vevacanaṁ. Idampi vipākajjhānasukhameva sandhāya vuttaṁ. Ahosukhaṁ ahosukhanti tesaṁ kira bhavalobho mahā uppajjati. Tasmā kadāci karahaci evaṁ udānaṁ udānenti. Santamevāti paṇītameva. Tusitāti tato uttariṁ sukhassa apatthanato santuṭṭhā hutvā. Sukhaṁ paṭivedentīti tatiyajjhānasukhaṁ anubhavanti.",
  "atk-s0103a9:115": "Sekkhā paññāti satta ariyapaññā. Arahato paññā asekkhā. Avasesā paññā nevasekkhānāsekkhā.",
  "atk-s0103a9:116": "Cintāmayādīsu ayaṁ vitthāro – ‘‘tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti vā…pe… viññāṇaṁ aniccanti vā yaṁ evarūpaṁ anulomikaṁ khantiṁ diṭṭhiṁ ruciṁ muttiṁ pekkhaṁ dhammanijjhānakkhantiṁ parato asutvā paṭilabhati, ayaṁ vuccati cintāmayā paññā. Tattha katamā sutamayā paññā? Yogavihitesu vā kammāyatanesu…pe… dhammanijjhānakkhantiṁ parato sutvā paṭilabhati, ayaṁ vuccati sutamayā paññā. (Tattha katamā bhāvanāmayā paññā?) Sabbāpi samāpannassa paññā bhāvanāmayā paññā’’ti (vibha. 768-69).",
  "atk-s0103a9:117": "Sutāvudhanti sutameva āvudhaṁ. Taṁ atthato tepiṭakaṁ buddhavacanaṁ. Tañhi nissāya bhikkhu paññāvudhaṁ nissāya sūro yodho avikampamāno mahākantāraṁ viya saṁsārakantāraṁ atikkamati avihaññamāno. Teneva vuttaṁ – ‘‘sutāvudho, bhikkhave, ariyasāvako akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī’’ti (a. ni. 7.67).",
  "atk-s0103a9:118": "Pavivekāvudhanti ‘‘kāyaviveko cittaviveko upadhiviveko’’ti ayaṁ tividhopi vivekova āvudhaṁ. Tassa nānākaraṇaṁ kāyaviveko vivekaṭṭhakāyānaṁ nekkhammābhiratānaṁ. Cittaviveko ca parisuddhacittānaṁ paramavodānappattānaṁ. Upadhiviveko ca nirupadhīnaṁ puggalānaṁ. Imasmiñhi tividhe viveke abhirato, na kutoci bhāyati. Tasmā ayampi avassayaṭṭhena āvudhanti vutto. Lokiyalokuttarapaññāva āvudhaṁ paññāvudhaṁ. Yassa sā atthi, so na kutoci bhāyati, na cassa koci bhāyati. Tasmā sāpi avassayaṭṭheneva āvudhanti vuttā.",
  "atk-s0103a9:119": "Anaññātaññassāmītindriyanti ito pubbe anaññātaṁ aviditaṁ dhammaṁ jānissāmīti paṭipannassa uppannaṁ indriyaṁ. Sotāpattimaggañāṇassetaṁ adhivacanaṁ. Aññindriyanti aññābhūtaṁ ājānanabhūtaṁ indriyaṁ. Sotāpattiphalato paṭṭhāya chasu ṭhānesu ñāṇassetaṁ adhivacanaṁ. Aññātāvindriyanti aññātāvīsu jānanakiccapariyosānappattesu dhammesu indriyaṁ. Arahattaphalañāṇassetaṁ adhivacanaṁ.",
  "atk-s0103a9:120": "Maṁsacakkhu cakkhupasādo. Dibbacakkhu ālokanissitaṁ ñāṇaṁ. Paññācakkhu lokiyalokuttarapaññā.",
  "atk-s0103a9:121": "Adhisīlasikkhādīsu adhisīlañca taṁ sikkhitabbato sikkhā cāti adhisīlasikkhā. Itarasmiṁ dvayepi eseva nayo. Tattha sīlaṁ adhisīlaṁ, cittaṁ adhicittaṁ, paññā adhipaññāti ayaṁ pabhedo veditabbo –",
  "atk-s0103a9:122": "Sīlaṁ nāma pañcasīladasasīlāni, pātimokkhasaṁvaro adhisīlaṁ nāma. Aṭṭha samāpattiyo cittaṁ, vipassanāpādakajjhānaṁ adhicittaṁ. Kammassakatañāṇaṁ paññā, vipassanāpaññā adhipaññā. Anuppannepi hi buddhuppāde pavattatīti pañcasīladasasīlāni sīlameva, pātimokkhasaṁvarasīlaṁ buddhuppādeyeva pavattatīti adhisīlaṁ. Cittapaññāsupi eseva nayo. Apica nibbānaṁ patthayantena samādinnaṁ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbaṁ vā lokiyaṁ sīlameva, lokuttaraṁ adhisīlaṁ. Cittapaññāsupi eseva nayo.",
  "atk-s0103a9:123": "Bhāvanāsu khīṇāsavassa pañcadvārikakāyo kāyabhāvanā nāma. Aṭṭha samāpattiyo cittabhāvanā nāma. Arahattaphalapaññā paññābhāvanā nāma. Khīṇāsavassa hi ekanteneva pañcadvārikakāyo subhāvito hoti. Aṭṭha samāpattiyo cassa na aññesaṁ viya dubbalā, tasseva ca paññā bhāvitā nāma hoti paññāvepullapattiyā. Tasmā evaṁ vuttaṁ.",
  "atk-s0103a9:124": "Anuttariyesu vipassanā dassanānuttariyaṁ maggo paṭipadānussariyaṁ. Phalaṁ vimuttānuttariyaṁ. Phalaṁ vā dassanānuttariyaṁ. Maggo paṭipadānuttariyaṁ. Nibbānaṁ vimuttānuttariyaṁ. Nibbānaṁ vā dassanānuttariyaṁ, tato uttariñhi daṭṭhabbaṁ nāma natthi. Maggo paṭipadānuttariyaṁ. Phalaṁ vimuttānuttariyaṁ. Anuttariyanti uttamaṁ jeṭṭhakaṁ.",
  "atk-s0103a9:125": "Samādhīsu paṭhamajjhānasamādhi savitakkasavicāro. Pañcakanayena dutiyajjhānasamādhi avitakkavicāramatto. Seso avitakkaavicāro.",
  "atk-s0103a9:126": "Suññatādīsu tividhā kathā āgamanato, saguṇato, ārammaṇatoti. Āgamanato nāma eko bhikkhu anattato abhinivisitvā anattato disvā anattato vuṭṭhāti, tassa vipassanā suññatā nāma hoti. Kasmā? Asuññatattakārakānaṁ kilesānaṁ abhāvā. Vipassanāgamanena maggasamādhi suññato nāma hoti. Maggāgamanena phalasamādhi suññato nāma. Aparo aniccato abhinivisitvā aniccato disvā aniccato vuṭṭhāti. Tassa vipassanā animittā nāma hoti. Kasmā? Nimittakārakakilesābhāvā. Vipassanāgamanena maggasamādhi animitto nāma hoti. Maggāgamanena phalaṁ animittaṁ nāma. Aparo dukkhato abhinivisitvā dukkhato disvā dukkhato vuṭṭhāti, tassa vipassanā appaṇihitā nāma hoti. Kasmā? Paṇidhikārakakilesābhāvā. Vipassanāgamanena maggasamādhi appaṇihito nāma. Maggāgamanena phalaṁ appaṇihitaṁ nāmāti ayaṁ āgamanato kathā. Maggasamādhi pana rāgādīhi suññatattā suññato, rāganimittādīnaṁ abhāvā animitto, rāgapaṇidhiādīnaṁ abhāvā appaṇihitoti ayaṁ saguṇato kathā. Nibbānaṁ rāgādīhi suññatattā rāgādinimittapaṇidhīnañca abhāvā suññatañceva animittañca appaṇihitañca. Tadārammaṇo maggasamādhi suññato animitto appaṇihito. Ayaṁ ārammaṇato kathā.",
  "atk-s0103a9:127": "Soceyyānīti sucibhāvakarā soceyyappaṭipadā dhammā. Vitthāro panettha ‘‘tattha katamaṁ kāyasoceyyaṁ? Pāṇātipātā veramaṇī’’tiādinā nayena vuttānaṁ tiṇṇaṁ sucaritānaṁ vasena veditabbo.",
  "atk-s0103a9:128": "Moneyyānīti munibhāvakarā moneyyappaṭipadā dhammā. Tesaṁ vitthāro ‘‘tattha katamaṁ kāyamoneyyaṁ? Tividhakāyaduccaritassa pahānaṁ kāyamoneyyaṁ, tividhaṁ kāyasucaritaṁ kāyamoneyyaṁ, kāyārammaṇe ñāṇaṁ kāyamoneyyaṁ, kāyapariññā kāyamoneyyaṁ, kāyapariññāsahagato maggo kāyamoneyyaṁ, kāyasmiṁ chandarāgappahānaṁ kāyamoneyyaṁ, kāyasaṅkhāranirodhā catutthajjhānasamāpatti kāyamoneyyaṁ. Tattha katamaṁ vacīmoneyyaṁ? Catubbidhavacīduccaritassa pahānaṁ vacīmoneyyaṁ, catubbidhaṁ vacīsucaritaṁ vacīmoneyyaṁ, vācārammaṇe ñāṇaṁ vacīmoneyyaṁ vācāpariññā vacīmoneyyaṁ pariññāsahagato maggo, vācāya chandarāgappahānaṁ, vacīsaṅkhāranirodhā dutiyajjhānasamāpatti vacīmoneyyaṁ. Tattha katamaṁ manomoneyyaṁ? Tividhamanoduccaritassa pahānaṁ manomoneyyaṁ , tividhaṁ manosucaritaṁ manomoneyyaṁ, manārammaṇe ñāṇaṁ manomoneyyaṁ, manopariññā manomoneyyaṁ. Pariññāsahagato maggo, manasmiṁ chandarāgappahānaṁ , cittasaṅkhāranirodhā saññāvedayitanirodhasamāpatti manomoneyya’’nti (mahāni. 14).",
  "atk-s0103a9:129": "Kosallesu āyoti vuḍḍhi. Apāyoti avuḍḍhi. Tassa tassa kāraṇaṁ upāyo. Tesaṁ pajānanā kosallaṁ. Vitthāro pana vibhaṅge vuttoyeva.",
  "atk-s0103a9:130": "Vuttañhetaṁ – ‘‘tattha katamaṁ āyakosallaṁ? Ime dhamme manasikaroto anuppannā ceva akusalā dhammā nuppajjanti, uppannā ca akusalā dhammā nirujjhanti. Ime vā pana me dhamme manasikaroto anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṁvattantīti, yā tattha paññā pajānanā…pe… sammādiṭṭhi. Idaṁ vuccati āyakosallaṁ. Tattha katamaṁ apāyakosallaṁ? Ime dhamme manasikaroto anuppannā ceva kusalā dhammā na uppajjanti, uppannā ca kusalā dhammā nirujjhanti. Ime vā pana me dhamme manasikaroto anuppannā ceva akusalā dhammā uppajjanti, uppannā ca akusalā dhammā bhiyyobhāvāya vepullāya bhāvanāya pāripūriyā saṁvattantīti, yā tattha paññā pajānanā…pe… sammādiṭṭhi. Idaṁ vuccati apāyakosallaṁ. Sabbāpi tatrupāyā paññā upāyakosalla’’nti (vibha. 771). Idaṁ pana accāyikakicce vā bhaye vā uppanne tassa tikicchanatthaṁ ṭhānuppattiyā kāraṇajānanavaseneva veditabbaṁ.",
  "atk-s0103a9:131": "Madāti majjanākāravasena pavattamānā. Tesu ‘‘ahaṁ nirogo saṭṭhi vā sattati vā vassāni atikkantāni, na me harītakīkhaṇḍampi khāditapubbaṁ, ime panaññe asukaṁ nāma ṭhānaṁ rujjati, bhesajjaṁ khādāmāti vicaranti, ko añño mādiso nirogo nāmā’’ti evaṁ mānakaraṇaṁ ārogyamado. ‘‘Mahallakakāle puññaṁ karissāma, daharamha tāvā’’ti yobbane ṭhatvā mānakaraṇaṁ yobbanamado. ‘‘Ciraṁ jīviṁ, ciraṁ jīvāmi, ciraṁ jīvissāmi; sukhaṁ jīviṁ, sukhaṁ jīvāmi, sukhaṁ jīvissāmī’’ti evaṁ mānakaraṇaṁ jīvitamado.",
  "atk-s0103a9:132": "Ādhipateyyesu adhipatito āgataṁ ādhipateyyaṁ. ‘‘Ettakomhi sīlena samādhinā paññāya vimuttiyā, na me etaṁ patirūpa’’nti evaṁ attānaṁ adhipattiṁ jeṭṭhakaṁ katvā pāpassa akaraṇaṁ attādhipateyyaṁ nāma. Lokaṁ adhipatiṁ katvā akaraṇaṁ lokādhipateyyaṁ nāma. Lokuttaradhammaṁ adhipatiṁ katvā akaraṇaṁ dhammādhipateyyaṁ nāma.",
  "atk-s0103a9:133": "Kathāvatthūnīti kathākāraṇāni. Atītaṁ vā addhānanti atītaṁ dhammaṁ, atītakkhandheti attho. Apica ‘‘yaṁ, bhikkhave, rūpaṁ atītaṁ niruddhaṁ vipariṇataṁ, ‘ahosī’ti tassa saṅkhā, ‘ahosī’ti tassa paññatti ‘ahosī’ti tassa samaññā, na tassa saṅkhā ‘atthī’ti, na tassa saṅkhā ‘bhavissatī’ti (saṁ. ni. 3.62) evaṁ āgatena niruttipathasuttenapettha attho dīpetabbo.",
  "atk-s0103a9:134": "Vijjāti tamavijjhanaṭṭhena vijjā. Viditakaraṇaṭṭhenāpi vijjā. Pubbenivāsānussatiñāṇañhi uppajjamānaṁ pubbenivāsaṁ chādetvā ṭhitaṁ tamaṁ vijjhati, pubbenivāsañca viditaṁ karotīti vijjā. Cutūpapātañāṇaṁ cutipaṭisandhicchādakaṁ tamaṁ vijjhati, tañca viditaṁ karotīti vijjā. Āsavānaṁ khaye ñāṇaṁ catusaccacchādakaṁ tamaṁ vijjhati, catusaccadhammañca viditaṁ karotīti vijjā.",
  "atk-s0103a9:135": "Vihāresu aṭṭha samāpattiyo dibbo vihāro. Catasso appamaññā brahmā vihāro. Phalasamāpatti ariyo vihāro.",
  "atk-s0103a9:136": "Pāṭihāriyāni kevaṭṭasutte vitthāritāneva.",
  "atk-s0103a9:137": "‘‘Ime kho, āvuso’’tiādīsu vuttanayeneva yojetabbaṁ. Iti samasaṭṭhiyā tikānaṁ vasena asītisatapañhe kathento thero sāmaggirasaṁ dassesīti.",
  "atk-s0103a9:138": "Tikavaṇṇanā niṭṭhitā.",
  "atk-s0103a9:139": "Catukkavaṇṇanā",
  "atk-s0103a9:140": "306. Iti tikavasena sāmaggirasaṁ dassetvā idāni catukkavasena dassetuṁ puna desanaṁ ārabhi. Tattha ‘‘satipaṭṭhānacatukkaṁ’’ pubbe vitthāritameva.",
  "atk-s0103a9:141": "Sammappadhānacatukke chandaṁ janetīti ‘‘yo chando chandikatā kattukamyatā kusalo dhammacchando’’ti evaṁ vuttaṁ kattukamyataṁ janeti. Vāyamatīti vāyāmaṁ karoti. Vīriyaṁ ārabhatīti vīriyaṁ janeti. Cittaṁ paggaṇhātīti cittaṁ upatthambheti. Ayamettha saṅkhepo . Vitthāro pana sammappadhānavibhaṅge āgatoyeva.",
  "atk-s0103a9:142": "Iddhipādesu chandaṁ nissāya pavatto samādhi chandasamādhi. Padhānabhūtā saṅkhārā padhānasaṅkhārā. Samannāgatanti tehi dhammehi upetaṁ. Iddhiyā pādaṁ, iddhibhūtaṁ vā pādanti iddhipādaṁ. Sesesupi eseva nayo. Ayamettha saṅkhepo, vitthāro pana iddhipādavibhaṅge āgato eva. Visuddhimagge panassa attho dīpito. Jhānakathāpi visuddhimagge vitthāritāva.",
  "atk-s0103a9:143": "307.Diṭṭhadhammasukhavihārāyāti imasmiṁyeva attabhāve sukhavihāratthāya. Idha phalasamāpattijhānāni, khīṇāsavassa aparabhāge nibbattitajhānāni ca kathitāni.",
  "atk-s0103a9:144": "Ālokasaññaṁ manasikarotīti divā vā rattiṁ vā sūriyacandapajjotamaṇiādīnaṁ ālokaṁ ālokoti manasikaroti. Divāsaññaṁ adhiṭṭhātīti evaṁ manasi katvā divātisaññaṁ ṭhapeti. Yathā divā tathā rattinti yathā divā diṭṭho āloko, tatheva taṁ rattiṁ manasikaroti. Yathā rattiṁ tathā divāti yathā rattiṁ āloko diṭṭho, evameva divā manasikaroti. Iti vivaṭena cetasāti evaṁ apihitena cittena. Apariyonaddhenāti samantato anaddhena. Sappabhāsanti saobhāsaṁ. Ñāṇadassanapaṭilābhāyāti ñāṇadassanapaṭilābhatthāya. Iminā kiṁ kathitaṁ? Middhavinodanaāloko kathito parikammaāloko vā. Iminā kiṁ kathitaṁ hoti? Khīṇāsavassa dibbacakkhuñāṇaṁ. Tasmiṁ vā āgatepi anāgatepi pādakajjhānasamāpattimeva sandhāya ‘‘sappabhāsaṁ cittaṁ bhāvetī’’ti vuttaṁ.",
  "atk-s0103a9:145": "Satisampajaññāyāti sattaṭṭhānikassa satisampajaññassa atthāya. Viditā vedanā uppajjantītiādīsu khīṇāsavassa vatthu viditaṁ hoti ārammaṇaṁ viditaṁ vatthārammaṇaṁ viditaṁ. Vatthārammaṇaviditatāya evaṁ vedanā uppajjanti, evaṁ tiṭṭhanti, evaṁ nirujjhanti. Na kevalañca vedanā eva idha vuttā saññādayopi , avuttā cetanādayopi, viditā ca uppajjanti ceva tiṭṭhanti ca nirujjhanti ca. Api ca vedanāya uppādo vidito hoti, upaṭṭhānaṁ viditaṁ hoti. Avijjāsamudayā vedanāsamudayo, taṇhāsamudayā kammasamudayo, phassasamudayā vedanāyasamudayo. Nibbattilakkhaṇaṁ passantopi vedanākkhandhassa samudayaṁ passati. Evaṁ vedanāya uppādo vidito hoti. Kathaṁ vedanāya upaṭṭhānaṁ viditaṁ hoti? Aniccato manasikaroto khayatūpaṭṭhānaṁ viditaṁ hoti. Dukkhato manasikaroto bhayatūpaṭṭhānaṁ viditaṁ hoti. Anattato manasikaroto suññatūpaṭṭhānaṁ viditaṁ hoti. Evaṁ vedanāya upaṭṭhānaṁ viditaṁ hoti, khayato bhayato suññato jānāti. Kathaṁ vedanāya atthaṅgamo vidito hoti? Avijjānirodhā vedanānirodho.…Pe… evaṁ vedanāya atthaṅgamo vidito hoti. Imināpi nayenettha attho veditabbo.",
  "atk-s0103a9:146": "Itirūpantiādi vuttanayameva. Ayaṁ āvuso samādhibhāvanāti ayaṁ āsavānaṁ khayañāṇassa pādakajjhānasamādhibhāvanā.",
  "atk-s0103a9:147": "308.Appamaññāti pamāṇaṁ agahetvā anavasesapharaṇavasena appamaññāva. Anupadavaṇṇanā pana bhāvanāsamādhividhānañca etāsaṁ visuddhimagge vitthāritameva. Arūpakathāpi visuddhimagge vitthāritāva.",
  "atk-s0103a9:148": "Apassenānīti apassayāni. Saṅkhāyāti ñāṇena ñatvā. Paṭisevatīti ñāṇena ñatvā sevitabbayuttakameva sevati. Tassa ca vitthāro ‘‘paṭisaṅkhā yoniso cīvaraṁ paribhuñjatī’’tiādinā nayena veditabbo. Saṅkhāyekaṁ adhivāsetīti ñāṇena ñatvā adhivāsetabbayuttakameva adhivāseti. Vitthāro panettha ‘‘paṭisaṅkhā yoniso khamo hoti sītassā’’tiādinā nayena veditabbo. Parivajjetīti ñāṇena ñatvā parivajjetuṁ yuttameva parivajjeti. Tassa vitthāro ‘‘paṭisaṅkhā yoniso caṇḍaṁ hatthiṁ parivajjetī’’tiādinā nayena veditabbo. Vinodetīti ñāṇena ñatvā vinodetabbameva vinodeti, nudati nīharati anto pavisituṁ na deti. Tassa vitthāro ‘‘uppannaṁ kāmavitakkaṁ nādhivāsetī’’tiādinā nayena veditabbo.",
  "atk-s0103a9:149": "Ariyavaṁsacatukkavaṇṇanā",
  "atk-s0103a9:150": "309.Ariyavaṁsāti ariyānaṁ vaṁsā. Yathā hi khattiyavaṁso, brāhmaṇavaṁso, vessavaṁso, suddavaṁso, samaṇavaṁso, kulavaṁso, rājavaṁso, evaṁ ayampi aṭṭhamo ariyavaṁso ariyatanti ariyapaveṇī nāma hoti. So kho panāyaṁ ariyavaṁso imesaṁ vaṁsānaṁ mūlagandhādīnaṁ kāḷānusāritagandhādayo viya aggamakkhāyati. Ke pana te ariyā yesaṁ ete vaṁsāti? Ariyā vuccanti buddhā ca paccekabuddhā ca tathāgatasāvakā ca, etesaṁ ariyānaṁ vaṁsāti ariyavaṁsā. Ito pubbe hi satasahassakappādhikānaṁ catunnaṁ asaṅkhyeyyānaṁ matthake taṇhaṅkaro medhaṅkaro saraṇaṅkaro dīpaṅkaroti cattāro buddhā uppannā, te ariyā, tesaṁ ariyānaṁ vaṁsāti ariyavaṁsā. Tesaṁ buddhānaṁ parinibbānato aparabhāge asaṅkhyeyyaṁ atikkamitvā koṇḍañño nāma buddho uppanno…pe… imasmiṁ kappe kakusandho, koṇāgamano, kassapo, amhākaṁ bhagavā gotamoti cattāro buddhā uppannā. Tesaṁ ariyānaṁ vaṁsāti ariyavaṁsā. Apica atītānāgatapaccuppannānaṁ sabbabuddhapaccekabuddhabuddhasāvakānaṁ ariyānaṁ vaṁsāti ariyavaṁsā. Te kho panete aggaññā aggāti jānitabbā. Rattaññā dīgharattaṁ pavattāti jānitabbā. Vaṁsaññā vaṁsāti jānitabbā.",
  "atk-s0103a9:151": "Porāṇāti na adhunuppattikā. Asaṁkiṇṇā avikiṇṇā anapanītā. Asaṁkiṇṇapubbā atītabuddhehi na saṁkiṇṇapubbā. ‘‘Kiṁ imehī’’ti na apanītapubbā? Na saṅkīyantīti idānipi na apanīyanti. Na saṅkīyissantīti anāgatabuddhehipi na apanīyissanti, ye loke viññū samaṇabrāhmaṇā, tehi appaṭikuṭṭhā, samaṇehi brāhmaṇehi viññūhi aninditā agarahitā.",
  "atk-s0103a9:152": "Santuṭṭho hotīti paccayasantosavasena santuṭṭho hoti. Itarītarena cīvarenāti thūlasukhumalūkhapaṇītathirajiṇṇānaṁ yena kenaci. Atha kho yathāladdhādīnaṁ itarītarena yena kenaci santuṭṭho hotīti attho. Cīvarasmiñhi tayo santosā – yathālābhasantoso, yathābalasantoso, yathāsāruppasantosoti. Piṇḍapātādīsupi eseva nayo. Tesaṁ vitthārakathā sāmaññaphale vuttanayeneva veditabbā. Ime tayo santose sandhāya ‘‘santuṭṭho hoti, itarītarena yathāladdhādīsu yena kenaci cīvarena santuṭṭho hotī’’ti vuttaṁ.",
  "atk-s0103a9:153": "Ettha ca cīvaraṁ jānitabbaṁ, cīvarakkhettaṁ jānitabbaṁ, paṁsukūlaṁ jānitabbaṁ, cīvarasantoso jānitabbo, cīvarapaṭisaṁyuttāni dhutaṅgāni jānitabbāni. Tattha cīvaraṁ jānitabbanti khomādīni cha cīvarāni dukūlādīni cha anulomacīvarāni jānitabbāni. Imāni dvādasa kappiyacīvarāni. Kusacīraṁ vākacīraṁ phalakacīraṁ kesakambalaṁ vāḷakambalaṁ potthako cammaṁ ulūkapakkhaṁ rukkhadussaṁ latādussaṁ erakadussaṁ kadalidussaṁ veḷudussanti evamādīni pana akappiyacīvarāni. Cīvarakkhettanti ‘‘saṅghato vā gaṇato vā ñātito vā mittato vā attano vā dhanena paṁsukūlaṁ vā’’ti evaṁ uppajjanato cha khettāni, aṭṭhannañca mātikānaṁ vasena aṭṭha khettāni jānitabbāni. Paṁsukūlanti sosānikaṁ, pāpaṇikaṁ, rathiyaṁ saṅkārakūṭakaṁ, sotthiyaṁ, sinānaṁ, titthaṁ, gatapaccāgataṁ, aggidaḍḍhaṁ, gokhāyitaṁ upacikakhāyitaṁ, undūrakhāyitaṁ, antacchinnaṁ, dasācchinnaṁ, dhajāhaṭaṁ, thūpaṁ, samaṇacīvaraṁ, sāmuddiyaṁ, ābhisekiyaṁ, panthikaṁ, vātāhaṭaṁ, iddhimayaṁ, devadattiyanti tevīsati paṁsukūlāni veditabbāni.",
  "atk-s0103a9:154": "Ettha ca sotthiyanti gabbhamalaharaṇaṁ. Gatapaccāgatanti matakasarīraṁ pārupitvā susānaṁ netvā ānītacīvaraṁ. Dhajāhaṭanti dhajaṁ ussāpetvā tato ānītaṁ. Thūpanti vammike pūjitacīvaraṁ . Sāmuddiyanti samuddavīcīhi thalaṁ pāpitaṁ. Panthikanti panthaṁ gacchantehi corabhayena pāsāṇehi koṭṭetvā pārutacīvaraṁ. Iddhimayanti ehibhikkhucīvaraṁ. Sesaṁ pākaṭameva.",
  "atk-s0103a9:155": "Cīvarasantosoti vīsati cīvarasantosā, vitakkasantoso, gamanasantoso, pariyesanasantoso, paṭilābhasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.",
  "atk-s0103a9:156": "Tattha sādakabhikkhunā temāsaṁ nibaddhavāsaṁ vasitvā ekamāsamattaṁ vitakketuṁ vaṭṭati. So hi pavāretvā cīvaramāse cīvaraṁ karoti. Paṁsukūliko aḍḍhamāseneva karoti. Iti māsaḍḍhamāsamattaṁ vitakkanaṁ vitakkasantoso. Vitakkasantosena pana santuṭṭhena bhikkhunā pācīnakkhaṇḍarājivāsikapaṁsukūlikattherasadisena bhavitabbaṁ.",
  "atk-s0103a9:157": "Thero kira cetiyapabbatavihāre cetiyaṁ vandissāmīti āgato cetiyaṁ vanditvā cintesi ‘‘mayhaṁ cīvaraṁ jiṇṇaṁ bahūnaṁ vasanaṭṭhāne labhissāmī’’ti. So mahāvihāraṁ gantvā saṅghattheraṁ disvā vasanaṭṭhānaṁ pucchitvā tattha vuttho punadivase cīvaraṁ ādāya āgantvā theraṁ vandi. Thero kiṁ āvusoti āha. Gāmadvāraṁ, bhante, gamissāmīti. Ahampāvuso, gamissāmīti. Sādhu, bhanteti gacchanto mahābodhidvārakoṭṭhake ṭhatvā puññavantānaṁ vasanaṭṭhāne manāpaṁ labhissāmīti cintetvā aparisuddho me vitakkoti tatova paṭinivatti. Punadivase ambaṅgaṇasamīpato, punadivase mahācetiyassa uttaradvārato, tatheva paṭinivattitvā catutthadivase therassa santikaṁ agamāsi. Thero imassa bhikkhuno vitakko na parisuddho bhavissatīti cīvaraṁ gahetvā tena saddhiṁyeva pañhaṁ pucchamāno gāmaṁ pāvisi. Tañca rattiṁ eko manusso uccārapalibuddho sāṭakeyeva vaccaṁ katvā taṁ saṅkāraṭṭhāne chaḍḍesi. Paṁsukūlikatthero taṁ nīlamakkhikāhi samparikiṇṇaṁ disvā añjaliṁ paggahesi. Mahāthero ‘‘kiṁ, āvuso, saṅkāraṭṭhānassa añjaliṁ paggaṇhāsī’’ti? ‘‘Nāhaṁ, bhante, saṅkāraṭṭhānassa añjaliṁ paggaṇhāmi, mayhaṁ pitu dasabalassa paggaṇhāmi, puṇṇadāsiyā sarīraṁ pārupitvā chaḍḍitaṁ paṁsukūlaṁ tumbamatte pāṇake vidhunitvā susānato gaṇhantena dukkaraṁ kataṁ, bhante’’ti. Mahāthero ‘‘parisuddho vitakko paṁsukūlikassā’’ti cintesi. Paṁsukūlikattheropi tasmiṁyeva ṭhāne ṭhito vipassanaṁ vaḍḍhetvā tīṇi phalāni patto taṁ sāṭakaṁ gahetvā cīvaraṁ katvā pārupitvā pācīnakkhaṇḍarājiṁ gantvā aggaphalaṁ arahattaṁ pāpuṇi.",
  "atk-s0103a9:158": "Cīvaratthāya gacchantassa pana ‘‘kattha labhissāmī’’ti acintetvā kammaṭṭhānasīseneva gamanaṁ gamanasantoso nāma.",
  "atk-s0103a9:159": "Pariyesantassa pana yena vā tena vā saddhiṁ apariyesitvā lajjiṁ pesalaṁ bhikkhuṁ gahetvā pariyesanaṁ pariyesanasantoso nāma.",
  "atk-s0103a9:160": "Evaṁ pariyesantassa āhariyamānaṁ cīvaraṁ dūrato disvā ‘‘etaṁ manāpaṁ bhavissati, etaṁ amanāpa’’nti evaṁ avitakketvā thūlasukhumādīsu yathāladdheneva santussanaṁ paṭilābhasantoso nāma.",
  "atk-s0103a9:161": "Evaṁ laddhaṁ gaṇhantassāpi ‘‘ettakaṁ dupaṭṭassa bhavissati, ettakaṁ ekapaṭṭassā’’ti attano pahonakamatteneva santussanaṁ mattappaṭiggahaṇasantoso nāma.",
  "atk-s0103a9:162": "Cīvaraṁ pariyesantassa pana ‘‘asukassa gharadvāre manāpaṁ labhissāmī’’ti acintetvā dvārapaṭipāṭiyā caraṇaṁ loluppavivajjanasantoso nāma.",
  "atk-s0103a9:163": "Lūkhapaṇītesu yena kenaci yāpetuṁ sakkontassa yathāladdheneva yāpanaṁ yathālābhasantoso nāma.",
  "atk-s0103a9:164": "Attano thāmaṁ jānitvā yena yāpetuṁ sakkoti, tena yāpanaṁ yathābalasantoso nāma.",
  "atk-s0103a9:165": "Manāpaṁ aññassa datvā attano yena kenaci yāpanaṁ yathāsāruppasantoso nāma.",
  "atk-s0103a9:166": "‘‘Kattha udakaṁ manāpaṁ, kattha amanāpa’’nti avicāretvā yena kenaci dhovanupagena udakena dhovanaṁ udakasantoso nāma. Paṇḍumattikagerukapūtipaṇṇarasakiliṭṭhāni pana udakāni vajjetuṁ vaṭṭati.",
  "atk-s0103a9:167": "Dhovantassa pana muggarādīhi apaharitvā hatthehi madditvā dhovanaṁ dhovanasantoso nāma. Tathā asujjhantaṁ paṇṇāni pakkhipitvā tāpitaudakenāpi dhovituṁ vaṭṭati.",
  "atk-s0103a9:168": "Evaṁ dhovitvā karontassa idaṁ thūlaṁ, idaṁ sukhumanti akopetvā pahonakanīhāreneva karaṇaṁ karaṇasantoso nāma.",
  "atk-s0103a9:169": "Timaṇḍalappaṭicchādanamattasseva karaṇaṁ parimāṇasantoso nāma.",
  "atk-s0103a9:170": "Cīvarakaraṇatthāya pana manāpasuttaṁ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṁ yaṁkiñcideva suttaṁ gahetvā karaṇaṁ suttasantoso nāma.",
  "atk-s0103a9:171": "Kusibandhanakāle pana aṅgulamatte sattavāre na vijjhitabbaṁ, evaṁ karontassa hi yo bhikkhu sahāyo na hoti, tassa vattabhedopi natthi. Tivaṅgulamatte pana sattavāre vijjhitabbaṁ, evaṁ karontassa maggapaṭipannenāpi sahāyena bhavitabbaṁ. Yo na hoti, tassa vattabhedo. Ayaṁ sibbanasantoso nāma.",
  "atk-s0103a9:172": "Rajantena pana kāḷakacchakādīni pariyesantena na rajitabbaṁ. Somavakkalādīsu yaṁ labhati, tena rajitabbaṁ. Alabhantena pana manussehi araññe vākaṁ gahetvā chaḍḍitarajanaṁ vā bhikkhūhi pacitvā chaḍḍitakasaṭaṁ vā gahetvā rajitabbaṁ, ayaṁ rajanasantoso nāma.",
  "atk-s0103a9:173": "Nīlakaddamakāḷasāmesu yaṁkiñci gahetvā hatthipiṭṭhe nisinnassa paññāyamānakapakaraṇaṁ kappasantoso nāma.",
  "atk-s0103a9:174": "Hirikopīnapaṭicchādanamattavasena paribhuñjanaṁ paribhogasantoso nāma.",
  "atk-s0103a9:175": "Dussaṁ pana labhitvā suttaṁ vā sūciṁ vā kārakaṁ vā alabhantena ṭhapetuṁ vaṭṭati, labhantena na vaṭṭati. Katampi sace antevāsikādīnaṁ dātukāmo hoti, te ca asannihitā yāva āgamanā ṭhapetuṁ vaṭṭati. Āgatamattesu dātabbaṁ. Dātuṁ asakkontena adhiṭṭhātabbaṁ. Aññasmiṁ cīvare sati paccattharaṇampi adhiṭṭhātuṁ vaṭṭati. Anadhiṭṭhitameva hi sannidhi hoti. Adhiṭṭhitaṁ na hotīti mahāsīvatthero āha. Ayaṁ sannidhiparivajjanasantoso nāma.",
  "atk-s0103a9:176": "Vissajjantena pana na mukhaṁ oloketvā dātabbaṁ. Sāraṇīyadhamme ṭhatvā vissajjitabbanti ayaṁ vissajjanasantoso nāma.",
  "atk-s0103a9:177": "Cīvarapaṭisaṁyuttāni dhutaṅgāni nāma paṁsukūlikaṅgañceva tecīvarikaṅgañca. Tesaṁ vitthārakathā visuddhimaggato veditabbā. Iti cīvarasantosamahāariyavaṁsaṁ pūrayamāno bhikkhu imāni dve dhutaṅgāni gopeti. Imāni gopento cīvarasantosamahāariyavaṁsena santuṭṭho hoti.",
  "atk-s0103a9:178": "Vaṇṇavādīti eko santuṭṭho hoti, santosassa vaṇṇaṁ na katheti, eko na santuṭṭho hoti, santosassa vaṇṇaṁ katheti, eko neva santuṭṭho hoti, na santosassa vaṇṇaṁ katheti, eko santuṭṭho ceva hoti, santosassa ca vaṇṇaṁ katheti, taṁ dassetuṁ ‘‘itarītaracīvarasantuṭṭhiyā ca vaṇṇavādī’’ti vuttaṁ.",
  "atk-s0103a9:179": "Anesananti dūteyyapahinagamanānuyogappabhedaṁ nānappakāraṁ anesanaṁ. Appatirūpanti ayuttaṁ. Aladdhā cāti alabhitvā. Yathā ekacco ‘‘kathaṁ nu kho cīvaraṁ labhissāmī’’ti. Puññavantehi bhikkhūhi saddhiṁ ekato hutvā kohaññaṁ karonto uttasati paritasati, santuṭṭho bhikkhu evaṁ aladdhā cīvaraṁ na paritasati. Laddhā cāti dhammena samena labhitvā. Agadhitoti vigatalobhagiddho. Amucchitoti adhimattataṇhāya mucchaṁ anāpanno. Anajjhāpannoti taṇhāya anotthato apariyonaddho. Ādīnavadassāvīti anesanāpattiyañca gedhitaparibhoge ca ādīnavaṁ passamāno. Nissaraṇapaññoti ‘‘yāvadeva sītassa paṭighātāyā’’ti vuttaṁ nissaraṇameva pajānanto.",
  "atk-s0103a9:180": "Itarītaracīvarasantuṭṭhiyāti yena kenaci cīvarena santuṭṭhiyā. Nevattānukkaṁsetīti ‘‘ahaṁ paṁsukūliko mayā upasampadamāḷeyeva paṁsukūlikaṅgaṁ gahitaṁ, ko mayā sadiso atthī’’ti attukkaṁsanaṁ na karoti. Na paraṁ vambhetīti ‘‘ime panaññe bhikkhū na paṁsukūlikā’’ti vā ‘‘paṁsukūlikaṅgamattampi etesaṁ natthī’’ti vā evaṁ paraṁ na vambheti. Yo hi tattha dakkhoti yo tasmiṁ cīvarasantose, vaṇṇavādādīsu vā dakkho cheko byatto. Analasoti sātaccakiriyāya ālasiyavirahito. Sampajāno paṭissatoti sampajānapaññāya ceva satiyā ca yutto. Ariyavaṁse ṭhitoti ariyavaṁse patiṭṭhito.",
  "atk-s0103a9:181": "Itarītarena piṇḍapātenāti yena kenaci piṇḍapātena. Etthāpi piṇḍapāto jānitabbo. Piṇḍapātakkhettaṁ jānitabbaṁ, piṇḍapātasantoso jānitabbo, piṇḍapātapaṭisaṁyuttaṁ dhutaṅgaṁ jānitabbaṁ. Tattha piṇḍapātoti ‘‘odano, kummāso, sattu, maccho, maṁsaṁ, khīraṁ, dadhi, sappi, navanītaṁ, telaṁ, madhu, phāṇitaṁ, yāgu, khādanīyaṁ, sāyanīyaṁ, lehanīya’’nti soḷasa piṇḍapātā.",
  "atk-s0103a9:182": "Piṇḍapātakkhettanti saṅghabhattaṁ, uddesabhattaṁ, nimantanaṁ, salākabhattaṁ, pakkhikaṁ, uposathikaṁ, pāṭipadikaṁ, āgantukabhattaṁ, gamikabhattaṁ, gilānabhattaṁ, gilānupaṭṭhākabhattaṁ, dhurabhattaṁ, kuṭibhattaṁ, vārabhattaṁ, vihārabhattanti pannarasa piṇḍapātakkhettāni.",
  "atk-s0103a9:183": "Piṇḍapātasantosoti piṇḍapāte vitakkasantoso, gamanasantoso, pariyesanasantoso paṭilābhasantoso, paṭiggahaṇasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, upakārasantoso, parimāṇasantoso, paribhogasantoso, sannidhiparivajjanasantoso, vissajjanasantosoti pannarasa santosā.",
  "atk-s0103a9:184": "Tattha sādako bhikkhu mukhaṁ dhovitvā vitakketi. Piṇḍapātikena pana gaṇena saddhiṁ caratā sāyaṁ therūpaṭṭhānakāle ‘‘sve kattha piṇḍāya carissāmāti asukagāme, bhante’’ti, ettakaṁ cintetvā tato paṭṭhāya na vitakketabbaṁ. Ekacārikena vitakkamāḷake ṭhatvā vitakketabbaṁ. Tato paraṁ vitakkento ariyavaṁsā cuto hoti paribāhiro. Ayaṁ vitakkasantoso nāma.",
  "atk-s0103a9:185": "Piṇḍāya pavisantena ‘‘kuhiṁ labhissāmī’’ti acintetvā kammaṭṭhānasīsena gantabbaṁ. Ayaṁ gamanasantoso nāma.",
  "atk-s0103a9:186": "Pariyesantena yaṁ vā taṁ vā agahetvā lajjiṁ pesalameva gahetvā pariyesitabbaṁ. Ayaṁ pariyesanasantoso nāma.",
  "atk-s0103a9:187": "Dūratova āhariyamānaṁ disvā ‘‘etaṁ manāpaṁ, etaṁ amanāpa’’nti cittaṁ na uppādetabbaṁ. Ayaṁ paṭilābhasantoso nāma.",
  "atk-s0103a9:188": "‘‘Imaṁ manāpaṁ gaṇhissāmi, imaṁ amanāpaṁ na gaṇhissāmī’’ti acintetvā yaṁkiñci yāpanamattaṁ gahetabbameva, ayaṁ paṭiggahaṇasantoso nāma.",
  "atk-s0103a9:189": "Ettha pana deyyadhammo bahu, dāyako appaṁ dātukāmo, appaṁ gahetabbaṁ. Deyyadhammo bahu, dāyakopi bahuṁ dātukāmo, pamāṇeneva gahetabbaṁ. Deyyadhammo na bahu, dāyakopi appaṁ dātukāmo, appaṁ gahetabbaṁ. Deyyadhammo na bahu, dāyako pana bahuṁ dātukāmo, pamāṇena gahetabbaṁ. Paṭiggahaṇasmiñhi mattaṁ ajānanto manussānaṁ pasādaṁ makkheti, saddhādeyyaṁ vinipāteti, sāsanaṁ na karoti, vijātamātuyāpi cittaṁ gahetuṁ na sakkoti. Iti mattaṁ jānitvāva paṭiggahetabbanti ayaṁ mattappaṭiggahaṇasantoso nāma.",
  "atk-s0103a9:190": "Saddhakulāniyeva agantvā dvārappaṭipāṭiyā gantabbaṁ. Ayaṁ loluppavivajjanasantoso nāma. Yathālābhasantosādayo cīvare vuttanayā eva.",
  "atk-s0103a9:191": "Piṇḍapātaṁ paribhuñjitvā samaṇadhammaṁ anupālessāmīti evaṁ upakāraṁ ñatvā paribhuñjanaṁ upakārasantoso nāma.",
  "atk-s0103a9:192": "Pattaṁ pūretvā ānītaṁ na paṭiggahetabbaṁ, anupasampanne sati tena gāhāpetabbaṁ, asati harāpetvā paṭiggahaṇamattaṁ gahetabbaṁ. Ayaṁ parimāṇasantoso nāma.",
  "atk-s0103a9:193": "‘‘Jighacchāya paṭivinodanaṁ idamettha nissaraṇa’’nti evaṁ paribhuñjanaṁ paribhogasantoso nāma.",
  "atk-s0103a9:194": "Nidahitvā na paribhuñjitabbanti ayaṁ sannidhiparivajjanasantoso nāma.",
  "atk-s0103a9:195": "Mukhaṁ anoloketvā sāraṇīyadhamme ṭhitena vissajjetabbaṁ. Ayaṁ vissajjanasantoso nāma.",
  "atk-s0103a9:196": "Piṇḍapātapaṭisaṁyuttāni pana pañca dhutaṅgāni – piṇḍapātikaṅgaṁ, sapadānacārikaṅgaṁ, ekāsanikaṅgaṁ , pattapiṇḍikaṅgaṁ, khalupacchābhattikaṅganti. Tesaṁ vitthārakathā visuddhimagge vuttā. Iti piṇḍapātasantosamahāariyavaṁsaṁ pūrayamāno bhikkhu imāni pañca dhutaṅgāni gopeti. Imāni gopento piṇḍapātasantosamahāariyavaṁsena santuṭṭho hoti. ‘‘Vaṇṇavādī’’tiādīni vuttanayeneva veditabbāni.",
  "atk-s0103a9:197": "Senāsanenāti idha senāsanaṁ jānitabbaṁ, senāsanakkhettaṁ jānitabbaṁ, senāsanasantoso jānitabbo, senāsanapaṭisaṁyuttaṁ dhutaṅgaṁ jānitabbaṁ. Tattha senāsananti mañco, pīṭhaṁ, bhisi, bimbohanaṁ, vihāro, aḍḍhayogo, pāsādo, hammiyaṁ, guhā, leṇaṁ, aṭṭo, māḷo , veḷugumbo, rukkhamūlaṁ, yattha vā pana bhikkhū paṭikkamantīti imāni pannarasa senāsanāni.",
  "atk-s0103a9:198": "Senāsanakkhettanti ‘‘saṅghato vā gaṇato vā ñātito vā mittato vā attano vā dhanena paṁsukūlaṁ vā’’ti cha khettāni.",
  "atk-s0103a9:199": "Senāsanasantosoti senāsane vitakkasantosādayo pannarasa santosā. Te piṇḍapāte vuttanayeneva veditabbā. Senāsanapaṭisaṁyuttāni pana pañca dhutaṅgāni – āraññikaṅgaṁ, rukkhamūlikaṅgaṁ, abbhokāsikaṅgaṁ, sosānikaṅgaṁ, yathāsantatikaṅganti. Tesaṁ vitthārakathā visuddhimagge vuttā. Iti senāsanasantosamahāariyavaṁsaṁ pūrayamāno bhikkhu imāni pañca dhutaṅgāni gopeti. Imāni gopento senāsanasantosamahāariyavaṁsena santuṭṭho hoti.",
  "atk-s0103a9:200": "Gilānapaccayo pana piṇḍapāteyeva paviṭṭho. Tattha yathālābhayathābalayathāsāruppasantoseneva santussitabbaṁ. Nesajjikaṅgaṁ bhāvanārāmaariyavaṁsaṁ bhajati. Vuttampi cetaṁ –",
  "atk-s0103a9:201": "‘‘Pañca senāsane vuttā, pañca āhāranissitā;",
  "atk-s0103a9:202": "Eko vīriyasaṁyutto, dve ca cīvaranissitā’’ti.",
  "atk-s0103a9:203": "Iti āyasmā dhammasenāpati sāriputtatthero pathaviṁ pattharamāno viya sāgarakucchiṁ pūrayamāno viya ākāsaṁ vitthārayamāno viya ca paṭhamaṁ cīvarasantosaṁ ariyavaṁsaṁ kathetvā candaṁ uṭṭhāpento viya sūriyaṁ ullaṅghento viya ca dutiyaṁ piṇḍapātasantosaṁ kathetvā sineruṁ ukkhipento viya tatiyaṁ senāsanasantosaṁ ariyavaṁsaṁ kathetvā idāni sahassanayappaṭimaṇḍitaṁ catutthaṁ bhāvanārāmaṁ ariyavaṁsaṁ kathetuṁ puna caparaṁ āvuso bhikkhu pahānārāmo hotīti desanaṁ ārabhi.",
  "atk-s0103a9:204": "Tattha āramanaṁ ārāmo, abhiratīti attho. Pañcavidhe pahāne ārāmo assāti pahānārāmo. Kāmacchandaṁ pajahanto ramati, nekkhammaṁ bhāvento ramati, byāpādaṁ pajahanto ramati…pe… sabbakilese pajahanto ramati, arahattamaggaṁ bhāvento ramatīti evaṁ pahāne ratoti pahānarato. Vuttanayeneva bhāvanāya ārāmo assāti bhāvanārāmo. Bhāvanāya ratoti bhāvanārato.",
  "atk-s0103a9:205": "Imesu pana catūsu ariyavaṁsesu purimehi tīhi terasannaṁ dhutaṅgānaṁ catupaccayasantosassa ca vasena sakalaṁ vinayapiṭakaṁ kathitaṁ hoti. Bhāvanārāmena avasesaṁ piṭakadvayaṁ. Imaṁ pana bhāvanārāmataṁ ariyavaṁsaṁ kathentena bhikkhunā paṭisambhidāmagge nekkhammapāḷiyā kathetabbo. Dīghanikāye dasuttarasuttantapariyāyena kathetabbo. Majjhimanikāye satipaṭṭhānasuttantapariyāyena kathetabbo. Abhidhamme niddesapariyāyena kathetabbo.",
  "atk-s0103a9:206": "Tattha paṭisambhidāmagge nekkhammapāḷiyāti so nekkhammaṁ bhāvento ramati, kāmacchandaṁ pajahanto ramati. Abyāpādaṁ byāpādaṁ. Ālokasaññaṁ, thinamiddhaṁ. Avikkhepaṁ uddhaccaṁ. Dhammavavatthānaṁ, vicikicchaṁ. Ñāṇaṁ, avijjaṁ. Pāmojjaṁ, aratiṁ. Paṭhamaṁ jhānaṁ, pañca nīvaraṇe. Dutiyaṁ jhānaṁ, vitakkavicāre. Tatiyaṁ jhānaṁ, pītiṁ. Catutthaṁ jhānaṁ, sukhadukkhe. Ākāsānañcāyatanasamāpattiṁ bhāvento ramati, rūpasaññaṁ paṭighasaññaṁ nānattasaññaṁ pajahanto ramati. Viññāṇañcāyatanasamāpattiṁ…pe… nevasaññānāsaññāyatanasamāpattiṁ bhāvento ramati, ākiñcaññāyatanasaññaṁ pajahanto ramati.",
  "atk-s0103a9:207": "Aniccānupassanaṁ bhāvento ramati, niccasaññaṁ pajahanto ramati. Dukkhānupassanaṁ, sukhasaññaṁ. Anattānupassanaṁ, attasaññaṁ. Nibbidānupassanaṁ, nandiṁ. Virāgānupassanaṁ, rāgaṁ. Nirodhānupassanaṁ, samudayaṁ. Paṭinissaggānupassanaṁ, ādānaṁ. Khayānupassanaṁ, ghanasaññaṁ. Vayānupassanaṁ, āyūhanaṁ. Vipariṇāmānupassanaṁ, dhuvasaññaṁ. Animittānupassanaṁ, nimittaṁ. Apaṇihitānupassanaṁ, paṇidhiṁ. Suññatānupassanaṁ abhinivesaṁ. Adhipaññādhammavipassanaṁ, sārādānābhinivesaṁ. Yathābhūtañāṇadassanaṁ, sammohābhinivesaṁ. Ādīnavānupassanaṁ, ālayābhinivesaṁ. Paṭisaṅkhānupassanaṁ, appaṭisaṅkhaṁ. Vivaṭṭānupassanaṁ, saṁyogābhinivesaṁ. Sotāpattimaggaṁ , diṭṭhekaṭṭhe kilese. Sakadāgāmimaggaṁ, oḷārike kilese. Anāgāmimaggaṁ, aṇusahagate kilese. Arahattamaggaṁ bhāvento ramati, sabbakilese pajahanto ramatīti evaṁ paṭisambhidāmagge nekkhammapāḷiyā kathetabbo.",
  "atk-s0103a9:208": "Dīghanikāyedasuttarasuttantapariyāyenāti ekaṁ dhammaṁ bhāvento ramati, ekaṁ dhammaṁ pajahanto ramati…pe… dasa dhamme bhāvento ramati, dasa dhamme pajahanto ramati. Katamaṁ ekaṁ dhammaṁ bhāvento ramati? Kāyagatāsatiṁ sātasahagataṁ. Imaṁ ekaṁ dhammaṁ bhāvento ramati. Katamaṁ ekaṁ dhammaṁ pajahanto ramati? Asmimānaṁ. Imaṁ ekaṁ dhammaṁ pajahanto ramati. Katame dve dhamme…pe… katame dasa dhamme bhāvento ramati? Dasa kasiṇāyatanāni. Ime dasa dhamme bhāvento ramati. Katame dasa dhamme pajahanto ramati? Dasa micchatte. Ime dasa dhamme pajahanto ramati. Evaṁ kho, bhikkhave, bhikkhu bhāvanārāmo hotīti evaṁ dīghanikāye dasuttarasuttantapariyāyena kathetabbo.",
  "atk-s0103a9:209": "Majjhimanikāye satipaṭṭhānasuttantapariyāyenāti ekāyano, bhikkhave, maggo sattānaṁ visuddhiyā, sokaparidevānaṁ samatikkamāya, dukkhadomanassānaṁ atthaṅgamāya, ñāyassa adhigamāya, nibbānassa sacchikiriyāya yadidaṁ cattāro satipaṭṭhānā. Katame cattāro? Idha, bhikkhave, bhikkhu kāye kāyānupassī viharati… vedanāsu vedanānupassī… citte cittānupassī… dhammesu dhammānupassī… ‘atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati na ca kiñci loke upādiyati. Evampi, bhikkhave, bhikkhu bhāvanārāmo hoti bhāvanārato, pahānārāmo hoti pahānarato. Puna caparaṁ, bhikkhave, bhikkhu gacchanto vā gacchāmīti pajānāti…pe… puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ…pe… pūtīni cuṇṇakajātāni. So imameva kāyaṁ upasaṁharati, ayampi kho kāyo evaṁdhammo evaṁbhāvī evaṁanatītoti. Iti ajjhattaṁ vā kāye kāyānupassī viharati…pe… evampi kho, bhikkhave, bhikkhu bhāvanārāmo hotīti evaṁ majjhimanikāye satipaṭṭhānasuttantapariyāyena kathetabbo.",
  "atk-s0103a9:210": "Abhidhamme niddesapariyāyenāti sabbepi saṅkhate aniccato dukkhato rogato gaṇḍato…pe… saṁkilesikadhammato passanto ramati. Ayaṁ, bhikkhave, bhikkhu bhāvanārāmo hotīti evaṁ niddesapariyāyena kathetabbo.",
  "atk-s0103a9:211": "Nevaattānukkaṁsetīti ajja me saṭṭhi vā sattati vā vassāni aniccaṁ dukkhaṁ anattāti vipassanāya kammaṁ karontassa, ko mayā sadiso atthīti evaṁ attukkaṁsanaṁ na karoti. Na paraṁ vambhetīti aniccaṁ dukkhanti vipassanāmattakampi natthi, kiṁ ime vissaṭṭhakammaṭṭhānā carantīti evaṁ paraṁ vambhanaṁ na karoti. Sesaṁ vuttanayameva.",
  "atk-s0103a9:212": "310.Padhānānīti uttamavīriyāni. Saṁvarapadhānanti cakkhādīni saṁvarantassa uppannavīriyaṁ. Pahānapadhānanti kāmavitakkādayo pajahantassa uppannavīriyaṁ. Bhāvanāpadhānanti bojjhaṅge bhāventassa uppannavīriyaṁ. Anurakkhaṇāpadhānanti samādhinimittaṁ anurakkhantassa uppannavīriyaṁ.",
  "atk-s0103a9:213": "Vivekanissitantiādīsu viveko virāgo nirodhoti tīṇipi nibbānassa nāmāni. Nibbānañhi upadhivivekattā viveko. Taṁ āgamma rāgādayo virajjantīti virāgo. Nirujjhantīti nirodho. Tasmā ‘‘vivekanissita’’ntiādīsu ārammaṇavasena adhigantabbavasena vā nibbānanissitanti attho. Vossaggapariṇāminti ettha dve vossaggā pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca pariccajatīti pariccāgavossaggo. Maggo ārammaṇavasena nibbānaṁ pakkhandatīti pakkhandanavossaggo. Tasmā vossaggapariṇāminti yathā bhāviyamāno satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṁ bhāvetīti ayamettha attho. Sesapadesupi eseva nayo.",
  "atk-s0103a9:214": "Bhadrakanti bhaddakaṁ. Samādhinimittaṁ vuccati aṭṭhikasaññādivasena adhigato samādhiyeva. Anurakkhatīti samādhiparibandhakadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā. Imasmiṁ pana ṭhāne dasapi asubhāni vitthāretvā kathetabbāni. Tesaṁ vitthāro visuddhimagge vuttoyeva.",
  "atk-s0103a9:215": "Dhamme ñāṇanti ekapaṭivedhavasena catusaccadhamme ñāṇaṁ catusaccabbhantare nirodhasacce dhamme ñāṇañca . Yathāha – ‘‘tattha katamaṁ dhamme ñāṇaṁ? Catūsu maggesu catūsu phalesu ñāṇa’’nti (vibha. 796). Anvaye ñāṇanti cattāri saccāni paccakkhato disvā yathā idāni, evaṁ atītepi anāgatepi imeva pañcakkhandhā dukkhasaccaṁ, ayameva taṇhā samudayasaccaṁ, ayameva nirodho nirodhasaccaṁ, ayameva maggo maggasaccanti evaṁ tassa ñāṇassa anugatiyaṁ ñāṇaṁ. Tenāha – ‘‘so iminā dhammena ñātena diṭṭhena pattena viditena pariyogāḷhena atītānāgatena nayaṁ netī’’ti. Pariye ñāṇanti paresaṁ cittaparicchede ñāṇaṁ. Yathāha – ‘‘tattha katamaṁ pariye ñāṇaṁ? Idha bhikkhu parasattānaṁ parapuggalānaṁ cetasā ceto paricca jānātī’’ti (vibha. 796) vitthāretabbaṁ. Ṭhapetvā pana imāni tīṇi ñāṇāni avasesaṁ sammutiñāṇaṁ nāma. Yathāha – ‘‘tattha katamaṁ sammutiñāṇaṁ? Ṭhapetvā dhamme ñāṇaṁ ṭhapetvā anvaye ñāṇaṁ ṭhapetvā paricchede ñāṇaṁ avasesaṁ sammutiñāṇa’’nti (vibha. 796).",
  "atk-s0103a9:216": "Dukkhe ñāṇādīhi arahattaṁ pāpetvā ekassa bhikkhuno niggamanaṁ catusaccakammaṭṭhānaṁ kathitaṁ. Tattha dve saccāni vaṭṭaṁ, dve vivaṭṭaṁ, vaṭṭe abhiniveso hoti, no vivaṭṭe. Dvīsu saccesu ācariyasantike pariyattiṁ uggahetvā kammaṁ karoti, dvīsu saccesu ‘‘nirodhasaccaṁ nāma iṭṭhaṁ kantaṁ manāpaṁ, maggasaccaṁ nāma iṭṭhaṁ kantaṁ manāpa’’nti savanavasena kammaṁ karoti. Dvīsu saccesu uggahaparipucchāsavanadhāraṇasammasanapaṭivedho vaṭṭati, dvīsu savanapaṭivedho vaṭṭati. Tīṇi kiccavasena paṭivijjhati, ekaṁ ārammaṇavasena. Dve saccāni duddasattā gambhīrāni, dve gambhīrattā duddasāni.",
  "atk-s0103a9:217": "Sotāpattiyaṅgādicatukkavaṇṇanā",
  "atk-s0103a9:218": "311.Sotāpattiyaṅgānīti sotāpattiyā aṅgāni, sotāpattimaggassa paṭilābhakāraṇānīti attho. Sappurisasaṁsevoti buddhādīnaṁ sappurisānaṁ upasaṅkamitvā sevanaṁ. Saddhammassavananti sappāyassa tepiṭakadhammassa savanaṁ. Yonisomanasikāroti aniccādivasena manasikāro. Dhammānudhammappaṭipattīti lokuttaradhammassa anudhammabhūtāya pubbabhāgapaṭipattiyā paṭipajjanaṁ.",
  "atk-s0103a9:219": "Aveccappasādenāti acalappasādena. ‘‘Itipi so bhagavā’’tiādīni visuddhimagge vitthāritāni. Phaladhātuāhāracatukkāni uttānatthāneva. Apicettha lūkhapaṇītavatthuvasena oḷārikasukhumatā veditabbā.",
  "atk-s0103a9:220": "Viññāṇaṭṭhitiyoti viññāṇaṁ etāsu tiṭṭhatīti viññāṇaṭṭhitiyo. Ārammaṇaṭṭhitivasenetaṁ vuttaṁ. Rūpūpāyanti rūpaṁ upagataṁ hutvā. Pañcavokārabhavasmiñhi abhisaṅkhāraviññāṇaṁ rūpakkhandhaṁ nissāya tiṭṭhati. Taṁ sandhāyetaṁ vuttaṁ. Rūpārammaṇanti rūpakkhandhagocaraṁ rūpapatiṭṭhitaṁ hutvā. Nandūpasecananti lobhasahagataṁ sampayuttanandiyāva upasittaṁ hutvā. Itaraṁ upanissayakoṭiyā. Vuddhiṁ virūḷhiṁ vepullaṁ āpajjatīti saṭṭhipi sattatipi vassāni evaṁ pavattamānaṁ vuddhiṁ virūḷhiṁ vepullaṁ āpajjati. Vedanūpāyādīsupi eseva nayo. Imehi pana tīhi padehi catuvokārabhave abhisaṅkhāraviññāṇaṁ vuttaṁ. Tassa yāvatāyukaṁ pavattanavasena vuddhiṁ virūḷhiṁ vepullaṁ āpajjanā veditabbā. Catukkavasena pana desanāya āgatattā viññāṇūpāyanti na vuttaṁ. Evaṁ vuccamāne ca ‘‘katamaṁ nu kho ettha kammaviññāṇaṁ, katamaṁ vipākaviññāṇa’’nti sammoho bhaveyya, tasmāpi na vuttaṁ. Agatigamanāni vitthāritāneva.",
  "atk-s0103a9:221": "Cīvarahetūti tattha manāpaṁ cīvaraṁ labhissāmīti cīvarakāraṇā uppajjati. Iti bhavābhavahetūti ettha itīti nidassanatthe nipāto. Yathā cīvarādihetu, evaṁ bhavābhavahetūpīti attho. Bhavābhavoti cettha paṇītapaṇītatarāni telamadhuphāṇitādīni adhippetāni. Imesaṁ pana catunnaṁ taṇhuppādānaṁ pahānatthāya paṭipāṭiyāva cattāro ariyavaṁsā desitāti veditabbā. Paṭipadācatukkaṁ heṭṭhā vuttameva. Akkhamādīsu padhānakaraṇakāle sītādīni na khamatīti akkhamā. Khamatīti khamā. Indriyadamanaṁ damā. ‘‘Uppannaṁ kāmavitakkaṁ nādhivāsetī’’tiādinā nayena vitakkasamanaṁ samā.",
  "atk-s0103a9:222": "Dhammapadānīti dhammakoṭṭhāsāni. Anabhijjhā dhammapadaṁ nāma alobho vā alobhasīsena adhigatajjhānavipassanāmaggaphalanibbānāni vā. Abyāpādo dhammapadaṁ nāma akopo vā mettāsīsena adhigatajjhānādīni vā. Sammāsati dhammapadaṁ nāma suppaṭṭhitasati vā satisīsena adhigatajjhānādīni vā. Sammāsamādhi dhammapadaṁ nāma samāpatti vā aṭṭhasamāpattivasena adhigatajjhānavipassanāmaggaphalanibbānāni vā. Dasāsubhavasena vā adhigatajjhānādīni anabhijjhā dhammapadaṁ. Catubrahmavihāravasena adhigatāni abyāpādo dhammapadaṁ. Dasānussatiāhārepaṭikūlasaññāvasena adhigatāni sammāsati dhammapadaṁ. Dasakasiṇaānāpānavasena adhigatāni sammāsamādhi dhammapadanti.",
  "atk-s0103a9:223": "Dhammasamādānesu paṭhamaṁ acelakapaṭipadā. Dutiyaṁ tibbakilesassa arahattaṁ gahetuṁ asakkontassa assumukhassāpi rudato parisuddhabrahmacariyacaraṇaṁ. Tatiyaṁ kāmesu pātabyatā. Catutthaṁ cattāro paccaye alabhamānassāpi jhānavipassanāvasena sukhasamaṅgino sāsanabrahmacariyaṁ.",
  "atk-s0103a9:224": "Dhammakkhandhāti ettha guṇaṭṭho khandhaṭṭho. Sīlakkhandhoti sīlaguṇo. Ettha ca phalasīlaṁ adhippetaṁ. Sesapadesupi eseva nayo. Iti catūsupi ṭhānesu phalameva vuttaṁ.",
  "atk-s0103a9:225": "Balānīti upatthambhanaṭṭhena akampiyaṭṭhena ca balāni. Tesaṁ paṭipakkhehi kosajjādīhi akampaniyatā veditabbā. Sabbānipi samathavipassanāmaggavasena lokiyalokuttarāneva kathitāni.",
  "atk-s0103a9:226": "Adhiṭṭhānānīti ettha adhīti upasaggamattaṁ. Atthato pana tena vā tiṭṭhanti, tattha vā tiṭṭhanti, ṭhānameva vā taṁtaṁguṇādhikānaṁ purisānaṁ adhiṭṭhānaṁ, paññāva adhiṭṭhānaṁ paññādhiṭṭhānaṁ. Ettha ca paṭhamena aggaphalapaññā. Dutiyena vacīsaccaṁ. Tatiyena āmisapariccāgo. Catutthena kilesūpasamo kathitoti veditabbo. Paṭhamena ca kammassakatapaññaṁ vipassanāpaññaṁ vā ādiṁ katvā phalapaññā kathitā. Dutiyena vacīsaccaṁ ādiṁ katvā paramatthasaccaṁ nibbānaṁ. Tatiyena āmisapariccāgaṁ ādiṁ katvā aggamaggena kilesapariccāgo. Catutthena samāpattivikkhambhite kilese ādiṁ katvā aggamaggena kilesavūpasamo. Paññādhiṭṭhānena vā ekena arahattaphalapaññā kathitā. Sesehi paramatthasaccaṁ. Saccādhiṭṭhānena vā ekena paramatthasaccaṁ kathitaṁ. Sesehi arahattapaññāti mūsikābhayatthero āha.",
  "atk-s0103a9:227": "Pañhabyākaraṇādicatukkavaṇṇanā",
  "atk-s0103a9:228": "312.Pañhabyākaraṇāni mahāpadesakathāya vitthāritāneva.",
  "atk-s0103a9:229": "Kaṇhanti kāḷakaṁ dasaakusalakammapathakammaṁ. Kaṇhavipākanti apāye nibbattanato kāḷakavipākaṁ. Sukkanti paṇḍaraṁ kusalakammapathakammaṁ. Sukkavipākanti sagge nibbattanato paṇḍaravipākaṁ. Kaṇhasukkanti missakakammaṁ. Kaṇhasukkavipākanti sukhadukkhavipākaṁ. Missakakammañhi katvā akusalena tiracchānayoniyaṁ maṅgalahatthiṭṭhānādīsu uppanno kusalena pavatte sukhaṁ vedayati. Kusalena rājakulepi nibbatto akusalena pavatte dukkhaṁ vedayati. Akaṇhaasukkanti kammakkhayakaraṁ catumaggañāṇaṁ adhippetaṁ. Tañhi yadi kaṇhaṁ bhaveyya, kaṇhavipākaṁ dadeyya. Yadi sukkaṁ bhaveyya, sukkavipākaṁ dadeyya. Ubhayavipākassa pana adānato akaṇhāsukkavipākattā akaṇhaṁ asukkanti ayamettha attho.",
  "atk-s0103a9:230": "Sacchikaraṇīyāti paccakkhakaraṇena ceva paṭilābhena ca sacchikātabbā. Cakkhunāti dibbacakkhunā. Kāyenāti sahajātanāmakāyena. Paññāyāti arahattaphalañāṇena.",
  "atk-s0103a9:231": "Oghāti vaṭṭasmiṁ satte ohananti osīdāpentīti oghā. Tattha pañcakāmaguṇiko rāgo kāmogho. Rūpārūpabhavesu chandarāgo bhavogho. Tathā jhānanikanti sassatadiṭṭhisahagato ca rāgo. Dvāsaṭṭhi diṭṭhiyo diṭṭhogho.",
  "atk-s0103a9:232": "Vaṭṭasmiṁ yojentīti yogā. Te oghā viya veditabbā.",
  "atk-s0103a9:233": "Visaṁyojentīti visaññogā. Tattha asubhajjhānaṁ kāmayogavisaṁyogo. Taṁ pādakaṁ katvā adhigato anāgāmimaggo ekanteneva kāmayogavisaññogo nāma. Arahattamaggo bhavayogavisaññogo nāma. Sotāpattimaggo diṭṭhiyogavisaññogo nāma. Arahattamaggo avijjāyogavisaññogo nāma.",
  "atk-s0103a9:234": "Ganthanavasena ganthā. Vaṭṭasmiṁ nāmakāyañceva rūpakāyañca ganthati bandhati palibundhatīti kāyagantho.Idaṁsaccābhinivesoti idameva saccaṁ, moghamaññanti evaṁ pavatto diṭṭhābhiniveso.",
  "atk-s0103a9:235": "Upādānānīti ādānaggahaṇāni. Kāmoti rāgo, soyeva gahaṇaṭṭhena upādānanti kāmupādānaṁ. Diṭṭhīti micchādiṭṭhi, sāpi gahaṇaṭṭhena upādānanti diṭṭhupādānaṁ. Iminā suddhīti evaṁ sīlavatānaṁ gahaṇaṁ sīlabbatupādānaṁ. Attāti etena vadati ceva upādiyati cāti attavādupādānaṁ.",
  "atk-s0103a9:236": "Yoniyoti koṭṭhāsā. Aṇḍe jātāti aṇḍajā. Jalābumhi jātāti jalābujā. Saṁsede jātāti saṁsedajā. Sayanasmiṁ pūtimacchādīsu ca nibbattānametaṁ adhivacanaṁ. Vegena āgantvā upapatitā viyāti opapātikā. Tattha devamanussesu saṁsedajaopapātikānaṁ ayaṁ viseso. Saṁsedajā mandā daharā hutvā nibbattanti. Opapātikā soḷasavassuddesikā hutvā. Manussesu hi bhummadevesu ca imā catassopi yoniyo labbhanti. Tathā tiracchānesu supaṇṇanāgādīsu. Vuttañhetaṁ – ‘‘tattha, bhikkhave, aṇḍajā supaṇṇā aṇḍajeva nāge haranti, na jalābuje na saṁsedaje na opapātike’’ti (saṁ. ni. 3.393). Cātumahārājikato paṭṭhāya uparidevā opapātikāyeva . Tathā nerayikā. Petesu catassopi labbhanti. Gabbhāvakkantiyo sampasādanīye kathitā eva.",
  "atk-s0103a9:237": "Attabhāvapaṭilābhesu paṭhamo khiḍḍāpadosikavasena veditabbo. Dutiyo orabbhikādīhi ghātiyamānaurabbhādivasena. Tatiyo manopadosikāvasena. Catuttho cātumahārājike upādāya uparisesadevatāvasena. Te hi devā neva attasañcetanāya maranti, na parasañcetanāya.",
  "atk-s0103a9:238": "Dakkhiṇāvisuddhādicatukkavaṇṇanā",
  "atk-s0103a9:239": "313.Dakkhiṇāvisuddhiyoti dānasaṅkhātā dakkhiṇā visujjhanti mahapphalā honti etāhīti dakkhiṇāvisuddhiyo.",
  "atk-s0103a9:240": "Dāyakato visujjhati, no paṭiggāhakatoti yattha dāyako sīlavā hoti, dhammenuppannaṁ deyyadhammaṁ deti, paṭiggāhako dussīlo. Ayaṁ dakkhiṇā vessantaramahārājassa dakkhiṇāsadisā. Paṭiggāhakatovisujjhati, no dāyakatoti yattha paṭiggāhako sīlavā hoti, dāyako dussīlo, adhammenuppannaṁ deti, ayaṁ dakkhiṇā coraghātakassa dakkhiṇāsadisā. Neva dāyakato visujjhati, no paṭiggāhakatoti yattha ubhopi dussīlā deyyadhammopi adhammena nibbatto. Vipariyāyena catutthā veditabbā.",
  "atk-s0103a9:241": "Saṅgahavatthūnīti saṅgahakāraṇāni. Tāni heṭṭhā vibhattāneva.",
  "atk-s0103a9:242": "Anariyavohārāti anariyānaṁ lāmakānaṁ vohārā.",
  "atk-s0103a9:243": "Ariyavohārāti ariyānaṁ sappurisānaṁ vohārā.",
  "atk-s0103a9:244": "Diṭṭhavāditāti diṭṭhaṁ mayāti evaṁ vāditā. Ettha ca taṁtaṁsamuṭṭhāpakacetanāvasena attho veditabbo.",
  "atk-s0103a9:245": "Attantapādicatukkavaṇṇanā",
  "atk-s0103a9:246": "314.Attantapādīsu paṭhamo acelako. Dutiyo orabbhikādīsu aññataro. Tatiyo yaññayājako. Catuttho sāsane sammāpaṭipanno.",
  "atk-s0103a9:247": "Attahitāya paṭipannādīsu paṭhamo yo sayaṁ sīlādisampanno, paraṁ sīlādīsu na samādapeti āyasmā vakkalitthero viya. Dutiyo yo attanā na sīlādisampanno, paraṁ sīlādīsu samādapeti āyasmā upanando viya. Tatiyo yo nevattanā sīlādisampanno, paraṁ sīlādīsu na samādapeti devadatto viya. Catuttho yo attanā ca sīlādisampanno parañca sīlādīsu samādapeti āyasmā mahākassapo viya.",
  "atk-s0103a9:248": "Tamādīsu tamoti andhakārabhūto. Tamaparāyaṇoti tamameva paraṁ ayanaṁ gati assāti tamaparāyaṇo. Evaṁ sabbapadesu attho veditabbo. Ettha ca paṭhamo nīce caṇḍālādikule dujjīvite hīnattabhāve nibbattitvā tīṇi duccaritāni paripūreti. Dutiyo tathāvidho hutvā tīṇi sucaritāni paripūreti. Tatiyo uḷāre khattiyakule bahuannapāne sampannattabhāve nibbattitvā tīṇi duccaritāni paripūreti. Catuttho tādisova hutvā tīṇi sucaritāni paripūreti.",
  "atk-s0103a9:249": "Samaṇamacaloti samaṇaacalo. Ma-kāro padasandhimattaṁ. So sotāpanno veditabbo. Sotāpanno hi catūhi vātehi indakhīlo viya parappavādehi akampiyo. Acalasaddhāya samannāgatoti samaṇamacalo. Vuttampi cetaṁ – ‘‘katamo ca puggalo samaṇamacalo? Idhekacco puggalo tiṇṇaṁ saṁyojanānaṁ parikkhayā’’ti (pu. pa. 190) vitthāro. Rāgadosānaṁ pana tanubhūtattā sakadāgāmī samaṇapadumo nāma. Tenāha – ‘‘katamo pana puggalo samaṇapadumo? Idhekacco puggalo sakideva imaṁ lokaṁ āgantvā dukkhassantaṁ karoti, ayaṁ vuccati puggalo samaṇapadumo’’ti (pu. pa. 190). Rāgadosānaṁ abhāvā khippameva pupphissatīti anāgāmī samaṇapuṇḍarīko nāma. Tenāha – ‘‘katamo ca puggalo samaṇapuṇḍarīko? Idhekacco puggalo pañcannaṁ orambhāgiyānaṁ…pe… ayaṁ vuccati puggalo samaṇapuṇḍarīko’’ti (pu. pa. 190). Arahā pana sabbesampi ganthakārakilesānaṁ abhāvā samaṇesu samaṇasukhumālo nāma. Tenāha – ‘‘katamo ca puggalo samaṇesu samaṇasukhumālo? Idhekacco āsavānaṁ khayā…pe… upasampajja viharati. Ayaṁ vuccati puggalo samaṇesu samaṇasukhumālo’’ti.",
  "atk-s0103a9:250": "‘‘Ime kho , āvuso’’tiādi vuttanayeneva yojetabbaṁ. Iti samapaññāsāya catukkānaṁ vasena dvepañhasatāni kathento thero sāmaggirasaṁ dassesīti.",
  "atk-s0103a9:251": "Catukkavaṇṇanā niṭṭhitā.",
  "atk-s0103a9:252": "Pañcakavaṇṇanā",
  "atk-s0103a9:253": "315. Iti catukkavasena sāmaggirasaṁ dassetvā idāni pañcakavasena dassetuṁ puna desanaṁ ārabhi. Tattha pañcasu khandhesu rūpakkhandho lokiyo. Sesā lokiyalokuttarā. Upādānakkhandhā lokiyāva. Vitthārato pana khandhakathā visuddhimagge vuttā. Kāmaguṇā heṭṭhā vitthāritāva.",
  "atk-s0103a9:254": "Sukatadukkaṭādīhi gantabbāti gatiyo. Nirayoti nirassādo. Sahokāsena khandhā kathitā. Tato paresu tīsu nibbattā khandhāva vuttā. Catutthe okāsopi.",
  "atk-s0103a9:255": "Āvāse macchariyaṁ āvāsamacchariyaṁ. Tena samannāgato bhikkhu āgantukaṁ disvā ‘‘ettha cetiyassa vā saṅghassa vā parikkhāro ṭhapito’’tiādīni vatvā saṅghikampi āvāsaṁ nivāreti. So kālaṅkatvā peto vā ajagaro vā hutvā nibbattati. Kule macchariyaṁ kulamacchariyaṁ. Tena samannāgato bhikkhu tehi kāraṇehi attano upaṭṭhākakule aññesaṁ pavesanampi nivāreti. Lābhe macchariyaṁ lābhamacchariyaṁ. Tena samannāgato bhikkhu saṅghikampi lābhaṁ maccharāyanto yathā aññe na labhanti, evaṁ karoti. Vaṇṇe macchariyaṁ vaṇṇamacchariyaṁ. Vaṇṇoti cettha sarīravaṇṇopi guṇavaṇṇopi veditabbo. Pariyattidhamme macchariyaṁ dhammamacchariyaṁ. Tena samannāgato bhikkhu ‘‘imaṁ dhammaṁ pariyāpuṇitvā eso maṁ abhibhavissatī’’ti aññassa na deti. Yo pana dhammānuggahena vā puggalānuggahena vā na deti, na taṁ macchariyaṁ.",
  "atk-s0103a9:256": "Cittaṁ nivārenti pariyonandhantīti nīvaraṇāni. Kāmacchando nīvaraṇapatto arahattamaggavajjho. Kāmarāgānusayo kāmarāgasaṁyojanapatto anāgāmimaggavajjho. Thinaṁ cittagelaññaṁ . Middhaṁ khandhattayagelaññaṁ. Ubhayampi arahattamaggavajjhaṁ. Tathā uddhaccaṁ. Kukkuccaṁ anāgāmimaggavajjhaṁ. Vicikicchā paṭhamamaggavajjhā.",
  "atk-s0103a9:257": "Saṁyojanānīti bandhanāni. Tehi pana baddhesu puggalesu rūpārūpabhave nibbattā sotāpannasakadāgāmino antobaddhā bahisayitā nāma. Tesañhi kāmabhave bandhanaṁ. Kāmabhave anāgāmino bahibaddhā antosayitā nāma. Tesañhi rūpārūpabhave bandhanaṁ. Kāmabhave sotāpannasakadāgāmino antobaddhā antosayitā nāma. Rūpārūpabhave anāgāmino bahibaddhā bahisayitā nāma. Khīṇāsavo sabbattha abandhano.",
  "atk-s0103a9:258": "Sikkhitabbaṁ padaṁ sikkhāpadaṁ, sikkhākoṭṭhāsoti attho. Sikkhāya vā padaṁ sikkhāpadaṁ, adhicittaadhipaññāsikkhāya adhigamupāyoti attho. Ayamettha saṅkhepo. Vitthārato pana sikkhāpadakathā vibhaṅgappakaraṇe sikkhāpadavibhaṅge āgatā eva.",
  "atk-s0103a9:259": "Abhabbaṭṭhānādipañcakavaṇṇanā",
  "atk-s0103a9:260": "316. ‘‘Abhabbo, āvuso, khīṇāsavo bhikkhu sañcicca pāṇa’’ntiādi desanāsīsameva, sotāpannādayopi pana abhabbā. Puthujjanakhīṇāsavānaṁ nindāpasaṁsatthampi evaṁ vuttaṁ. Puthujjano nāma gārayho, mātughātādīnipi karoti . Khīṇāsavo pana pāsaṁso, kunthakipillikaghātādīnipi na karotīti.",
  "atk-s0103a9:261": "Byasanesu viyassatīti byasanaṁ, hitasukhaṁ khipati viddhaṁsetīti attho. Ñātīnaṁ byasanaṁ ñātibyasanaṁ, corarogabhayādīhi ñātivināsoti attho. Bhogānaṁ byasanaṁ bhogabyasanaṁ, rājacorādivasena bhogavināsoti attho. Rogo eva byasanaṁ rogabyasanaṁ. Rogo hi ārogyaṁ byasati vināsetīti byasanaṁ, sīlassa byasanaṁ sīlabyasanaṁ. Dussīlyassetaṁ nāmaṁ. Sammādiṭṭhiṁ vināsayamānā uppannā diṭṭhi eva byasanaṁ diṭṭhibyasanaṁ. Ettha ca ñātibyasanādīni tīṇi neva akusalāni na tilakkhaṇāhatāni. Sīladiṭṭhibyasanadvayaṁ akusalaṁ tilakkhaṇāhataṁ. Teneva ‘‘nāvuso, sattā ñātibyasanahetu vā’’tiādimāha.",
  "atk-s0103a9:262": "Ñātisampadāti ñātīnaṁ sampadā pāripūrī bahubhāvo. Bhogasampadāyapi eseva nayo. Ārogyassa sampadā ārogyasampadā. Pāripūrī dīgharattaṁ arogatā. Sīladiṭṭhisampadāsupi eseva nayo . Idhāpi ñātisampadādayo no kusalā, na tilakkhaṇāhatā. Sīladiṭṭhisampadā kusalā, tilakkhaṇāhatā. Teneva ‘‘nāvuso, sattā ñātisampadāhetu vā’’tiādimāha.",
  "atk-s0103a9:263": "Sīlavipattisīlasampattikathā mahāparinibbāne vitthāritāva.",
  "atk-s0103a9:264": "Codakenāti vatthusaṁsandassanā, āpattisaṁsandassanā, saṁvāsappaṭikkhepo, sāmīcippaṭikkhepoti catūhi codanāvatthūhi codayamānena. Kālena vakkhāmi no akālenāti ettha cuditakassa kālo kathito, na codakassa. Paraṁ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbaṁ. Divāṭṭhāne nisinnakāle ‘‘karotāyasmā okāsaṁ, ahaṁ āyasmantaṁ vattukāmo’’ti evaṁ okāsaṁ kāretvā codetabbaṁ. Puggalaṁ pana upaparikkhitvā yo lolapuggalo abhūtaṁ vatvā bhikkhūnaṁ ayasaṁ āropeti, so okāsakammaṁ vināpi codetabbo. Bhūtenāti tacchena sabhāvena. Saṇhenāti maṭṭhena mudukena. Atthasañhitenāti atthakāmatāya hitakāmatāya upetena.",
  "atk-s0103a9:265": "Padhāniyaṅgapañcakavaṇṇanā",
  "atk-s0103a9:266": "317.Padhāniyaṅgānīti padhānaṁ vuccati padahanaṁ, padhānamassa atthīti padhāniyo, padhāniyassa bhikkhuno aṅgāni padhāniyaṅgāni. Saddhoti saddhāya samannāgato. Saddhā panesā āgamanasaddhā, adhigamanasaddhā, okappanasaddhā, pasādasaddhāti catubbidhā. Tattha sabbaññubodhisattānaṁ saddhā abhinīhārato āgatattā āgamanasaddhā nāma. Ariyasāvakānaṁ paṭivedhena adhigatattā adhigamanasaddhā nāma. Buddho dhammo saṅghoti vutte acalabhāvena okappanaṁ okappanasaddhā nāma. Pasāduppatti pasādasaddhā nāma. Idha okappanasaddhā adhippetā. Bodhinti catutthamaggañāṇaṁ. Taṁ suppaṭividdhaṁ tathāgatenāti saddahati. Desanāsīsameva cetaṁ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṁ ijjhati. Appābādhoti arogo. Appātaṅkoti niddukkho. Samavepākiniyāti samavipācanīyā. Gahaṇiyāti kammajatejodhātuyā. Nātisītāya nāccuṇhāyāti atisītagahaṇiko sītabhīrū hoti, accuṇhagahaṇiko uṇhabhīrū hoti, tesaṁ padhānaṁ na ijjhati. Majjhimagahaṇikassa ijjhati. Tenāha – ‘‘majjhimāya padhānakkhamāyā’’ti. Yathābhūtaṁ attānaṁ āvikattāti yathābhūtaṁ attano aguṇaṁ pakāsetā. Udayatthagāminiyāti udayañca atthaṅgamañca gantuṁ paricchindituṁ samatthāya, etena paññāsalakkhaṇapariggāhakaṁ udayabbayañāṇaṁ vuttaṁ . Ariyāyāti parisuddhāya. Nibbedhikāyāti anibbiddhapubbe lobhakkhandhādayo nibbijjhituṁ samatthāya. Sammā dukkhakkhayagāminiyāti tadaṅgavasena kilesānaṁ pahīnattā yaṁ yaṁ dukkhaṁ khīyati, tassa tassa dukkhassa khayagāminiyā. Iti sabbehi imehi padehi vipassanāpaññāva kathitā. Duppaññassa hi padhānaṁ na ijjhati.",
  "atk-s0103a9:267": "Suddhāvāsādipañcakavaṇṇanā",
  "atk-s0103a9:268": "318.Suddhāvāsāti suddhā idha āvasiṁsu āvasanti āvasissanti vāti suddhāvāsā. Suddhāti kilesamalarahitā anāgāmikhīṇāsavā. Avihātiādīsu yaṁ vattabbaṁ, taṁ mahāpadāne vuttameva.",
  "atk-s0103a9:269": "Anāgāmīsu āyuno majjhaṁ anatikkamitvā antarāva kilesaparinibbānaṁ arahattaṁ patto antarāparinibbāyī nāma. Majjhaṁ upahacca atikkamitvā patto upahaccaparinibbāyī nāma. Asaṅkhārena appayogena akilamanto sukhena patto asaṅkhāraparinibbāyī nāma. Sasaṅkhārena sappayogena kilamanto dukkhena patto sasaṅkhāraparinibbāyī nāma. Ime cattāro pañcasupi suddhāvāsesu labbhanti. Uddhaṁsotoakaniṭṭhagāmīti ettha pana catukkaṁ veditabbaṁ. Yo hi avihāto paṭṭhāya cattāro devaloke sodhetvā akaniṭṭhaṁ gantvā parinibbāyati, ayaṁ uddhaṁsoto akaniṭṭhagāmī nāma. Yo avihāto dutiyaṁ vā tatiyaṁ vā catutthaṁ vā devalokaṁ gantvā parinibbāyati, ayaṁ uddhaṁsoto na akaniṭṭhagāmī nāma. Yo kāmabhavato akaniṭṭhesu nibbattitvā parinibbāyati, ayaṁ na uddhaṁsoto akaniṭṭhagāmī nāma. Yo heṭṭhā catūsu devalokesu tattha tattheva nibbattitvā parinibbāyati, ayaṁ na uddhaṁsoto na akaniṭṭhagāmī nāmāti.",
  "atk-s0103a9:270": "Cetokhilapañcakavaṇṇanā",
  "atk-s0103a9:271": "319.Cetokhilāti cittassa thaddhabhāvā. Satthari kaṅkhatīti satthu sarīre vā guṇe vā kaṅkhati. Sarīre kaṅkhamāno ‘‘dvattiṁsamahāpurisavaralakkhaṇapaṭimaṇḍitaṁ nāma sarīraṁ atthi nu kho natthī’’ti kaṅkhati. Guṇe kaṅkhamāno ‘‘atītānāgatapaccuppannajānanasamatthaṁ sabbaññutañāṇaṁ atthi nu kho natthī’’ti kaṅkhati. Ātappāyāti vīriyakaraṇatthāya. Anuyogāyāti punappunaṁ yogāya. Sātaccāyāti satatakiriyāya. Padhānāyāti padahanatthāya. Ayaṁ paṭhamo cetokhiloti ayaṁ satthari vicikicchāsaṅkhāto paṭhamo cittassa thaddhabhāvo. Dhammeti pariyattidhamme ca paṭivedhadhamme ca. Pariyattidhamme kaṅkhamāno ‘‘tepiṭakaṁ buddhavacanaṁ caturāsītidhammakkhandhasahassānīti vadanti, atthi nu kho etaṁ natthī’’ti kaṅkhati. Paṭivedhadhamme kaṅkhamāno ‘‘vipassanānissando maggo nāma, magganissando phalaṁ nāma, sabbasaṅkhārapaṭinissaggo nibbānaṁ nāmāti vadanti, taṁ atthi nu kho natthī’’ti kaṅkhati. Saṅghe kaṅkhatīti ‘‘ujuppaṭipannotiādīnaṁ padānaṁ vasena evarūpaṁ paṭipadaṁ paṭipanno cattāro maggaṭṭhā cattāro phalaṭṭhāti aṭṭhannaṁ puggalānaṁ samūhabhūto saṅgho nāma atthi nu kho natthī’’ti kaṅkhati. Sikkhāya kaṅkhamāno ‘‘adhisīlasikkhā nāma, adhicittaadhipaññāsikkhā nāmāti vadanti , sā atthi nu kho natthī’’ti kaṅkhati. Ayaṁ pañcamoti ayaṁ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.",
  "atk-s0103a9:272": "Cetasovinibandhādipañcakavaṇṇanā",
  "atk-s0103a9:273": "320.Cetasovinibandhāti cittaṁ bandhitvā muṭṭhiyaṁ katvā viya gaṇhantīti cetasovinibandhā. Kāmeti vatthukāmepi kilesakāmepi. Kāyeti attano kāye. Rūpeti bahiddhārūpe. Yāvadatthanti yattakaṁ icchati, tattakaṁ. Udarāvadehakanti udarapūraṁ. Tañhi udaraṁ avadehanato ‘‘udarāvadehaka’’nti vuccati. Seyyasukhanti mañcapīṭhasukhaṁ. Passasukhanti yathā samparivattakaṁ sayantassa dakkhiṇapassavāmapassānaṁ sukhaṁ hoti, evaṁ uppannaṁ sukhaṁ. Middhasukhanti niddāsukhaṁ. Anuyuttoti yuttappayutto viharati. Paṇidhāyāti patthayitvā. Brahmacariyenāti methunaviratibrahmacariyena. Devo vā bhavissāmīti mahesakkhadevo vā bhavissāmi. Devaññataro vāti appesakkhadevesu vā aññataro.",
  "atk-s0103a9:274": "Indriyesu paṭhamapañcake lokiyāneva kathitāni. Dutiyapañcake paṭhamadutiyacatutthāni lokiyāni, tatiyapañcamāni lokiyalokuttarāni. Tatiyapañcake samathavipassanāmaggavasena lokiyalokuttarāni.",
  "atk-s0103a9:275": "Nissaraṇiyapañcakavaṇṇanā",
  "atk-s0103a9:276": "321.Nissaraṇiyāti nissaṭā visaññuttā. Dhātuyoti attasuññasabhāvā. Kāme manasikarototi kāme manasikarontassa, asubhajjhānato vuṭṭhāya agadaṁ gahetvā visaṁ vīmaṁsanto viya vīmaṁsanatthaṁ kāmābhimukhaṁ cittaṁ pesentassāti attho. Na pakkhandatīti na pavisati. Na pasīdatīti pasādaṁ nāpajjati. Nasantiṭṭhatīti na patiṭṭhati. Na vimuccatīti nādhimuccati. Yathā pana kukkuṭapattaṁ vā nhārudaddulaṁ vā aggimhi pakkhittaṁ patilīyati patikuṭati pativattati na sampasāriyati; evaṁ patilīyati na pasāriyati. Nekkhammaṁ kho panāti idha nekkhammaṁ nāma dasasu asubhesu paṭhamajjhānaṁ, tadassa manasikaroto cittaṁ pakkhandati. Tassa taṁ cittanti tassa taṁ asubhajjhānacittaṁ. Sugatanti gocare gatattā suṭṭhu gataṁ. Subhāvitanti ahānabhāgiyattā suṭṭhu bhāvitaṁ. Suvuṭṭhitanti kāmato suṭṭhu vuṭṭhitaṁ. Suvimuttanti kāmehi suṭṭhu vimuttaṁ. Kāmapaccayā āsavā nāma kāmahetukā cattāro āsavā. Vighātāti dukkhā. Pariḷāhāti kāmarāgapariḷāhā. Na so taṁ vedanaṁ vedetīti so taṁ kāmavedanaṁ vighātapariḷāhavedanañca na vedayati. Idamakkhātaṁ kāmānaṁ nissaraṇanti idaṁ asubhajjhānaṁ kāmehi nissaṭattā kāmānaṁ nissaraṇanti akkhātaṁ. Yo pana taṁ jhānaṁ pādakaṁ katvā saṅkhāre sammasanto tatiyaṁ maggaṁ patvā anāgāmiphalena nibbānaṁ disvā puna kāmā nāma natthīti jānāti, tassa cittaṁ accantanissaraṇameva. Sesapadesupi eseva nayo.",
  "atk-s0103a9:277": "Ayaṁ pana viseso, dutiyavāre mettājhānāni byāpādassa nissaraṇaṁ nāma. Tatiyavāre karuṇājhānāni vihiṁsāya nissaraṇaṁ nāma. Catutthavāre arūpajjhānāni rūpānaṁ nissaraṇaṁ nāma. Accantanissaraṇe cettha arahattaphalaṁ yojetabbaṁ.",
  "atk-s0103a9:278": "Pañcamavāre sakkāyaṁ manasikarototi suddhasaṅkhāre pariggaṇhitvā arahattaṁ pattassa sukkhavipassakassa phalasamāpattito vuṭṭhāya vīmaṁsanatthaṁ pañcupādānakkhandhābhimukhaṁ cittaṁ pesentassa. Idamakkhātaṁ sakkāyanissaraṇanti idaṁ arahattamaggena ca phalena ca nibbānaṁ disvā ṭhitassa bhikkhuno puna sakkāyo natthīti uppannaṁ arahattaphalasamāpatticittaṁ sakkāyassa nissaraṇanti akkhātaṁ.",
  "atk-s0103a9:279": "Vimuttāyatanapañcakavaṇṇanā",
  "atk-s0103a9:280": "322.Vimuttāyatanānīti vimuccanakāraṇāni. Atthapaṭisaṁvedinoti pāḷiatthaṁ jānantassa. Dhammapaṭisaṁvedinoti pāḷiṁ jānantassa. Pāmojjanti taruṇapīti. Pītīti tuṭṭhākārabhūtā balavapīti. Kāyoti nāmakāyo paṭipassambhati. Sukhaṁ vedayatīti sukhaṁ paṭilabhati. Cittaṁ samādhiyatīti arahattaphalasamādhinā samādhiyati. Ayañhi taṁ dhammaṁ suṇanto āgatāgataṭṭhāne jhānavipassanāmaggaphalāni jānāti, tassa evaṁ jānato pīti uppajjati. So tassā pītiyā antarā osakkituṁ na dento upacārakammaṭṭhāniko hutvā vipassanaṁ vaḍḍhetvā arahattaṁ pāpuṇāti. Taṁ sandhāya vuttaṁ – ‘‘cittaṁ samādhiyatī’’ti. Sesesupi eseva nayo . Ayaṁ pana viseso, samādhinimittanti aṭṭhatiṁsāya ārammaṇesu aññataro samādhiyeva samādhinimittaṁ. Suggahitaṁ hotītiādīsu ācariyasantike kammaṭṭhānaṁ uggaṇhantena suṭṭhu gahitaṁ hoti. Suṭṭhu manasikatanti suṭṭhu upadhāritaṁ. Suppaṭividdhaṁ paññāyāti paññāya suṭṭhu paccakkhaṁ kataṁ. Tasmiṁ dhammeti tasmiṁ kammaṭṭhānapāḷidhamme.",
  "atk-s0103a9:281": "Vimuttiparipācanīyāti vimutti vuccati arahattaṁ, taṁ paripācentīti vimuttiparipācanīyā. Aniccasaññāti aniccānupassanāñāṇe uppannasaññā. Anicce dukkhasaññāti dukkhānupassanāñāṇe uppannasaññā. Dukkhe anattasaññāti anattānupassanāñāṇe uppannasaññā. Pahānasaññāti pahānānupassanāñāṇe uppannasaññā. Virāgasaññāti virāgānupassanāñāṇe uppannasaññā.",
  "atk-s0103a9:282": "‘‘Ime kho āvuso’’tiādi vuttanayeneva yojetabbaṁ. Iti chabbīsatiyā pañcakānaṁ vasena tiṁsasatapañhe kathento thero sāmaggirasaṁ dassesīti.",
  "atk-s0103a9:283": "Pañcakavaṇṇanā niṭṭhitā.",
  "atk-s0103a9:284": "Chakkavaṇṇanā",
  "atk-s0103a9:285": "323. Iti pañcakavasena sāmaggirasaṁ dassetvā idāni chakkavasena dassetuṁ puna desanaṁ ārabhi. Tattha ajjhattikānīti ajjhattajjhattikāni. Bāhirānīti tato ajjhattajjhattato bahibhūtāni. Vitthārato pana āyatanakathā visuddhimagge kathitāva. Viññāṇakāyāti viññāṇasamūhā. Cakkhuviññāṇanti cakkhupasādanissitaṁ kusalākusalavipākaviññāṇaṁ. Esa nayo sabbattha. Cakkhusamphassoti cakkhunissito samphasso. Sotasamphassādīsupi eseva nayo. Manosamphassoti ime dasa samphasse ṭhapetvā seso sabbo manosamphasso nāma. Vedanāchakkampi eteneva nayena veditabbaṁ. Rūpasaññāti rūpaṁ ārammaṇaṁ katvā uppannā saññā. Etenupāyena sesāpi veditabbā. Cetanāchakkepi eseva nayo. Tathā taṇhāchakke.",
  "atk-s0103a9:286": "Agāravoti gāravavirahito. Appatissoti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṁ na yāti. Satthari anupāhane caṅkamante saupāhano caṅkamati, nīce caṅkamante ucce caṅkamati, heṭṭhā vasante upari vasati, satthudassanaṭṭhāne ubho aṁse pārupati, chattaṁ dhāreti, upāhanaṁ dhāreti, nahāyati, uccāraṁ vā passāvaṁ vā karoti. Parinibbute pana cetiyaṁ vandituṁ na gacchati, cetiyassa paññāyanaṭṭhāne satthudassanaṭṭhāne vuttaṁ sabbaṁ karoti, ayaṁ satthari agāravo nāma. Yo pana dhammassavane saṁghuṭṭhe sakkaccaṁ na gacchati, sakkaccaṁ dhammaṁ na suṇāti, samullapanto nisīdati, sakkaccaṁ na gaṇhāti, na vāceti, ayaṁ dhamme agāravo nāma. Yo pana therena bhikkhunā anajjhiṭṭho dhammaṁ deseti, nisīdati, pañhaṁ katheti, vuḍḍhe bhikkhū ghaṭṭento gacchati, tiṭṭhati, nisīdati, dussapallatthikaṁ vā hatthapallatthikaṁ vā karoti, saṅghamajjhe ubho aṁse pārupati, chattupāhanaṁ dhāreti, ayaṁ saṅghe agāravo nāma. Ekabhikkhusmimpi hi agārave kate saṅghe agāravo katova hoti. Tisso sikkhā pana apūrayamānova sikkhāya agāravo nāma. Appamādalakkhaṇaṁ ananubrūhayamāno appamāde agāravo nāma. Duvidhampi paṭisanthāraṁ akaronto paṭisanthāre agāravo nāma. Cha gāravā vuttappaṭipakkhavasena veditabbā.",
  "atk-s0103a9:287": "Somanassūpavicārāti somanassasampayuttā vicārā. Somanassaṭṭhāniyanti somanassakāraṇabhūtaṁ. Upavicaratīti vitakkena vitakketvā vicārena paricchindati. Esa nayo sabbattha. Domanassūpavicārāpi evameva veditabbā. Tathā upekkhūpavicārā. Sāraṇīyadhammā heṭṭhā vitthāritā. Diṭṭhisāmaññagatoti iminā pana padena kosambakasutte paṭhamamaggo kathito. Idha cattāropi maggā.",
  "atk-s0103a9:288": "Vivādamūlachakkavaṇṇanā",
  "atk-s0103a9:289": "325.Vivādamūlānīti vivādassa mūlāni. Kodhanoti kujjhanalakkhaṇena kodhena samannāgato. Upanāhīti veraappaṭinissaggalakkhaṇena upanāhena samannāgato. Ahitāya dukkhāya devamanussānanti dvinnaṁ bhikkhūnaṁ vivādo kathaṁ devamanussānaṁ ahitāya dukkhāya saṁvattati. Kosambakakkhandhake viya dvīsu bhikkhūsu vivādaṁ āpannesu tasmiṁ vihāre tesaṁ antevāsikā vivadanti. Tesaṁ ovādaṁ gaṇhanto bhikkhunisaṅgho vivadati. Tato tesaṁ upaṭṭhākā vivadanti. Atha manussānaṁ ārakkhadevatā dve koṭṭhāsā honti. Tattha dhammavādīnaṁ ārakkhadevatā dhammavādiniyo honti adhammavādīnaṁ adhammavādiniyo. Tato ārakkhadevatānaṁ mittā bhummā devatā bhijjanti. Evaṁ paramparā yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato ‘‘yaṁ bahukehi gahitaṁ, taṁ taccha’’nti dhammaṁ vissajjetvā bahutarāva adhammaṁ gaṇhanti. Te adhammaṁ purakkhatvā vadantā apāyesu nibbattanti. Evaṁ dvinnaṁ bhikkhūnaṁ vivādo devamanussānaṁ ahitāya dukkhāya hoti.",
  "atk-s0103a9:290": "Ajjhattaṁ vāti tumhākaṁ abbhantaraparisāya. Bahiddhā vāti paresaṁ parisāya.",
  "atk-s0103a9:291": "Makkhīti paresaṁ guṇamakkhanalakkhaṇena makkhena samannāgato. Paḷāsīti yugaggāhalakkhaṇena paḷāsena samannāgato. Issukīti parasakkārādīni issāyanalakkhaṇāya issāya samannāgato. Maccharīti āvāsamacchariyādīhi samannāgato. Saṭhoti kerāṭiko. Māyāvīti katapāpapaṭicchādako. Pāpicchoti asantasambhāvanicchako dussīlo. Micchādiṭṭhīti natthikavādī ahetukavādī akiriyavādī. Sandiṭṭhiparāmāsīti sayaṁ diṭṭhimeva parāmasati. Ādhānaggāhīti daḷhaggāhī. Duppaṭinissaggīti na sakkā hoti gahitaṁ vissajjāpetuṁ.",
  "atk-s0103a9:292": "Pathavīdhātūti patiṭṭhādhātu. Āpodhātūti ābandhanadhātu. Tejodhātūti paripācanadhātu. Vāyodhātūti vitthambhanadhātu. Ākāsadhātūti asamphuṭṭhadhātu. Viññāṇadhātūti vijānanadhātu.",
  "atk-s0103a9:293": "Nissaraṇiyachakkavaṇṇanā",
  "atk-s0103a9:294": "326.Nissaraṇiyā dhātuyoti nissaṭadhātuyova. Pariyādāya tiṭṭhatīti pariyādiyitvā hāpetvā tiṭṭhati. ‘Mā hevantissa vacanīyo’ti yasmā abhūtaṁ byākaraṇaṁ byākaroti, tasmā mā evaṁ bhaṇīti vattabbo. Yadidaṁ mettācetovimuttīti yā ayaṁ mettācetovimutti, idaṁ nissaraṇaṁ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṁ patvā ‘‘puna byāpādo natthī’’ti tatiyaphalena nibbānaṁ passati, tassa cittaṁ accantaṁ nissaraṇaṁ byāpādassa. Etenupāyena sabbattha attho veditabbo.",
  "atk-s0103a9:295": "Animittācetovimuttīti arahattaphalasamāpatti. Sā hi rāganimittādīnañceva rūpanimittādīnañca niccanimittādīnañca abhāvā ‘‘animittā’’ti vuttā. Nimittānusārīti vuttappabhedaṁ nimittaṁ anusaratīti nimittānusārī.",
  "atk-s0103a9:296": "Asmīti asmimāno. Ayamahamasmīti pañcasu khandhesu ayaṁ nāma ahaṁ asmīti ettāvatā arahattaṁ byākataṁ hoti. Vicikicchākathaṁkathāsallanti vicikicchābhūtaṁ kathaṁkathāsallaṁ. ‘Mā hevantissa vacanīyo’ti sace te paṭhamamaggavajjhā vicikicchā uppajjati, arahattabyākaraṇaṁ micchā hoti, tasmā mā abhūtaṁ bhaṇīti vāretabbo. Asmimānasamugghātoti arahattamaggo. Arahattamaggaphalavasena hi nibbāne diṭṭhe puna asmimāno natthīti arahattamaggo asmimānasamugghātoti vutto.",
  "atk-s0103a9:297": "Anuttariyādichakkavaṇṇanā",
  "atk-s0103a9:298": "327.Anuttariyānīti anuttarāni jeṭṭhakāni. Dassanesu anuttariyaṁ dassanānuttariyaṁ. Sesapadesupi eseva nayo. Tattha hatthiratanādīnaṁ dassanaṁ na dassanānuttariyaṁ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇāsubhanimittādīnaṁ vā aññatarassa dassanaṁ dassanānuttariyaṁ nāma. Khattiyādīnaṁ guṇakathāsavanaṁ na savanānuttariyaṁ, niviṭṭhasaddhassa pana niviṭṭhapemavasena tiṇṇaṁ vā ratanānaṁ guṇakathāsavanaṁ tepiṭakabuddhavacanasavanaṁ vā savanānuttariyaṁ nāma. Maṇiratanādilābho na lābhānuttariyaṁ, sattavidhaariyadhanalābho pana lābhānuttariyaṁ nāma. Hatthisippādisikkhanaṁ na sikkhānuttariyaṁ, sikkhattayapūraṇaṁ pana sikkhānuttariyaṁ nāma. Khattiyādīnaṁ pāricariyā na pāricariyānuttariyaṁ, tiṇṇaṁ pana ratanānaṁ pāricariyā pāricariyānuttariyaṁ nāma. Khattiyādīnaṁ guṇānussaraṇaṁ nānussatānuttariyaṁ, tiṇṇaṁ pana ratanānaṁ guṇānussaraṇaṁ anussatānuttariyaṁ nāma.",
  "atk-s0103a9:299": "Anussatiyova anussatiṭṭhānāni nāma. Buddhānussatīti buddhassa guṇānussaraṇaṁ. Evaṁ anussarato hi pīti uppajjati. So taṁ pītiṁ khayato vayato paṭṭhapetvā arahattaṁ pāpuṇāti. Upacārakammaṭṭhānaṁ nāmetaṁ gihīnampi labbhati, esa nayo sabbattha. Vitthārakathā panettha visuddhimagge vuttanayeneva veditabbā.",
  "atk-s0103a9:300": "Satatavihārachakkavaṇṇanā",
  "atk-s0103a9:301": "328.Satatavihārāti khīṇāsavassa niccavihārā. Cakkhunā rūpaṁ disvāti cakkhudvārārammaṇe āpāthagate taṁ rūpaṁ cakkhuviññāṇena disvā javanakkhaṇe iṭṭhe arajjanto neva sumano hoti, aniṭṭhe adussanto na dummano. Asamapekkhane mohaṁ anuppādento upekkhako viharati majjhatto, satiyā yuttattā sato, sampajaññena yuttattā sampajāno. Sesapadesupi eseva nayo. Iti chasupi dvāresu upekkhako viharatīti iminā chaḷaṅgupekkhā kathitā. Sampajānoti vacanato pana cattāri ñāṇasampayuttacittāni labbhanti. Satatavihārāti vacanato aṭṭhapi mahācittāni labbhanti arajjanto adussantoti vacanato dasapi cittāni labbhanti. Somanassaṁ kathaṁ labbhatīti ce āsevanato labbhati.",
  "atk-s0103a9:302": "Abhijātichakkavaṇṇanā",
  "atk-s0103a9:303": "329.Abhijātiyoti jātiyo. Kaṇhābhijātiko samānoti kaṇhe nīcakule jāto hutvā. Kaṇhaṁ dhammaṁ abhijāyatīti kāḷakaṁ dasadussīlyadhammaṁ pasavati karoti. So taṁ abhijāyitvā niraye nibbattati. Sukkaṁ dhammanti ahaṁ pubbepi puññānaṁ akatattā nīcakule nibbatto. Idāni puññaṁ karomīti puññasaṅkhātaṁ paṇḍaraṁ dhammaṁ abhijāyati. So tena sagge nibbattati. Akaṇhaṁ asukkaṁ nibbānanti nibbānañhi sace kaṇhaṁ bhaveyya, kaṇhavipākaṁ dadeyya. Sace sukkaṁ, sukkavipākaṁ dadeyya. Dvinnampi appadānato pana ‘‘akaṇhaṁ asukka’’nti vuttaṁ. Nibbānañca nāma imasmiṁ atthe arahattaṁ adhippetaṁ. Tañhi kilesanibbānante jātattā nibbānaṁ nāma. Taṁ esa abhijāyati pasavati karoti. Sukkābhijātiko samānoti sukke uccakule jāto hutvā. Sesaṁ vuttanayeneva veditabbaṁ.",
  "atk-s0103a9:304": "Nibbedhabhāgiyachakkavaṇṇanā",
  "atk-s0103a9:305": "Nibbedhabhāgiyāti nibbedho vuccati nibbānaṁ, taṁ bhajanti upagacchantīti nibbedhabhāgiyā. Aniccasaññādayo pañcake vuttā. Nirodhānupassanāñāṇe saññā nirodhasaññā nāma.",
  "atk-s0103a9:306": "‘‘Ime kho, āvuso’’tiādi vuttanayeneva yojetabbaṁ. Iti dvāvīsatiyā chakkānaṁ vasena bāttiṁsasatapañhe kathento thero sāmaggirasaṁ dassesīti.",
  "atk-s0103a9:307": "Chakkavaṇṇanā niṭṭhitā.",
  "atk-s0103a9:308": "Sattakavaṇṇanā",
  "atk-s0103a9:309": "330. Iti chakkavasena sāmaggirasaṁ dassetvā idāni sattakavasena dassetuṁ puna desanaṁ ārabhi.",
  "atk-s0103a9:310": "Tattha sampattipaṭilābhaṭṭhena saddhāva dhanaṁ saddhādhanaṁ. Esa nayo sabbattha. Paññādhanaṁ panettha sabbaseṭṭhaṁ. Paññāya hi ṭhatvā tīṇi sucaritāni pañcasīlāni dasasīlāni pūretvā saggūpagā honti, sāvakapāramīñāṇaṁ, paccekabodhiñāṇaṁ, sabbaññutaññāṇañca paṭivijjhanti. Imāsaṁ sampattīnaṁ paṭilābhakāraṇato paññā ‘‘dhana’’nti vuttā. Sattapi cetāni lokiyalokuttaramissakāneva kathitāni. Bojjhaṅgakathā kathitāva.",
  "atk-s0103a9:311": "Samādhiparikkhārāti samādhiparivārā. Sammādiṭṭhādīni vuttatthāneva. Imepi satta parikkhārā lokiyalokuttarāva kathitā.",
  "atk-s0103a9:312": "Asataṁ dhammā asantā vā dhammā lāmakā dhammāti asaddhammā. Vipariyāyena saddhammā veditabbā. Sesamettha uttānatthameva. Saddhammesu pana saddhādayo sabbepi vipassakasseva kathitā. Tesupi paññā lokiyalokuttarā. Ayaṁ viseso.",
  "atk-s0103a9:313": "Sappurisānaṁ dhammāti sappurisadhammā. Tattha suttageyyādikaṁ dhammaṁ jānātīti dhammaññū. Tassa tasseva bhāsitassa atthaṁ jānātīti atthaññū. ‘‘Ettakomhi sīlena samādhinā paññāyā’’ti evaṁ attānaṁ jānātīti attaññū. Paṭiggahaṇaparibhogesu mattaṁ jānātīti mattaññū. Ayaṁ kālo uddesassa, ayaṁ kālo paripucchāya, ayaṁ kālo yogassa adhigamāyāti evaṁ kālaṁ jānātīti kālaññū. Ettha ca pañca vassāni uddesassa kālo. Dasa paripucchāya. Idaṁ atisambādhaṁ. Dasa vassāni pana uddesassa kālo. Vīsati paripucchāya. Tato paraṁ yoge kammaṁ kātabbaṁ. Aṭṭhavidhaṁ parisaṁ jānātīti parisaññū. Sevitabbāsevitabbaṁ puggalaṁ jānātīti puggalaññū.",
  "atk-s0103a9:314": "331.Niddasavatthūnīti niddasādivatthūni. Niddaso bhikkhu, nibbīso, nittiṁso, niccattālīso, nippaññāso bhikkhūti evaṁ vacanakāraṇāni. Ayaṁ kira pañho titthiyasamaye uppanno. Titthiyā hi dasavassakāle mataṁ nigaṇṭhaṁ niddasoti vadanti. So kira puna dasavasso na hoti. Na kevalañca dasavassova. Navavassopi…pe… ekavassopi na hoti. Eteneva nayena vīsativassādikālepi mataṁ nibbīso, nittiṁso, niccattālīso, nippaññāsoti vadanti. Āyasmā ānando gāme vicaranto taṁ kathaṁ sutvā vihāraṁ gantvā bhagavato ārocesi. Bhagavā āha –",
  "atk-s0103a9:315": "‘‘Na idaṁ, ānanda, titthiyānaṁ adhivacanaṁ mama sāsane khīṇāsavassetaṁ adhivacanaṁ. Khīṇāsavo hi dasavassakāle parinibbuto puna dasavasso na hoti. Na kevalañca dasavassova, navavassopi…pe… ekavassopi. Na kevalañca ekavassova, dasamāsikopi…pe… ekamāsikopi. Ekadivasikopi. Ekamuhuttopi na hoti eva. Kasmā? Puna paṭisandhiyā abhāvā. Nibbīsādīsupi eseva nayo. Iti bhagavā mama sāsane khīṇāsavassetaṁ adhivacana’’nti –",
  "atk-s0103a9:316": "Vatvā yehi kāraṇehi so niddaso hoti, tāni dassetuṁ satta niddasavatthūni deseti. Theropi tameva desanaṁ uddharitvā satta niddasavatthūni idhāvuso, bhikkhu, sikkhāsamādānetiādimāha. Tattha idhāti imasmiṁ sāsane. Sikkhāsamādāne tibbacchando hotīti sikkhattayapūraṇe bahalacchando hoti. Āyatiñca sikkhāsamādāne avigatapemoti anāgate punadivasādīsupi sikkhāpūraṇe avigatapemena samannāgato hoti. Dhammanisantiyāti dhammanisāmanāya. Vipassanāyetaṁ adhivacanaṁ. Icchāvinayeti taṇhāvinayane. Paṭisallāneti ekībhāve. Vīriyārambheti kāyikacetasikassa vīriyassa pūraṇe. Satinepakketi satiyañceva nepakkabhāve ca. Diṭṭhipaṭivedheti maggadassane. Sesaṁ sabbattha vuttanayeneva veditabbaṁ.",
  "atk-s0103a9:317": "Saññāsu asubhānupassanāñāṇe saññā asubhasaññā. Ādīnavānupassanāñāṇe saññā ādīnavasaññā nāma. Sesā heṭṭhā vuttā eva. Balasattakaviññāṇaṭṭhitisattakapuggalasattakāni vuttanayāneva . Appahīnaṭṭhena anusayantīti anusayā. Thāmagato kāmarāgo kāmarāgānusayo. Esa nayo sabbattha. Saṁyojanasattakaṁ uttānatthameva.",
  "atk-s0103a9:318": "Adhikaraṇasamathasattakavaṇṇanā",
  "atk-s0103a9:319": "Adhikaraṇasamathesu adhikaraṇāni samenti vūpasamentīti adhikaraṇasamathā. Uppannuppannānanti uppannānaṁ uppannānaṁ. Adhikaraṇānanti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti imesaṁ catunnaṁ. Samathāya vūpasamāyāti samathatthañceva vūpasamanatthañca. Sammukhāvinayo dātabbo…pe… tiṇavatthārakoti ime satta samathā dātabbā.",
  "atk-s0103a9:320": "Tatrāyaṁ vinicchayanayo. Adhikaraṇesu tāva dhammoti vā adhammoti vā aṭṭhārasahi vatthūhi vivadantānaṁ bhikkhūnaṁ yo vivādo, idaṁ vivādādhikaraṇaṁ nāma. Sīlavipattiyā vā ācāradiṭṭhiājīvavipattiyā vā anuvadantānaṁ anuvādo upavadanā ceva codanā ca, idaṁ anuvādādhikaraṇaṁ nāma. Mātikāya āgatā pañca, vibhaṅge dveti sattapi āpattikkhandhā, idaṁ āpattādhikaraṇaṁ nāma. Saṅghassa apalokanādīnaṁ catunnaṁ kammānaṁ karaṇaṁ, idaṁ kiccādhikaraṇaṁ nāma.",
  "atk-s0103a9:321": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya ca. Sammukhāvinayeneva sammamānaṁ yasmiṁ vihāre uppannaṁ tasmiṁyeva vā aññattha vūpasametuṁ gacchantānaṁ antarāmagge vā yattha gantvā saṅghassa niyyātitaṁ tattha saṅghena vā saṅghe vūpasametuṁ asakkonte tattheva ubbāhikāya sammatapuggalehi vā vinicchitaṁ sammati. Evaṁ sammamāne ca panetasmiṁ yā saṅghasammukhatā dhammasammukhatā vinayasammukhatā puggalasammukhatā, ayaṁ sammukhāvinayo nāma.",
  "atk-s0103a9:322": "Tattha ca kārakasaṅghassa saṅghasāmaggivasena sammukhībhāvo saṅghasammukhatā. Sametabbassa vatthuno bhūtatā dhammasammukhatā. Yathā taṁ sametabbaṁ, tatheva sammanaṁ vinayasammukhatā. Yo ca vivadati, yena ca vivadati, tesaṁ ubhinnaṁ atthapaccatthikānaṁ sammukhībhāvo puggalasammukhatā. Ubbāhikāya vūpasame panettha saṅghasammukhatā parihāyati. Evaṁ tāva sammukhāvinayeneva sammati.",
  "atk-s0103a9:323": "Sace panevampi na sammati, atha naṁ ubbāhikāya sammatā bhikkhū ‘‘na mayaṁ sakkoma vūpasametu’’nti saṅghasseva niyyātenti, tato saṅgho pañcaṅgasamannāgataṁ bhikkhuṁ salākaggāhāpakaṁ sammannati. Tena guḷhakavivaṭakasakaṇṇajappakesu tīsu salākaggāhesu aññataravasena salākaṁ gāhāpetvā sannipatitaparisāya dhammavādīnaṁ yebhuyyatāya yathā te dhammavādino vadanti, evaṁ vūpasantaṁ adhikaraṇaṁ sammukhāvinayena ca yebhuyyasikāya ca vūpasantaṁ hoti.",
  "atk-s0103a9:324": "Tattha sammukhāvinayo vuttanayo eva. Yaṁ pana yebhuyyasikākammassa karaṇaṁ, ayaṁ yebhuyyasikā nāma. Evaṁ vivādādhikaraṇaṁ dvīhi samathehi sammati. Anuvādādhikaraṇaṁ catūhi samathehi sammati – sammukhāvinayena ca sativinayena ca amūḷhavinayena ca tassapāpiyasikāya ca. Sammukhāvinayeneva sammamānaṁ yo ca anuvadati, yañca anuvadati, tesaṁ vacanaṁ sutvā sace kāci āpatti natthi, ubho khamāpetvā, sace atthi, ayaṁ nāmettha āpattīti evaṁ vinicchitaṁ vūpasammati. Tattha sammukhāvinayalakkhaṇaṁ vuttanayameva. Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ yācamānassa saṅgho ñatticatutthena kammena sativinayaṁ deti, tadā sammukhāvinayena ca sativinayena ca vūpasantaṁ hoti. Dinne pana sativinaye puna tasmiṁ puggale kassaci anuvādo na ruhati.",
  "atk-s0103a9:325": "Yadā ummattako bhikkhu ummādavasena assāmaṇake ajjhācāre ‘‘saratāyasmā evarūpiṁ āpatti’’nti bhikkhūhi codiyamāno ‘‘ummattakena me , āvuso, etaṁ kataṁ, nāhaṁ taṁ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṁ yācati, saṅgho cassa ñatticatutthena kammena amūḷhavinayaṁ deti, tadā sammukhāvinayena ca amūḷhavinayena ca vūpasantaṁ hoti. Dinne pana amūḷhavinaye puna tasmiṁ puggale kassaci tappaccayā anuvādo na ruhati.",
  "atk-s0103a9:326": "Yadā pana pārājikena vā pārājikasāmantena vā codiyamānassa aññenaññaṁ paṭicarato pāpussannatāya pāpiyassa puggalassa ‘‘sacāyaṁ acchinnamūlo bhavissati, sammā vattitvā osāraṇaṁ labhissati. Sace chinnamūlo ayamevassa nāsanā bhavissatī’’ti maññamāno saṅgho ñatticatutthena kammena tassapāpiyasikaṁ karoti, tadā sammukhāvinayena ca tassapāpiyasikāya ca vūpasantaṁ hotīti. Evaṁ anuvādādhikaraṇaṁ catūhi samathehi sammati. Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayeneva vūpasamo natthi. Yadā pana ekassa vā bhikkhuno santike saṅghagaṇamajjhesu vā bhikkhu lahukaṁ āpattiṁ deseti, tadā āpattādhikaraṇaṁ sammukhāvinayena ca paṭiññātakaraṇena ca vūpasammati.",
  "atk-s0103a9:327": "Tattha sammukhāvinaye tāva yo ca deseti, yassa ca deseti, tesaṁ sammukhībhāvo puggalasammukhatā. Sesaṁ vuttanayameva.",
  "atk-s0103a9:328": "Puggalassa gaṇassa ca desanākāle saṅghasammukhatā parihāyati. Yā panettha ahaṁ, bhante, itthannāmaṁ āpattiṁ āpannoti ca āma, passāmīti ca paṭiññā, tāya paṭiññāya ‘‘āyatiṁ saṁvareyyāsī’’ti karaṇaṁ, taṁ paṭiññātakaraṇaṁ nāma. Saṅghādisese hi parivāsādiyācanā paṭiññā. Parivāsādīnaṁ dānaṁ paṭiññātakaraṇaṁ nāma. Dve pakkhajātā pana bhaṇḍanakārakā bhikkhū bahuṁ assāmaṇakaṁ ajjhācaritvā puna lajjidhamme uppanne sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya saṁvatteyyāti aññamaññaṁ āpattiyā kārāpane dosaṁ disvā yadā tiṇavatthārakakammaṁ karonti, tadā āpattādhikaraṇaṁ sammukhāvinayena ca tiṇavatthārakena ca sammati.",
  "atk-s0103a9:329": "Tattha hi yattakā hatthapāsūpagatā ‘‘na metaṁ khamatī’’ti evaṁ diṭṭhāvikammaṁ akatvā niddampi okkantā honti, sabbesaṁ ṭhapetvā thullavajjañca gihipaṭisaṁyuttañca sabbāpattiyo vuṭṭhahanti, evaṁ āpattādhikaraṇaṁ tīhi samathehi sammati. Kiccādhikaraṇaṁ ekena samathena sammati sammukhāvinayeneva. Imāni cattāri adhikaraṇāni yathānurūpaṁ imehi sattahi samathehi sammanti. Tena vuttaṁ – uppannuppannānaṁ adhikaraṇānaṁ samathāya vūpasamāya sammukhāvinayo dātabbo…pe… tiṇavatthārakoti. Ayamettha vinicchayanayo. Vitthāro pana samathakkhandhake āgatoyeva. Vinicchayopissa samantapāsādikāyaṁ vutto.",
  "atk-s0103a9:330": "‘‘Ime kho, āvuso’’tiādi vuttanayeneva yojetabbaṁ. Iti cuddasannaṁ sattakānaṁ vasena aṭṭhanavuti pañhe kathento thero sāmaggirasaṁ dassesīti.",
  "atk-s0103a9:331": "Sattakavaṇṇanā niṭṭhitā.",
  "atk-s0103a9:332": "Aṭṭhakavaṇṇanā",
  "atk-s0103a9:333": "333. Iti sattakavasena sāmaggirasaṁ dassetvā idāni aṭṭhakavasena dassetuṁ puna desanaṁ ārabhi. Tattha micchattāti ayāthāvā micchāsabhāvā. Sammattāti yāthāvā sammāsabhāvā.",
  "atk-s0103a9:334": "334.Kusītavatthūnīti kusītassa alasassa vatthūni patiṭṭhā kosajjakāraṇānīti attho. Kammaṁ kattabbaṁ hotīti cīvaravicāraṇādikammaṁ kātabbaṁ hoti. Na vīriyaṁ ārabhatīti duvidhampi vīriyaṁ nārabhati. Appattassāti jhānavipassanāmaggaphaladhammassa appattassa pattiyā. Anadhigatassāti tasseva anadhigatassa adhigamatthāya. Asacchikatassāti tasseva apaccakkhakatassa sacchikaraṇatthāya. Idaṁ paṭhamanti idaṁ handāhaṁ nipajjāmīti evaṁ osīdanaṁ paṭhamaṁ kusītavatthu. Iminā nayena sabbattha attho veditabbo. ‘‘Māsācitaṁ maññe’’ti ettha pana māsācitaṁ nāma tintamāso. Yathā tintamāso garuko hoti, evaṁ garukoti adhippāyo. Gilānā vuṭṭhito hotīti gilāno hutvā pacchā vuṭṭhito hoti.",
  "atk-s0103a9:335": "335.Ārambhavatthūnīti vīriyakāraṇāni. Tesampi imināva nayena attho veditabbo.",
  "atk-s0103a9:336": "336.Dānavatthūnīti dānakāraṇāni. Āsajja dānaṁ detīti patvā dānaṁ deti. Āgataṁ disvāva muhuttaṁyeva nisīdāpetvā sakkāraṁ katvā dānaṁ deti, dassāmi dassāmīti na kilameti. Iti ettha āsādanaṁ dānakāraṇaṁ nāma hoti. Bhayā dānaṁ detītiādīsupi bhayādīni dānakāraṇānīti veditabbāni. Tattha bhayaṁ nāma ayaṁ adāyako akārakoti garahābhayaṁ vā apāyabhayaṁ vā. Adāsi meti mayhaṁ pubbe esa idaṁ nāma adāsīti deti. Dassati meti anāgate idaṁ nāma dassatīti deti. Sāhu dānanti dānaṁ nāma sādhu sundaraṁ, buddhādīhi paṇḍitehi pasatthanti deti. Cittālaṅkāracittaparikkhāratthaṁ dānaṁ detīti samathavipassanācittassa alaṅkāratthañceva parivāratthañca deti. Dānañhi cittaṁ mudukaṁ karoti. Yena laddhaṁ hoti, sopi laddhaṁ meti muducitto hoti, yena dinnaṁ, sopi dinnaṁ mayāti muducitto hoti, iti ubhinnampi cittaṁ mudukaṁ karoti, teneva ‘‘adantadamanaṁ dāna’’nti vuccati. Yathāha –",
  "atk-s0103a9:337": "‘‘Adantadamanaṁ dānaṁ, adānaṁ dantadūsakaṁ;",
  "atk-s0103a9:338": "Dānena piyavācāya, unnamanti namanti cā’’ti.",
  "atk-s0103a9:339": "Imesu pana aṭṭhasu dānesu cittālaṅkāradānameva uttamaṁ.",
  "atk-s0103a9:340": "337.Dānūpapattiyoti dānapaccayā upapattiyo. Dahatīti ṭhapeti. Adhiṭṭhātīti tasseva vevacanaṁ. Bhāvetīti vaḍḍheti. Hīne vimuttanti hīnesu pañcakāmaguṇesu vimuttaṁ. Uttari abhāvitanti tato uttari maggaphalatthāya abhāvitaṁ. Tatrūpapattiyā saṁvattatīti yaṁ patthetvā kusalaṁ kataṁ, tattha tattha nibbattanatthāya saṁvattati.",
  "atk-s0103a9:341": "Vītarāgassāti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṁ na sakkā. Dānaṁ pana samādhivipassanācittassa alaṅkāro parivāro hoti. Tato dānena muducitto brahmavihāre bhāvetvā brahmaloke nibbattati. Tena vuttaṁ ‘‘vītarāgassa no sarāgassā’’ti.",
  "atk-s0103a9:342": "Khattiyānaṁ parisā khattiyaparisā, samūhoti attho. Esa nayo sabbattha.",
  "atk-s0103a9:343": "Lokassa dhammā lokadhammā. Etehi mutto nāma natthi, buddhānampi hontiyeva. Vuttampi cetaṁ – ‘‘aṭṭhime, bhikkhave, lokadhammā lokaṁ anuparivattanti, loko ca aṭṭha lokadhamme anuparivattatī’’ti (a. ni. 8.5). Lābho alābhoti lābhe āgate alābho āgato evāti veditabbo. Yasādīsupi eseva nayo.",
  "atk-s0103a9:344": "338. Abhibhāyatanavimokkhakathā heṭṭhā kathitā eva.",
  "atk-s0103a9:345": "‘‘Ime kho, āvuso’’tiādi vuttanayeneva yojetabbaṁ. Iti ekādasannaṁ aṭṭhakānaṁ vasena aṭṭhāsīti pañhe kathento thero sāmaggirasaṁ dassesīti.",
  "atk-s0103a9:346": "Aṭṭhakavaṇṇanā niṭṭhitā.",
  "atk-s0103a9:347": "Navakavaṇṇanā",
  "atk-s0103a9:348": "340. Iti aṭṭhakavasena sāmaggirasaṁ dassetvā idāni navakavasena dassetuṁ puna desanaṁ ārabhi. Tattha āghātavatthūnīti āghātakāraṇāni. Āghātaṁ bandhatīti kopaṁ bandhati karoti uppādeti.",
  "atk-s0103a9:349": "Taṁ kutettha labbhāti taṁ anatthacaraṇaṁ mā ahosīti etasmiṁ puggale kuto labbhā, kena kāraṇena sakkā laddhuṁ ? Paro nāma parassa attano cittaruciyā anatthaṁ karotīti evaṁ cintetvā āghātaṁ paṭivinodeti. Atha vā sacāhaṁ paṭikopaṁ kareyyaṁ, taṁ kopakaraṇaṁ ettha puggale kuto labbhā, kena kāraṇena laddhabbanti attho. Kuto lābhātipi pāṭho, sacāhaṁ ettha kopaṁ kareyyaṁ, tasmiṁ me kopakaraṇe kuto lābhā, lābhā nāma ke siyunti attho. Imasmiñca atthe tanti nipātamattameva hoti.",
  "atk-s0103a9:350": "341.Sattāvāsāti sattānaṁ āvāsā, vasanaṭṭhānānīti attho. Tattha suddhāvāsāpi sattāvāsova, asabbakālikattā pana na gahitā. Suddhāvāsā hi buddhānaṁ khandhāvārasadisā. Asaṅkhyeyyakappe buddhesu anibbattantesu taṁ ṭhānaṁ suññaṁ hotīti asabbakālikattā na gahitā. Sesamettha yaṁ vattabbaṁ, taṁ heṭṭhā vuttameva.",
  "atk-s0103a9:351": "342. Akkhaṇesu dhammo ca desiyatīti catusaccadhammo desiyati. Opasamikoti kilesūpasamakaro. Parinibbānikoti kilesaparinibbānena parinibbānāvaho. Sambodhagāmīti catumaggañāṇapaṭivedhagāmī. Aññataranti asaññabhavaṁ vā arūpabhavaṁ vā.",
  "atk-s0103a9:352": "343.Anupubbavihārāti anupaṭipāṭiyā samāpajjitabbavihārā.",
  "atk-s0103a9:353": "344.Anupubbanirodhāti anupaṭipāṭiyā nirodhā.",
  "atk-s0103a9:354": "‘‘Ime, kho āvuso’’tiādi vuttanayeneva yojetabbaṁ. Iti channaṁ navakānaṁ vasena catupaṇṇāsa pañhe kathento thero sāmaggirasaṁ dassesīti.",
  "atk-s0103a9:355": "Navakavaṇṇanā niṭṭhitā.",
  "atk-s0103a9:356": "Dasakavaṇṇanā",
  "atk-s0103a9:357": "345. Iti navakavasena sāmaggirasaṁ dassetvā idāni dasakavasena dassetuṁ puna desanaṁ ārabhi. Tattha nāthakaraṇāti ‘‘sanāthā, bhikkhave, viharatha mā anāthā, dasa ime, bhikkhave, dhammā nāthakaraṇā’’ti (a. ni. 10.18) evaṁ akkhātā attano patiṭṭhākarā dhammā.",
  "atk-s0103a9:358": "Kalyāṇamittotiādīsu sīlādiguṇasampannā kalyāṇā assa mittāti kalyāṇamitto. Te cassa ṭhānanisajjādīsu saha ayanato sahāyāti kalyāṇasahāyo. Cittena ceva kāyena ca kalyāṇamittesu eva sampavaṅko onatoti kalyāṇasampavaṅko. Suvacohotīti sukhena vattabbo hoti sukhena anusāsitabbo. Khamoti gāḷhena pharusena kakkhaḷena vuccamāno khamati, na kuppati. Padakkhiṇaggāhī anusāsaninti yathā ekacco ovadiyamāno vāmato gaṇhāti, paṭippharati vā asuṇanto vā gacchati, evaṁ akatvā ‘‘ovadatha, bhante , anusāsatha, tumhesu anovadantesu ko añño ovadissatī’’ti padakkhiṇaṁ gaṇhāti.",
  "atk-s0103a9:359": "Uccāvacānīti uccāni ca avacāni ca. Kiṁ karaṇīyānīti kiṁ karomīti evaṁ vatvā kattabbakammāni. Tattha uccakammāni nāma cīvarassa karaṇaṁ rajanaṁ cetiye sudhākammaṁ uposathāgāracetiyagharabodhiyagharesu kattabbanti evamādi. Avacakammaṁ nāma pādadhovanamakkhanādikhuddakakammaṁ. Tatrupāyāyāti tatrupagamanīyā. Alaṁ kātunti kātuṁ samattho hoti. Alaṁ saṁvidhātunti vicāretuṁ samattho.",
  "atk-s0103a9:360": "Dhamme assa kāmo sinehoti dhammakāmo, tepiṭakaṁ buddhavacanaṁ piyāyatīti attho. Piyasamudāhāroti parasmiṁ kathente sakkaccaṁ suṇāti, sayañca paresaṁ desetukāmo hotīti attho. ‘‘Abhidhamme abhivinaye’’ti ettha dhammo abhidhammo, vinayo abhivinayoti catukkaṁ veditabbaṁ. Tattha dhammoti suttantapiṭakaṁ. Abhidhammoti satta pakaraṇāni. Vinayoti ubhatovibhaṅgā. Abhivinayoti khandhakaparivārā. Atha vā suttantapiṭakampi abhidhammapiṭakampi dhammo eva. Maggaphalāni abhidhammo. Sakalaṁ vinayapiṭakaṁ vinayo. Kilesavūpasamakāraṇaṁ abhivinayo. Iti sabbasmimpi ettha dhamme abhidhamme vinaye abhivinaye ca. Uḷārapāmojjoti bahulapāmojjo hotīti attho.",
  "atk-s0103a9:361": "Kusalesudhammesūti kāraṇatthe bhummaṁ, catubhūmakakusaladhammakāraṇā, tesaṁ adhigamatthāya anikkhittadhuro hotīti attho.",
  "atk-s0103a9:362": "346. Kasiṇadasake sakalaṭṭhena kasiṇāni. Tadārammaṇānaṁ dhammānaṁ khettaṭṭhena vā adhiṭṭhānaṭṭhena vā āyatanāni. Uddhanti upari gaganatalābhimukhaṁ. Adhoti heṭṭhā bhūmitalābhimukhaṁ. Tiriyanti khettamaṇḍalamiva samantā paricchinditvā. Ekacco hi uddhameva kasiṇaṁ vaḍḍheti, ekacco adho, ekacco samantato. Tena tena vā kāraṇena evaṁ pasāreti ālokamiva rūpadassanakāmo. Tena vuttaṁ ‘‘pathavīkasiṇameko sañjānāti uddhaṁ adho tiriya’’nti. Advayanti idaṁ pana ekassa aññabhāvānupagamanatthaṁ vuttaṁ. Yathā hi udakaṁ paviṭṭhassa sabbadisāsu udakameva hoti, na aññaṁ, evameva pathavīkasiṇaṁ pathavīkasiṇameva hoti , natthi tassa añño kasiṇasambhedoti. Esa nayo sabbattha. Appamāṇanti idaṁ tassa tassa pharaṇaappamāṇavasena vuttaṁ. Tañhi cetasā pharanto sakalameva pharati, na ‘‘ayamassa ādi, idaṁ majjha’’nti pamāṇaṁ gaṇhātīti. Viññāṇakasiṇanti cettha kasiṇugghāṭimākāse pavattaviññāṇaṁ. Tattha kasiṇavasena kasiṇugghāṭimākāse kasiṇugghāṭimākāsavasena tattha pavattaviññāṇe uddhaṁ adho tiriyatā veditabbā. Ayamettha saṅkhepo. Kammaṭṭhānabhāvanānayena panetāni pathavīkasiṇādīni vitthārato visuddhimagge vuttāneva.",
  "atk-s0103a9:363": "Akusalakammapathadasakavaṇṇanā",
  "atk-s0103a9:364": "347. Kammapathesu kammāneva sugatiduggatīnaṁ pathabhūtattā kammapathā nāma. Tesu pāṇātipāto adinnādānaṁ musāvādādayo ca cattāro brahmajāle vitthāritā eva. Kāmesumicchācāroti ettha pana kāmesūti methunasamācāresu methunavatthūsu vā. Micchācāroti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro.",
  "atk-s0103a9:365": "Tattha agamanīyaṭṭhānaṁ nāma purisānaṁ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa. Dhanakkītā, chandavāsinī, bhogavāsinī, paṭavāsinī, odapattakinī, obhatacumbaṭā, dāsī ca bhariyā ca, kammakārī ca bhariyā ca, dhajāhaṭā, muhuttikāti etā dhanakkītādayo dasāti vīsati. Itthīsu pana dvinnaṁ sārakkhasaparidaṇḍānaṁ dasannañca dhanakkītādīnanti dvādasannaṁ itthīnaṁ aññe purisā. Idaṁ agamanīyaṭṭhānaṁ nāma. So panesa micchācāro sīlādiguṇarahite agamanīyaṭṭhāne appasāvajjo. Sīlādiguṇasampanne mahāsāvajjo. Tassa cattāro sambhārā agamanīyavatthu, tasmiṁ sevanacittaṁ, sevanappayogo, maggenamaggappaṭipattiadhivāsananti. Eko payogo sāhatthiko eva.",
  "atk-s0103a9:366": "Abhijjhāyatīti abhijjhā, parabhaṇḍābhimukhī hutvā tanninnatāya pavattatīti attho. Sā ‘‘aho vata idaṁ mamassā’’ti evaṁ parabhaṇḍābhijjhāyanalakkhaṇā adinnādānaṁ viya appasāvajjā mahāsāvajjā ca. Tassā dve sambhārā parabhaṇḍaṁ, attano pariṇāmanañca. Parabhaṇḍavatthuke hi lobhe uppannepi na tāva kammapathabhedo hoti, yāva ‘‘aho vatīdaṁ mamassā’’ti attano na pariṇāmeti.",
  "atk-s0103a9:367": "Hitasukhaṁ byāpādayatīti byāpādo. So paraṁ vināsāya manopadosalakkhaṇo pharusāvācā viya appasāvajjo mahāsāvajjo ca. Tassa dve sambhārā parasatto ca, tassa vināsacintā ca. Parasattavatthuke hi kodhe uppannepi na tāva kammapathabhedo hoti, yāva ‘‘aho vatāyaṁ ucchijjheyya vinasseyyā’’ti tassa vināsaṁ na cinteti.",
  "atk-s0103a9:368": "Yathābhuccagahaṇābhāvena micchā passatīti micchādiṭṭhi. Sā ‘‘natthi dinna’’ntiādinā nayena viparītadassanalakkhaṇā. Samphappalāpo viya appasāvajjā mahāsāvajjā ca. Apica aniyatā appasāvajjā, niyatā mahāsāvajjā. Tassā dve sambhārā vatthuno ca gahitākāraviparītatā, yathā ca taṁ gaṇhāti, tathābhāvena tassūpaṭṭhānanti.",
  "atk-s0103a9:369": "Imesaṁ pana dasannaṁ akusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.",
  "atk-s0103a9:370": "Tattha dhammatoti etesu hi paṭipāṭiyā satta cetanādhammāva honti. Abhijjhādayo tayo cetanāsampayuttā.",
  "atk-s0103a9:371": "Koṭṭhāsatoti paṭipāṭiyā satta, micchādiṭṭhi cāti ime aṭṭha kammapathā eva honti, no mūlāni. Abhijjhābyāpādā kammapathā ceva mūlāni ca. Abhijjhā hi mūlaṁ patvā lobho akusalamūlaṁ hoti. Byāpādo doso akusalamūlaṁ hoti.",
  "atk-s0103a9:372": "Ārammaṇatoti pāṇātipāto jīvitindriyārammaṇato saṅkhārārammaṇo hoti. Adinnādānaṁ sattārammaṇaṁ vā saṅkhārārammaṇaṁ vā, micchācāro phoṭṭhabbavasena saṅkhārārammaṇo. ‘‘Sattārammaṇo’’tipi eke. Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva. Samphappalāpo diṭṭhasutamutaviññātavasena sattārammaṇo vā saṅkhārārammaṇo vā. Tathā abhijjhā. Byāpādo sattārammaṇova. Micchādiṭṭhi tebhūmakadhammavasena saṅkhārārammaṇā.",
  "atk-s0103a9:373": "Vedanātoti pāṇātipāto dukkhavedano hoti. Kiñcāpi hi rājāno coraṁ disvā hasamānāpi ‘‘gacchatha naṁ ghātethā’’ti vadanti, sanniṭṭhāpakacetanā pana dukkhasampayuttāva hoti. Adinnādānaṁ tivedanaṁ. Micchācāro sukhamajjhattavasena dvivedano. Sanniṭṭhāpakacitte pana majjhattavedano na hoti. Musāvādo tivedano. Tathā pisuṇavācā. Pharusavācā dukkhavedanā. Samphappalāpo tivedano. Abhijjhā sukhamajjhattavasena dvivedanā tathā micchādiṭṭhi. Byāpādo dukkhavedano.",
  "atk-s0103a9:374": "Mūlatoti pāṇātipāto dosamohavasena dvimūlako hoti. Adinnādānaṁ dosamohavasena vā lobhamohavasena vā. Micchācāro lobhamohavasena. Musāvādo dosamohavasena vā lobhamohavasena vā tathā pisuṇavācā samphappalāpo ca. Pharusavācā dosamohavasena. Abhijjhā mohavasena ekamūlā. Tathā byāpādo. Micchādiṭṭhi lobhamohavasena dvimūlāti.",
  "atk-s0103a9:375": "Kusalakammapathadasakavaṇṇanā",
  "atk-s0103a9:376": "Pāṇātipātā veramaṇiādīni samādānasampattasamucchedavirativasena veditabbāni.",
  "atk-s0103a9:377": "Dhammato pana etesupi paṭipāṭiyā satta cetanāpi vattanti viratiyopi. Ante tayo cetanāsampayuttāva.",
  "atk-s0103a9:378": "Koṭṭhāsatoti paṭipāṭiyā satta kammapathā eva, no mūlāni. Ante tayo kammapathā ceva mūlāni ca. Anabhijjhā hi mūlaṁ patvā alobho kusalamūlaṁ hoti. Abyāpādo adoso kusalamūlaṁ. Sammādiṭṭhi amoho kusalamūlaṁ.",
  "atk-s0103a9:379": "Ārammaṇatoti pāṇātipātādīnaṁ ārammaṇāneva etesaṁ ārammaṇāni. Vītikkamitabbatoyeva hi veramaṇī nāma hoti. Yathā pana nibbānārammaṇo ariyamaggo kilese pajahati, evaṁ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.",
  "atk-s0103a9:380": "Vedanātoti sabbe sukhavedanā honti majjhattavedanā vā. Kusalaṁ patvā hi dukkhavedanā nāma natthi.",
  "atk-s0103a9:381": "Mūlatoti paṭipāṭiyā satta ñāṇasampayuttacittena viramantassa alobhaadosaamohavasena timūlāni honti, ñāṇavippayuttacittena viramantassa dvimūlāni. Anabhijjhā ñāṇasampayuttacittena viramantassa dvimūlā, ñāṇavippayuttacittena ekamūlā. Alobho pana attanāva attano mūlaṁ na hoti. Abyāpādepi eseva nayo. Sammādiṭṭhi alobhādosavasena dvimūlā evāti.",
  "atk-s0103a9:382": "Ariyavāsadasakavaṇṇanā",
  "atk-s0103a9:383": "348.Ariyavāsāti ariyā eva vasiṁsu vasanti vasissanti etesūti ariyavāsā. Pañcaṅgavippahīnoti pañcahi aṅgehi vippayuttova hutvā khīṇāsavo avasi vasati vasissatīti tasmā ayaṁ pañcaṅgavippahīnatā, ariyassa vāsattā ariyavāsoti vutto. Esa nayo sabbattha.",
  "atk-s0103a9:384": "Evaṁ kho, āvuso, bhikkhu chaḷaṅgasamannāgato hotīti chaḷaṅgupekkhāya samannāgato hoti. Chaḷaṅgupekkhā nāma keti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttacittāni labbhanti. ‘‘Satatavihāro’’ti vutte aṭṭha mahācittāni. ‘‘Rajjanadussanaṁ natthī’’ti vutte dasa cittāni labbhanti. Somanassaṁ āsevanavasena labbhati.",
  "atk-s0103a9:385": "Satārakkhena cetasāti khīṇāsavassa hi tīsu dvāresu sabbakālaṁ sati ārakkhakiccaṁ sādheti . Tenevassa ‘‘carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ hotī’’ti vuccati.",
  "atk-s0103a9:386": "Puthusamaṇabrāhmaṇānanti bahūnaṁ samaṇabrāhmaṇānaṁ. Ettha ca samaṇāti pabbajjupagatā. Brāhmaṇāti bhovādino. Puthupaccekasaccānīti bahūni pāṭekkasaccāni, idameva dassanaṁ saccaṁ, idameva dassanaṁ saccanti evaṁ pāṭiyekkaṁ gahitāni bahūni saccānīti attho. Nunnānīti nihatāni. Paṇunnānīti suṭṭhu nihatāni. Cattānīti vissaṭṭhāni. Vantānīti vamitāni. Muttānīti chinnabandhanāni katāni. Pahīnānīti pajahitāni. Paṭinissaṭṭhānīti yathā na puna cittaṁ āruhanti, evaṁ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.",
  "atk-s0103a9:387": "Samavayasaṭṭhesanoti ettha avayāti anūnā. Saṭṭhāti vissaṭṭhā. Sammā avayā saṭṭhā esanā assāti samavayasaṭṭhesano. Sammā vissaṭṭhasabbaesanoti attho. Rāgā cittaṁ vimuttantiādīhi maggassa kiccanipphatti kathitā.",
  "atk-s0103a9:388": "Rāgome pahīnotiādīhi paccavekkhaṇāya phalaṁ kathitaṁ.",
  "atk-s0103a9:389": "Asekkhadhammadasakavaṇṇanā",
  "atk-s0103a9:390": "Asekkhā sammādiṭṭhītiādayo sabbepi phalasampayuttadhammā eva. Ettha ca sammādiṭṭhi, sammāñāṇanti dvīsu ṭhānesu paññāva kathitā. Sammāvimuttīti iminā padena vuttāvasesā. Phalasamāpattidhammā saṅgahitāti veditabbā.",
  "atk-s0103a9:391": "‘‘Ime kho, āvuso’’tiādi vuttanayeneva yojetabbaṁ. Iti channaṁ dasakānaṁ vasena samasaṭṭhi pañhe kathento thero sāmaggirasaṁ dassesīti.",
  "atk-s0103a9:392": "Dasakavaṇṇanā niṭṭhitā.",
  "atk-s0103a9:393": "Pañhasamodhānavaṇṇanā",
  "atk-s0103a9:394": "349. Idha pana ṭhatvā pañhā samodhānetabbā. Imasmiñhi sutte ekakavasena dve pañhā kathitā. Dukavasena sattati. Tikavasena asītisataṁ. Catukkavasena dvesatāni. Pañcakavasena tiṁsasataṁ. Chakkavasena bāttiṁsasataṁ. Sattakavasena aṭṭhanavuti. Aṭṭhakavasena aṭṭhāsīti. Navakavasena catupaṇṇāsa. Dasakavasena samasaṭṭhīti evaṁ sahassaṁ cuddasa pañhā kathitā.",
  "atk-s0103a9:395": "Imañhi suttantaṁ ṭhapetvā tepiṭake buddhavacane añño suttanto evaṁ bahupañhapaṭimaṇḍito natthi. Bhagavā imaṁ suttantaṁ ādito paṭṭhāya sakalaṁ sutvā cintesi – ‘‘dhammasenāpati sāriputto buddhabalaṁ dīpetvā appaṭivattiyaṁ sīhanādaṁ nadati. Sāvakabhāsitoti vutte okappanā na hoti, jinabhāsitoti vutte hoti, tasmā jinabhāsitaṁ katvā devamanussānaṁ okappanaṁ imasmiṁ suttante uppādessāmī’’ti. Tato vuṭṭhāya sādhukāraṁ adāsi. Tena vuttaṁ ‘‘atha kho bhagavā vuṭṭhahitvā āyasmantaṁ sāriputtaṁ āmantesi, sādhu, sādhu, sāriputta, sādhu kho tvaṁ sāriputta, bhikkhūnaṁ saṅgītipariyāyaṁ abhāsī’’ti.",
  "atk-s0103a9:396": "Tattha saṅgītipariyāyanti sāmaggiyā kāraṇaṁ. Idaṁ vuttaṁ hoti – ‘‘sādhu, kho tvaṁ, sāriputta, mama sabbaññutaññāṇena saṁsanditvā bhikkhūnaṁ sāmaggirasaṁ abhāsī’’ti. Samanuñño satthā ahosīti anumodanena samanuñño ahosi. Ettakena ayaṁ suttanto jinabhāsito nāma jāto. Desanāpariyosāne imaṁ suttantaṁ manasikarontā te bhikkhū arahattaṁ pāpuṇiṁsūti.",
  "atk-s0103a9:397": "Sumaṅgalavilāsiniyā dīghanikāyaṭṭhakathāya",
  "atk-s0103a9:398": "Saṅgītisuttavaṇṇanā niṭṭhitā."
}