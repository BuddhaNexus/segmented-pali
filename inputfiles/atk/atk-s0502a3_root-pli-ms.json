{
  "atk-s0502a3:0": "3. Cittavaggo",
  "atk-s0502a3:1": "1. Meghiyattheravatthu",
  "atk-s0502a3:2": "Phandanaṁcapalaṁ cittanti imaṁ dhammadesanaṁ satthā cālikāya pabbate viharanto āyasmantaṁ meghiyaṁ ārabbha kathesi.",
  "atk-s0502a3:3": "Tassa vatthuṁ vibhāvanatthaṁ sabbaṁ meghiyasuttantaṁ (udā. 31) vitthāretabbaṁ. Satthā pana tīhi vitakkehi anvāsattatāya tasmiṁ ambavane padhānaṁ anuyuñjituṁ asakkuṇitvā āgataṁ meghiyattheraṁ āmantetvā, ‘‘atibhāriyaṁ te, meghiya, kataṁ ‘āgamehi tāva, meghiya, ekakomhi yāva aññopi koci bhikkhu āgacchatī’ti maṁ yācantaṁ ekakaṁ pahāya gacchantena bhikkhunā nāma evaṁ cittavasikena bhavituṁ na vaṭṭati, cittaṁ nāmetaṁ lahukaṁ, taṁ attano vase vattetuṁ vaṭṭatī’’ti vatvā imā dve gāthā abhāsi –",
  "atk-s0502a3:4": "33.",
  "atk-s0502a3:5": " ‘‘Phandanaṁ capalaṁ cittaṁ, dūrakkhaṁ dunnivārayaṁ;",
  "atk-s0502a3:6": "Ujuṁ karoti medhāvī, usukārova tejanaṁ.",
  "atk-s0502a3:7": "34.",
  "atk-s0502a3:8": " ‘‘Vārijova thale khitto, okamokataubbhato;",
  "atk-s0502a3:9": "Paripphandatidaṁ cittaṁ, māradheyyaṁ pahātave’’ti.",
  "atk-s0502a3:10": "Tattha phandananti rūpādīsu ārammaṇesu vipphandamānaṁ. Capalanti ekairiyāpathena asaṇṭhahanto gāmadārako viya ekasmiṁ ārammaṇe asaṇṭhahanato capalaṁ. Cittanti viññāṇaṁ, bhūmivatthuārammaṇakiriyādivicittatāya panetaṁ ‘‘citta’’nti vuttaṁ. Dūrakkhanti kiṭṭhasambādhe ṭhāne kiṭṭhakhādakagoṇaṁ viya ekekasmiṁ sappāyārammaṇeyeva duṭṭhapanato dūrakkhaṁ. Dunnivārayanti visabhāgārammaṇaṁ gacchantaṁ paṭisedhetuṁ dukkhattā dunnivārayaṁ. Usukārova tejananti yathā nāma usukāro araññato ekaṁ vaṅkadaṇḍakaṁ āharitvā nittacaṁ katvā kañjiyatelena makkhetvā aṅgārakapalle tāpetvā rukkhālake uppīḷetvā nivaṅkaṁ ujuṁ vālavijjhanayoggaṁ karoti, katvā ca pana rājarājamahāmattānaṁ sippaṁ dassetvā mahantaṁ sakkārasammānaṁ labhati, evameva medhāvī paṇḍito viññū puriso phandanādisabhāvametaṁ cittaṁ dhutaṅgāraññāvāsavasena, nittacaṁ apagataoḷārikakilesaṁ katvā saddhāsinehena temetvā kāyikacetasikavīriyena tāpetvā samathavipassanālake uppīḷetvā ujuṁ akuṭilaṁ nibbisevanaṁ karoti, katvā ca pana saṅkhāre sammasitvā mahantaṁ avijjakkhandhaṁ padāletvā, ‘‘tisso vijjā, cha abhiññā, nava lokuttaradhamme’’ti imaṁ visesaṁ hatthagatameva katvā aggadakkhiṇeyyabhāvaṁ labhati.",
  "atk-s0502a3:11": "Vārijovāti maccho viya, thale khittoti hatthena vā pādena vā jālādīnaṁ vā aññatarena thale chaḍḍito. Okamokataubbhatoti ‘‘okapuṇṇehi cīvarehī’’ti ettha (mahāva. 306) udakaṁ okaṁ, ‘‘okaṁ pahāya aniketasārī’’ti ettha (su. ni. 850) ālayo, ettha ubhayampi labbhati. ‘‘Okamokataubbhato’’ti hi ettha okamokatoti udakasaṅkhātā ālayāti ayamattho. Ubbhatoti uddhaṭo. Paripphandatidaṁ cittanti yathā so udakālayato ubbhato thale khitto maccho udakaṁ alabhanto paripphandati, evamidaṁ pañcakāmaguṇālayābhirataṁ cittaṁ tato uddharitvā māradheyyasaṅkhātaṁ vaṭṭaṁ pahātuṁ vipassanākammaṭṭhāne khittaṁ kāyikacetasikavīriyena santāpiyamānaṁ paripphandati, saṇṭhātuṁ na sakkoti. Evaṁ santepi dhuraṁ anikkhipitvā medhāvī puggalo taṁ vuttanayeneva ujuṁ kammaniyaṁ karotīti attho. Aparo nayo – idaṁ māradheyyaṁ kilesavaṭṭaṁ avijahitvā ṭhitaṁ cittaṁ so vārijo viya paripphandati, tasmā māradheyyaṁ pahātave, yena kilesavaṭṭasaṅkhātena māradheyyeneva paripphandati, taṁ pahātabbanti.",
  "atk-s0502a3:12": "Gāthāpariyosāne meghiyatthero sotāpattiphale patiṭṭhito, aññepi bahū sotāpannādayo jātāti.",
  "atk-s0502a3:13": "Meghiyattheravatthu paṭhamaṁ.",
  "atk-s0502a3:14": "2. Aññatarabhikkhuvatthu",
  "atk-s0502a3:15": "Dunniggahassalahunoti imaṁ dhammadesanaṁ satthā sāvatthiyaṁ jetavane viharanto aññataraṁ bhikkhuṁ ārabbha kathesi.",
  "atk-s0502a3:16": "Kosalarañño kira vijite pabbatapāde mātikagāmo nāma eko ghanavāso gāmo ahosi. Athekadivasaṁ saṭṭhimattā bhikkhū satthu santike yāva arahattā kammaṭṭhānaṁ kathāpetvā taṁ gāmaṁ gantvā piṇḍāya pavisiṁsu. Atha ne yo tassa gāmassa sāmiko mātiko nāma, tassa mātā disvā gehe nisīdāpetvā nānaggarasena yāgubhattena parivisitvā, ‘‘bhante, kattha gantukāmā’’ti pucchi. ‘‘Yathā phāsukaṭṭhānaṁ mahāupāsike’’ti. Sā ‘‘vassāvāsaṭṭhānaṁ, ayyā, pariyesanti maññe’’ti ñatvā pādamūle nipajjitvā, ‘‘sace, ayyā, imaṁ temāsaṁ idha vasissanti, ahaṁ tīṇi saraṇāni, pañca sīlāni gahetvā uposathakammaṁ karissāmī’’ti āha. Bhikkhū ‘‘mayaṁ imaṁ nissāya bhikkhāya akilamantā bhavanissaraṇaṁ kātuṁ sakkhissāmā’’ti adhivāsayiṁsu. Sā tesaṁ vasanaṭṭhānaṁ vihāraṁ paṭijaggitvā adāsi.",
  "atk-s0502a3:17": "Te tattheva vasantā ekadivasaṁ sannipatitvā aññamaññaṁ ovadiṁsu, ‘‘āvuso, amhehi pamādacāraṁ carituṁ na vaṭṭati. Amhākañhi sakagehaṁ viya aṭṭha mahānirayā vivaṭadvārāyeva, dharamānakabuddhassa kho pana santike kammaṭṭhānaṁ gahetvā mayaṁ āgatā, buddhā ca nāma padānupadikaṁ vicarantenāpi saṭhena ārādhetuṁ na sakkā, yathājjhāsayeneva ārādhetuṁ sakkā, appamattā hotha, dvīhi ekaṭṭhāne na ṭhātabbaṁ, na nisīditabbaṁ, sāyaṁ kho pana therūpaṭṭhānakāle pātova bhikkhācārakāle ekato bhavissāma, sesakāle dve ekato na bhavissāma, apica kho pana aphāsukena bhikkhunā āgantvā vihāramajjhe ghaṇḍiyā pahatāya ghaṇḍisaññāya āgantvā tassa bhesajjaṁ karissāmā’’ti.",
  "atk-s0502a3:18": "Tesu evaṁ katikaṁ katvā viharantesu ekadivasaṁ sā upāsikā sappitelaphāṇitādīni gāhāpetvā dāsadāsikammakarādīhi parivutā sāyanhasamaye taṁ vihāraṁ gantvā vihāramajjhe bhikkhū adisvā, ‘‘kahaṁ nu kho, ayyā, gatā’’ti purise pucchitvā, ‘‘attano attano rattiṭṭhānadivāṭṭhānesu nisinnā bhavissanti, ayye’’ti vutte, ‘‘kiṁ nu kho katvā daṭṭhuṁ sakkhissāmī’’ti āha. Atha naṁ bhikkhusaṅghassa katikavattaṁ jānanamanussā āhaṁsu – ‘‘ghaṇḍiyā pahatāya sannipatissanti, ayye’’ti. Sā ca ghaṇḍiṁ paharāpesi. Bhikkhū ghaṇḍisaddaṁ sutvā, ‘‘kassaci aphāsukaṁ bhavissatī’’ti sakasakaṭṭhānehi nikkhamitvā vihāramajjhe sannipatiṁsu. Dvepi janā ekamaggenāgatā nāma natthi. Upāsikā ekekaṭṭhānato ekekameva āgacchantaṁ disvā, ‘‘mama puttehi aññamaññaṁ kalaho kato bhavissatī’’ti cintetvā bhikkhusaṅghaṁ vanditvā pucchi – ‘‘kalahaṁ nu kho, bhante, karitthā’’ti? ‘‘Na karoma, mahāupāsike’’ti. ‘‘Sace vo, bhante, kalaho natthi, atha kasmā yathā amhākaṁ gehaṁ āgacchantā sabbe ekatova āgacchatha, evaṁ anāgantvā ekekaṭṭhānato ekekāva āgatā’’ti? ‘‘Mahāupāsike, ekekasmiṁ ṭhāne nisīditvā samaṇadhammaṁ karimhā’’ti. ‘‘Ko esa , bhante, samaṇadhammo nāmā’’ti? ‘‘Dvattiṁsākāre sajjhāyaṁ karoma, attabhāve ca khayavayaṁ paṭṭhapema, mahāupāsike’’ti. ‘‘Kiṁ pana, bhante, dvattiṁsākāre sajjhāyaṁ kātuṁ, attabhāve ca khayavayaṁ paṭṭhapetuṁ tumhākameva vaṭṭati, udāhu amhākampīti, kassacipi avārito esa dhammo, mahāupāsike’’ti. ‘‘Tena hi, bhante, mayhampi dvattiṁsākāraṁ detha, attabhāve ca khayavayapaṭṭhapanaṁ ācikkhathā’’ti. ‘‘Tena hi uggaṇha, mahāupāsike’’ti sabbaṁ uggaṇhāpesuṁ.",
  "atk-s0502a3:19": "Sā tato paṭṭhāya dvattiṁsākāre sajjhāyaṁ katvā attani khayavayaṁ paṭṭhapetvā tehi bhikkhūhi puretarameva tayo magge, tīṇi ca phalāni pāpuṇi. Maggeneva cassā catasso paṭisambhidā lokiyaabhiññā ca āgamiṁsu. Sā maggaphalasukhato vuṭṭhāya dibbacakkhunā oloketvā, ‘‘kadā nu kho mama puttehi ayaṁ dhammo adhigato’’ti upadhārentī sabbepime sarāgā sadosā samohā jhānavipassanāmattampi tesaṁ natthi, ‘‘kiṁ nu kho mayhaṁ puttānaṁ arahattassa upanissayo atthi, natthī’’ti āvajjetvā, ‘‘atthī’’ti disvā, ‘‘senāsanasappāyaṁ nu kho atthi, natthī’’ti āvajjetvā tampi disvā, ‘‘puggalasappāyaṁ nu kho labhanti, na labhantī’’ti āvajjesi, puggalasappāyampi disvā, ‘‘āhārasappāyaṁ nu kho labhanti, na labhantī’’ti upadhārentī ‘‘āhārasappāyaṁ nesaṁ natthī’’ti disvā tato paṭṭhāya nānāvidhaṁ yāguṁ, anekappakāraṁ khajjakaṁ, nānaggarasañca bhojanaṁ sampādetvā gehe bhikkhū nisīdāpetvā dakkhiṇodakaṁ datvā, ‘‘bhante , tumhākaṁ yaṁ yaṁ ruccati, taṁ taṁ gahetvā paribhuñjathā’’ti niyyādesi. Te yathāruci yāguādīni gahetvā paribhuñjanti. Tesaṁ sappāyāhāraṁ labhantānaṁ cittaṁ ekaggaṁ ahosi.",
  "atk-s0502a3:20": "Te ekaggena cittena vipassanaṁ vaḍḍhetvā na cirasseva saha paṭisambhidāhi arahattaṁ patvā cintayiṁsu – ‘‘aho mahāupāsikā amhākaṁ patiṭṭhā jātā, sace mayaṁ sappāyāhāraṁ na labhimha, na no maggaphalapaṭivedho abhavissa, idāni vuṭṭhavassā pavāretvā satthu santikaṁ gamissāmā’’ti. Te ‘‘satthāraṁ daṭṭhukāmamhā’’ti mahāupāsikaṁ āpucchiṁsu. ‘‘Mahāupāsikā sādhu, ayyā’’ti. Te anugantvā punapi, ‘‘bhante, amhe olokeyyāthā’’ti bahūni piyavacanāni vatvā paṭinivatti. Tepi kho bhikkhū sāvatthiṁ gantvā satthāraṁ vanditvā ekamantaṁ nisinnā ‘‘kacci, bhikkhave, khamanīyaṁ, kacci yāpanīyaṁ, na ca piṇḍakena kilamitthā’’ti vutte ‘‘khamanīyaṁ, bhante, yāpanīyaṁ, bhante, piṇḍakena pana neva kilamimha. Amhākañhi mātikamātā nāmekā upāsikā cittācāraṁ ñatvā, ‘aho vata no evarūpaṁ nāma āhāraṁ paṭiyādeyyā’ti cintite yathācintitaṁ āhāraṁ paṭiyādetvā adāsī’’ti tassā guṇakathaṁ kathayiṁsu.",
  "atk-s0502a3:21": "Aññataro bhikkhu tassā guṇakathaṁ sutvā tattha gantukāmo hutvā satthu santike kammaṭṭhānaṁ gahetvā, ‘‘bhante, taṁ gāmaṁ gamissāmī’’ti satthāraṁ āpucchitvā jetavanato nikkhamitvā anupubbena taṁ gāmaṁ patvā vihāraṁ pavisanadivaseyeva cintesi – ‘‘ayaṁ kira upāsikā cintitacintitaṁ jānāti, ahañca maggakilanto vihāraṁ paṭijaggituṁ na sakkhissāmi, aho vata me vihārapaṭijaggakaṁ manussaṁ peseyyā’’ti. Upāsikā gehe nisinnāva āvajjentī tamatthaṁ ñatvā, ‘‘gaccha, vihāraṁ paṭijaggitvā ehī’’ti manussaṁ pesesi. Itaropi pānīyaṁ pivitukāmo ‘‘aho vata me sakkharapānakaṁ katvā peseyyā’’ti cintesi. Upāsikā tampi pesesi. So punadivase ‘‘pātova siniddhayāguṁ me sauttaribhaṅgaṁ pesetū’’ti cintesi. Upāsikā tathā akāsi . So yāguṁ pivitvā, ‘‘aho vata me evarūpaṁ khajjakaṁ peseyyā’’ti cintesi. Upāsikā tampi pesesi. So cintesi – ‘‘ayaṁ upāsikā mayā sabbaṁ cintitacintitaṁ pesesi, ahaṁ etaṁ daṭṭhukāmo, aho vata me nānaggarasabhojanaṁ gāhāpetvā sayameva āgaccheyyā’’ti. Upāsikā ‘‘mama putto maṁ daṭṭhukāmo, āgamanaṁ me paccāsīsatī’’ti bhojanaṁ gāhāpetvā vihāraṁ gantvā tassa adāsi. So katabhattakicco ‘‘mātikamātā nāma tvaṁ, mahāupāsike’’ti pucchi. ‘‘Āma, tātā’’ti. ‘‘Tvaṁ paracittaṁ jānāsī’’ti? ‘‘Kiṁ maṁ pucchasi, tātā’’ti? ‘‘Mayā cintitacintitaṁ sabbamakāsi, tena taṁ pucchāmī’’ti. ‘‘Paracittajānanakabhikkhū bahū, tātā’’ti? ‘‘Nāhaṁ aññe pucchāmi, tuvaṁ pucchāmi, upāsike’’ti. Evaṁ santepi upāsikā ‘‘paracittaṁ jānāmī’’ti avatvā ‘‘paracittaṁ jānantā nāma evaṁ karonti puttā’’ti āha. So ‘‘bhāriyaṁ vatidaṁ kammaṁ, puthujjanā nāma sobhanampi asobhanampi cintenti, sacāhaṁ kiñci ayuttaṁ cintayissāmi, saha bhaṇḍakena coraṁ cūḷāya gaṇhantī viya maṁ vippakāraṁ pāpeyya, mayā ito palāyituṁ vaṭṭatī’’ti cintetvā, ‘‘upāsike, ahaṁ gamissāmī’’ti āha. ‘‘Kahaṁ, ayyā’’ti? ‘‘Satthu santikaṁ, upāsike’’ti. ‘‘Vasatha tāva, bhante, idhā’’ti. ‘‘Na vasissāmi, upāsike, gamissāmevā’’ti nikkhamitvā satthu santikaṁ agamāsi. Atha naṁ satthā ‘‘kiṁ bhikkhu na tvaṁ tattha vasasī’’ti pucchi. ‘‘Āma, bhante, na sakkā tattha vasitu’’nti. ‘‘Kiṁ kāraṇā bhikkhū’’ti? ‘‘Bhante, sā upāsikā cintitacintitaṁ sabbaṁ jānāti, puthujjanā ca nāma sobhanampi asobhanampi cintenti, sacāhaṁ kiñci ayuttaṁ cintessāmi, saha bhaṇḍakena coraṁ cūḷāya gaṇhantī viya maṁ vippakāraṁ pāpessatī’’ti cintetvā āgatomhīti. ‘‘Bhikkhu, tattheva tayā vasituṁ vaṭṭatī’’ti , ‘‘na sakkomi, bhante, nāhaṁ tattha vasissāmī’’ti. ‘‘Tena hi tvaṁ, bhikkhu, ekameva rakkhituṁ sakkhissasī’’ti. ‘‘Kiṁ, bhante’’ti? ‘‘Tava cittameva rakkha, cittaṁ nāmetaṁ durakkhaṁ, tvaṁ attano cittameva niggaṇha, mā aññaṁ kiñci cintayi, cittaṁ nāmetaṁ dunniggaha’’nti vatvā imaṁ gāthamāha –",
  "atk-s0502a3:22": "35.",
  "atk-s0502a3:23": " ‘‘Dunniggahassa lahuno, yatthakāmanipātino;",
  "atk-s0502a3:24": "Cittassa damatho sādhu, cittaṁ dantaṁ sukhāvaha’’nti.",
  "atk-s0502a3:25": "Tattha cittaṁ nāmetaṁ dukkhena niggayhatīti dunniggahaṁ. Lahuṁ uppajjati ca nirujjhati cāti lahu. Tassa dunniggahassa lahuno. Yatthakāmanipātinoti yattha katthacideva nipatanasīlassa. Etañhi labhitabbaṭṭhānaṁ vā alabhitabbaṭṭhānaṁ vā yuttaṭṭhānaṁ vā ayuttaṭṭhānaṁ vā na jānāti, neva jātiṁ oloketi, na gottaṁ, na vayaṁ. Yattha yattha icchati, tattha tattheva nipatatīti ‘‘yatthakāmanipātī’’ti vuccati. Tassa evarūpassa cittassa damatho sādhu catūhi ariyamaggehi dantabhāvo yathā nibbisevanaṁ hoti, tathā katabhāvo sādhu. Kiṁ kāraṇā? Idañhi cittaṁ dantaṁ sukhāvahaṁ nibbisevanaṁ kataṁ maggaphalasukhaṁ paramatthanibbānasukhañca āvahatīti.",
  "atk-s0502a3:26": "Desanāpariyosāne sampattaparisāya bahū sotāpannādayo ahesuṁ, mahājanassa sātthikā dhammadesanā jātāti.",
  "atk-s0502a3:27": "Satthā tassa bhikkhuno imaṁ ovādaṁ datvā, ‘‘gaccha, bhikkhu, aññaṁ kiñci acintayitvā tattheva vasāhī’’ti pahiṇi. So bhikkhu satthu santikā ovādaṁ labhitvā tattha agamāsi. Kiñci bahiddhā cintanaṁ nāma na cintesi. Mahāupāsikāpi dibbena cakkhunā olokentī theraṁ disvā, ‘‘idāni ovādadāyakaṁ ācariyaṁ labhitvā punāgato mama putto’’ti attano ñāṇeneva paricchinditvā tassa sappāyāhāraṁ paṭiyādetvā adāsi. So sappāyabhojanaṁ sevitvā katipāheneva arahattaṁ patvā maggaphalasukhena vītināmento ‘‘aho mahāupāsikā mayhaṁ patiṭṭhā jātā, ahaṁ imaṁ nissāya bhavanissaraṇaṁ pattomhī’’ti cintetvā, ‘‘imasmiṁ tāva me attabhāve patiṭṭhā jātā, saṁsāre pana me saṁsarantassa aññesupi attabhāvesu ayaṁ patiṭṭhā bhūtapubbā, no’’ti upadhārento ekūnaattabhāvasataṁ anussari. Sāpi ekūnaattabhāvasate tassa pādaparicārikā aññesu paṭibaddhacittā hutvā taṁ jīvitā voropesi. Thero tassā ettakaṁ aguṇaṁ disvā, ‘‘aho mayaṁ mahāupāsikā bhāriyaṁ kammaṁ akāsī’’ti cintesi.",
  "atk-s0502a3:28": "Mahāupāsikāpi gehe nisinnāva ‘‘kiṁ nu kho mayhaṁ puttassa pabbajitakiccaṁ mattakaṁ pattaṁ, no’’ti upadhārayamānā tassa arahattapattiṁ ñatvā uttari upadhāriyamānā, ‘‘mama putto arahattaṁ patvā aho vata me ayaṁ upāsikā mahatī patiṭṭhā jātā’’ti cintetvā, ‘‘atītepi nu kho me ayaṁ patiṭṭhā bhūtapubbā, no’’ti upadhārento ekūnaattabhāvasataṁ anussari, ‘‘ahaṁ kho pana ekūnaattabhāvasate aññehi saddhiṁ ekato hutvā etaṁ jīvitā voropesiṁ, ayaṁ me ettakaṁ aguṇaṁ disvā ‘aho bhāriyaṁ kammaṁ kataṁ upāsikāyā’’ti cintesi. ‘‘Atthi nu kho evaṁ saṁsāre saṁsarantiyā mama puttassa upakāro katapubbo’’ti upadhārayamānā tato uttariṁ satamaṁ attabhāvaṁ anussaritvā satame attabhāve mayā etassa pādaparicārikāya hutvā etasmiṁ jīvitā voropanaṭṭhāne jīvitadānaṁ dinnaṁ, aho mayā mama puttassa mahāupakāro katapubbo’’ti gehe nisinnāva uttariṁ visesetvā ‘‘upadhārethā’’ti āha. So dibbāya sotadhātuyā saddaṁ sutvā visesetvā satamaṁ attabhāvaṁ anussaritvā tattha tāya attano jīvitassa dinnabhāvaṁ disvā, ‘‘aho mama imāya mahāupāsikāya upakāro katapubbo’’ti attamano hutvā tassā tattheva catūsu maggaphalesu pañhaṁ kathetvā anupādisesāya nibbānadhātuyā parinibbāyīti.",
  "atk-s0502a3:29": "Aññatarabhikkhuvatthu dutiyaṁ.",
  "atk-s0502a3:30": "3. Aññataraukkaṇṭhitabhikkhuvatthu",
  "atk-s0502a3:31": "Sududdasanti imaṁ dhammadesanaṁ satthā sāvatthiyaṁ viharanto aññataraṁ ukkaṇṭhitabhikkhuṁ ārabbha kathesi.",
  "atk-s0502a3:32": "Satthari kira sāvatthiyaṁ viharante eko seṭṭhiputto attano kulūpagattheraṁ upasaṅkamitvā, ‘‘bhante, ahaṁ dukkhā muccitukāmo, ekaṁ me dukkhato muccanakāraṇaṁ kathethā’’ti āha. ‘‘Sādhāvuso, sacesi dukkhā muccitukāmo, salākabhattaṁ dehi, pakkhikabhattaṁ dehi, vassāvāsikaṁ dehi, cīvarādayo paccaye dehi, attano sāpateyyaṁ tayo koṭṭhāse katvā ekena kammantaṁ payojehi, ekena puttadāraṁ posehi, ekaṁ buddhasāsane dehī’’ti āha. So ‘‘sādhu, bhante’’ti vuttapaṭipāṭiyā sabbaṁ katvā puna theraṁ pucchi – ‘‘tato uttariṁ aññaṁ kiṁ karomi, bhante’’ti? ‘‘Āvuso, tīṇi saraṇāni gaṇha, pañca sīlāni gaṇhāhī’’ti. Tānipi paṭiggahetvā tato uttariṁ pucchi. ‘‘Tena hi dasa sīlāni gaṇhāhī’’ti. ‘‘Sādhu, bhante’’ti gaṇhi. So evaṁ anupubbena puññakammassa katattā anupubbaseṭṭhiputto nāma jāto. Tato ‘‘uttarimpi kattabbaṁ atthi, bhante’’ti puna pucchitvā, ‘‘tena hi pabbajāhī’’ti vutto nikkhamitvā pabbaji. Tasseko ābhidhammikabhikkhu ācariyo ahosi. Eko vinayadharo upajjhāyo. Tassa laddhūpasampadassa ācariyo attano santikaṁ āgatakāle abhidhamme pañhaṁ kathesi – ‘‘buddhasāsane nāma idaṁ kātuṁ vaṭṭati, idaṁ na vaṭṭatī’’ti. Upajjhāyopissa attano santikaṁ āgatakāle vinaye pañhaṁ kathesi – ‘‘buddhasāsane nāma idaṁ kātuṁ vaṭṭati, idaṁ na vaṭṭati, idaṁ kappati, idaṁ na kappatī’’ti. So cintesi – ‘‘aho bhāriyaṁ idaṁ kammaṁ, ahaṁ dukkhā muccitukāmo pabbajito, idha ca mama hatthapasāraṇaṭṭhānampi na paññāyati, gehe ṭhatvāva dukkhā muccituṁ sakkā, mayā gihinā bhavituṁ vaṭṭatī’’ti. So tato paṭṭhāya ukkaṇṭhito anabhirato dvattiṁsākāre sajjhāyaṁ na karoti, uddesaṁ na gaṇhāti, kiso lūkho dhamanisanthatagatto ālassiyābhibhūto kacchuparikiṇṇo ahosi.",
  "atk-s0502a3:33": "Atha naṁ daharasāmaṇerā, ‘‘āvuso, kiṁ tvaṁ ṭhitaṭṭhāne ṭhitova nisinnaṭṭhāne nisinnova ahosi, paṇḍurogābhibhūto kiso lūkho dhamanisanthatagatto ālassiyābhibhūto kacchuparikiṇṇo, kiṁ te kata’’nti pucchiṁsu. ‘‘Ukkaṇṭhitomhi, āvuso’’ti. ‘‘Kiṁ kāraṇā’’ti? So taṁ pavattiṁ ārocesi. Te tassa ācariyupajjhāyānaṁ ācikkhiṁsu. Ācariyupajjhāyā taṁ ādāya satthu santikaṁ agamaṁsu. Satthā ‘‘kiṁ, bhikkhave, āgatatthā’’ti āha. ‘‘Bhante, ayaṁ bhikkhu tumhākaṁ sāsane ukkaṇṭhito’’ti. ‘‘Evaṁ kira bhikkhū’’ti. ‘‘Āma, bhante’’ti. ‘‘Kiṁ kāraṇā’’ti? ‘‘Ahaṁ, bhante, dukkhā muccitukāmova pabbajito, tassa me ācariyo abhidhammakathaṁ kathesi, upajjhāyo vinayakathaṁ kathesi, svāhaṁ ‘idha me hatthapasāraṇaṭṭhānampi natthi, gihinā hutvā sakkā dukkhā muccituṁ, gihi bhavissāmī’ti sanniṭṭhānamakāsiṁ, bhante’’ti. ‘‘Sace tvaṁ, bhikkhu, ekameva rakkhituṁ sakkhissasi, avasesānaṁ rakkhanakiccaṁ natthī’’ti. ‘‘Kiṁ, bhante’’ti? ‘‘Tava cittameva rakkhituṁ sakkhissasī’’ti. ‘‘Sakkhissāmi, bhante’’ti. ‘‘Tena hi attano cittameva rakkhāhi, sakkā dukkhā muccitu’’nti imaṁ ovādaṁ datvā imaṁ gāthamāha –",
  "atk-s0502a3:34": "36.",
  "atk-s0502a3:35": " ‘‘Sududdasaṁ sunipuṇaṁ, yatthakāmanipātinaṁ;",
  "atk-s0502a3:36": "Cittaṁ rakkhetha medhāvī, cittaṁ guttaṁ sukhāvaha’’nti.",
  "atk-s0502a3:37": "Tattha sududdasanti suṭṭhu duddasaṁ. Sunipuṇanti suṭṭhu nipuṇaṁ paramasaṇhaṁ. Yatthakāmanipātinanti jātiādīni anoloketvā labhitabbālabhitabbayuttāyuttaṭṭhānesu yattha katthaci nipatanasīlaṁ. Cittaṁ rakkhetha medhāvīti andhabālo dummedho attano cittaṁ rakkhituṁ samattho nāma natthi, cittavasiko hutvā anayabyasanaṁ pāpuṇāti. Medhāvī pana paṇḍitova cittaṁ rakkhituṁ sakkoti, tasmā tvampi cittameva gopehi. Idañhi cittaṁ guttaṁ sukhāvahaṁ maggaphalanibbānasukhāni āvahatīti.",
  "atk-s0502a3:38": "Desanāpariyosāne so bhikkhu sotāpattiphalaṁ pāpuṇi, aññepi bahū sotāpannādayo ahesuṁ, desanā mahājanassa sātthikā ahosīti.",
  "atk-s0502a3:39": "Aññataraukkaṇṭhitabhikkhuvatthu tatiyaṁ.",
  "atk-s0502a3:40": "4. Saṅgharakkhitabhāgineyyattheravatthu",
  "atk-s0502a3:41": "Dūraṅgamanti imaṁ dhammadesanaṁ satthā sāvatthiyaṁ viharanto saṅgharakkhitaṁ nāma bhikkhuṁ ārabbha kathesi.",
  "atk-s0502a3:42": "Sāvatthiyaṁ kireko kulaputto satthu dhammadesanaṁ sutvā nikkhamitvā pabbajito laddhūpasampado saṅgharakkhitatthero nāma hutvā katipāheneva arahattaṁ pāpuṇi. Tassa kaniṭṭhabhaginī puttaṁ labhitvā therassa nāmaṁ akāsi. So bhāgineyyasaṅgharakkhito nāma hutvā vayappatto therasseva santike pabbajitvā laddhūpasampado aññatarasmiṁ gāmakārāme vassaṁ upagantvā, ‘‘ekaṁ sattahatthaṁ, ekaṁ aṭṭhahattha’’nti dve vassāvāsikasāṭake labhitvā aṭṭhahatthaṁ ‘‘upajjhāyassa me bhavissatī’’ti sallakkhetvā ‘‘sattahatthaṁ mayhaṁ bhavissatī’’ti cintetvā vuṭṭhavasso ‘‘upajjhāyaṁ passissāmī’’ti āgacchanto antarāmagge piṇḍāya caranto āgantvā there vihāraṁ anāgateyeva vihāraṁ pavisitvā therassa divāṭṭhānaṁ sammajjitvā pādodakaṁ upaṭṭhapetvā āsanaṁ paññapetvā āgamanamaggaṁ olokento nisīdi. Athassāgamanabhāvaṁ disvā paccuggamanaṁ katvā pattacīvaraṁ paṭiggahetvā, ‘‘nisīdatha, bhante’’ti theraṁ nisīdāpetvā tālavaṇṭaṁ ādāya bījitvā pānīyaṁ datvā pāde dhovitvā taṁ sāṭakaṁ ānetvā pādamūle ṭhapetvā, ‘‘bhante, imaṁ paribhuñjathā’’ti vatvā bījayamāno aṭṭhāsi.",
  "atk-s0502a3:43": "Atha naṁ thero āha – ‘‘saṅgharakkhita, mayhaṁ cīvaraṁ paripuṇṇaṁ, tvameva paribhuñjā’’ti. ‘‘Bhante, mayā laddhakālato paṭṭhāya ayaṁ tumhākameva sallakkhito, paribhogaṁ karothā’’ti. ‘‘Hotu, saṅgharakkhita, paripuṇṇaṁ me cīvaraṁ, tvameva paribhuñjā’’ti. ‘‘Bhante, mā evaṁ karotha, tumhehi paribhutte mayhaṁ mahapphalaṁ bhavissatī’’ti. Atha naṁ tassa punappunaṁ kathentassapi thero na icchiyeva.",
  "atk-s0502a3:44": "Evaṁ so bījayamāno ṭhitova cintesi – ‘‘ahaṁ therassa gihikāle bhāgineyyo, pabbajitakāle saddhivihāriko, evampi mayā saddhiṁ upajjhāyo paribhogaṁ na kattukāmo. Imasmiṁ mayā saddhiṁ paribhogaṁ akaronte kiṁ me samaṇabhāvena, gihi bhavissāmī’’ti. Athassa etadahosi – ‘‘dussaṇṭhāpito gharāvāso, kiṁ nu kho katvā gihibhūto jīvissāmī’’ti. Tato cintesi – ‘‘aṭṭhahatthasāṭakaṁ vikkiṇitvā ekaṁ eḷikaṁ gaṇhissāmi, eḷikā nāma khippaṁ vijāyati, svāhaṁ vijātaṁ vijātaṁ vikkiṇitvā mūlaṁ karissāmi, mūle bahū katvā ekaṁ pajāpatiṁ ānessāmi, sā ekaṁ puttaṁ vijāyissati. Athassa mama mātulassa nāmaṁ katvā cūḷayānake nisīdāpetvā mama puttañca bhariyañca ādāya mātulaṁ vandituṁ āgamissāmi, āgacchante antarāmagge mama bhariyaṁ evaṁ vakkhāmi – ‘ānehi tāva me puttaṁ vahissāmina’nti. Sā ‘kiṁ te puttena, ehi, imaṁ yānakaṁ pājehī’ti vatvā puttaṁ gahetvā, ‘ahaṁ nessāmi na’nti netvā sandhāretuṁ asakkontī cakkapathe chaḍḍessati. Athassa sarīraṁ abhiruhitvā cakkaṁ gamissati, atha naṁ ‘tvaṁ mama puttaṁ neva mayhaṁ adāsi, naṁ sandhāretuṁ nāsakkhi nāsitosmi tayā’ti vatvā patodayaṭṭhiyā piṭṭhiyaṁ paharissāmī’’ti.",
  "atk-s0502a3:45": "So evaṁ cintentova ṭhatvā bījayamāno therassa sīse tālavaṇṭena pahari. Thero ‘‘kiṁ nu kho ahaṁ saṅgharakkhitena sīse pahato’’ti upadhārento tena cintitacintitaṁ sabbaṁ ñatvā, ‘‘saṅgharakkhita, mātugāmassa pahāraṁ dātuṁ nāsakkhi, ko ettha mahallakattherassa doso’’ti āha. So ‘‘aho naṭṭhomhi, ñātaṁ kira me upajjhāyena cintitacintitaṁ, kiṁ me samaṇabhāvenā’’ti tālavaṇṭaṁ chaḍḍetvā palāyituṁ āraddho.",
  "atk-s0502a3:46": "Atha naṁ daharā ca sāmaṇerā ca anubandhitvā ādāya satthu santikaṁ agamaṁsu. Satthā te bhikkhū disvāva ‘‘kiṁ, bhikkhave, āgatattha, eko vo bhikkhu laddho’’ti pucchi. ‘‘Āma, bhante, imaṁ daharaṁ ukkaṇṭhitvā palāyantaṁ gahetvā tumhākaṁ santikaṁ āgatamhā’’ti. ‘‘Evaṁ kira bhikkhū’’ti? ‘‘Āma, bhante’’ti. ‘‘Kimatthaṁ te bhikkhu evaṁ bhāriyaṁ kammaṁ kataṁ, nanu tvaṁ āraddhavīriyassa ekassa buddhassa putto, mādisassa nāma buddhassa sāsane pabbajitvā attānaṁ dametvā sotāpannoti vā sakadāgāmīti vā anāgāmīti vā arahāti vā vadāpetuṁ nāsakkhi, kimatthaṁ evaṁ bhāriyaṁ kammamakāsī’’ti? ‘‘Ukkaṇṭhitosmi, bhante’’ti. ‘‘Kiṁ kāraṇā ukkaṇṭhitosī’’ti? So evaṁ vassāvāsikasāṭakānaṁ laddhadivasato paṭṭhāya yāva therassa tālavaṇṭena pahārā sabbaṁ taṁ pavattiṁ ārocetvā, ‘‘iminā kāraṇena palātosmi, bhante’’ti āha. Atha naṁ satthā ‘‘ehi bhikkhu, mā cintayi cittaṁ nāmetaṁ dūre hontampi ārammaṇaṁ sampaṭicchanakajātikaṁ, rāgadosamohabandhanā muccanatthāya vāyamituṁ vaṭṭatī’’ti vatvā imaṁ gāthamāha –",
  "atk-s0502a3:47": "37.",
  "atk-s0502a3:48": " ‘‘Dūraṅgamaṁ ekacaraṁ, asarīraṁ guhāsayaṁ;",
  "atk-s0502a3:49": "Ye cittaṁ saṁyamessanti, mokkhanti mārabandhanā’’ti.",
  "atk-s0502a3:50": "Tattha dūraṅgamanti cittassa hi makkaṭasuttamattakampi puratthimādidisābhāgena gamanāgamanaṁ nāma natthi, dūre santampi pana ārammaṇaṁ sampaṭicchatīti dūraṅgamaṁ nāma jātaṁ. Sattaṭṭhacittāni pana ekato kaṇṇikabaddhāni ekakkhaṇe uppajjituṁ samatthāni nāma natthi. Uppattikāle ekekameva cittaṁ uppajjati, tasmiṁ niruddhe puna ekekameva uppajjatīti ekacaraṁ nāma jātaṁ. Cittassa sarīrasaṇṭhānaṁ vā nīlādippakāro vaṇṇabhedo vā natthīti asarīraṁ nāma jātaṁ. Guhā nāma catumahābhūtaguhā, idañca hadayarūpaṁ nissāya pavattatīti guhāsayaṁ nāma jātaṁ. Ye cittanti ye keci purisā vā itthiyo vā gahaṭṭhā vā pabbajitā vā anuppajjanakakilesassa uppajjituṁ adentā satisammosena uppannakilesaṁ pajahantā cittaṁ saṁyamessanti saṁyataṁ avikkhittaṁ karissanti. Mokkhanti mārabandhanāti sabbete kilesabandhanābhāvena mārabandhanasaṅkhātā tebhūmakavaṭṭā muccissantīti.",
  "atk-s0502a3:51": "Desanāpariyosāne bhāgineyyasaṅgharakkhitatthero sotāpattiphalaṁ pāpuṇi, aññepi bahū sotāpannādayo jātā, mahājanassa sātthikā dhammadesanā ahosīti.",
  "atk-s0502a3:52": "Saṅgharakkhitabhāgineyyattheravatthu catutthaṁ.",
  "atk-s0502a3:53": "5. Cittahatthattheravatthu",
  "atk-s0502a3:54": "Anavaṭṭhitacittassāti imaṁ dhammadesanaṁ satthā sāvatthiyaṁ viharanto cittahatthattheraṁ ārabbha kathesi.",
  "atk-s0502a3:55": "Eko kira sāvatthivāsī kulaputto naṭṭhagoṇaṁ pariyesanto araññaṁ pavisitvā majjhanhike kāle goṇaṁ disvā goyūthe vissajjetvā, ‘‘avassaṁ ayyānaṁ santike āhāramattaṁ labhissāmī’’ti khuppipāsāpīḷito vihāraṁ pavisitvā bhikkhūnaṁ santikaṁ gantvā vanditvā ekamantaṁ nisīdi. Tasmiṁ kho pana samaye bhikkhūnaṁ avakkārapātiyaṁ bhuttāvasesakaṁ bhattaṁ hoti, te taṁ chātakapīḷitaṁ disvā, ‘‘ito bhattaṁ gahetvā bhuñjāhī’’ti vadiṁsu. Buddhakāle ca pana anekasūpabyañjanaṁ bhattaṁ uppajjati, so tato yāpanamattaṁ gahetvā bhuñjitvā pānīyaṁ pivitvā hatthe dhovitvā bhikkhū vanditvā, ‘‘kiṁ, bhante, ajja, ayyā, nimantanaṭṭhānaṁ agamaṁsū’’ti pucchi. ‘‘Natthi, upāsaka, bhikkhū imināva nīhārena nibaddhaṁ labhantī’’ti. So ‘‘mayaṁ uṭṭhāya samuṭṭhāya rattindivaṁ nibaddhaṁ kammaṁ karontāpi evaṁ madhurabyañjanaṁ bhattaṁ na labhāma, ime kira nibaddhaṁ bhuñjanti, kiṁ me gihibhāvena, bhikkhu bhavissāmī’’ti cintetvā bhikkhū upasaṅkamitvā pabbajjaṁ yāci. Atha naṁ bhikkhū ‘‘sādhu upāsakā’’ti pabbājesuṁ.",
  "atk-s0502a3:56": "So laddhūpasampado sabbappakāraṁ vattapaṭivattaṁ akāsi. So buddhānaṁ uppannena lābhasakkārena katipāhaccayena thūlasarīro ahosi. Tato cintesi – ‘‘kiṁ me bhikkhāya caritvā jīvitena, gihī bhavissāmī’’ti. So vibbhamitvā gehaṁ pāvisi. Tassa gehe kammaṁ karontassa katipāheneva sarīraṁ milāyi. Tato ‘‘kiṁ me iminā dukkhena, samaṇo bhavissāmī’’ti cintetvā puna gantvā pabbaji. So katipāhaṁ vītināmetvā puna ukkaṇṭhitvā vibbhami, pabbajitakāle pana bhikkhūnaṁ upakārako hoti. So katipāheneva punapi ukkaṇṭhitvā, ‘‘kiṁ me gihibhāvena, pabbajissāmī’’ti gantvā bhikkhū vanditvā pabbajjaṁ yāci. Atha naṁ bhikkhū upakāravasena puna pabbājayiṁsu. Evaṁ so iminā niyāmeneva chakkhattuṁ pabbajitvā uppabbajito. Tassa bhikkhū ‘‘esa cittavasiko hutvā vicaratī’’ti cittahatthattheroti nāmaṁ kariṁsu.",
  "atk-s0502a3:57": "Tassevaṁ aparāparaṁ vicarantasseva bhariyā gabbhinī ahosi. So sattame vāre araññato kasibhaṇḍamādāya gehaṁ gantvā bhaṇḍakaṁ ṭhapetvā ‘‘attano kāsāvaṁ gaṇhissāmī’’ti gabbhaṁ pāvisi . Tasmiṁ khaṇe tassa bhariyā nipajjitvā niddāyati. Tassā nivatthasāṭako apagato hoti, mukhato ca lālā paggharati, nāsā ghuraghurāyati, mukhaṁ vivaṭṭaṁ, dantaṁ ghaṁsati, sā tassa uddhumātakasarīraṁ viya upaṭṭhāsi. So ‘‘aniccaṁ dukkhaṁ ida’’nti saññaṁ labhitvā, ‘‘ahaṁ ettakaṁ kālaṁ pabbajitvā imaṁ nissāya bhikkhubhāve saṇṭhātuṁ nāsakkhi’’nti kāsāyakoṭiyaṁ gahetvā udare bandhitvā gehā nikkhami.",
  "atk-s0502a3:58": "Athassa anantaragehe ṭhitā sassu taṁ tathā gacchantaṁ disvā, ‘‘ayaṁ paṭiukkaṇṭhito bhavissati, idāneva araññato āgantvā kāsāvaṁ udare bandhitvāva gehā nikkhanto vihārābhimukho gacchati, kiṁ nu kho’’ti gehaṁ pavisitvā niddāyamānaṁ dhītaraṁ passitvā ‘‘imaṁ disvā so vippaṭisārī hutvā gato’’ti ñatvā dhītaraṁ paharitvā ‘‘uṭṭhehi kāḷakaṇṇi, sāmiko te taṁ niddāyamānaṁ disvā vippaṭisārī hutvā gato, natthi so ito paṭṭhāya tuyha’’nti āha. ‘‘Apehi apehi, amma, kuto tassa gamanaṁ atthi, katipāheneva punāgamissatī’’ti āha. Sopi ‘‘aniccaṁ dukkha’’nti vatvā gacchanto gacchantova sotāpattiphalaṁ pāpuṇi. So gantvā bhikkhū vanditvā pabbajjaṁ yāci. ‘‘Na sakkhissāma maṁyaṁ taṁ pabbājetuṁ, kuto tuyhaṁ samaṇabhāvo, satthakanisānapāsāṇasadisaṁ tava sīsa’’nti. ‘‘Bhante, idāni maṁ anukampāya ekavāraṁ pabbājethā’’ti. Te taṁ upakāravasena pabbājayiṁsu. So katipāheneva saha paṭisambhidāhi arahattaṁ pāpuṇi.",
  "atk-s0502a3:59": "Tepi naṁ āhaṁsu – ‘‘āvuso cittahattha, tava gamanasamayaṁ tvameva jāneyyāsi, imasmiṁ vāre te cirāyita’’nti. ‘‘Bhante, saṁsaggassa atthibhāvakāle gatamhā, so no saṁsaggo chinno, idāni agamanadhammā jātamhā’’ti. Bhikkhū satthu santikaṁ gantvā, ‘‘bhante, ayaṁ bhikkhu amhehi evaṁ vutto evaṁ nāma kathesi, aññaṁ byākaroti, abhūtaṁ vadatī’’ti āhaṁsu. Satthā ‘‘āma, bhikkhave, mama putto attano anavaṭṭhitacittakāle saddhammaṁ ajānanakāle gamanāgamanaṁ akāsi, idānissa puññañca pāpañca pahīna’’nti vatvā imā dve gāthā āha –",
  "atk-s0502a3:60": "38.",
  "atk-s0502a3:61": " ‘‘Anavaṭṭhitacittassa, saddhammaṁ avijānato;",
  "atk-s0502a3:62": "Pariplavapasādassa, paññā na paripūrati.",
  "atk-s0502a3:63": "39.",
  "atk-s0502a3:64": " ‘‘Anavassutacittassa, ananvāhatacetaso;",
  "atk-s0502a3:65": "Puññapāpapahīnassa, natthi jāgarato bhaya’’nti.",
  "atk-s0502a3:66": "Tattha anavaṭṭhitacittassāti cittaṁ nāmetaṁ kassaci nibaddhaṁ vā thāvaraṁ vā natthi. Yo pana puggalo assapiṭṭhe ṭhapitakumbhaṇḍaṁ viya ca thusarāsimhi koṭṭitakhāṇuko viya ca khallāṭasīse ṭhapitakadambapupphaṁ viya ca na katthaci saṇṭhāti, kadāci buddhasāvako hoti, kadāci ājīvako, kadāci nigaṇṭho, kadāci tāpaso. Evarūpo puggalo anavaṭṭhitacitto nāma. Tassa anavaṭṭhitacittassa. Saddhammaṁ avijānatoti sattatiṁsabodhipakkhiyadhammabhedaṁ imaṁ saddhammaṁ avijānantassa parittasaddhatāya vā uplavasaddhatāya vā pariplavapasādassa kāmāvacararūpāvacarādibhedā paññā na paripūrati. Kāmāvacarāyapi aparipūrayamānāya kutova rūpāvacarārūpāvacaralokuttarapaññā paripūrissatīti dīpeti. Anavassutacittassāti rāgena atintacittassa. Ananvāhatacetasoti ‘‘āhatacitto khilajāto’’ti (dī. ni. 3.319; vibha. 941; ma. ni. 1.185) āgataṭṭhāne dosena cittassa pahatabhāvo vutto, idha pana dosena appaṭihatacittassāti attho. Puññapāpapahīnassāti catutthamaggena pahīnapuññassa ceva pahīnapāpassa ca khīṇāsavassa. Natthi jāgarato bhayanti khīṇāsavassa jāgarantasseva abhayabhāvo kathito viya. So pana saddhādīhi pañcahi jāgaradhammehi samannāgatattā jāgaro nāma. Tasmā tassa jāgarantassāpi ajāgarantassāpi kilesabhayaṁ natthi kilesānaṁ apacchāvattanato. Na hi taṁ kilesā anubandhanti tena tena maggena pahīnānaṁ kilesānaṁ puna anupagamanato. Tenevāha – ‘‘sotāpattimaggena ye kilesā pahīnā, te kilese na puneti na pacceti na paccāgacchati, sakadāgāmianāgāmiarahattamaggena ye kilesā pahīnā, te kilese na puneti na pacceti na paccāgacchatī’’ti (cūḷani. mettagūmāṇavapucchāniddesa 27).",
  "atk-s0502a3:67": "Desanā mahājanassa sātthikā saphalā ahosi.",
  "atk-s0502a3:68": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘bhāriyā vatime, āvuso, kilesā nāma, evarūpassa arahattassa upanissāyasampanno kulaputto kilesehi āloḷito sattavāre gihī hutvā sattavāre pabbajito’’ti. Satthā tesaṁ taṁ kathāpavattiṁ sutvā taṅkhaṇānurūpena gamanena dhammasabhaṁ gantvā buddhāsane nisinno ‘‘kāya nuttha, bhikkhave, etarahi kathāya sannisinnā’’ti pucchitvā, ‘‘imāya nāmā’’ti vutte evameva, bhikkhave, kilesā nāma bhāriyā, sace ete rūpino hutvā katthaci pakkhipituṁ sakkā bhaveyyuṁ, cakkavāḷaṁ atisambādhaṁ, brahmaloko atinīcakoti okāso nesaṁ na bhaveyya, mādisampi nāmete paññāsampannaṁ purisājāneyyaṁ āloḷenti, avasesesu kā kathā? ‘‘Ahañhi aḍḍhanāḷimattaṁ varakacorakaṁ kuṇṭhakudālañca nissāya cha vāre pabbajitvā uppabbajitapubbo’’ti. ‘‘Kadā, bhante, kadā sugatā’’ti? ‘‘Suṇissatha, bhikkhave’’ti. ‘‘Āma, bhante’’ti. ‘‘Tena hi suṇāthā’’ti atītaṁ āhari –",
  "atk-s0502a3:69": "Atīte bārāṇasiyaṁ brahmadatte rajjaṁ kārente kudālapaṇḍito nāma bāhirakapabbajjaṁ pabbajitvā aṭṭha māse himavante vasitvā vassārattasamaye bhūmiyā tintāya ‘‘gehe me aḍḍhanāḷimatto varakacorako ca kuṇṭhakudālako ca atthi, varakacorakabījaṁ mā nassī’’ti uppabbajitvā ekaṁ ṭhānaṁ kudālena kasitvā taṁ bījaṁ vapitvā vatiṁ katvā pakkakāle uddharitvā nāḷimattabījaṁ ṭhapetvā sesaṁ khādi. So ‘‘kiṁ me dāni gehena, puna aṭṭha māse pabbajissāmī’’ti cintetvā nikkhamitvā pabbaji. Imināva nīhārena nāḷimattaṁ varakacorakañca kuṇṭhakudālañca nissāya sattavāre gihī hutvā sattavāre pabbajitvā sattame pana vāre cintesi – ‘‘ahaṁ cha vāre imaṁ kuṇṭhakudālaṁ nissāya gihī hutvā pabbajito, katthacideva naṁ chaḍḍessāmī’’ti. So gaṅgāya tīraṁ gantvā, ‘‘patitaṭṭhānaṁ passanto otaritvā gaṇheyyaṁ, yathāssa patitaṭṭhānaṁ na passāmi, tathā naṁ chaḍḍessāmī’’ti cintetvā nāḷimattaṁ bījaṁ pilotikāya bandhitvā pilotikaṁ kudālaphalake bandhitvā kudālaṁ aggadaṇḍake gahetvā gaṅgāya tīre ṭhito akkhīni nimīletvā uparisīse tikkhattuṁ āvijjhitvā gaṅgāyaṁ khipitvā nivattitvā olokento patitaṭṭhānaṁ adisvā ‘‘jitaṁ me, jitaṁ me’’ti tikkhattuṁ saddamakāsi.",
  "atk-s0502a3:70": "Tasmiṁ khaṇe bārāṇasirājā paccantaṁ vūpasametvā āgantvā nadītīre khandhāvāraṁ nivāsetvā nhānatthāya nadiṁ otiṇṇo taṁ saddaṁ assosi. Rājūnañca nāma ‘‘jitaṁ me’’ti saddo amanāpo hoti, so tassa santikaṁ gantvā, ‘‘ahaṁ idāni amittamaddanaṁ katvā ‘jitaṁ me’ti āgato, tvaṁ pana ‘jitaṁ me, jitaṁ me’ti viravasi, kiṁ nāmeta’’nti pucchi. Kudālapaṇḍito ‘‘tvaṁ bāhirakacore jini, tayā jitaṁ puna avajitameva hoti, mayā pana ajjhattiko lobhacoro jito, so puna maṁ na jinissati, tasseva jayo sādhū’’ti vatvā imaṁ gāthamāha –",
  "atk-s0502a3:71": "‘‘Na taṁ jitaṁ sādhu jitaṁ, yaṁ jitaṁ avajīyati;",
  "atk-s0502a3:72": "Taṁ kho jitaṁ sādhu jitaṁ, yaṁ jitaṁ nāvajīyatī’’ti. (jā. 1.1.70);",
  "atk-s0502a3:73": "Taṁ khaṇaṁyeva ca gaṅgaṁ olokento āpokasiṇaṁ nibbattetvā adhigataviseso ākāse pallaṅkena nisīdi. Rājā mahāpurisassa dhammakathaṁ sutvā vanditvā pabbajjaṁ yācitvā saddhiṁ balakāyena pabbaji. Yojanamattā parisā ahosi. Aparopi sāmantarājā tassa pabbajitabhāvaṁ sutvā, ‘‘tassa rajjaṁ gaṇhissāmī’’ti āgantvā tathā samiddhaṁ nagaraṁ suññaṁ disvā, ‘‘evarūpaṁ nagaraṁ chaḍḍetvā pabbajito rājā orake ṭhāne na pabbajissati, mayāpi pabbajituṁ vaṭṭatī’’ti cintetvā tattha gantvā mahāpurisaṁ upasaṅkamitvā pabbajjaṁ yācitvā saparivāro pabbaji. Eteneva nīhārena satta rājāno pabbajiṁsu. Sattayojaniko assamo ahosi. Satta rājāno bhoge chaḍḍetvā ettakaṁ janaṁ gahetvā pabbajiṁsu. Mahāpuriso brahmacariyavāsaṁ vasitvā brahmalokūpago ahosi.",
  "atk-s0502a3:74": "Satthā imaṁ dhammadesanaṁ āharitvā, ‘‘ahaṁ, bhikkhave, tadā kudālapaṇḍito ahosiṁ, kilesā nāmete evaṁ bhāriyā’’ti āha.",
  "atk-s0502a3:75": "Cittahatthattheravatthu pañcamaṁ.",
  "atk-s0502a3:76": "6. Pañcasatabhikkhuvatthu",
  "atk-s0502a3:77": "Kumbhūpamanti imaṁ dhammadesanaṁ satthā sāvatthiyaṁ viharanto āraddhavipassake bhikkhū ārabbha kathesi.",
  "atk-s0502a3:78": "Sāvatthiyaṁ kira pañcasatā bhikkhū satthu santike yāva arahattā kammaṭṭhānaṁ gahetvā, ‘‘samaṇadhammaṁ karissāmā’’ti yojanasatamaggaṁ gantvā ekaṁ mahāvāsagāmaṁ agamaṁsu. Atha te manussā disvā paññattāsane nisīdāpetvā paṇītehi yāgubhattādīhi parivisitvā, ‘‘kahaṁ, bhante, gacchathā’’ti pucchitvā, ‘‘yathāphāsukaṭṭhāna’’nti vutte, ‘‘bhante, imaṁ temāsaṁ idheva vasatha, mayampi tumhākaṁ santike saraṇesu patiṭṭhāya pañca sīlāni rakkhissāmā’’ti yācitvā tesaṁ adhivāsanaṁ viditvā, ‘‘avidūre ṭhāne mahanto vanasaṇḍo atthi, ettha vasatha, bhante’’ti vatvā uyyojesuṁ. Bhikkhū taṁ vanasaṇḍaṁ pavisiṁsu. Tasmiṁ vanasaṇḍe adhivatthā devatā ‘‘sīlavanto, ayyā, imaṁ vanasaṇḍaṁ anuppattā, ayuttaṁ kho pana asmākaṁ ayyesu idha vasantesu puttadāre gahetvā rukkhe abhiruyha vasitu’’nti rukkhato otaritvā bhūmiyaṁ nisīditvā cintayiṁsu, ‘‘ayyā, imasmiṁ ṭhāne ajjekarattiṁ vasitvā addhā sve gamissantī’’ti. Bhikkhūpi punadivase antogāme piṇḍāya caritvā puna tameva vanasaṇḍaṁ āgamiṁsu. Devatā ‘‘bhikkhusaṅgho svātanāya kenaci nimantito bhavissati, tasmā punāgacchati , ajja gamanaṁ na bhavissati, sve gamissati maññe’’ti iminā upāyena aḍḍhamāsamattaṁ bhūmiyameva acchiṁsu.",
  "atk-s0502a3:79": "Tato cintayiṁsu – ‘‘bhadantā imaṁ temāsaṁ idheva maññe vasissanti, idheva kho pana imesu vasantesu amhākaṁ rukkhe abhiruhitvā nisīditumpi na yuttaṁ, temāsaṁ puttadāre gahetvā bhūmiyaṁ nisīdanaṭṭhānānipi dukkhāni, kiñci katvā ime bhikkhū palāpetuṁ vaṭṭatī’’ti. Tā tesu tesu rattiṭṭhānadivāṭṭhānesu ceva caṅkamanakoṭīsu ca chinnasīsāni kabandhāni dassetuṁ amanussasaddañca bhāvetuṁ ārabhiṁsu. Bhikkhūnaṁ khipitakāsādayo rogā pavattiṁsu. Te aññamaññaṁ ‘‘tuyhaṁ, āvuso, kiṁ rujjatī’’ti pucchantā, ‘‘mayhaṁ khipitarogo, mayhaṁ kāso’’ti vatvā, ‘‘āvuso, ahaṁ ajja caṅkamanakoṭiyaṁ chinnasīsaṁ addasaṁ, ahaṁ rattiṭṭhāne kabandhaṁ addasaṁ , ahaṁ divāṭṭhāne amanussasaddaṁ assosiṁ, parivajjetabbayuttakamidaṁ ṭhānaṁ, amhākaṁ idha aphāsukaṁ ahosi, satthu santikaṁ gamissāmā’’ti nikkhamitvā anupubbena satthu santikaṁ gantvā vanditvā ekamantaṁ nisīdiṁsu.",
  "atk-s0502a3:80": "Atha ne satthā āha – ‘‘kiṁ, bhikkhave, tasmiṁ ṭhāne vasituṁ na sakkhissathā’’ti? ‘‘Āma, bhante, amhākaṁ tasmiṁ ṭhāne vasantānaṁ evarūpāni bheravārammaṇāni upaṭṭhahanti, evarūpaṁ aphāsukaṁ hoti, tena mayaṁ ‘vajjetabbayuttakamidaṁ ṭhāna’nti taṁ chaḍḍetvā tumhākaṁ santikaṁ āgatā’’ti. ‘‘Bhikkhave, tattheva tumhākaṁ gantuṁ vaṭṭatī’’ti. ‘‘Na sakkā, bhante’’ti. ‘‘Bhikkhave, tumhe āvudhaṁ aggahetvā gatā, idāni āvudhaṁ gahetvā gacchathā’’ti. ‘‘Katarāvudhaṁ, bhante’’ti? Satthā ‘‘ahaṁ āvudhaṁ vo dassāmi, mayā dinnaṁ āvudhaṁ gahetvā gacchathā’’ti vatvā –",
  "atk-s0502a3:81": "‘‘Karaṇīyamatthakusalena, yanta santaṁ padaṁ abhisamecca;",
  "atk-s0502a3:82": "Sakko ujū ca suhujū ca, suvaco cassa mudu anatimānī’’ti. (khu. pā. 9.1; su. ni. 143) –",
  "atk-s0502a3:83": "Sakalaṁ mettasuttaṁ kathetvā, ‘‘bhikkhave, imaṁ tumhe bahi vihārassa vanasaṇḍato paṭṭhāya sajjhāyantā antovihāraṁ paviseyyāthā’’ti uyyojesi. Te satthāraṁ vanditvā nikkhamitvā anupubbena taṁ ṭhānaṁ patvā bahivihāre gaṇasajjhāyaṁ katvā sajjhāyamānā vanasaṇḍaṁ pavisiṁsu. Sakalavanasaṇḍe devatā mettacittaṁ paṭilabhitvā tesaṁ paccuggamanaṁ katvā pattacīvarapaṭiggahaṇaṁ āpucchiṁsu, hatthapādasambāhanaṁ āpucchiṁsu, tesaṁ tattha tattha ārakkhaṁ saṁvidahiṁsu, pakkadhūpanatelaṁ viya sannisinnā ahesuṁ. Katthaci amanussasaddo nāma nāhosi. Tesaṁ bhikkhūnaṁ cittaṁ ekaggaṁ ahosi. Te rattiṭṭhānadivāṭṭhānesu nisinnā vipassanāya cittaṁ otāretvā attani khayavayaṁ paṭṭhapetvā, ‘‘ayaṁ attabhāvo nāma bhijjanakaṭṭhena athāvaraṭṭhena kulālabhājanasadiso’’ti vipassanaṁ vaḍḍhayiṁsu. Sammāsambuddho gandhakuṭiyā nisinnova tesaṁ vipassanāya āraddhabhāvaṁ ñatvā te bhikkhū āmantetvā, ‘‘evameva, bhikkhave, ayaṁ attabhāvo nāma bhijjanakaṭṭhena athāvaraṭṭhena kulālabhājanasadiso evā’’ti vatvā obhāsaṁ pharitvā yojanasate ṭhitopi abhimukhe nisinno viya chabbaṇṇaraṁsiyo vissajjetvā dissamānena rūpena imaṁ gāthamāha –",
  "atk-s0502a3:84": "40.",
  "atk-s0502a3:85": " ‘‘Kumbhūpamaṁ kāyamiṁma viditvā, nagarūpamaṁ cittamidaṁ ṭhapetvā;",
  "atk-s0502a3:86": "Yodhetha māraṁ paññāvudhena, jitañca rakkhe anivesano siyā’’ti.",
  "atk-s0502a3:87": "Tattha kumbhūpamanti abaladubbalaṭṭhena anaddhaniyatāvakālikaṭṭhena imaṁ kesādisamūhasaṅkhātaṁ kāyaṁ kumbhūpamaṁ kulālabhājanasadisaṁ viditvā. Nagarūpamaṁ cittamidaṁ ṭhapetvāti nagaraṁ nāma bahiddhā thiraṁ hoti, gambhīraparikhaṁ pākāraparikkhittaṁ dvāraṭṭālakayuttaṁ, antosuvibhattavīthicatukkasiṅghāṭakasampannaṁ antarāpaṇaṁ, taṁ ‘‘vilumpissāmā’’ti bahiddhā corā āgantvā pavisituṁ asakkontā pabbataṁ āsajja paṭihatā viya gacchanti, evameva paṇḍito kulaputto attano vipassanācittaṁ thiraṁ nagarasadisaṁ katvā ṭhapetvā nagare ṭhito ekatodhārādinānappakārāvudhena coragaṇaṁ viya vipassanāmayena ca ariyamaggamayena ca paññāvudhena taṁtaṁmaggavajjhaṁ kilesamāraṁ paṭibāhanto taṁ taṁ kilesamāraṁ yodhetha, pahareyyāthāti attho. Jitañca rakkheti jitañca uppāditaṁ taruṇavipassanaṁ āvāsasappāyautusappāyabhojanasappāyapuggalasappāyadhammassavanasappāyādīni āsevanto antarantarā samāpattiṁ samāpajjitvā tato vuṭṭhāya suddhacittena saṅkhāre sammasanto rakkheyya.",
  "atk-s0502a3:88": "Anivesanosiyāti anālayo bhaveyya. Yathā nāma yodho saṅgāmasīse balakoṭṭhakaṁ katvā amittehi saddhiṁ yujjhanto chāto vā pipāsito vā hutvā sannāhe vā sithile āvudhe vā patite balakoṭṭhakaṁ pavisitvā vissamitvā bhuñjitvā pivitvā sannahitvā āvudhaṁ gahetvā puna nikkhamitvā yujjhanto parasenaṁ maddati, ajitaṁ jināti, jitaṁ rakkhati. So hi sace balakoṭṭhake ṭhito evaṁ vissamanto taṁ assādento accheyya, rajjaṁ parahatthagataṁ kareyya, evameva, bhikkhu, paṭiladdhaṁ taruṇavipassanaṁ punappunaṁ samāpattiṁ samāpajjitvā tato vuṭṭhāya suddhacittena saṅkhāre sammasanto rakkhituṁ sakkoti, uttarimaggaphalapaṭilābhena kilesamāraṁ jināti. Sace pana so samāpattimeva assādeti, suddhacittena punappunaṁ saṅkhāre na sammasati, maggaphalapaṭivedhaṁ kātuṁ na sakkoti. Tasmā rakkhitabbayuttakaṁ rakkhanto anivesano siyā, samāpattiṁ nivesanaṁ katvā tattha na niveseyya, ālayaṁ na kareyyāti attho. ‘‘Addhā tumhepi evaṁ karothā’’ti evaṁ satthā tesaṁ bhikkhūnaṁ dhammaṁ desesi.",
  "atk-s0502a3:89": "Desanāvasāne pañcasatā bhikkhū nisinnaṭṭhāne nisinnāyeva saha paṭisambhidāhi arahattaṁ patvā tathāgatassa suvaṇṇavaṇṇaṁ sarīraṁ vaṇṇayantā thomentā vandantāva āgacchiṁsūti.",
  "atk-s0502a3:90": "Pañcasatabhikkhuvatthu chaṭṭhaṁ.",
  "atk-s0502a3:91": "7. Pūtigattatissattheravatthu",
  "atk-s0502a3:92": "Aciraṁvatayaṁ kāyoti imaṁ dhammadesanaṁ satthā sāvatthiyaṁ viharanto pūtigattatissattheraṁ ārabbha kathesi.",
  "atk-s0502a3:93": "Eko kira sāvatthivāsī kulaputto satthu santike dhammaṁ sutvā sāsane uraṁ datvā pabbajito, so laddhūpasampado tissatthero nāma ahosi. Gacchante gacchante kāle tassa sarīre rogo udapādi. Sāsapamattiyo piḷakā uṭṭhahiṁsu. Tā anupubbena muggamattā kalāyamattā kolaṭṭhimattā āmalakamattā beḷuvasalāṭumattā beḷuvamattā hutvā pabhijjiṁsu, sakalasarīraṁ chiddāvachiddaṁ ahosi. Pūtigattatissattherotvevassa nāmaṁ udapādi. Athassa aparabhāge aṭṭhīni bhijjiṁsu. So appaṭijaggiyo ahosi. Nivāsanapārupanaṁ pubbalohitamakkhitaṁ jālapūvasadisaṁ ahosi. Saddhivihārikādayo paṭijaggituṁ asakkontā chaḍḍayiṁsu. So anātho hutvā nipajji.",
  "atk-s0502a3:94": "Buddhānañca nāma dve vāre lokavolokanaṁ avijahitaṁ hoti. Paccūsakāle lokaṁ volokentā cakkavāḷamukhavaṭṭito paṭṭhāya gandhakuṭiabhimukhaṁ ñāṇaṁ katvā olokenti, sāyaṁ olokentā gandhakuṭito paṭṭhāya bāhirābhimukhaṁ ñāṇaṁ katvā olokenti. Tasmiṁ pana samaye bhagavato ñāṇajālassa anto pūtigattatissatthero paññāyi. Satthā tassa bhikkhuno arahattassa upanissayaṁ disvā, ‘‘ayaṁ saddhivihārikādīhi chaḍḍito, idānissa maṁ ṭhapetvā aññaṁ paṭisaraṇaṁ natthī’’ti gandhakuṭito nikkhamitvā vihāracārikaṁ caramāno viya aggisālaṁ gantvā ukkhaliṁ dhovitvā udakaṁ datvā uddhanaṁ āropetvā udakassa tattabhāvaṁ āgamayamāno aggisālāyameva aṭṭhāsi. Tattabhāvaṁ jānitvā gantvā tassa bhikkhuno nipannamañcakoṭiyaṁ gaṇhi, tadā bhikkhū ‘‘apetha, bhante, mayaṁ gaṇhissāmā’’ti mañcakaṁ gahetvā aggisālaṁ ānayiṁsu. Satthā ambaṇaṁ āharāpetvā uṇhodakaṁ āsiñcitvā tehi bhikkhūhi tassa pārupanaṁ gāhāpetvā uṇhodake maddāpetvā mandātape vissajjāpesi. Athassa santike ṭhatvā sarīraṁ uṇhodakena temetvā ghaṁsitvā nhāpesi, tassa nahānapariyosāne pārupanaṁ sukkhi. Atha naṁ taṁ nivāsāpetvā nivatthakāsāvaṁ udake maddāpetvā ātape vissajjāpesi. Athassa gatte udake chinnamatte tampi sukkhi. So ekaṁ kāsāvaṁ nivāsetvā ekaṁ pārupitvā sallahukasarīro ekaggacitto mañcake nipajji. Satthā tassa ussīsake ṭhatvā, ‘‘bhikkhu ayaṁ tava kāyo apetaviññāṇo nirupakāro hutvā kaliṅgaraṁ viya pathaviyaṁ sessatī’’ti vatvā imaṁ gāthamāha –",
  "atk-s0502a3:95": "41.",
  "atk-s0502a3:96": " ‘‘Aciraṁ vatayaṁ kāyo, pathaviṁ adhisessati;",
  "atk-s0502a3:97": "Chuddho apetaviññāṇo, niratthaṁva kaliṅgara’’nti.",
  "atk-s0502a3:98": "Tattha aciraṁ vatāti bhikkhu na cirasseva ayaṁ kāyo pathaviṁ adhisessati, imissā pakatisayanena sayitāya pathaviyā upari sayissati . Chuddhoti apaviddho, apagataviññāṇatāya tuccho hutvā sessatīti dasseti. Yathā kiṁ? Niratthaṁva kaliṅgaraṁ nirupakāraṁ niratthakaṁ kaṭṭhakhaṇḍaṁ viya. Dabbasambhāratthikā hi manussā araññaṁ pavisitvā ujukaṁ ujukasaṇṭhānena vaṅkaṁ vaṅkasaṇṭhānena chinditvā dabbasambhāraṁ gaṇhanti, avasesaṁ pana susirañca pūtikañca asārakañca gaṇṭhijātañca chinditvā tattheva chaḍḍenti. Aññe dabbasambhāratthikā āgantvā taṁ gahetāro nāma natthi, oloketvā attano upakārakameva gaṇhanti, itaraṁ pathavīgatameva hoti. Taṁ pana tena tena upāyena mañcapaṭipādakaṁ vā pādakathalikaṁ vā phalakapīṭhaṁ vā kātuṁ sakkāpi bhaveyya. Imasmiṁ pana attabhāve dvattiṁsāya koṭṭhāsesu ekakoṭṭhāsopi mañcapaṭipādakādivasena aññena vā upakāramukhena gayhūpago nāma natthi, kevalaṁ niratthaṁva kaliṅgaraṁ ayaṁ kāyo apagataviññāṇo katipāheneva pathaviyaṁ sessatīti.",
  "atk-s0502a3:99": "Desanāvasāne pūtigattatissatthero saha paṭisambhidāhi arahattaṁ pāpuṇi, aññepi bahū sotāpannādayo ahesuṁ. Theropi arahattaṁ patvāva parinibbāyi. Satthā tassa sarīrakiccaṁ kārāpetvā dhātuyo gahetvā cetiyaṁ kārāpesi. Bhikkhū satthāraṁ pucchiṁsu – ‘‘bhante, pūtigattatissatthero kuhiṁ nibbatto’’ti. ‘‘Parinibbuto, bhikkhave’’ti. ‘‘Bhante, evarūpassa pana arahattūpanissayasampannassa bhikkhuno kiṁ kāraṇā gattaṁ putikaṁ jātaṁ, kiṁ kāraṇā aṭṭhīni bhinnāni, kimassa kāraṇaṁ arahattassa upanissayabhāvaṁ patta’’nti? ‘‘Bhikkhave, sabbametaṁ etassa attanā katakammeneva nibbatta’’nti. ‘‘Kiṁ pana tena, bhante, kata’’nti? ‘‘Tena hi, bhikkhave, suṇāthā’’ti atītaṁ āhari –",
  "atk-s0502a3:100": "Ayaṁ kassapasammāsambuddhakāle sākuṇiko hutvā bahū sakuṇe vadhitvā issarajanaṁ upaṭṭhahi. Tesaṁ dinnāvasese vikkiṇāti, ‘‘vikkitāvasesā māretvā ṭhapitā pūtikā bhavissantī’’ti yathā uppatituṁ na sakkonti, tathā tesaṁ jaṅghaṭṭhīni ca pakkhaṭṭhīni ca bhinditvā rāsiṁ katvā ṭhapeti, te punadivase vikkiṇāti. Atibahūnaṁ pana laddhakāle attanopi atthāya pacāpeti. Tassekadivasaṁ rasabhojane pakke eko khīṇāsavo piṇḍāya caranto gehadvāre aṭṭhāsi. So theraṁ disvā cittaṁ pasādetvā, ‘‘mayā bahū pāṇā māretvā khāditā, ayyo ca me gehadvāre ṭhito, antogehe ca rasabhojanaṁ saṁvijjati, piṇḍapātamassa dassāmī’’ti tassa pattaṁ ādāya pūretvā rasapiṇḍapātaṁ datvā theraṁ pañcapatiṭṭhitena vanditvā, ‘‘bhante, tumhehi diṭṭhadhammassa matthakaṁ pāpuṇeyya’’nti āha. Thero ‘‘evaṁ hotū’’ti anumodanaṁ akāsi. ‘‘Bhikkhave, tadā katakammavasenetaṁ tissassa nipphannaṁ, sakuṇānaṁ aṭṭhibhedananissandena tissassa gattañca pūtikaṁ jātaṁ, aṭṭhīni ca bhinnāni, khīṇāsavassa rasapiṇḍapātadānanissandena arahattaṁ patto’’ti.",
  "atk-s0502a3:101": "Pūtigattatissattheravatthu sattamaṁ.",
  "atk-s0502a3:102": "8. Nandagopālakavatthu",
  "atk-s0502a3:103": "Diso disanti imaṁ dhammadesanaṁ satthā kosalajanapade nandagopālakaṁ ārabbha kathesi.",
  "atk-s0502a3:104": "Sāvatthiyaṁ kira anāthapiṇḍikassa gahapatino nando nāma gopālako goyūthaṁ rakkhati aḍḍho mahaddhano mahābhogo. So kira yathā keṇiyo jaṭilo pabbajjāvesena, evaṁ gopālakattena rājabaliṁ pariharanto attano kuṭumbaṁ rakkhati. So kālena kālaṁ pañca gorase ādāya anāthapiṇḍikassa santikaṁ āgantvā satthāraṁ passati, dhammaṁ suṇāti, attano vasanaṭṭhānaṁ āgamanatthāya satthāraṁ yācati. Satthā tassa ñāṇaparipākaṁ āgamayamāno āgantvā paripakkabhāvaṁ ñatvā ekadivasaṁ mahābhikkhusaṅghaparivuto cārikaṁ caranto maggā okkamma tassa vasanaṭṭhānāsanne aññatarasmiṁ rukkhamūle nisīdi. Nando satthu santikaṁ agantvā vanditvā paṭisanthāraṁ katvā satthāraṁ nimantetvā satthāhaṁ buddhappamukhassa bhikkhusaṅghassa paṇītaṁ pañcagorasadānaṁ adāsi. Sattame divase satthā anumodanaṁ katvā dānakathādibhedaṁ anupubbiṁ kathaṁ kathesi. Kathāpariyosāne nandagopālako sotāpattiphale patiṭṭhāya satthu pattaṁ gahetvā satthāraṁ anugacchanto dūraṁ gantvā, ‘‘tiṭṭha, upāsakā’’ti nivattiyamāno vanditvā nivatti. Atha naṁ eko luddako vijjhitvā māresi. Pacchato āgacchantā bhikkhū naṁ disvā gantvā satthāraṁ āhaṁsu – ‘‘nando, bhante, gopālako tumhākaṁ idhāgatattā mahādānaṁ datvā anugantvā nivattento mārito, sace tumhe nāgacchissatha, nāssa maraṇaṁ abhavissā’’ti. Satthā , ‘‘bhikkhave, mayi āgatepi anāgatepi tassa catasso disā catasso anudisā ca gacchantassāpi maraṇato muccanūpāyo nāma natthi. Yañhi neva corā, na verino karonti, taṁ imesaṁ sattānaṁ antopaduṭṭhaṁ micchāpaṇihitaṁ cittameva karotī’’ti vatvā imaṁ gāthamāha –",
  "atk-s0502a3:105": "42.",
  "atk-s0502a3:106": " ‘‘Diso disaṁ yaṁ taṁ kayirā, verī vā pana verinaṁ;",
  "atk-s0502a3:107": "Micchāpaṇihitaṁ cittaṁ, pāpiyo naṁ tato kare’’ti.",
  "atk-s0502a3:108": "Tattha diso disanti coro coraṁ. ‘‘Disvā’’ti pāṭhaseso. Yaṁ taṁ kayirāti yaṁ taṁ tassa anayabyasanaṁ kareyya. Dutiyapadepi eseva nayo. Idaṁ vuttaṁ hoti – eko ekassa mittadubbhī coro puttadārakhettavatthu gomahiṁsādīsu aparajjhanto yassa aparajjhati, tampi tatheva attani aparajjhantaṁ coraṁ disvā, veri vā pana kenacideva kāraṇena baddhaveraṁ veriṁ disvā attano kakkhaḷatāya dāruṇatāya yaṁ taṁ tassa anayabyasanaṁ kareyya, puttadāraṁ vā pīḷeyya, khettādīni vā nāseyya, jīvitā vā pana naṁ voropeyya, dasasu akusalakammapathesu micchāṭhapitattā micchāpahiṇitaṁ cittaṁ pāpiyo naṁ tato kare taṁ purisaṁ tato pāpataraṁ kareyya. Vuttappakārehi, diso disassa vā verī verino vā imasmiṁyeva attabhāve dukkhaṁ vā uppādeyya, jīvitakkhayaṁ vā kareyya. Idaṁ pana akusalakammapathesu micchāṭhapitaṁ cittaṁ diṭṭheva dhamme anayabyasanaṁ pāpeti, attabhāvasatasahassesupi catūsu apāyesu khipitvā sīsaṁ ukkhipituṁ na detīti.",
  "atk-s0502a3:109": "Desanāpariyosāne bahū sotāpattiphalādīni pattā. Mahājanassa sātthikā desanā jātā. Upāsakena pana bhavantare katakammaṁ bhikkhūhi na pucchitaṁ, tasmā satthārā na kathitanti.",
  "atk-s0502a3:110": "Nandagopālakavatthu aṭṭhamaṁ.",
  "atk-s0502a3:111": "9. Soreyyattheravatthu",
  "atk-s0502a3:112": "Nataṁ mātā pitā kayirāti imaṁ dhammadesanaṁ satthā sāvatthiyaṁ jetavane viharanto soreyyattheraṁ ārabbha kathesi.",
  "atk-s0502a3:113": "Vatthu soreyyanagare samuṭṭhitaṁ, sāvatthiyaṁ niṭṭhāpesi. Sammāsambuddhe sāvatthiyaṁ viharante soreyyanagare soreyyaseṭṭhiputto ekena sahāyakena saddhiṁ sukhayānake nisīditvā mahantena parivārena nhānatthāya nagarā nikkhami. Tasmiṁ khaṇe mahākaccāyanatthero soreyyanagaraṁ piṇḍāya pavisitukāmo hutvā bahinagare saṅghāṭiṁ pārupati. Therassa ca suvaṇṇavaṇṇaṁ sarīraṁ. Soreyyaseṭṭhiputto taṁ disvā cintesi – ‘‘aho vata ayaṁ vā thero mama bhariyā bhaveyya, mama vā bhariyāya sarīravaṇṇo etassa sarīravaṇṇo viya bhaveyyā’’ti. Tassa cintitamatteyeva purisaliṅgaṁ antaradhāyi, itthiliṅgaṁ pāturahosi. So lajjamāno yānakā oruyha palāyi. Parijano taṁ asañjānanto ‘‘kimeta’’nti āha. Sāpi takkasilamaggaṁ paṭipajji. Sahāyakopissā ito cito ca vicaritvāpi nāddasa. Sabbe nhāyitvā gehaṁ agamiṁsu. ‘‘Kahaṁ seṭṭhiputto’’ti ca vutte, ‘‘nhatvā āgato bhavissatīti maññimhā’’ti vadiṁsu. Athassa mātāpitaro tattha tattha pariyesitvā apassantā roditvā paridevitvā, ‘‘mato bhavissatī’’ti matakabhattaṁ adaṁsu. Sā ekaṁ takkasilagāmiṁ satthavāhaṁ disvā yānakassa pacchato pacchato anubandhi.",
  "atk-s0502a3:114": "Atha naṁ manussā disvā, ‘‘amhākaṁ yānakassa pacchato pacchato anugacchati, mayaṁ ‘kassesā dārikā’ti taṁ na jānāmā’’ti vadiṁsu. Sāpi ‘‘tumhe attano yānakaṁ pājetha, ahaṁ padasā gamissāmī’’ti gacchantī aṅgulimuddikaṁ datvā ekasmiṁ yānake okāsaṁ kāresi. Manussā cintayiṁsu – ‘‘takkasilanagare amhākaṁ seṭṭhiputtassa bhariyā natthi, tassa ācikkhissāma, mahāpaṇṇākāro no bhavissatī’’ti. Te gehaṁ gantvā, ‘‘sāmi, amhehi tumhākaṁ ekaṁ itthiratanaṁ ānīta’’nti āhaṁsu. So taṁ sutvā taṁ pakkosāpetvā attano vayānurūpaṁ abhirūpaṁ pāsādikaṁ disvā uppannasineho gehe akāsi. Purisā hi itthiyo, itthiyo vā purisā abhūtapubbā nāma natthi. Purisā hi parassa dāresu aticaritvā kālaṁ katvā bahūni vassasatasahassāni niraye paccitvā manussajātiṁ āgacchantā attabhāvasate itthibhāvaṁ āpajjanti.",
  "atk-s0502a3:115": "Ānandattheropi kappasatasahassaṁ pūritapāramī ariyasāvako saṁsāre saṁsaranto ekasmiṁ attabhāve kammārakule nibbatto. Paradārakammaṁ katvā niraye paccitvā pakkāvasesena cuddasasu attabhāvesu purisassa pādaparicārikā itthī ahosi, sattasu attabhāvesu bījuddharaṇaṁ pāpuṇi. Itthiyo pana dānādīni puññāni katvā itthibhāve chandaṁ virājetvā, ‘‘idaṁ no puññaṁ purisattabhāvapaṭilābhāya saṁvattatū’’ti cittaṁ adhiṭṭhahitvā kālaṁ katvā purisattabhāvaṁ paṭilabhanti, patidevatā hutvā sāmike sammāpaṭipattivasenāpi purisattabhāvaṁ paṭilabhanteva.",
  "atk-s0502a3:116": "Ayaṁ pana seṭṭhiputto there ayoniso cittaṁ uppādetvā imasmiṁyeva attabhāve itthibhāvaṁ paṭilabhi. Takkasilāyaṁ seṭṭhiputtena saddhiṁ saṁvāsamanvāya pana tassā kucchiyaṁ gabbho patiṭṭhāsi. Sā dasamāsaccayena puttaṁ labhitvā tassa padasā gamanakāle aparampi puttaṁ paṭilabhi. Evamassā kucchiyaṁ vutthā dve, soreyyanagare taṁ paṭicca nibbattā dveti cattāro puttā ahesuṁ. Tasmiṁ kāle soreyyanagarato tassā sahāyako seṭṭhiputto pañcahi sakaṭasatehi takkasilaṁ gantvā sukhayānake nisinno nagaraṁ pāvisi. Atha naṁ sā uparipāsādatale vātapānaṁ vivaritvā antaravīthiṁ olokayamānā ṭhitā disvā sañjānitvā dāsiṁ pesetvā pakkosāpetvā mahātale nisīdāpetvā mahantaṁ sakkārasammānaṁ akāsi. Atha naṁ so āha – ‘‘bhadde, tvaṁ ito pubbe amhehi na diṭṭhapubbā, atha ca pana no mahantaṁ sakkāraṁ karosi, jānāsi tvaṁ amhe’’ti. ‘‘Āma, sāmi, jānāmi, nanu tumhe soreyyanagaravāsino’’ti? ‘‘Āma, bhadde’’ti. Sā mātāpitūnañca bhariyāya ca puttānañca arogabhāvaṁ pucchi. Itaro ‘‘āma, bhadde, arogā’’ti vatvā ‘‘jānāsi tvaṁ ete’’ti āha. ‘‘Āma sāmi, jānāmi. Tesaṁ eko putto atthi, so kahaṁ, sāmī’’ti? ‘‘Bhadde, mā etaṁ kathehi, mayaṁ tena saddhiṁ ekadivasaṁ sukhayānake nisīditvā nhāyituṁ nikkhantā nevassa gatiṁ jānāma, ito cito ca vicaritvā taṁ adisvā mātāpitūnaṁ ārocayimhā, tepissa roditvā kanditvā petakiccaṁ kiriṁsū’’ti. ‘‘Ahaṁ so, sāmī’’ti. ‘‘Apehi, bhadde, kiṁ kathesi mayhaṁ sahāyo devakumāro viya eko puriso’’ti? ‘‘Hotu, sāmi, ahaṁ so’’ti. ‘‘Atha idaṁ kiṁ nāmā’’ti? ‘‘Taṁ divasaṁ te ayyo mahākaccāyanatthero diṭṭho’’ti? ‘‘Āma, diṭṭho’’ti. Ahaṁ ayyaṁ mahākaccāyanattheraṁ oloketvā, ‘‘aho vata ayaṁ vā thero mama bhariyā bhaveyya , etassa vā sarīravaṇṇo viya mama bhariyāya sarīravaṇṇo bhaveyyā’’ti cintesiṁ. Cintitakkhaṇeyeva me purisaliṅgaṁ antaradhāyi, itthiliṅgaṁ pātubhavi. Athāhaṁ lajjamānā kassaci kiñci vattuṁ asakkuṇitvā tato palāyitvā idhāgatā, sāmīti.",
  "atk-s0502a3:117": "‘‘Aho vata te bhāriyaṁ kammaṁ kataṁ, kasmā mayhaṁ nācikkhi, apica pana te thero khamāpito’’ti? ‘‘Na khamāpito, sāmi. Jānāsi pana tvaṁ kahaṁ thero’’ti? ‘‘Imameva nagaraṁ upanissāya viharatī’’ti. ‘‘Sace piṇḍāya caranto idhāgaccheyya, ahaṁ mama ayyassa bhikkhāhāraṁ dadeyyaṁ, sāmī’’ti. ‘‘Tena hi sīghaṁ sakkāraṁ karohi, amhākaṁ ayyaṁ khamāpessāmā’’ti so therassa vasanaṭṭhānaṁ gantvā vanditvā ekamantaṁ nisinno, ‘‘bhante, sve mayhaṁ bhikkhaṁ gaṇhathā’’ti āha. ‘‘Nanu tvaṁ, seṭṭhiputta, āgantukosī’’ti. ‘‘Bhante, mā amhākaṁ āgantukabhāvaṁ pucchatha, sve me bhikkhaṁ gaṇhathā’’ti. Thero adhivāsesi, gehepi therassa mahāsakkāro paṭiyatto. Thero punadivase taṁ gehadvāraṁ agamāsi. Atha naṁ nisīdāpetvā paṇītenāhārena parivisitvā seṭṭhiputto taṁ itthiṁ gahetvā therassa pādamūle nipajjāpetvā, ‘‘bhante, mayhaṁ sahāyikāya khamathā’’ti āha. ‘‘Kimeta’’nti? ‘‘Ayaṁ, bhante, pubbe mayhaṁ piyasahāyako hutvā tumhe oloketvā evaṁ nāma cintesi, athassa purisaliṅgaṁ antaradhāyi, itthiliṅgaṁ pātubhavi, khamatha, bhante’’ti. ‘‘Tena hi uṭṭhahatha, khamāmi vo aha’’nti. Therena ‘‘khamāmī’’ti vuttamatteyeva itthiliṅgaṁ antaradhāyi, purisaliṅgaṁ pātubhavi.",
  "atk-s0502a3:118": "Purisaliṅge pātubhūtamatteyeva taṁ takkasilāya seṭṭhiputto āha – ‘‘samma sahāyaka, ime dve dārakā tava kucchiyaṁ vutthattā maṁ paṭicca nibbattattā ubhinnampino puttā eva, idheva vasissāma, mā ukkaṇṭhī’’ti. ‘‘Samma, ahaṁ ekenattabhāvena paṭhamaṁ puriso hutvā itthibhāvaṁ patvā puna puriso jātoti vippakārappatto, paṭhamaṁ maṁ paṭicca dve puttā nibbattā, idāni me kucchito dve puttā nikkhantā, svāhaṁ ekenattabhāvena vippakārappatto, puna ‘gehe vasissatī’ti saññaṁ mā kari, ahaṁ mama ayyassa santike pabbajissāmi. Ime dve dārakā tava bhārāti, imesu mā pamajjī’’ti vatvā putte sīse paricumbitvā parimajjitvā ure nipajjāpetvā pitu niyyādetvā nikkhamitvā therassa santike pabbajjaṁ yāci. Theropi naṁ pabbājetvā upasampādetvā gaṇhitvāva cārikaṁ caramāno anupubbena sāvatthiṁ agamāsi. Tassa soreyyattheroti nāmaṁ ahosi. Janapadavāsino taṁ pavattiṁ ñatvā saṅkhubhitvā kotūhalajātā taṁ upasaṅkamitvā pucchiṁsu – ‘‘evaṁ kira, bhante’’ti? ‘‘Āma, āvuso’’ti. ‘‘Bhante, evarūpampi kāraṇaṁ nāma hoti’’? ‘‘Tumhākaṁ kucchiyaṁ kira dve puttā nibbattā, tumhe paṭicca dve jātā, tesaṁ vo kataresu balavasineho hotī’’ti? ‘‘Kucchiyaṁ vutthakesu, āvuso’’ti. Āgatāgatā nibaddhaṁ tatheva pucchiṁsu.",
  "atk-s0502a3:119": "Thero ‘‘kucchiyaṁ vuttakesu eva sineho balavā’’ti punappunaṁ kathento harāyamāno ekova nisīdati, ekova tiṭṭhati. So evaṁ ekattūpagato attabhāve khayavayaṁ samuṭṭhāpetvā saha paṭisambhidāhi arahattaṁ pāpuṇi. Atha naṁ āgatāgatā pucchanti – ‘‘bhante, evaṁ kira nāma ahosī’’ti? ‘‘Āmāvuso’’ti. ‘‘Kataresu sineho balavā’’ti? ‘‘Mayhaṁ katthaci sineho nāma natthī’’ti. Bhikkhū ‘‘ayaṁ abhūtaṁ kathesi, purimadivasesu ‘kucchiyaṁ vutthaputtesu sineho balavā’ti vatvā idāni ‘mayhaṁ katthaci sineho natthī’ti vadati, aññaṁ byākaroti, bhante’’ti āhaṁsu. Satthā ‘‘na, bhikkhave, mama putto aññaṁ byākaroti, mama puttassa sammāpaṇihitena cittena maggassa diṭṭhakālato paṭṭhāya na katthaci sineho jāto, yaṁ sampattiṁ neva mātā, na pitā kātuṁ sakkoti, taṁ imesaṁ sattānaṁ abbhantare pavattaṁ sammāpaṇihitaṁ cittameva detī’’ti vatvā imaṁ gāthamāha –",
  "atk-s0502a3:120": "43.",
  "atk-s0502a3:121": " ‘‘Na taṁ mātā pitā kayirā, aññe vāpi ca ñātakā;",
  "atk-s0502a3:122": "Sammāpaṇihitaṁ cittaṁ, seyyaso naṁ tato kare’’ti.",
  "atk-s0502a3:123": "Tatthana tanti taṁ kāraṇaṁ neva mātā kareyya, na pitā, na aññe ñātakā. Sammāpaṇihitanti dasasu kusalakammapathesu sammā ṭhapitaṁ. Seyyasonaṁ tato kareti tato kāraṇato seyyaso naṁ varataraṁ uttaritaraṁ kareyya, karotīti attho. Mātāpitaro hi puttānaṁ dhanaṁ dadamānā ekasmiṁyeva attabhāve kammaṁ akatvā sukhena jīvikakappanaṁ dhanaṁ dātuṁ sakkonti. Visākhāya mātāpitaropi tāva mahaddhanā mahābhogā, tassā ekasmiṁyeva attabhāve sukhena jīvikakappanaṁ dhanaṁ adaṁsu. Catūsu pana dīpesu cakkavattisiriṁ dātuṁ samatthā mātāpitaropi nāma puttānaṁ natthi, pageva dibbasampattiṁ vā paṭhamajjhānādisampattiṁ vā, lokuttarasampattidāne kathāva natthi, sammāpaṇihitaṁ pana cittaṁ sabbampetaṁ sampattiṁ dātuṁ sakkoti. Tena vuttaṁ ‘‘seyyaso naṁ tato kare’’ti.",
  "atk-s0502a3:124": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a3:125": "Soreyyattheravatthu navamaṁ.",
  "atk-s0502a3:126": "Cittavaggavaṇṇanā niṭṭhitā.",
  "atk-s0502a3:127": "Tatiyo vaggo."
}