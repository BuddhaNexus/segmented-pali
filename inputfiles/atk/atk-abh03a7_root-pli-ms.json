{
  "atk-abh03a7:0": "Nidānakathā",
  "atk-abh03a7:1": "Yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṁ vassaṁ upagantvā mātaraṁ kāyasakkhiṁ katvā devaparisāya abhidhammakathaṁ kathento dhammasaṅgaṇīvibhaṅgadhātukathāpuggalapaññattippakaraṇāni desayitvā kathāvatthudesanāya vāre sampatte ‘‘anāgate mama sāvako mahāpañño moggaliputtatissatthero nāma uppannaṁ sāsanamalaṁ sodhetvā tatiyasaṅgītiṁ karonto bhikkhusaṅghassa majjhe nisinno sakavāde pañca suttasatāni paravāde pañcāti suttasahassaṁ samodhānetvā imaṁ pakaraṇaṁ bhājessatī’’ti tassokāsaṁ karonto yā cesā puggalavāde tāva catūsu pañhesu dvinnaṁ pañcakānaṁ vasena aṭṭhamukhā vādayutti, taṁ ādiṁ katvā sabbakathāmaggesu asampuṇṇabhāṇavāramattāya tantiyā mātikaṁ ṭhapesi. Athāvasesaṁ abhidhammakathaṁ vitthāranayeneva kathetvā vutthavasso suvaṇṇarajatasopānamajjhe maṇimayena sopānena devalokato saṅkassanagare oruyha sattahitaṁ sampādento yāvatāyukaṁ ṭhatvā anupādisesāya nibbānadhātuyā parinibbāyi.",
  "atk-abh03a7:2": "Athassa mahākassapappamukho vasīgaṇo ajātasatturājānaṁ sahāyaṁ gahetvā dhammavinayasarīraṁ saṅgahaṁ āropesi. Tato vassasatassa accayena vajjiputtakā bhikkhū dasa vatthūni dīpayiṁsu. Tāni sutvā kākaṇḍakassa brāhmaṇassa putto yasatthero susunāgaputtaṁ kālāsokaṁ nāma rājānaṁ sahāyaṁ gahetvā dvādasannaṁ bhikkhusatasahassānaṁ antare sattatherasatāni uccinitvā tāni dasavatthūni madditvā dhammavinayasarīraṁ saṅgahaṁ āropesi.",
  "atk-abh03a7:3": "Tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṁ pariyesamānā attano anurūpaṁ dubbalapakkhaṁ labhitvā visuṁ mahāsaṅghikācariyakulaṁ nāma akaṁsu . Tato bhijjitvā aparāni dve ācariyakulāni jātāni – gokulikā ca ekabyohārikā ca. Gokulikanikāyato bhijjitvā aparāni dve ācariyakulāni jātāni – paṇṇattivādā ca bāhuliyā ca. Bahussutikātipi tesaṁyeva nāmaṁ. Tesaṁyeva antare cetiyavādā nāma apare ācariyavādā uppannā. Evaṁ mahāsaṅghikācariyakulato dutiye vassasate pañcācariyakulāni uppannāni. Tāni mahāsaṅghikehi saddhiṁ cha honti.",
  "atk-abh03a7:4": "Tasmiṁyeva dutiye vassasate theravādato bhijjitvā dve ācariyavādā uppannā – mahisāsakā ca vajjiputtakā ca. Tattha vajjiputtakavādato bhijjitvā apare cattāro ācariyavādā uppannā – dhammuttariyā, bhadrayānikā, channāgārikā, samitiyāti. Puna tasmiṁyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā. Puna sabbatthivādakulato bhijjitvā kassapikā nāma jātā. Kassapikesu bhinnesu apare saṅkantikā nāma jātā. Saṅkantikesu bhinnesu suttavādā nāma jātāti theravādato bhijjitvā ime ekādasa ācariyavādā uppannā. Te theravādehi saddhiṁ dvādasa honti. Iti ime ca dvādasa, mahāsaṅghikānañca cha ācariyavādāti sabbeva aṭṭhārasa ācariyavādā dutiye vassasate uppannā. Aṭṭhārasa nikāyātipi, aṭṭhārasācariyakulānītipi etesaṁyeva nāmaṁ. Etesu pana sattarasa vādā bhinnakā, theravādo asambhinnakoti veditabbo. Vuttampi cetaṁ dīpavaṁse –",
  "atk-abh03a7:5": "‘‘Nikkaḍḍhitā pāpabhikkhū, therehi vajjiputtakā;",
  "atk-abh03a7:6": "Aññaṁ pakkhaṁ labhitvāna, adhammavādī bahū janā.",
  "atk-abh03a7:7": "‘‘Dasasahassā samāgantvā, akaṁsu dhammasaṅgahaṁ;",
  "atk-abh03a7:8": "Tasmāyaṁ dhammasaṅgīti, mahāsaṅgīti vuccati.",
  "atk-abh03a7:9": "‘‘Mahāsaṅgītikā bhikkhū, vilomaṁ akaṁsu sāsane;",
  "atk-abh03a7:10": "Bhinditvā mūlasaṅgahaṁ, aññaṁ akaṁsu saṅgahaṁ.",
  "atk-abh03a7:11": "‘‘Aññatra saṅgahitā suttaṁ, aññatra akariṁsu te;",
  "atk-abh03a7:12": "Atthaṁ dhammañca bhindiṁsu, vinaye nikāyesu ca pañcasu.",
  "atk-abh03a7:13": "‘‘Pariyāyadesitañcāpi, atho nippariyāyadesitaṁ;",
  "atk-abh03a7:14": "Nītatthañceva neyyatthaṁ, ajānitvāna bhikkhavo.",
  "atk-abh03a7:15": "‘‘Aññaṁ sandhāya bhaṇitaṁ, aññaṁ atthaṁ ṭhapayiṁsu te;",
  "atk-abh03a7:16": "Byañjanacchāyāya te bhikkhū, bahuṁ atthaṁ vināsayuṁ.",
  "atk-abh03a7:17": "‘‘Chaḍḍetvāna ekadesaṁ, suttaṁ vinayagambhīraṁ;",
  "atk-abh03a7:18": "Patirūpaṁ suttaṁ vinayaṁ, tañca aññaṁ kariṁsu te.",
  "atk-abh03a7:19": "‘‘Parivāraṁ atthuddhāraṁ, abhidhammaṁ chappakaraṇaṁ;",
  "atk-abh03a7:20": "Paṭisambhidañca niddesaṁ, ekadesañca jātakaṁ.",
  "atk-abh03a7:21": "‘‘Ettakaṁ vissajjitvāna, aññāni akariṁsu te;",
  "atk-abh03a7:22": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:23": "‘‘Pakatibhāvaṁ jahitvā, tañca aññaṁ akaṁsu te;",
  "atk-abh03a7:24": "Pubbaṅgamā bhinnavādā, mahāsaṅgītikārakā.",
  "atk-abh03a7:25": "‘‘Tesañca anukārena, bhinnavādā bahū ahu;",
  "atk-abh03a7:26": "Tato aparakālamhi, tasmiṁ bhedo ajāyatha.",
  "atk-abh03a7:27": "‘‘Gokulikā ekabyohāri, dvidhā bhijjittha bhikkhavo;",
  "atk-abh03a7:28": "Gokulikānaṁ dve bhedā, aparakālamhi jāyatha.",
  "atk-abh03a7:29": "‘‘Bahussutikā ca paññatti, dvidhā bhijjittha bhikkhavo;",
  "atk-abh03a7:30": "Cetiyā ca punavādī, mahāsaṅgītibhedakā.",
  "atk-abh03a7:31": "‘‘Pañcavādā ime sabbe, mahāsaṅgītimūlakā;",
  "atk-abh03a7:32": "Atthaṁ dhammañca bhindiṁsu, ekadesañca saṅgahaṁ.",
  "atk-abh03a7:33": "‘‘Ganthañca ekadesañhi, chaḍḍetvā aññaṁ akaṁsu te;",
  "atk-abh03a7:34": "Nāmaṁ liṅgaṁ parikkhāraṁ, ākappakaraṇāni ca.",
  "atk-abh03a7:35": "‘‘Pakatibhāvaṁ jahitvā, tañca aññaṁ akaṁsu te;",
  "atk-abh03a7:36": "Visuddhattheravādamhi, puna bhedo ajāyatha.",
  "atk-abh03a7:37": "‘‘Mahisāsakā vajjiputtakā, dvidhā bhijjittha bhikkhavo;",
  "atk-abh03a7:38": "Vajjiputtakavādamhi, catudhā bhedo ajāyatha.",
  "atk-abh03a7:39": "‘‘Dhammuttarikā bhaddayānikā, channāgārikā ca samiti;",
  "atk-abh03a7:40": "Mahisāsakānaṁ dve bhedā, aparakālamhi ajāyatha.",
  "atk-abh03a7:41": "‘‘Sabbatthivādā dhammaguttā, dvidhā bhijjittha bhikkhavo;",
  "atk-abh03a7:42": "Sabbatthivādānaṁ kassapikā, saṅkantikassapikena ca.",
  "atk-abh03a7:43": "‘‘Saṅkantikānaṁ suttavādī, anupubbena bhijjatha;",
  "atk-abh03a7:44": "Ime ekādasa vādā, sambhinnā theravādato.",
  "atk-abh03a7:45": "‘‘Atthaṁ dhammañca bhindiṁsu, ekadesañca saṅgahaṁ;",
  "atk-abh03a7:46": "Ganthañca ekadesañhi, chaḍḍetvā aññaṁ akaṁsu te.",
  "atk-abh03a7:47": "‘‘Nāmaṁ liṅgaṁ parikkhāraṁ, ākappakaraṇāni ca;",
  "atk-abh03a7:48": "Pakatibhāvaṁ jahitvā, tañca aññaṁ akaṁsu te.",
  "atk-abh03a7:49": "‘‘Sattarasa bhinnavādā, ekavādo abhinnako;",
  "atk-abh03a7:50": "Sabbevaṭṭhārasa honti, bhinnavādena te saha.",
  "atk-abh03a7:51": "‘‘Nigrodhova mahārukkho, thera vādānamuttamo;",
  "atk-abh03a7:52": "Anūnaṁ anadhikañca, kevalaṁ jinasāsanaṁ.",
  "atk-abh03a7:53": "‘‘Santakā viya rukkhamhi, nibbattā vādasesakā;",
  "atk-abh03a7:54": "Paṭhame vassasate natthi, dutiye vassasatantare;",
  "atk-abh03a7:55": "Bhinnā sattarasa vādā, uppannā jinasāsane’’ti.",
  "atk-abh03a7:56": "Aparāparaṁ pana hemavatikā, rājagirikā, siddhatthikā, pubbaseliyā, aparaseliyā, vājiriyāti aññepi cha ācariyavādā uppannā. Te idha anadhippetā. Purimakānaṁ pana aṭṭhārasannaṁ ācariyavādānaṁ vasena pavattamāne sāsane paṭiladdhasaddho asoko dhammarājā divase divase buddhapūjāya satasahassaṁ, dhammapūjāya satasahassaṁ, saṅghapūjāya satasahassaṁ, attano ācariyassa nigrodhattherassa satasahassaṁ, catūsu dvāresu bhesajjatthāya satasahassanti pañcasatasahassāni pariccajanto sāsane uḷāraṁ lābhasakkāraṁ pavattesi.",
  "atk-abh03a7:57": "Titthiyā hatalābhasakkārā antamaso ghāsacchādanamattampi alabhantā lābhasakkāraṁ patthayamānā bhikkhūsu pabbajitvā sakāni sakāni diṭṭhigatāni – ‘‘ayaṁ dhammo, ayaṁ vinayo, idaṁ satthusāsana’’nti dīpenti. Pabbajjaṁ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṁ pavisanti. Te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpenti. Keci aggiṁ paricaranti, keci pañcātape tapanti, keci ādiccaṁ anuparivattanti, keci ‘‘dhammañca vinayañca vobhindissāmā’’ti tathā tathā paggaṇhiṁsu. Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi. Asokārāme satta vassāni uposatho upacchijji.",
  "atk-abh03a7:58": "Rājā ‘‘āṇāya kāressāmī’’ti vāyamantopi kāretuṁ nāsakkhi, aññadatthu duggahitagāhinā bālena amaccena anekesu bhikkhūsu jīvitā voropitesu vippaṭisārī ahosi. So tañca vippaṭisāraṁ tañca sāsane uppannaṁ abbudaṁ vūpasametukāmo ‘‘ko nu kho imasmiṁ atthe paṭibalo’’ti saṅghaṁ pucchitvā ‘‘moggaliputtatissatthero, mahārājā’’ti sutvā saṅghassa vacanena ahogaṅgāpabbatato theraṁ pakkosāpetvā iddhipāṭihāriyadassanena therassa ānubhāve nibbicikiccho attano kukkuccaṁ pucchitvā vippaṭisāraṁ vūpasamesi. Theropi taṁ rājuyyāneyeva vasanto satta divasāni samayaṁ uggaṇhāpesi. So uggahitasamayo sattame divase asokārāme bhikkhusaṅghaṁ sannipātāpetvā sāṇipākāraṁ parikkhipāpetvā sāṇipākārantare nisinno ekaladdhike ekaladdhike bhikkhū ekato ekato kāretvā ekamekaṁ bhikkhusamūhaṁ pakkosāpetvā pucchi – ‘‘bhante, kiṁvādī sammāsambuddho’’ti? Tato sassatavādino – ‘‘sassatavādī’’ti āhaṁsu. Ekaccasassatikā, antānantikā, amarāvikkhepikā, adhiccasamuppannikā, saññīvādā, asaññīvādā, nevasaññīnāsaññīvādā, ucchedavādā, diṭṭhadhammanibbānavādā – ‘‘diṭṭhadhammanibbānavādī’’ti āhaṁsu. Rājā paṭhamameva samayassa uggahitattā nayime bhikkhū aññatitthiyā imeti ñatvā tesaṁ setakāni vatthāni datvā uppabbājesi. Te sabbepi saṭṭhisahassā ahesuṁ.",
  "atk-abh03a7:59": "Athaññe bhikkhū pakkosāpetvā pucchi – ‘‘kiṁvādī, bhante, sammāsambuddho’’ti? ‘‘Vibhajjavādī, mahārājā’’ti. Evaṁ vutte rājā theraṁ pucchi – ‘‘vibhajjavādī, bhante, sammāsambuddho’’ti? ‘‘Āma, mahārājā’’ti. Tato rājā ‘suddhaṁ dāni, bhante, sāsanaṁ, karotu bhikkhusaṅgho uposatha’nti ārakkhaṁ datvā nagaraṁ pāvisi. Samaggo saṅgho sannipatitvā uposathaṁ akāsi. Tasmiṁ sannipāte saṭṭhibhikkhusatasahassāni ahesuṁ. Tasmiṁ samāgame moggaliputtatissatthero yāni ca tadā uppannāni vatthūni, yāni ca āyatiṁ uppajjissanti, sabbesampi tesaṁ paṭibāhanatthaṁ satthārā dinnanayavaseneva tathāgatena ṭhapitamātikaṁ vibhajanto sakavāde pañca suttasatāni paravāde pañcāti suttasahassaṁ āharitvā imaṁ parappavādamathanaṁ āyatilakkhaṇaṁ kathāvatthuppakaraṇaṁ abhāsi.",
  "atk-abh03a7:60": "Tato saṭṭhisatasahassasaṅkhyesu bhikkhū uccinitvā tipiṭakapariyattidharānaṁ pabhinnapaṭisambhidānaṁ bhikkhūnaṁ sahassamekaṁ gahetvā yathā mahākassapatthero ca yasatthero ca dhammañca vinayañca saṅgāyiṁsu; evameva saṅgāyanto sāsanamalaṁ visodhetvā tatiyasaṅgītiṁ akāsi. Tattha abhidhammaṁ saṅgāyanto imaṁ yathābhāsitaṁ pakaraṇaṁ saṅgahaṁ āropesi. Tena vuttaṁ –",
  "atk-abh03a7:61": "‘‘Yaṁ puggalakathādīnaṁ, kathānaṁ vatthubhāvato;",
  "atk-abh03a7:62": "Kathāvatthuppakaraṇaṁ, saṅkhepena adesayī.",
  "atk-abh03a7:63": "‘‘Mātikāṭhapaneneva, ṭhapitassa surālaye;",
  "atk-abh03a7:64": "Tassa moggaliputtena, vibhattassa mahītale.",
  "atk-abh03a7:65": "‘‘Idāni yasmā sampatto, atthasaṁvaṇṇanākkamo;",
  "atk-abh03a7:66": "Tasmā naṁ vaṇṇayissāmi, taṁ suṇātha samāhitā’’ti.",
  "atk-abh03a7:67": "Nidānakathā niṭṭhitā.",
  "atk-abh03a7:68": "Mahāvaggo"
}