{
  "atk-s0402a50:0": "(15) 5. Ābhāvaggo",
  "atk-s0402a50:1": "1. Ābhāsuttavaṇṇanā",
  "atk-s0402a50:2": "141. Pañcamassa paṭhame ābhāsanavasena candova candābhā. Sesapadesupi eseva nayo.",
  "atk-s0402a50:3": "2-5. Pabhāsuttādivaṇṇanā",
  "atk-s0402a50:4": "142-145. Dutiyādīsupi pabhāsanavasena candova candappabhā. Ālokanavasena candova candāloko. Obhāsanavasena candova candobhāso. Pajjotanavasena candova candapajjototi. Evaṃ sabbapadesupi attho veditabbo.",
  "atk-s0402a50:5": "6. Paṭhamakālasuttavaṇṇanā",
  "atk-s0402a50:6": "146. Chaṭṭhe kālāti yuttappayuttakālā. Kālena dhammassavananti yuttappayuttakāle dhammassavanaṃ. Dhammasākacchāti pañhapucchanavissajjanavasena pavattā saṃsandanakathā.",
  "atk-s0402a50:7": "7. Dutiyakālasuttavaṇṇanā",
  "atk-s0402a50:8": "147. Sattame kālāti tasmiṃ tasmiṃ kāle dhammassavanādivasena pavattānaṃ kusaladhammānaṃ etaṃ adhivacanaṃ. Te bhāviyanti ceva anuparivattiyanti ca. Āsavānaṃkhayanti arahattaṃ. Aṭṭhamaṃ uttānatthameva.",
  "atk-s0402a50:9": "9-10. Sucaritasuttādivaṇṇanā",
  "atk-s0402a50:10": "149-150. Navame saṇhā vācāti mudukavācā. Mantabhāsāti mantasaṅkhātāya paññāya paricchinditvā kathitakathā. Dasame sīlasāroti sārasampāpakaṃ sīlaṃ. Sesesupi eseva nayo.",
  "atk-s0402a50:11": "Ābhāvaggo pañcamo.",
  "atk-s0402a50:12": "Tatiyapaṇṇāsakaṃ niṭṭhitaṃ.",
  "atk-s0402a50:13": "4. Catutthapaṇṇāsakaṃ"
}